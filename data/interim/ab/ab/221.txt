Ашәҟәыҩҩы дцәырызго, дӡырызго зегь раԥхьаӡагьы аԥсабара инаҭаз абаҩхатәра шакәугьы, иҟоуп ихадароу даҽа фақткгьы. Уи кыр зымчу, зегь «злаго», аԥсҭазаара абырҵкал икылзхуа аамҭеиқәшәара ауп. Ашәҟәыҩҩы ицәырҵреи ибаҩхатәра агәылҭәаареи рҿы иҵарадырреи, иинтеллеқти, иԥышәеи рнаҩсгьы уасхыр ӷәӷәаны изыҟалоит иара дызлиааз, дызтәу еилашәа-еилыҵуа аамҭа. Избан акәзар, уи ишьҭнахуеит аԥсҭазааратә проблемақәа, аҟыбаӡыбақәа, иаагап аполитикатә, асоциал-бзазаратә, акультуратә ҭагылазаашьақәа хаха ирхылҵуа агәҭынчымрақәа уҳәа жәпакы. Ус анакәха, иуҳәар алшоит ашәҟәыҩҩы Анатоли Баҭа-иԥа Возбагьы дцәырызгаз, амҩа изҭаз аҭоурыхтә еикәшара иаҟәырҷахоу аамҭа ауп ҳәа. Уи дызлиааз, дықәзыргылаз аамҭазы шаҟа ииашаны иҳәазеи изаамҭанымкәа зыԥсҭазаара иалҵыз, аҟыбаҩ ҷыда змаз ҳҵарауаҩ ду Владимир Аҵнариа абарҭ ажәақәа: «Абри аамҭа (ХХ ашәышықәса 50-тәи ашықәсқәа рҽеиҩшамҭа ауп дызҿу – Р.Қ.) аԥсуа литература аибашьрашьҭахьтәи ауадаҩрақәа ахганы, иаанамыртыцыз, уаанӡа иазымҳәацыз, идуу акы аҳәарц аҽазкра, аҽеибыҭара, изыхьӡази изхьымӡази еилырго, ацәамцәақәа каԥсо, агәаӷь ацқьара еиқәырхо, арҿыцра ианаҿыз акәын, даҽа етапк ахь ианхалоз акәын. Убасҟан аҟара аԥсуа литература аҟыбаҩ ҿыцқәа аланамгалацызт».
Ааи, убарҭ аҟыбаҩ ҿыцқәа цәырызгаз аамҭа закәу, аҭоурыхтә ҵакы иамоу иахьа еиҳагьы еилыхха уаҩы ибарҭоуп. Иарбан аамҭаз уи? Абар, уи ахаҿрагьы. 50-тәи ашықәсқәа ҳанырҭалагьы акырӡа иӷәӷәан атиран Сталини уи икомандеи акәылӡы зкәыршаны, ахы залымҟьо ирымаз административ-командатә система. «Ажәлар раб» иқәрахь дышнеихьазгьы, атәыла зегьы аҩ иҵацаланы, ажьаӷьырҩага икылхны икын, насгьы залымдарак збеит, иҟоуп ҳәа аӡәы иҿы изеихыхуамызт, еиҳарак анапхгараҿ иҟаз ауаа. Арахь ишьаарҵәыраз ашықәсқәа гәнаҳала еиҵапапа иҭәны амҩасра иаҿын. Иагодеи, Ежови, Бериеи рыԥсцәаҳа чаалақәа миллионҩыла ауаа цқьақәа, ауаа нагақәа дырххьан, уи ахыхьгьы заҟаҩы амахәҩа иқәыргыланы џьаҳанымҟа иҭарԥшуа ирымааз!..
Абри аамҭазы аԥсуаа ҳзын еиҳагьы ишәарҭан, ҳҭоурыхтә лахьынҵа, ҳаҟазаареи ҳаҟамзаареи ахәыцпа иакын, ҳҟазареи, ҳнаукеи, ҳлитературеи рҳәаақәа есааира идырҭшәон, аԥсеивгаха арҭомызт. Уажәы урҭқәа уанрызхәыцлак иџьоумшьарц, лакәк еиԥш ухаҿы имааирц залшом убасҟан ҳажәлар ирхыргаз, ирычҳаз ахлымӡаах еиқәаҵәақәа, ҳашәҟәыҩҩцәеи, ҳҟазара аусзуҩцәеи, ҳҵарауааи иҟарҵаз, иаԥырҵаз зларылдыршазгьы.
Ԥасатәи Ҳаԥсадгьыл ду Асовет Еидгыла «апикәын» иԥсҭазаара даналҵ, уи иарӷьажәҩа Бериа апалач лажәхырԥа анизыру, ажәлар даара иаарныԥшыртә аԥсеивгара роуит, ҷыдала уи еиԥш иҟалаз аиҭакра рнырит зыԥсадгьыл иахыргаз амилаҭқәа. Рыԥсадгьыл иахырымгеит ахьӡуп акәымзар, аԥсуаагьы зҭадмыргылаз арбану 1936 шықәса инаркны 1953 шықәсанӡа! Урҭ афақтқәа реиқәыԥхьаӡараҵәҟьагьы ухәы-ужьы қақаӡа еиланаргылоит.
Аамҭа еиқәшәара иҟанаҵаз аиҭакра ҳажәлар рҭоурыхтә лахьынҵазы иаҵанакуаз рацәаӡан, амилаҭ залымдарақәа ишьақәырхаланы изкыз рахьтә жәпакы дырҽеит, инагӡаны акәымзаргьы, урҭ иарӷьажәҩас ирымаз аӡәырҩы макьанагь рҭыԥқәа рҿы ицхлымуа итәан, рполитикатә ус хәымгақәа рынагӡаразы аамҭак, мгеимцарак анбаҳауришь ҳәа ихиан. Ус шакәу ибылгьны иаҳәоит август 14, 1992 шықәса – ҳгәылацәа «хазынақәа» рхаҿра аазырԥшыз аибашьра хлымӡаах.
Убри аиҭакра – 1953 шықәса нахыс ҳтәыла зегь аҿы иҟалаз, ҷыдала аԥсуа жәлар рҭоурыхтә лахьынҵа инарҵауланы азхәыцра шаҭахыз даҽазны еиԥшымкәа агәра днаргеит. Урҭ рыԥсҭазаара аганқәа зегьы рҿы амч ҿыцқәа цәырҵуа иалагеит рхы-рыԥсы иақәгәыӷуа, агәалаҟара бзиа рыманы.
Абри амилаҭ гәалаҟара сара хаҭала сымҩашьо избеит, иснырит 1954 шықәсазы Аҟәатәи аҳәынҭқарратә арҵаҩратә институт аҟны ҿыц иаадыртыз аԥсуа факультет иаднакылаз 50-ҩык аԥсуа хьыбҿар рыблақәа рҿы. Урҭ зегьы рхырҿы иаҳәон изнылаз аҵарамҩа ҭакԥхықәрала ишахәаԥшуаз, ахықәкы бзиа шрымаз. Ус шакәыз настәи аԥсҭазаара ахаҭа иаанарԥшит. Абраҟа аӡәы ҳәа дрылагылан Анатоли Возба. Уи ҳҵара раԥхьатәи ашықәс азы арҿиаратә усура даҿын ҳәа иҳаздыруамызт, иахьцәыримгоз аҟнытә, аха нас иааԥшит, ҵәахышьа змамыз, ԥсабарала анцәа илаиҵаз абаҩхатәра. Анатоли Возба дызлаз, аҵара ицызҵоз иҩызцәа иаразнак еицгәарҭеит уаҩытәыҩсак иаҳасабала имаз, ихаҭашьатә ҟазшьақәа злеибаркыз, егьырҭ дрылызкаауаз ҷыдарақәак. Абар даргьы: уи агәыкреи аҟәыӷареи, агәымшәареи зхубаалоз иблақәа ақаруа еимхәыц еиԥш иҭыԥхаауан, уи ҭынч дануацәажәоз, жәабжьк, лафк, аниҳәоз шьардаӡа инаалон, ддырԥшӡон, деиҿыркаауан, дразӡа дҟарҵон. Усҟан уи изыӡырҩра изаҟаразаалак гәҿыӷьрак, мамзаргьы ааԥсарак унаҭомызт, еиҳагьы дугәанарԥхон акәымзар. Ари – Анатоли Возба ихаҭара алызкаауаз, ҩнуҵҟала иԥсабаратәны илалахьаз, зшьапгьы зырӷәӷәахьаз уаҩытәыҩсатә цәаҩан. Аха, аԥсуара лазырҟәуаз, иаԥырхагаз џьара акы изыхҟьалакгьы илымҳа иааҭасыр, мамзаргьы харада-барада аӡәы диргәаар, еикәымк изыҟаиҵар, уаанӡатәи иҿаԥшылара иԥсахуан, уимоу, ани илақҭа ԥшӡақәагьы ҵшәаауан, иџьбарахон, ихыиҿгьы инеимазакны амца наҿатәон. Усҟан уамашәа дыӷәӷәахон, иахьынтәааигоз узымдыруа мыч ҿыцк илалон, ижәылатәызаргьы, иқәԥатәызаргьы џьара акы дааннакыларым уҳәаратәы еиԥш. Ари, ҳәарада, ахаҵара иацырҟьо, агәымшәара аазырԥшуа, насгьы ахы инаркны аҵыхәанӡа патриотизмла иҩычоу хаҭашьатә ҟазшьан.
Анатоли Возба еицырдыруаз, зыхьӡ-зыԥша ыҟаз аԥсуа шәҟәыҩҩын, публицистын, уаажәларратә усзуҩын. Уи ирҿиаратә усура анаҩсангьы еснагь аԥсуа жәлар рыԥсҭазаара агәеилашра далагылан, уи иахылҵуаз аҟыбаӡыбақәа, ауадаҩрақәа дрыцәхьаҵны бзанҵык дҟамлацызт. Ус шакәу, зегьы ртәы ҳамҳәаргьы, шаҳаҭра ауеит агазеҭ «Бзыԥ» аҟны уи иикьыԥхьыз – ақырҭуа еиҳабыра акыр шықәсала Аԥсны иазааргахьаз азалымдарақәа ртәы зҳәоз – аԥсуа интеллигенциа гәыԥҩык СССР
аиҳабыреи КПСС анапхгаҩцәеи рахь ирҩыз «Аԥсуа шәҟәы» амацарагьы. Ииашоуп, усҟан апартиа Гәдоуҭатәи араиком актәи амаӡаныҟәгаҩ Константин Озган ицхыраара шимазгьы, дышидгылозгьы ари аҩыза агәаӷьра араионтә газеҭ аредақтор ихаҭыԥуаҩ изы имариамызт, уимоу, изаҳамҳәарызеи, иԥсҭазаара ашәарҭара иҭанаргыларгьы алшон. Избанзар, усҟан Қырҭтәылатәи акомпартиа амаӡаныҟәгаҩцәеи аиҳабыреи абгалаџқәа реиԥш еиқәхаԥс итәан нахьхьиӡа аахыс аԥсуа жәлар рзы иҟарҵоз аиҵаҟәаҟәарақәеи азалымдарақәеи аартны рҳәара, ркьыԥхьра аӡәы азин ирымҭартә еиԥш.
Анатоли Возба шәҟәыҩҩык иаҳасабала даныҩагыла инаркны иԥсадгьыли ижәлари риашареи рмилаҭ зинқәа рыхьчареи рҿы шәара ззымдырӡоз, хьаҵра зқәымыз қәԥаҩын. Ус дзыҟази ҳәа иџьашьатәӡам! Избанзар, дахьышәҟәыҩҩу адагьы, уи ижәлар дырдыруан Аԥсны асоциалтә еиҟарамра иаҿагылан иқәԥоз рфырхаҵа Ҳаџьараҭ Кьахьба иаҳәшьаԥа гәакьа иакәны. Ари агенетикатә фақтгьы – Анатоли Возба ихаҭара аҭакԥхықәра аманы ашьақәыргылараҿы иаҳәо рацәоуп, ухаҿы иааумгарц залшом.
Уажәы маҷк иадамхаргьы ҳалаԥш нахаагап Анатоли Возба ибиографиа аҟынтә еиҳа ихадоу штрихқәак. Анатоли Возба диит 1932 шықәса маи 22 аҽны Гәдоуҭа араион Лыхны ақыҭан, анхаҩы иҭаацәараҿы. Нестор Лакоба иажәақәа рыла иуҳәозар, Лыхны ақыҭа Аԥсны иагәуп. Араҟа аҳҭынрас ирыман аԥсуа жәлар раҳцәа. Иԥшӡоуп, игәазырҳагоуп Лыхны аԥсабара. Еицырдыруа Кавказҭҵааҩы А.Н. Диачков – Тарасов иҩуан: «Лыхнытәи иаатуа апанорама ссир еилыхха иуанаҳәоит Чачаа абри аҭыԥ аҳҭынрас изалырхыз».
Абри аҭоурых ҭыԥ ашәҟәыҩҩы Анатоли Возба «иԥсадгьыл хәыҷы» ауп. Абраҟа ауп уи иԥсадгьыли, ижәлари, ихатәы бызшәеи бзиа иахьибаз, рлахьынҵа дазхәыцуа, дахӡыӡаауа дахьыҟалаз. Ажәакала, абри «иԥсадгьыл хәыҷы» иԥсҭазаара зегьы хыҵхырҭас иман, идоуҳа арӷәӷәон, иҳәаақәнаҵон.
Заԥхьаҟа ишәҟәыҩҩхараны иҟаз Анатоли Возба иԥсҭазаараҿы аџьабаақәа акыр ихигеит, ԥшь-класск рҿы дыштәаз
иаб диԥхеит, иашьа Мышьеи иареи ихәыҷқәаны, иааӡатәны ран Мкыд – Ҳаџьараҭ Кьахьба иаҳәшьа гәакьа – иаалымпыҵахеит, аха уи акы лҽаҵамырхакәа лхәыҷқәа лааӡеит иҵоураны, насгьы аӡәы ичаӷьа иадымԥшылауа. Анатоли Возба абжьаратә школ иқыҭа гәакьаҿы даналга, дҭалоит Аҟәатәи аҳәынҭқарратә рҵаҩратә институт хыхь зыӡбахә ҳәоу афилологиатә факультет, дагьалгеит 1959 шықәсазы. Уи раԥхьаӡа аусура далагоит аԥсуа рҵаҩ ду, ашәҟәыҩҩы, аиҭагаҩ П.С.Шьаҟрыл ихьӡ зху Лыхнытәи абжьаратә школ аҿы рҵаҩыс, нас – жәлар рҵара Гәдоуҭатәи араионтә ҟәшаҿы. Убрантәи диаргоит агазеҭ «Бзыԥ» аредақциахь, зны литературатә усзуҩыс, аредақтор ихаҭыԥуаҩыс, нас редақторс.
Агазеҭ «Бзыԥ» аԥхьаҩцәа бзиа ирбо, иазҿлымҳаны иҟалазар, зегьы раԥхьаӡагьы – зыԥсаҭа шкәакәахаша ԥасатәи аредақтор Н. Лышәбеи иколлективи рроль изаҟаразаалакгьы иламырҟәуа – изыбзоураз Анатоли Возба журналистк иаҳасабала иааирԥшуаз агәаӷьреи абаҩхатәреи роуп. Уи агазеҭ адаҟьақәа рҿы лассылассы икьыԥхьуа далагеит ауаа мараҳәқәа ҿаԥызҽуаз, ашьцылара бааԥсқәа, ҳаԥсҭазаара аҵабырг хаҭа ицәырнагаз ирықәыӡбоз астатиақәа, афелетонқәа. Абраҟа Анатоли Возба инишьҭарххны дцәырҵит Қыжә-иԥа ҳәа даҽа журналисткгьы. Уи азнык азы аԥхьатәи иааимаикуа аҟынӡа иаҳаҭыр шьҭыҵит аԥхьаҩцәа рҿаԥхьа, аха ашьҭахь излеилкаахаз ала Қыжә-иԥа Анатоли Возба иԥсевдоним акәзаарын!..
Ашәҟәыҩҩы агазеҭ аҿы иусура аамҭа рацәа ицәагоит, ирҿиара иаԥықәсылоит, насгьы изааӡарызеи, дарааԥсоит, даргәаҟуеит. Аха, убри инаваргылан иамоуп, даҽа бзиаракгьы. Уи убри ауп дызлоу икәшамыкәша иҟоу, ихьысуа аԥсҭазаара аҵабыргхаҭа инарҵоит, ганрацәала дагәыланарԥшуеит, даҽакала иуҳәозар, инаҭоит иҩымҭақәа рзы шәыхкык рыла еиҿарԥоу, еицәтәыму, иара убасҵәҟьа хҭак еицҭазыԥсо, еизыразу, еишьашәало ахаҿсахьақәа.
Анатоли Возба раԥхьаӡа акәны ишәҟәы ҭыҵит 1960 шықәсазы, «Кьахьба Ҳаџьараҭ» ҳәа хыс иаманы. Ари аизга Кьахьба изку аповест анаҩсангьы ианылеит аԥсуа жәлар рҳәамҭахьтә иаагоу ановелла хәыҷқәа, истудент шықәсқәа раан иаԥиҵаз.
Абраҵәҟьа иҳәазарц ахәҭоуп, ашәҟәыҩҩы қәыԥш Анатоли Возба раԥхьатәи ишәҟәы ианиҵаз иажәабжь кьаҿқәа абаҩхатәра змоу, зыжәлар рҿаԥыцтә ҳәамҭақәа здыруа, насгьы ирҿиамҭақәа рҿы ахархәара зылшо, сатирик-иумористны дшааԥшыз. Уи исатиратә ҩымҭақәа гәыцә хаданы дыргәылсуеит Бадис ҳәа фырхаҵак, икәшамыкәша ауп иҟало ахҭысқәа ахьаабо, иахьцо. Изаамҭанымкәа зыԥсҭазаара иалҵыз, абаҩхатәра еицамк змаз аҵарауаҩ, афольклорист, алитературатә критик Артур Аншба зынӡа ииашаны ишазгәеиҭаз еиԥш, уи афырхаҵа типологиала дизааигәоуп еицырдыруа Хәаџьа Шьарадын. Аԥсуаа рҿы зыбз цәгьаз, зыхшыҩ ҵарыз алафҳәаҩцәа ауаа ирыламҳәуаз, ма ацәгьамыцәгьа рзызуаз, ирзызҳәоз цәҟьарас иҟаҵаны ажәа џьбарала ихьӡдыртәуан, ирхыччон, иҿаԥырҽуан. Урҭ аҳәамҭақәа ажәлар рҿы ирылаҵәаны иаанхон сахьаркыратә ҩымҭак еиԥш ауаажәларраҿы ахшыҩрҵагақәа рыланы. «Жьрацәарала» абарҭ ауаа дырзааигәоуп, рдунеи датәуп Анатоли Возба исатиратә жәабжьқәа рзеиԥш фырхаҵа Бадисгьы. Уи ихаҿсахьала автор акыр хҭысқәа цәырганы иаҳирбеит, аԥсҭазаара ду ахьеилашуа аҟынтә игәнаҳкылаша, ҳазхыччаша, ҳазқәыӡбаша жәпакы.
Анатоли Возба аԥсуа литератураҿ дыӷәӷәаӡа далазыргылаз раԥхьатәи иповест «Кьахьба Ҳаџьараҭ» ауп. Убригьы хадаратәла ажәлар рҳәамҭа асиужет ала иаԥҵоуп. Аха, уи иаанагом аповест афольклортә ҳәамҭа иатәнатәны, автортә хаҭара ацәмаҷуп ҳәа аҳәара. Мап, ас еиԥш иҟоу асахьаркыратә ҩымҭақәа мазеины ажәлар рҳәамҭаҿы иуԥылаӡом.
Алитература аҭоурых иадыруеит имаҷымкәа раԥхьатәи аҩымҭақәа рыла зҽышьақәзырӷәӷәо ашәҟәыҩҩцәа. Хара ҳазцарызеи, аӡбахә ҳҳәап Иван Папасқьыр ироман «Ҭемыр». Анатоли Возбагьы аԥсуа сахьаркыратә литератураҿы аԥхьаҩ дибартә, игәра игартә дцәырҵит иповест «Кьахьба Ҳаџьараҭ» ала. Уи иаразнак аԥхьаҩцәа зҿлымҳара азыруит, автор ҿыц дрыланарҵәеит. Ҳәарада, иара аҩымҭа зызку алегендацәа зхалахьаз, ажәлар ашәа зхырҳәаахьаз афырхаҵа ихьӡгьы иҟанаҵаз маҷӡам, иацхрааит апрозаик қәыԥш иӡыргара аус.
Ашәҟәыҩҩы Анатоли Возба рҿиаратә ԥышәак (новеллак ажурнал «Алашареи», агазеҭқәа «Аԥсны ҟаԥшьи», «Бзыԥи» ирниҵахьаз акык-ҩбак рыӡбахә ҳамҳәозар) имаӡамкәа ихатәраз ҩымҭала аԥсуа литература дналагылт анхаҩыжәлар рхақәиҭразы ақәԥаҩ, рсоциалтә еиҟарамра аҿагылаҩ, уи зыхгьы ақәызҵаз афырхаҵа ихаҿсахьала. Ашәҟәыҩҩы дышқәыԥшыз абас иактуалтәыз атема – Кьахьба Ҳаџьараҭ ихаҿсахьа дазхьазырԥшыз афақтқәа иреиуоуп: Акы, аҩада ишаҳҳәахьоу еиԥш, Анатоли Возба ианшьа гәакьа иакәын Кьахьба Ҳаџьараҭ. Уи иани иан лаҳәшьеи рашьа ихьӡ-иԥша рыҩнаҭаҿы иалкаахаз ахатә культ аман, изнықәуаз ныхак иаҩызан. Урҭ рыҟнытә уи изкыз, ихҳәааз, ихҭынхьаахахьаз ахҭысқәа, аҳәамҭақәа дхәыҷы аахыс иаҳауан, гәадурак ирҭо, дшихаанымызгьы, дшимбацызгьы ибзиабара иланы изҳауан, афырхаҵа ихаҿсахьа есааира игәаҿы ашьҭамҭа ннажьуан.
Урҭ аиҳәшьцәа Мкыди Зизеи арҭ ацәаҳәақәа равтор хаҭала идыруан, ибахьан, рчеиџьыка ифахьан. Урҭ, иҵабыргыҵәҟьаны, итрадициатәыз, ахаҵам/-ԥҳәысра згымыз, ахьӡи-ахьымӡӷи хәыцхәыц ирышьклаԥшуаз, згәы ҭбааз аԥсуа ҳәсақәан. Бзанҵы исхашҭӡом, ҽнак санырҭаз, Анатолии сареи иҳалҳәаз уи иан лаҳәшьа Зиза Кьахьба абарҭ ажәақәа: «Нан, сыҷкәынцәа, ишәхашәмыршҭын, ауаҩы зегь реиҳа дзырӷәӷәо адырреи, аиашареи, ақьиареи шракәу, аха урҭ ашәаргәындара анрывагыла, агәымшәареи, ахаҵареи анрыгха, ианрыцым, ауаҩы иага дҟәышзаргьы, ихаҭара хьысҳахоит, дмаџьанахоит». Арҭ ажәақәа рфилософиатә ҵакы шаҟа иҵаулоузеи!
Иҩбахаз, аҩны иаҳауаз рнаҩсангьы, Анатоли Возба зҿлымҳара азиуа далагеит ианшьа изкны ажәлар рҿы иаанханы иҟаз, ҿырҳәала еимырдоз аҳәамҭақәагьы. Насгьы 50-тәи ашықәсқәа раан Аԥсны Ленинтә милаҭ политика аилахәра иҟаз аԥыхразы аус нагӡатәқәа анцоз аԥсуа жәлар рмилаҭ ԥхьаҟатәи алахьынҵазы рықәԥареи рыгәҭынчымреи даҽаамҭанык еиԥшымкәа иҵархеит анаԥшааԥшырҭақәа аформа ҿыц аархәеит. Убри аамҭазы, ҳсахьаркыратә литератураҿы ҷыдала даҭахын иҭоурыхтәыз афырхаҵа. Уаҩы даараӡа дархәыцыртә еиԥш иҟоуп Аԥсны жәлар рпоет, академик Баграт Шьынқәба
Ҳаџьараҭ ихаҿсахьа аԥҵара, зегьы ирбартә ацәыргара дзалагаз. Уи машәырны иҟалаз усым, амилаҭ доуҳала изырӷәӷәоз, адаракәац, аԥашә ҵаулақәа шамаз лабҿаба изҳәоз афырхаҵа дӡыргатәын алитератураҿы. Абри аҩыза хара ухьазырԥшуа, узырхәыцуа, ахшыҩҵак Анатоли Возбагьы ихаҿы имааирц залшомызт Кьахьба Ҳаџьараҭ ихаҿсахьа иазкны алитературатә ҩымҭа аԥҵара нап аналаик нахыс.
«Кьахьба Ҳаџьараҭ» аԥҵаразы ашәҟәыҩҩы акыраамҭа аус адиулон, еизигон уи изкыз ажәабжьқәа Аԥсны ақыҭақәа днарылс-аарылсуа. Урҭ рахьтә ашәҟәы аҟны аӡәыкҩыџьак рыӡбахә аирбеит. Ихарҭәааны, уанӡатәи аповест шьаҭас иаҭаны, ҿыц иҩу ари ароман аҟны имҩашьо иубоит автор заҟа аус адиулаз, ҵкар рацәала еиласаз, насгьы Кьахьба Ҳаџьараҭ ихаҿсахьа иацраԥшьны иааирԥшит Урыстәыла актәи ареволиуциа (1905–1907) аламҭалазы Аԥсны анхаҩыжәлар зҭагылаз азалымдарақәа, азиндарақәа уҳәа жәпакы.
Аҩымҭаҿы ажәлар рҳәамҭа ҵаҵӷәыс иаҭаны гәыбылра дула даарԥшуп анхаҩыжәлар рсоциалтә зиндара лазырҟәуаз, ҭауади-аамысҭеи аӷьараҳәа ирҿагылаз афырхаҵа ихаҿсахьа.
Ас цәымзаҵас иҩыҵхахаз аҵеи гәымшәа ажәлар рыбзиабара дырԥеиԥеиуа дышьҭнахит, рнапы дықәыргыланы дыркит. Иаркы-ирцә ҳәа адәы иқәыз аҭауад хамаԥагьа Ӡаԥшь-иԥа Омар ихәура даҵамгылеит, имч/-илшагьы дацәымшәеит, аҳәынҭқар ихатәымчра аҭауад ишидгылозгьы дышьны абна дылалоит. Ҳәарас иаҭахузеи, Ҳаџьараҭ еиликаауеит иара дызнылаз амҩа аиааира наӡа шинамҭоз, аха агәра игон анхаҩыжәлар шарҿыхоз, изҭагылаз асоциалтә еиҟарамра анкьеиԥш ишзанымшәоз. Уигьы ажәлар рзы акыр иаԥсан.
Ароман афырхаҵа хада Ҳаџьараҭ аԥхьаҩ дибоит традициала ажәлар рҳәамҭахьтә иаауа афырхаҵара иалиааз, уи ала иааӡаз аӡә иакәны. Уи махашьахалагьы доуҳалагьы иӷәӷәоу фырхаҵоуп, машәыршақә акәӡам иԥа хәыҷгьы убри аханатә аахыс ҳаԥсҭазаараҿы еилаӷьахьоу атрадициала диааӡарц зиҭаху, дзашьҭоу, инасыԥымхеит акәымзар. Ҳаџьараҭ идыруеит аӡәыкҩыџьак еиҿыркаауа, имҩаԥырго ақәԥара зным зар зны иаҵамхар шамуа, аха убри инаваргыланы имҩашьо
ибоит шәышықәсала иаауа афырхаҵара жәлар рыԥсҭазаараҿы рхақәиҭреи рхьыԥшымреи рзы зхы-зыԥсы иамеигӡо, ԥхьаҟа изго ауаа аӷьеҩқәа шцәырнаго, ишеихьнарԥшуа амилаҭ хақәиҭра-хьыԥшымратә гәадура рыманы. Убри аҟнытә урҭ реиԥш иҟоу афырхаҵа аԥсраҵәҟьагьы иацәшәом, хаҵа усны иахәаԥшуеит. Дара зегь реиҳа изыцәшәо хьымӡӷыла аҟазаара, хьымӡӷыла аҭахара ауп.
Ароман аҿы Ҳаџьараҭ иаӷацәа рхаҿсахьақәагьы ҟазарыла иаарԥшуп. Урҭ зегьыҵәҟьа шәаргәындацәаны иауҟаху. Араҟа автор аепостә фырхацәа – ажәлар иаԥырҵаз – ртрадициа дықәныҟәеит. Иҵоурам афырхацәагьы иӷәӷәоуп махашьахала, гәамчла. Даагап ҿырԥштәыс Ӡаԥшь-иԥа Омар, уи изаҟаразаалак мчыла, сахьала (чаԥашьала аныха чаԥа даҩызан) Ҳаџьараҭ акы диҵахом, адау диҩызоуп. Аха иҟалаз уи ауп, амч ӷәӷәеи, аԥшреи, асахьеи, ачаԥашьеи рымацара ирылшом ажәлар рҿы ауаҩы дфырхаҵаны иҟазаара, уи иаҭахуп зегьы ирыцку уаҩытәыҩсаны аламыс амазаара, ажәлар рзы уҵоураны, ухәарҭаны адгьыл ақәзаара.
Анхацәа уаас изымԥхьаӡоз, арахь имаҵ руларц зҭахыз Ӡаԥшь-иԥа Омар дшыҟаз акәымкәа. Кьахьба Ҳаџьараҭ абри ауп ихьыз, Омари иареи ицҭәаны, ирыбжьалаз, ирзеимакырахаз, атрагедиа зхылҵыз, аҵыхәтәан акласстә ҟазшьа аазхәаз, аҭауади анхаҩи рымааибра, бӷьыцк рзеицықәымтәара зыхҟьаз.
Акласстә ҟазшьа анысҳәах, абраҟа иныбжьаршәшәа иазгәасҭоит даҽакгьы. Уи уброуп – иахьа ас ҳазқәымгәыӷӡоз аиҭакрақәа аныҟала, адемократцәа амчра анырга, акьыԥхь аҿы иубауеит Асовет мчра шьақәгылаанӡа Аԥсны акласстә еиҟарамра ыҟамызшәа, ҭауади-аамысҭеи зегьы маалықьцәаӡазшәа, мамзаргьы, Баграт Шьынқәба иажәеинраалоу ироман «Ахра ашәа» аперсонаж Шабаҭ иеиԥш, рмилаҭ уаҵәтәи аԥеиԥш бзиазы ихәыцуазшәа, ихьааргозшәа зҳәақәо, изыҩқәо. Ус агәаанагара, сара сызлахәаԥшуа ала, ганкы мацарахь аԥшра ауп иаҳәо. Аԥсуа ԥсҭазаара аҵабыргхаҭа ари агәаанагара иаҿагылоит. Ус шакәу зырҵабыргуа афақтқәа иреиуоуп жәлар рфырхаҵаратә ҳәамҭақәа инадыркны аҭоурыхтә документқәа рҟынӡа. Ус
зынӡак ҭауади-аамысҭеи анхацәеи рыбжьара икашырраны, еицәнымхо иҟаҵәҟьазҭгьы, усҟан изыҟаломызт ажәлар ашәа зхырҳәааз Кьахьба Ҳаџьараҭгьы Салуман Бӷажәбагьы. Ус заҟаҩы!
Ажәлар рҿаԥыцтә ҳәамҭақәа акласстә қәԥара, асоциалтә еиҟарамра арахәыц ҟаԥшь еиԥш иагәылсны ицоит. Ари аҭоурыхтә ҵабыргхаҭа ухаҿы иаамгакәа уажәтәи ҳазҭагылоу аамҭа иауаршәаны иансраалоит ҳәа уи ашьҭамҭа урӡыр, ма иуԥсахыр ауама? Аԥсҭазаараҿы иҟаз ҵәахышьа амам, ҭоурыхуп, ишыҟаҵәҟьаз иацымҵакәа, иагмырхакәа иҳәатәуп, аҵабыргхаҭа еицаҳамкырц ҳаҿызар. Аха, урҭқәа зегьы араҟа ицәырганы ҳазрылацәажәом, ҳҭоурыхи ҳлитературеи рҿы уи цқьа иазхәыцны, инҭкааны иҭҵаатәу зҵаароуп.
Ҳаџьараҭ анхацәа убриаҟара бзиа ибоит, урҭ рахьтә дыҟоуп ҳәагьы игәы иаанагом дзыԥсахуа аӡәы идамзаргьы. Аха, рыцҳарас иҟалаз, урҭ рҩызцәа ахәаԥсақәагьы аԥсҭазаара иаҵаҵәахны иамоуп. Ҳаџьараҭ дышфырхаҵоу, анхацәа гәыкала ишиҭаху ҳанаҳәоит иара ихырҟьаны арыцҳарақәа ирықәшәар ҳәа дшәаны адау иаҩызаз ауаҩы иԥсҭазаара инапала иахьҿахиҵәо. Ари иаӷацәагьы аԥсрагьы ириааиуаз фырхаҵаран.
Ароман аҿы аперсонажқәа, ахҭысқәа ирылахәу рацәоуп, урҭ зегьы аҩымҭа иаҵанакуа аамҭа уадаҩ шьахәла иаадырԥшуеит, насгьы еиуеиԥшым рҟазшьақәа, хықәкыс ирымоу аабоит, ҳәарас иаҭахузеи, ароман афырхаҵа хада иԥсҭазаара иадҳәаланы.
Ароман «Ҳаџьараҭ Кьахьба» инарҭбааны ахцәажәара зҭаху епикатә рҿиамҭаны ҳлитератураҿы иаланагалеит. Аԥхьаҩ дзеигәырӷьо иреиуоуп абри ароман Москва ашәҟәҭыжьырҭа «Советский писатель»  иахьыҭнажьыз. Уи аурысшәахь иеиҭеигеит абаҩхатәра змоу ашәҟәыҩҩы Иури Лакрба. Аиҭагаҩ, иациҵаз аԥхьажәа кьаҿ аҟны агәраганы иҳәоит аурыс ԥхьаҩгьы Ҳаџьараҭ Кьахьба иԥсҭазааратә лахьынҵа игәаҿы ишнеиуа, ихьааганы ишидикыло, избанзар, ажәлар уаҵәтәи рразҟазы ақәԥаҩ фырхаҵа амилаҭқәа зегьы дырҭахуп, деицырзеиԥшуп.
Анатоли Возба исахьаркыратә ажәа џьбароуп, иҿацоуп, асаркьал еиԥш икаҩуеит аиаша аҳәареи аарԥшреи рҿы. Аиаша ауп уи ԥсыс иахоу, насгьы ирҿиамҭақәа ирҷыда ҟазшьоуп мҽхакыла имаҷны, ҵакыла аду дырҳәара. Урҭ акырӡа иугәаладыршәоит, «краткость – сестра таланта» ҳәа А. П. Чехов иеицырдыруа иажәақәа. Аҩымҭақәа рыркьаҿра ацәаҩа Анатоли Возба иҟазшьаз, ҟаимаҭла ирныԥшит игазеҭ статиақәа, иочеркқәа, ифелетонқәа рҿгьы.
Аԥсуа журналистика аҭоурых ҭызҵаауа ауаҩы хшыҩзышьҭра рзимурц залшом уи убри ажанр аҿгьы илаз аҟазара. Ашәҟәыҩҩы, ажурналист ирҿиаратә тематикаҿы ихадараны иԥхьаӡон аамҭа дызҭагылаз, иааикәыршаны иҟаз аԥсҭазаараҿы атипра зуаз ахаҿсахьақәа рыԥшаара, рцәыргара, ирыгу, ирыбзоу илабҿабаны, агәрагара ацҵаны аԥхьаҩ ирбара. Уи аханатә ицәаҩамызт имилаҭ ԥсҭазаара «артаташьра», излаҟам ала арбара, арҽхәара, избанзар, ус аҟаҵара ишхырҳагамыз, ԥхьаҟа уаҩы дшамышьҭуа идыруан. Уимоу, Асовет аамҭазы иҳалаҽны иҟаз агхақәа, ашьцылара бааԥсқәа, ауаажәларратә ԥсҭазаара иаԥырхагаз, зегьыҵәҟьа ишыҟаз иаартны аҳәара, аҩра «ианацәыԥхашьозгьы», «ианмодамызгьы», ианацәшәозгьы, Анатоли Возба журналистк, шәҟәыҩҩык иаҳасабала ипозициа еснагь ииашан, иӷәӷәан, насгьы иԥшаауан игәҭакы аҳәараҿы аформақәа, аиқәаҵәа ишеиқәаҵәоу ҳаҿиара ҳаԥсаҭазаара ишаԥырхагоу исахьаркны ҳарбаразы. Абраҟа уи меижьарада мыруга хаданы иман, еиҳа ииашаны иуҳәозар, ихы иаирхәон «зҳәаақәа» рацәак еицәыхарам асатиреи аиумори. Урҭ аҩбагьы «рхымҭа» кашәомызт.
Аԥхьаҩ игәеимҭарц залшом Анатоли Возба ҟазарала иаԥиҵаз ииумортә, исатиратә, знызынлагьы илафтә жәабжьқәа рҿы ҳажәлар ԥхьаҟа рцара, рынхашьа, рынҵышьа ӷәӷәала иашьклаҳәуа ашьцылара бааԥсқәеи, амҵақьақьареи, аӷьыч-қәычцәеи, аҵарҭышагаҩцәеи шәышықәсала ҳабацәа, урҭ рабацәа имырӡкәа абла ҷыц еиԥш, ихьчо иааргоз ақьабз бзиақәа зҵазырӡырц иаҿу ауаа ҟырлышқәеи алкааны, насгьы рцәымӷра ҳкыртә ишааирԥшуаз, дышрықәыӡбуаз. Ҵабыргуп, азнык азы ҳаԥсҭазаара иамоу, излашьақәгылоу абзиара аганқәа имаҷӡаны илаԥш изыҵашәои ҳәа агәаанагара анузцәырҵуагьы ҟалон, аха аԥсҭазаареи, ашҟәыҩҩы ицәыриго ахаҿсахьақәеи,
иқәиргыло азҵаарақәеи наҟааҟ ианеиҿурԥшлак, «жьрацәарас» ирымоу анализ азуны уанрызхәыцлак, имҩашьо иубоит автор шәҟәыҩҩык иаҳасабала ипозициа заҟа ииашоу, иахәҭангьы ишыҟаиҵо, жәынгьы-ҿангьы зыдкылара уадаҩу, аха аԥсҭазаара иамоу ацәгьеи абзиеи реилыршәшәараҿы зда уаҩы дхәарҭам ахатә критика.
Анатоли Возба, хыхьгьы џьара ишазгәаҭо еиԥш, ирҿиамҭақәа рҿы имҩашьо иубоит аԥсуа жәлар рҿаԥыцтә ҳәамҭақәа заҟа дрызҿлымҳаз, мацқьашьацқьа урҭ рыхкаара «дышҭаччоз». Ҳажәлар рдоуҳатә беиара аҿыгҳареи аҵаулареи аазырԥшуа аҳәамҭа хьыршәыгәқәа уи исахьаркыратә ԥҵамҭақәа рҿы ахархәашьа аформа рҿиҵаауан: Д. Гәлиа, М. Лакрба, И. Папасқьыр реиԥш иҟаз аҟазацәа дуқәа.
Анатоли Возба иҭынхаз иажәабжьқәа рымацарагьы имҩашьо иаҳдырбоит аԥсуа жәлар рқьабзи рҟазшьеи даҽа милаҭк итәы ишаламҩашьо, насгьы урҭ ҩнуҵҟала ишыцқьоу, доуҳала ишбеиоу, ирыгу ирыбзоугьы критикатә блала ахәаԥшреи, ахәшьареи шрылшо. Ари аԥсихологиатә фақтор аԥхьаҩ ианаҳәо кыр ыҟоуп Анатоли Возба ирҿиамҭақәа рҵаки рхықәки ииашаны ухаҿы иааугозар.
Зырҿиаратә «лабораториа» лассылассы аҩымҭақәа дәыл-ҵуаз шәҟәыҩҩымызт Анатоли Возба. Ҵоуп, ижурналистикатә, иуаажәларратә усура, жәлар рфорум «Аидгыларагьы» убрахь иналаҵаны, ицәыргоз аамҭа маҷӡам, аха ари амацара акәӡам Анатоли Возба иҭыҵуаз ишәыҟәқәа аԥхьаҩ ибартә еиԥш аинтервал зрыбжьалоз. Уи мзыз хадас иамоу убри ауп – ирҿиара иацәаҩан иҩымҭақәа ркьыԥхьра ахымыццакра. Избанзар, аҟазареи аццакреи еимараны ибомызт, кредос иман – ахыԥхьаӡара аҵкыс ахаҭабзиара.
Аԥхьаҩ гәахәала идикылаз, еиуеиԥшым ашықәсқәа раан иҭыҵыз Анатоли Возба иҩымҭақәа рҿы иаабоит уи ажәабжь кьаҿқәеи ановеллақәеи раԥҵара дшазҟазаз, ишицааиуаз, иқәиргылоз азҵаарақәагьы еснагь актуалра рылан, апроблема шьҭырхуан, ус ишшаӡа ицоз хҭысқәамызт автор дызлацәажәоз, аԥсҭазаара ахаҭа иҳасабтәны, иӡбатәны иқәнаргылоз ракәын.
Уи имыруга хада – ибызшәа атәы ҳҳәозар, иазгәоумҭарц залшом, уи иҩымҭақәа раԥҵараҿы ҟаимаҭла ихы ишаирхәоз аԥсуа бызшәа иамоу абеиара, насгьы имарианы уҿаҿы иааиуа имырхьааӡакәа дыҩуан. Иҩышьа астиль, аформа шәышықәсала алитературақәа зегьы рҿы аԥышәара зыкхьоу ажәабжьеиҭаҳәаратә метод апринцип дықәныҟәон, иагьиқәҿион иара. Амала, угәы еихьызшьуа илитературатә бызшәаҿы абзыԥтә диалеқт иамоу абеиара имаҷны иахьаныԥшуа ауп.
Анатоли Возба иаԥсуара ипатриотизмра, лымкаала ижәлар гәакьа рышҟа имаз абзиабара ду – ахәышҭаарамца еиԥш еснагь ишаҳәшаҳәуаз еиҳагьы амҽхак аманы иааԥшит ақырҭуа фашистцәа ҳдаракәац ықәырхырц ианҳақәла нахысгьы. Уи редақторра ззиуаз агазеҭ «Бзыԥ» ианылоз астатиақәа (иара егьырҭ авторцәагьы ирыҩуаз) зегьы аӷа хәымга иԥсырҭа иақәкны ихысуан, аиааира агара иазкын. Ашәҟәыҩҩы, апатриот Анатоли Возба лацәеихаҟәысрак иадамхаргьы аиааиразы длакҩакуа дҟамлацызт, агәра игон Егры аӡиас ахықәаҿ ишахаԥырԥыруаз Аԥсны Аҳәынҭқарра абиарҟ!
Ауаҩра зегьы реиҳа ихьанҭоу еидароуп, насгьы уи зегьыҵәҟьа ирзышьҭыхуам, изаҵалом ҳәа иҩуан ажәытәӡатәи Китаи философк. Иҵабыргыҵәҟьаны, аԥсҭазаараҿы ус егьыҟоуп, еиҳаракгьы уи уаҩы ибарҭахоит ажәлар рҭоурыхтә лахьынҵа аншәарҭоу, аҟазаареи аҟамзаареи хәдацәахьы ианеибаку аамҭазы.
Сыззааиуа, аибашьра аан Аԥсны Мрагыларатәи азыбжак хҵәаны рашьцәа Гәдоуҭаа ирҭан, ашьҭахь Гагра ахы ианақәиҭха, уахь еихнашеит, еиҳа ԥсгарақәак роуит. Аибашьра иалагылаз ҳажәлар ҩада иҟа, лада иҟа рнапы еикәыршаны (ибналаны ицаз, иахьагьы «Изыхнымҳәыц» ракәым араҟа зыӡбахә сымоу!), рҿаҵа еиҩшаны ирфон. Абри аганахь Гәдоуҭа араион иалшаз, иалаӡаз даараӡа ирацәоуп. Уи хашҭшьа ақәым…
Абри аамҭа уадаҩ аангьы Анатоли Возба хаҭала, аԥсуак иаҳасабала илиршаз маҷӡам. Уи ус иидыруаз, изааигәаз иҩызцәа ракәым, зынӡа изымдырӡозгьы аӡәырҩы, «ихҵәацәаны» Гәдоуҭа иҟаз, иахьынӡаилшоз агәцаракра рыгимыжьит, аӡәы аџьықәреи, даҽаӡәы аҭаҭынххы (уигьы змоур ззымчҳауаз ыҟамыз) рызнеигаларын, даҽа шьоукых аҩныҟа игон, бысҭа ԥхак рҿасҵоит ҳәа. Аамҭа уадаҩ аан, нас ухаҭагьы мазарала митәык уаналаҟам, ас аҟаҵара мариам, мацара уи ауаҩ гәыҭбаа иоуп изылшо.
Анатоли Возба ишәыҟәқәа аҩбагь еиднакылоит уи инапы иҵыҵхьоу, аԥхьаҩцәа ибзианы ирдыруа, шәҟәыҩҩык иаҳасабала ихьӡ-иԥша шьҭызхыз исатира-иумортә жәабжьқәа, иновеллақәа, иповест «Кьахьба Ҳаџьараҭ», асиужет иалхны иҟаиҵаз ароман «Ҳаџьараҭ Кьахьба», акьыԥхь зымбац илитературатә ҭынхеи.
Аԥсҭазаара уҳәеит ҳәа… Зырҿиаратә усура еилашуаз, заԥхьаҟа ҳлитературазы иҵегьы ҟазҵараны иҟаз, абаҩхатәра змаз ашәҟәыҩҩы, ауаажәларратә усзуҩы Анатоли Баҭа-иԥа Возба дычмазаҩымкәа, дыбзиахәха дшыҟаз, машәырла иԥсҭазаара далҵит ианвар 26 аҽны, 1994 шықәсазы. Ари цәыӡын аԥсуа литературазы. Ижәлар гәакьа лаӷырӡыла «дкәабаны», рхы-ргәы далхны, дзыԥсаз ала ихцәажәаны, ианвар 29 аҽны Анатоли Возба Лыхны ақыҭан, иабацәа рҳаҭгәын ҭыԥ аҿы, «унарцә мҩа бзиахааит» ҳәаны, анышә днамардеит…
Ааи, иага ихьаагаргьы, ҳаԥсҭазаара ҳнапаҿы иҟам, ари иуаароу адунеиаҿ ҳаиҳа зылшо амчқәа ирыдҳәалоуп, ахатә ԥҟарақәа аманы. Амала, ауаҩы игәы збаауа ишьҭахьҟа иҭынхоу ауп. Абри аганахь Анатоли Возба иҭынхаз иҩымҭақәа ыҟоуп ҳдоуҳатә ԥсҭазааразы рхатә ҵакы рыманы, ихьӡ-иԥша дмырӡыртә еиԥш. Нас уи акәӡами ари адунеиаҿ ашәҟәыҩҩы изыҳәан ихадароугьы.
– Нас, Шьазина, уи иҩнреи-игәареи, инхашьеи-инҵышьеи аӡбахә усгьы ибасҳәахьеит, – даҿын Ҭинаҭ, ларӷьа напы атәарҭа абӷакыдҵарҭа иқәкны, егьи лнапала лабыҵәк аҷҷаҳәа иԥыҵәҵәауа, лыбӷа аазырхәаны, лылақәа Шьазина лхаҿы ԥагьа ԥшӡа иаларҟацаны. Ари уажәы дызлацәажәауа аҵыхәала акыр аџьа шылбахьаз ҩашьомызт лцәажәашьала.
– Излоу ақыҭа усгьы иреицәамкәа ишыҟоу бдыруеит, иреицәамкәа моу рыгәҭаҵәҟьа иалагылоуп. Иара аҵаразы дхәыдамзар, аколнхацәа машьынарныҟәцаҩыс дрымазар, нас уаҳа ибҭахи? Цқьа дыбзымдыруазар ҟалоит, қыҭак шәеицатәым, аха иара усгьы шәнеиқәсырԥшхьеит, уаанӡагьы бара дбымбахьази? Уаҩы еилҟьа-еилӷәыцәк, амца иақәуҵар имбылуа аӡәы иоуп ҳәа зҳәаз бара боуми? Ус анасыԥқәа шымариам бдыруазааит. Ииуазеи, аҷкәын замана, уи ус бназыгәҭасуа ҷкәынаӡам, – Шьазина макьана ҿылҭуамызт, лхы ларҟәны ҿыцха дышьҭаԥшуа дылзыӡырҩуан, аԥхашьара дааманакуа, маҷк аҭацара луазшәа.
– Ақәлацәа бзиақәа имоуп, иҩны анеиааи агӡам. Иан аҭакәажә ҳалали иареи роуп иҟоу, иаҳәшьцәа хаҵа ицахьеит, ачеиџьыка азы рыԥсы ҭыхны иркуп. Бара быҽбырбзиар аҳ иеиԥш шәыҟазаап, – абас Ҭинаҭ Шьазина дышлацәажәоз аамҭа ықәҳа ицахьан иахьа еиԥш акырқәа.
Ииунтәи амра аҽны хәлаанӡа даара акыр зҽызшәахьаз, уажәы агәы иауа-иамуа иннажьуан шьыжьы аахыс блахкы рацәала изхәаԥшуаз Кавказтәи ашьхарԥыра ԥагьақәеи, амшын аԥшаҳәа аԥсабара беиеи. Ари амшын аҿықәаҿ ишьҭоу абаҳча ссир, аԥсшьарҭа аҩны аҟны аԥсаҵла хкы рацәақәа
рыфҩыхаа еилаӡҩаны абаҳча иҵагьежьаауа иҵан, уаҩы ишьаида иалсуа, агәышьҭыхра ду инаҭауа.
Ахәылбыҽхатәи амра аҭашәамҭазы амшын ахьтә иаасыз аԥша ҟәанда, амра иннажьыз аҳауа цеи, афҩы хаа хкы рацәақәеи еиларҩынтуа ԥшьшьала ашьхақәа рахь иаманы аҿыҩанахеит.
Еизгәыку арԥызбаки ԥҳәызбаки, ихьҩеижь/-цәеиқәараны амра иабылхьаз рцәа ржьы, амра иаҭаны, аҟәара дук инацәыхарамкәа афлыка иақәтәаны, ажәҩақәа аужьны, еишьшьылаҳаӡа иҭынчыз амшын ихтәалан. Арҭ афлыкаҿ иахьеиҿатәаз гәыбзыӷрала ишеицәажәауа мҩашьауа уажәыуажәы рнапқәа ҟьауа гәазырҳагала иччон инхышәҭ-аахышәҭуа.
Арҭ збарҭаз, ари абаҳча уахьҩыҵалоз ҩ-ԥсаҵлак ирыбжьаҟаҵаз атәарҭа иқәтәаз аҳәсахәыҷқәа Ҭинаҭи, Шьазинеи уажәгьы иеидшыланы рымаӡа иалацәажәон, аӡәы иаҳар ҳәа ишәауа инаԥшы-ааԥшуа.
– Бара бԥан цәгьазаап, Шьазина, асҵәҟьа бсыздырӡомызт!
– Изузеи сԥан цәгьаны, сара аиаша сҳәоит. Уи иара дызлаҟам акгьы сымҳәеит, Ҭинаҭ. Ауаа ирымҳәои, мшәан, ҷкәына ласык иоуп ҳәа. Шамахамзар, уахыкымзаруахык аҩны даангылом, акино, акәашара, анахь-арахь ддәықәуп.
– Ишыбдыруа уи аус иуеит, хәылбыҽхала кинок аԥсшьара аҳасабала ибозар, дкәашозар, рыцҳарас иалоузеи? Насгьы аԥсшьарҭа ҩны рҿаԥхьа ауп иахьыҟоу, иҩызцәа ахьныҟәауа иаргьы дныҟәоит. Мшәан, уиаҟара зысҳәозеи, бара боуми раԥхьаӡа Алықьса сиҭ ҳәа быхәмаруашәа инықәырԥшшәа исазҳәаз, уажәы ибыҵалеи?
– Исыҵалахи, иҟазшьақәа сгәаԥхом бымбои, жәахатәи амҽыша ақалақь аҿы ҳанеиқәшәа ахәылбыҽха машьынак дааҭыҵын, «бааины бҭатәа, ҳнеицныҟәа-ааицныҟәап, киносахьак аабап, ҳазхарагьы ҳнеицәажәап» – ҳәа исеиҳәаз ауп. Уи сара сшиԥхьаӡауа сыздыруам, аха ус изеиҳәалац иреиҳәалааит, сара ус иҟақәоу среиуам, схы пату ақәысҵоит, сҭаацәа сырԥхашьар сҭахым. «Мап, ус иҟақәоу среиуам, угәы
уажьоит» анысҳәа, дгәаан аҿывҳәа амашьына дынҭатәан дсывҟьа дцеит.
– Уи ус беиҳәазаргьы сара исызхаҵом уи гәаанагара хәашьык игәы иҭакны ибеиҳәеит ҳәа, уи сара цқьа дыздыруеит. Ԥшрала шәшеибадырыз еиԥш, ҟазшьалагьы шәеилибакаарц азы акәхап иззиҳәаз, уажәтәи аҷкәынцәа ус ауми ишыҟоу.
– Убри аҩызагьы сцәымӷуп, Ҭинаҭ, ԥшрала ҳаибадырзар, ҳгәаԥхеибашьауазар, нас уаҳа иарбан, аҟазшьа акәушь… Аа, бымбои, Ҭинаҭ, лахьхьи аҟәара аҽыкәабага маҭәақәа рышәҵаны ицәыббыл-цәыббылӡа амра ицәиало, анҭ афлыка иақәтәақәаз Закани Таниеи роуми уажәы иӡхыҵны аҟәара иқәиоу. Ауаа цқьа рыҽддырбозаап, имҽырбои, ус дара мсааит. Ани шьҭа патус илымоузеи, урҭ ирзырымҳәац иҟоузеи, аха иԥхашьом. Абар, шьҭа ҩышықәса ҵуеит абанс еицныҟәоижьҭеи, хкыдҟьа лара, ани шьҭа аӡәыр дигома?! Ақыҭаҿы дырҵаҩшәагьы дыҟоупеи. Иара Закан иакәзар, дагрономуп, ақыҭан пату иқәырҵоит, нас абас дызныҟәозеи? Ус сҳәеит ҳәагьы иара дхаҵоуп, дылхыччоит, лара лыпату хнаҽышт акәымзар. Абанс акәзаарын Алықьса дсызныҟәар шиҭахыз, аха уи аҩыза бзанҵыкгьы изыҟалашам сара сҟны.
– Нас, Шьазина, бара бҳәашьала, анҭ есымша ас еицны амшын иҭоума?
– Аиеи, хәылбыҽхала русқәа ианрылгалакь акәзаап, аԥсшьацәа ирҿыԥшшәа амшын ахь иаауеит.
Амра ҭашәахьан, алашьцара иаҿын. Аҽыԥҳәа ацәымза лашара аакит абаҳча ссир ыҵырлашаауа. Амҩахәасҭа чаԥақәа ирхагылоу ашәаԥыџьаԥ рыбӷьы иаҵәа иалԥханы икәалыкәаџьауа амҩақәа ирыншылон афымца лашара. Ҭинаҭи Шьазинеи ахьтәаз ааигәара иҟаз акәашарҭа аҭыԥаҿы, амузыка абжьы хыркуа иаацәырнагеит. Закан Таниа лӡарапа инапы акәыршаны дхаргьежьуа диркәашауан. Абзиабара ихнахыз рыблақәа хаа-хаа иччауан, еизгәыкуа еиҿаԥушан. Таниа лыхцәы жәпа хьаԥштәыла еилыбзаауа лызқәа хызҩози лбырфын ҵкы шкәакәа лӡара еинаала ианышәаны иӡахызи лыкәашашьа азыҟанаҵаӡон митәшәа.
– Нас, ани ахсаԥыҭқәа, аҟьала-ԥалацәа ртәы шьҭылхит ббома, Ҭинаҭ, Таниа – аԥсуа ԥҳәызба, аҷкәын дылгәыдрыззала дкәашоит. Рацәа аԥсуара «пату» ақәылҵеит ус лхы иақәылҵалааит, – Шьазина лхы рҵысҵысуа даҿын Таниа лцәа лхыхуа лыхцәажәара. Акәашара ахәмарра иалгеит. Закан Таниа лыжәҩа кны русқәа ирылацәажәауа ашьшьыҳәа абаҳча иныҵысны Таниараа ргәашә инадыглеит. Ахуҳәа Таниараа рла Мура шуа агәашә иладыххылт, аха иштәымуаамыз анадыр, «ишԥасыхьуаз» – аҳәазшәа иҵыхәаршәшәауа, иԥхашьаԥхаҵауа, иҟрымҿрымуа Закан инаидҳәазала-ааидҳәазалауа аҽаарқьақьеит.
– Абзиаразы, – Закан Таниа лнапы ԥшқа инапы ианыз даахан дааигәыдиҳәҳәалт. Таниа ларма напы ашьшьыҳәа Закан ихахәы еиларҳә еиԥхьырттаауа иалан. Мура нарыдҵын агәашә ахь аҿынанахеит.
Абри аамҭазы, Ҭинаҭгьы дгәырӷьаҵәа Шьазина днаскьаганы, ажәабжь ҿыц лыманы дыҿҟьа-ҿҟьауа абаҳча дҩыҵсны, архәара даахаҵәин Алықьсараа рахь ихаз амҩа днанылт. «Абри Шьазина Алықьса дисҭоит ҳәа саҿуп, аха лара цқьа дсыздырӡом, уашьҭан еинымаалауа иалагар исыԥсыхәозеи. Уаҵәы дара еиқәсыршәоит, ишырҭаху еинаалааит, сара уаҳа ус сымам», – абас дхәыцуа дцон Ҭинаҭ.
Адырҩаҽны ахәылбыҽха акәын. Амшын аҟәара хьарч-хьарчҳәа ԥшьшьала иаваланы инеиуан Закани Таниеи, еивагыланы, маҭәақәак кны. Амшынгьы еилаарцыруа иҵысӡомызт, Закани Таниеи еибырҳәоз иазыӡырҩуазшәа.
Алықьсагьы ихылԥа аҵыс ҭаны дышьҭхысаа дыџьбараха аҩныҟа дцон… «Ллеишәа шԥацәгьахари, дыԥхашьа-ԥхаҵауа, ҩажәак-хажәак рхы еиқәкны илызҳәом. Амала, маҷк дԥагьоуп уҳәаратәы дыҟоуп, лцәажәараҟны иагьа илҵәахуазаргьы лҭеиҭԥш иаҳәоит, лцәа дамкуа дынҭас-ааҭасуашәа, лыџьымшьқәа леивых-ҩеивыхуа, лхы рҵыс-ҵысуашәа сеиԥш дабаҟоу лҳәошәа дныҟәоит, аха егьаурым, снапаҟны дмааир дабацои. «Аҩны ус сыдмыруӡацт», – ҳәагьы ҳахьцәажәоз акы налалҵеит, аха нас ихьалыршшахт, ишысгәамԥхаз ангәалҭа, – абас Алықьса Шьазина длызхәыцуа аҩныҟа дцон.
Уи акәхеит, харак имгакәа Алықьса Шьазина дааигеит. Ари иԥҳәыси иареи аԥсҭазаара ҿыц иалалаз мызкы-ҩымз рҟынӡа хар рымамкәа ицеит. Уи нахыс Шьазина аколнхарахь аусура налыдырҵеит. Уи лара лабду дызгаз еиԥш илыԥхьаӡозаарын. Агәамҵ-хамҵра далагеит. Акы лыла иамбауа, еснагь акы зхысҳәаарызеи ҳәа аҩны дныҩналт.
Уахык, Алықьса иусура ахьынтә лассы дзымааит, еизарак аҵыхәала. Алашьцара иаманакуа ишыҟаз агәарԥ дааҭалан хаха амаҵурҭахь иҿынеихеит, акы днацҳаразы. Алықьса игәы иахәашаз акы шиаҳаз мҩашьауа ачча иҿықәыхх иаарццакны аҩны дааҩналт.
– Уабаҟаз, нан Алықьса, арсҟаамҭа? Унзырхазеи? – лҳәан, иан Асиа зышықәс акыр изфахьаз, аха еснагь дҿоушәа дхырӡырӡа амаҵ зуаз дҩагылан акҿаҩра дныкҿалеит, ихәы архиаразы.
– Сабаҟахыз, аизара ҳаман, сааннакылеит. Сан, бгәы иахәаша ак басҳәоит, аҳамҭа сырҭеит, аҳамҭа!
– Иабатәи ҳамҭоузеи, нан, исзеилкаауам?
– Смашьына шәнызқь километр ремонтда иахьсырныҟәаз азын ҳколнхара ҳамҭас иснаҭеит арадиодкылага.
– Ааи, уан дукәхшааит шаҟа сгәы азурҳазеи, аха арахь аҭаца хәыҷ лгәы бзиам ирласны акы унацҳа, – лҳәан, ихәы нықәлыргылеит. Иаргьы афырҳәа акрыфаны дындәылҵит. Асиа ачанах ӡәӡәара даҿын ҵаҟа амаҵурҭаҿы, ари аԥҳәыс ажәытәра арыцҳарақәа жәпакы дшырхааныз лҭеиҭԥш иаҳәон, аха аҿатәра илыхьӡаз аамҭа лгәы ҟанаҵон.
Алықьса амҳара ашә аартны дагьыныҩналт, Шьазина лхыза налықәԥааны, лкасы налыхԥаа, лхы еилажәжәа лиарҭа днықәтәан ҿаалҭит, лылақәа ырцәгьауа.
– Ас акәзар, сара уаҵәыҵәҟьа стәы-сымаа сыҭ, аҩныҟа сцоит!
– Аҳыҳ, иҟалахи?
– Иҟалаз уздырам, ыы? Уабаҟаз?
– Аизара ҳаман, аус бзианы изуа ҳәа аҳамҭақәа ҳзыршон.
– Жәаха аизара шәыман, иацуха чмазаҩык ахәшәтәырҭахь дугон, уаха дырҩегьых аизара шәыман, ус акәу?
– Ҟоҳ! Нан, бычмазаҩуп лҳәан, акәыз џьысшьан, ибыхьц акәзаап. Сан аҭакәажә рыцҳа дныкҿаҳауа акрура, акырҳәара даҿуп, бара ара ҽырчмазаҩ ҟаҵаны биазаапеи.
– Уан макьана ҳхәы луратәы дыҟоуп, уи лакәым, са исҳәауа урҳа.
– Бара абарҭқәа банбарҟәаҵуеи? Ҳаҩны ахаан ацҭәа ззымдырӡоз, ацҭәа иагеит, сан сара сахь акгьы лҳәом, аха дҟәиҭхеит, ацҭәа дабыргазаап. Быҽбырҽеир иаҳа ибзеиӷьуп, аколнхарахь бҭыҵлар, ақалақь ахь, ақалақь ахь ҳәа бызҿу набхаршҭны. Насгьы бгәы иаанагазеи бара бышсымоу аҳәсахәыҷқәа срыцныҟәап ҳәоу? Уи еиԥш апатудара схы иаҭәасшьом, ибдыруазааит. Даҽазны ианыбҳәагьы бгәы нсырхоит, иазхоуп, уи аҵыхәала даара акыр бҳәахьеит, – Алықьса ашә нкыдыжьланы дындәылҵит. Акыр аамҭа агәарԥ аҿы ихы инапы аҵаргәаны дтәан дхәыцуа.
Ибжьысит акыр аамҭа, иаахт ааԥынра, анхара. Алықьсеи Шьазинеи ҟазшьала еиқәымшәеит уаҳа, есымшааира абзиабара ирыбжьаз хәыҷыхәыҷла иӡыҭны ицауан ашьҭамҭа умбаӡо.
Зны Алықьса иусура ахьтә аҩны данааи ибеит иан аҭакәажә дырҩегьых амҿы, амца зегьы лара дшырҿыз.
– Нан, ибылшом уажәшьҭа ԥаса ибылшоз, баҟәыҵ аусура, шьҭа ҳара бҳааӡоит ҳәа заҟантә ибасҳәахьоузеи?
– Алықьса нан, иҟазҵода изымур, акрышәҿазҵода, аҭаца лгәы еиԥшым, дышьҭахуп. – Алықьса иԥсахы еибакны ашырҳәа аҩны дҩыхәнеит. Шьазина аиарҭа дықәиан апатреҭқәа еидкыла дрыхәаԥшуа, лхаҵа дшылбаз дҩаҵҟьеит.
– Уара ак уасҳәашан, – лҳәан, лыблақәа ҵархәыланы лхаҵа инаихәаларԥшит, ихаҿ ԥштәы лгәамԥхеит, аха уеизгьы изқәылкыз дналагеит, – даахт иахьагьы абригадир. Иаха аколнхара аизара аҟны сара сызҵаара ықәгылазаарын, аколнхарахь сҭымҵыр ада ԥсыхәа амам, ус ирыӡбеит. Абригадири сареи ҳаицәҳахын, дмақаруа дцеит. – Алықьса дгылоуп дыхшәааны, иԥсахы иаҳаиаҳа еилалоит.
– Уажәы исыӡбеит иааԥҵәаҵәҟьаны ани уажәраанӡа иуасҳәалоз, уаҳагь ԥсыхәа ҳамам, ас ҳара ҳзынхом.
– Изакәи бара уажәраанӡа исабҳәалоз?
– Ақалақь ахь ацара, уаҳа изакәи? – Алықьса дҩеилууаа дцеит, даалеиҩеин иԥсахы ҷҷауа, нас илақәа ҵархәыланы, аарла иҽникылауа ҿааиҭит.
– Сан қыҭак зааӡахьаз, данажә лхы дамыхәауа даныҟала, дааныжьны бара аколнхараҿы аусура бахьацәаашьо азы ақалақь ахь ҳцону? Бҩызцәа аџьџьаҳәа аус ахьыруа брылагылар ҟамлози, урҭ баҭәабшьаӡом?
– Урҭ аусура иашьцылоуп, уаҳа ирдыруазеи, ҵара рымам, аҽакым.
– Ҳаи, анҵәа, бара бҵара цәгьа ҳныҟәнамгеи. Баб иҩны бахьынӡаҟаз аколнхарахь бҭыҵӡомызт, башьа дхантәаҩын аколнхараҿы, абӷа быман.
– Уи сашьа итәы аҳәара уара иуусӡам, уи дзусҭоу ауаа ирдыруеит.
– Ауаа ирдырт азоуми деилаххаа дызҭаку ҵыԥх аахыс.
– Ыы!.. Уареи сареи ҳнеибызҭаз Ҭинаҭ лыбз ада кәац лҿамшәааит. Уи еиӷьу уаҩ дыҟаӡам, дтатаԥшьуп, быртәаны бныҟәигоит ҳәа сжьаны сышԥалфеи?!
– Баргьы Ҭинаҭгьы шәхы еинышәҟьааит, уи илылаҳхызи, ҳарҭ аблақәа ҳаманеи. Цқьа ҳаишьцылартә, ҳаилибакаартә ҳзеибамдырзеи, бҟәиҭ-шәиҭуашәа бҽанысбырба ҭынчк лоуп сымҳәеи, «ацгәы икьиуа аҵкыс имкьиуа еицәоуп» шырҳәауа акәзаап. Иртәаны аныҟәгара ҳәа ба бызҿу аамҭа ыиасхьеит, уажәыгь ибзымдыруеи?!
Нанҳәа мзазы акәын. Хәылбыҽханык амш хьыҵәцараха еилган. Абри аамҭазы, ари абаҳча ссир, хыхь зыӡбахә ҳҳәахьоу, иаҵгаз амҩала џьоукы рышьҭыбжь гон аууҳәа.
– Ааи, рацәа уи, башьа дшыҟамыз баны даҳхыччаҵәҟьеит, игәахы кылиблаарын, аха дабаҟоу акәымзар.
– Бҽаанкылишь бара, уи Алықьса акгьы ихараӡам, изхароу Шьазина лоуп, ҳара ҳауп. Ааӡара лыгҳажьит, – абас еиҿаԥо иаауан Алықьсараа рҟынтә Шьазина лани лаби рыԥҳа дрыманы, даҽа ԥыҭҩыкгьы рыцны.
– Избан ҳаӡӷаб изылхароу? Маҵурак лиҭандаз ақалақь аҿы, ҳаӡӷаб ҟәымшәышә/-ԥшқарах махәҿала аус уы ҳәа дыхҭаркит!
– Убри бара боуми зегь зхароу, «аус шԥалҳаруеи ҳаԥшқа напымыӡәӡәада иаҳамкуа» – ҳәа бысҿагыламзи. Уи дҳааӡеит, ус бхы бааӡааит. Уажәшьҭа аус лыбмыруазар зымбари, ҳаҷкәынгьы дҭакуп, мчыс ибымоу збап. – Абри аамҭазы арҭ раԥхьа архәарсҭа иаавҵит Закани Таниеи рхәыҷы хышықәса зхыҵуа Џыр дрыманы, аҷҷаҳәа иацәажәауа. Шьазина лылаԥш нарықәшәеит арҭ инеиуаз, аҳаҷаҳәагьы исахьаны лыбла иаахгылеит хышықәса рышьҭахь арҭ амшын аҟәара ианеицықәиази акәашарҭа аҟны ианыкәашози, иагьаалгәалашәеит дышрыхцәажәоз усҟан.
Шьазина арҭ дрыхәаԥшуа акыр аамҭа дгылан дымҵысӡауа.
– Абарҭ роуп аразҟы змоу, – лгәаҵанӡа даақәыԥсычҳаит Шьазина.
Бадис боурак ашшра даҿын аԥхынра дуӡӡак, аӡын ирахә рԥханы иӷыҵигарц. Ҽаҩраҭагаларагьы ааит Бадисгьы ибоура шшны даалгеит. Аха амықәшәатә иақәшәаз уажәшьҭа ихыбтәуп ҭырасла игәыдны. Аҭырас ахьыҟоу ԥшаатәуп, уи зегьы еиқәзыршәода, иашьҭалода…
Мҽышак аҽны, ашьыжь шаанӡа Бадис дмаашьакәа дҩагылан аџьармыкь аҟны дцеит. Ақыҭа уаа ашьха ҿаҩахь ақәаҵахь уҳәа инхоз ихәҳахәҭқәоз кылсхьан аџьармыкьа аҟны руардыни ркамбашьи еиҵаҳәаны амҿы, аԥҳә уҳәа рыҭитәқәа рыманы. Бадис днеин днарылагылт. Иидыруаз аӡәы дибан ибжьы рдуны, егьырҭгьы ираҳартә еиԥш иниқәиргеит: – Алиас, абааԥс, угәы иҭазишь аҟауар зҭаху аӡәыр дубозар, зықьҟа ҟауар ршьшьаны иаазган аҩны ишьҭоуп, уардынк азна аҭырас сзаазго исҭоит, сбоура зласхыбуа смоут умбои, арахь аӡынра ааигәахоит, сырахә адәы исцәықәхоит, ҳәа.
Ари заҳаз инеихәаԥшы-ааихәаԥшит, нас ԥшьшьаала аӡә даарылҵын ихы аԥшнымҵацәакәа Бадис дыниалацәҟәын иҿынеихеит. Бадисгьы «иаҿалт сыҵәгәыр» иҳәан, дынихьӡеит.
– Уаҳа аӡәы иаумҳәан, харак имышьҭыкәа сара иузаазгоит, – иҳәан, днаиахәыҭхәыҭит, аӡәы иаҳар ҳәа дшәаны.
– Е-еи, ус сзууандаз сумааӡози, нас ара ҳа ҳҟны аҭырас уоуӡом, убрахь шәа шәахь ашьха ашьапахьы даара ирацәоуп, сузыԥшуп, абааԥс, Манча (Манча ихьӡын) сахьынхогьы абноуп, Бадис дабанхо ҳәа уҵаар зегьы иуарҳәоит.
Абас ала инеидыҵит Бадиси Манчеи. Бадис «иус» ҟаҵаны аҩныҟа иқәиршәит. Манчагьы ауха ҭаацәа ду рчан еиԥш аҩны дҩеит. «Гаӡа дыҟамзар аҟәыш иифози» уардынк азна аҭырас ҳәа зықь ҟауар сиҭоит, «аилымгақәа аумаҷху адунеи иану», – абас иԥаҵа далаччон Манча.
Мчыбжьыкгьы бжьымсыцызт, Манча акамбашь уардын еҵаҟаа ҭырасла ирҭәны, ихбыкьуа ашьха ашьапаҟынтә бахәи наареи дырҿысны ааилашәшәымҭазы дҵаа-ԥшаауа Бадис игәашә данынадгылоз. Манча иҿыҭбжь заҳаз Бадис игәашә даадгылеит: Бзиала уаабеитгьы мҳәакәа Бадис Манча дшынеиҿаԥшыз еиԥшҵәҟьа ахы ашәира, аԥсы ашәира далагеит:
– Ҳаи, аԥсра соундаз, ҳаи абри сақәымшәакәа ауаа шыԥсуа сыԥсындаз…
– Иухьи, Бадис, узықәшәазеи?!.
– Ҳаи, ахыкәалаа сгәы изыҵамшәазеи, ари еиԥш уаҩ дақәшәахьоума?! – Бадис аҽшьра иақәикӡеит.
– Иухьзеи, Бадис, ухаҵами абааԥс, иухьыз умҳәои?! – Манча ииҳәара издыруам.
– Ҳаи, ари еиԥш ԥхашьара уаҩ дақәшәахьоума… арсҟаамҭа ухабар анызымба, умаауаз џьысшьан даҽаӡәы исҭеит, – Бадис ауама, акаамеҭ иақәшәаз иеиԥш ихыиҿы ҟаҵаны Манча днаиҿаԥшит.
Манча маҷк дахьгылаз дымқәацаӡо даанхеит, «Сара исхароуп, ирласны иаазгандаз, ас игаӡоу дзымфара дызусҭада, даҽаӡәы имгакәа» – ихы инанишьалт ихьыз, нас иуардын ыҩхарҵҵаланы, агәашә аԥхьаҵәҟьа аҭырас лылажьны, икамбашьқәа даарысны иҿыҩеихеит аҩныҟа.
Бадис адырҩаҽны ибоура дахагьежьуа аргәыдра даҿын Манча иҭырас ала.
– Дахыхтәуп, дахыхтәуп!
– Дамҳәаны дкашәыжь наҟ, ида шәхамшәалааит, ҳа ҳзын уаҳа иамуӡеитеи, еиԥш убахьоу, уи аӡлагара ианахаҳартәалакь зегь ӷьычрамзар акы иаҿым.
– Дад, ҳа ҳаӡлагара уаҳа иақәым, шаҟаҩы ҳаԥсаххьада, аха иауам инахатәалакь изы, ҳааҵәақәа пахә-пахәӡа ирҭәны инаагоит, икьыбжа-кьыбжаӡа иҳаманы ҳаауеит, дыцәцәит уи Вано, ҳара иаҳхароуп, уажәраанӡагьы дамҳәазар акәын.
Абас аууҳәа еилан, аколнхара аизара, аӡлагарахьча иахыхразы.
– Иахаҳартәаша даҳмоур ҳәа ҳшәоу, иҳамами аҭаҳмадацәа, – ҿааиҭит ҭаҳмадак.
– Сара убра аказы сшәыҳәоит, – инапы ҩышьҭихын дҩагылеит Бадис. – Даҽаџьоукы ҳазрышьҭалари, са сахашәыртәа, аҭаҳмадацәа ирзыжәуазеи.
– Гәаҟрас иумоузеи, умаха-шьаха еибгаӡа уҟәазӡа аӡлагара уахатәартә, хҩык рыхәҭа ҭугаратә уҟоупеи.
– Уи иашоуп, аха жәык аасхәап ҳәа сгәы иҭоуп иаарласны, уи азакәын изысҳәаз, – иҳәеит Бадис.
«Цаблыкь иқыҭа» ҳәа иашьҭан Бадис дахьынхоз ақыҭа. Бадис 45 шықәса дырҭагылан, уаҩы шәпажәпак, дшышларыз дышлахьан, дҭаацәаран. Ари дахьынхоз икәшамыкәша ианакәзаалакь баарраны иҟан. Аԥхын акәыркәа ду аҿынӡа ацәаакыра аман адгьыл, аӡынгьы даара ҵаак, с/-дук ҟамлозар баарра бааԥсын.
Иааҟәымҵӡакәа асы аԥылы-ԥылыҳәа, ибахҵәаӡа аԥша еиларҩынтуа иланашьҭуан мчыбжьык аахыс. Шамахамзар, дгьыл кәамҟьак џьара ицәыҵыԥшуамызт, дгьыли шәаԥыџьаԥи ибыбшӡа сы хазынала ихҩан.
Ари аӡын аԥсаа рацәан. Ашәчқәа ирылаԥаҭԥаҭо ихыб-хыбны ирықәтәон аҳәыҳәқәа, аӡыкәтқәа ҵҩа рымамызт, еиврыԥх ана ииаҟьон, ара ииаҟьон. Аҟәақ-сақ, аҟәақсақҳәа ахысбыжьқәа гон. Аиҳарак Бадис ибаарра асы иазхымҩоз иааилашәшәуа ианалагалакь нахыс аибашьра ҟалазшәа аҟәҟәаҳәа еиларҵон, убас ацаблыкь рацәаны ашыҩ-сыҩҳәа ишшаӡа абаарра иаахагьежьны илатәон, нас рԥынҵақәа ҵәызҵәызӡа, аҭаҭын еиҭаҳага еиԥш, абаарра иныҵаршьшьы…
Бадис ианакәзаалакь абџьари ашәарыцареи дрышьҭаӡамызт азы, аԥсаа ажьы иҩны иҩнаӡамызт.
– Ас уныҵыҵыр, уанаџьалбеит, ухаҵами, уҩызцәа иҟарҵо умбои, шәақьк џьара иаауԥшаар, машәыршәа цаблыкьк ушьуазаргьы уздыруамеи, ауаа ҳааҵра иааины аԥсаа еимҵәа иргоитеи, – ҳәа дыхҭалкӡеит Бадис иԥшәма ԥҳәыс.
– Урҭ среицәаны схысуа џьыбшьома, аҵыс мҩас абла анҭысҟьоз ыҟан, иара уажәыгьы Бадис иеиԥш ҳхысуандаз ҳәа ашәарыцацәа ирҳәогьы бмаҳаци?
– Уи, атәыла шурбго ҳамдыруеи, аха уцеи удинаныс, цаблыкьк узшьыргьы еиԥш убахьоу, – лҳәан, илулакь ддәықәылҵеит.
Бадис ишәақь ихарззала ибаарраҿы даннеи цаблыкьк ацәҟьа ишаҿаз ибеит. Ацәҟьа иаҿыхны иназгар хьӡыс иамоузеи, сеихсны исшьып, ахысбыжьгьы лаҳап, нас ишыԥыруаз исшьит ҳәа ласҳәар ҽыԥныҳәа сылҭарым ҽазынгьы иҳәан, ацаблыкь днахагыланы агәыз ааҭиргеит, ацаблыкь ҩышьҭԥраа ихаууала есс абнара иазцеит. «Оԥ, сыҽхәаҵәҟьеит убоу сыԥшәма лҟны, изқәым иқәым акәымзар абри ашәақь инҭҟьаз ашьацма зегьы ацаблыкь дуӡӡа иамаахакәа аҽхәыц ишԥақәшәоз»,– иҳәан, Бадис дмидагәидаха аҩныҟа иҿынаихеит.
Мыкьыни Лукьыни еишьцәан. Ҽнак зны рҭаацәа рыҟамзаара иақәыршәаны, «уаала-саала, ҳҽы арха иахьықәу икны ҳақәтәаны ҳаҩлап, ҳазбода», – рҳәан, ҷапырхәак аашьҭырхын еишьҭаԥало ицан, ирулакь гәарабжьарак ибжьацаланы икны, рҷапырхәа наҿаҵаны иаақәтәан арха еиужь илага илықәырҵеит. Ажәыла ҽы замана ианшы иԥырӡаны аҩныҟа ахы рханы идәықәлеит аҷкәынцәа аманы. Аиҵбы Лукьын Мыкьын иӡара ҭырҳәаца иахьику дирхыџхыџуеит: «Абааԥс ахы уаха, аҩныҟа ҳагар ҳарбар ҳарпҟоит», – ҳәа. «Ҳарпҟаргьы агьаурымызт, иаҳачҳарын, апҟара иахьа иаабама, уаанӡа ҳазнеиуандаз», – ҳәа Мыкьын аҽы аԥрықәцә иҽаларԥсны аҷапырхәа дшахоз иааԥҵәеит. Ари Лукьын иангәеиҭа арҵәаа-арҵәааҳәа дыҳәҳәеит иашьа изы. «Мыкьын, уҽкажь абааԥс, уҽкажь!» – ҳәа. «Узырццаки шьҭа усгьы ҳкамҳар ҳәа ушәоу», – иҳәеит Мыкьын.
Ажәытәан иҟаз еибашьрак далахәын абри зыӡбахә ҳамоу аԥҳәыс бзамыҟә лхаҵа Ҭапагә.
Ар иеижәылан еибашьуан, адунеи амца акуан. Аибашьраан ауаҩы дымԥсыр ауам. Ҭапагә илахь ахы аахан дсакасанҵаны дрыма идәықәлеит иҩызцәа иҩны дыржырц, иан лылаӷырӡ наиқәҭәаны дылҵәуарц.
Ус ашәы рхьыкәкәа иҩызцәа агәара ианынҭала, Ҭапагә иԥҳәыс мыжда лхаҵа илахь агәы кылжәаны данынаихәаԥш арҵәаа ҩыҭлыргеит:
– Унан, ила иааҭашәар сызшьуадаз, агра имгози!.. – ҳәа.
Ашәарахқәа реиҳабы алым аизара ахьымҩаԥнагоз амшә иазгәааны амаҵура иалнахит, ианаамҭаз аӷааҵс ахьазаамгаз азы. (Маҵурас иамаз есымчыбжьа ӷааҵск аагара акәын).
Ари аизара иалахәыз абгахәыҷы ажәа амхны игылеит; иҵхәыршәшәеит, иқьақьеит алым аԥхьа:
– Ҳаҭыр ду зқәу ҳнапхагҩы ухаҵкы, уара удырреи умч дууи еиҳау иҟоузеи мамзаргьы, амҩа ҳазқәуҵо ауп зегьы ҳазну, ианаамҭоу игәаҭаны иукуеит змаҵура агәхьаа зкым, иаҳҳәап абри амшәгьы ушазныҟәаз иашоуп. Ари уажәраанӡагьы амаҵура иамхтәын, аӷааҵс аанагоушәа-иаанамгоушәа, аиҳабы игәхьаа акӡамкәа, ахы аԥызараны ауп ишыҟоу. «Знык даҳԥырӡаандаз ҳаиҳабшәа иҟоу», – ҳәагьы жәаха ҽнак иаҳәауа исаҳаит, – аҳәан, абгахәыҷы ажәа ианаалга алым инаҿаԥшит, гәык-ԥсык ала сшузыҟоу убо аҳәошәа.
– Амшә ахаҭыԥан уара абгахәыҷы уҟасҵоит, уахьынҭыҵуа Ажәеиԥшьаа уирхиалааит, уи ала аизара аркуп ҳәа исыԥхьаӡоит, – аҳәан, алым аизара ҩаркны иҩагылеит. Амшә хәымсысӡа, иҭынчӡа зегьы инрылаԥш-аарылаԥшуа ирзыӡырҩуа итәаз, ашьшьыҳәа иҩагылан аԥҳал ҟазҵауа иара иахьиҭаху амаа аиҭоит, ҳаиҳаб ухаҵкы, уара иуҭаху ԥҟарроуп уеизгьы, – аҳәан, ашьшьыҳәа инрылҵын итәаамаауа абнара инылалт.
Еимпит зегьы русқәа рахь.
Абгахәыҷы цеит шәарыцара, аха иақәымҿиеит, Ажәеиԥшьаа ахыламԥшит.
Аҵыхәа цәыххаа, аҟәада ахьшы, аҳәынҵәа ацратата, ала ахьҭоу умбо, ирыцҳахәха алақәа иаарцеит.
– Ҳаи, рацәа сҵыхәа асахьа бжьышәхит Муреи Хәдыши, шәаргьы саргьы ҳаибамбондаз аринахысгьы, сара сеибга сызҩыда, – аҳәон абгахәыҷы, аҵыхәа бабыш ду иамаз уажәы ицәыххаа-жьыххаа ашьагәаӡа ахьшы, «ипатудаха» ианахәаԥшлакь.
«Сыбз ауми сзыхҟьа, амшә рыцҳа амҳәаны илкасыжьт, уажә сара исылымшо сазкуп, алым усгьы иадыруа амаҵура амхреи аҭареи роуп, иауеи, иауеи абри аҵыхәа ҽеимхар ауп», – абас ихәыцуа инеиуан абгахәыҷы. Уа ус абнараҟны акгьы мбакәа ишнеиуаз дәҳәыԥш ҟьаҟьара дук аҟны инкылсит. Қәауншьҭахь аҳаскьын иаҵәа қақаӡа иҩагылаз шьаҭанкыла иқәсауа, аԥыжә-ԥыжәҳәа иҳәуа иқәын арахә. Абгахәыҷы абна ацәыҵараҿы ҵлакы инавагылан даара ирзыԥшит сымч зықәхаша акрыҟазар ҳәа. Инкылԥш-аакылԥшит, аха ус акгьы амбеит. Нас алаԥш иааҵашәеит нахьхьи адәы ахьаанҵәоз цәҟата хәыҷык шавагылаз, ақьышә аӡә дынҭасызшәа инықәгьежьын ҵаҟа-ҵаҟала абна иаваршәны иазцеит аҽкылӷәаа. Ацә ҟата егьхәыҷыҵәҟьамызт, зыцк иихьаз, акәтаӷь еиԥш икәымпылӡа, ацәа иҭаҟаца бзиа ааӡара шамоу мҩашьауа, ипаӷәӡа адура аҽазкуа итәҩасуан.
– Иҟасҵари анааџьџьыни, рацәа ӷәӷәак ауп иаргьы, аха ма ашьҭахьала сҽамырбаӡакәа снеины ашьапы самҵасны искып, нас иԥап, иҩып, аха иаусмышьҭӡар сҽаларԥсны ишыску иааԥсар икаҳап, нас ахәда ԥызжәап, уаагьы уажә акы ансылымша алым саџьал арцәгьоит, – аҳәан, абгахәыҷы ишьҭаианы, адгьыл аҽаҟаратәны алақәа ҟәысҟәысуа иҳәазо аҿынанахеит ацәҵыс ашьҭахьала. Акыр иазааигәахеит. Нас арыԥҟьа анԥҟьо еиԥш еиҵас иууаӡа иԥеит, аха ацәҵыс ашьапы акыха амаӡеит, апҟаҩҳәа иҵыгьны зҿаанархаз ашьапы абгахәыҷы ахькажьыз иазыҭрысит, аха абгахәыҷы ҩаҵҟьан ахы еилаҩынтуа, икаҳабӷало абна аҽанаҭеит, аԥсы ацәнагеит. Аџьма имԥсыша амаҵә азылаҟәуеит ҳәа
амҩан аҟит зыхьуаз кәҷышьк акит. Алым аҳҭны иааит абгахәыҷы ажәеиԥшьаа «дақәныҳәаны». Алым адырра арҭеит абгахәыҷы шааиз ала. Абар ҩымчыбжьа ҵуан алым шьак ԥхаҵәы-ԥхаҵәуа иазыгәышьуеижьҭеи – «иаашәышьҭ арахь», аҳәан, игәӡажәуа иҩагылт ашьапқәа еимыртаӷа инаргыланы, абыз ақьышә иаақәнашьт, уажә аӷааҵс иахагылоушәа аҟара агәы алаҟаны. Иааит абгахәыҷы, аха ишԥааи?! Ӡнаашә кәҷышьк рыцҳахәха, еилаԥыххаа, ахы хьыхәхәа, аӡыԥсы аҿыҵыкәкәа иаҿыҵакны.
Алым хәааит, иббит, ашәаԥыџьаԥ архыџхыџит, ашәарах рӡыӡаны еизнагеит. Нас алымҳацәқәа нақәԥсаны, агәаареи, аԥагьареи, ахдубеиареи ахаҿы иалыжжуа, ахы ҩышьҭԥааны инарылаԥш-аарылаԥшит.
– Ишәсырбап сара, аиҳабы иҳәатәы анамыгӡара зеиԥшроу, уааскьеишь, уааскьеишь арахь, ҳаҭыр ду зқәу, сылашара абгахәыҷы! – абгахәыҷы ԥсит иахьгылаз.
Акәҷышь иаҿыҵакыз наҿшәан инкашәеит, ахәыжә аҿатата абыз ақьышә иаақәнашьын ашьҭахьҟа инхьаԥшит, ишәарҭахозар сшлаҵҟьара ҳәа, аха ашьҭахьҵәҟьа амшә џыхӡа игылан.
– Уааскьеишь сымҳәеи, узгылоузеи? – абжьы аагахт алым.
– Аах убжьы анышә аҵаҟа иҵыҩуандаз, уу, абар ҳахьҭахаз!.. – аҳәан, иааҳәыҵәы-ҳәыҵәит абгахәыҷы шьҭахьҟа ихьаҵуа.
– Уааскьеишь сымҳәеи, узгылоузеи? – абжьы аагахт амшә, абла цырцырқәа абгахәыҷы ахаҿы наларҟацаны инаҿагылан.
Уи акәхеит, алым ашьапажә дуқәа ирылҳәҳәоз ашьапхыцқәа аҳәҳәага еиԥш иҟаз, абгахәыҷы аҟәаҟәа илаланарԥан азқәа ацәа ккаӡа илахнаҳәеит. Абгахәыҷы абӷа лацрыҩрын, ашьҭахьтәи ашьапқәа рҳәазо иаманы абна иаҵәара инхәыҵашьшьит.
– Ҳаиҳабы ухаҵкы, – амшә абжьы аагеит, акәты иамчу акәҷышь ауп. Абгахәыҷы иалшоз акәты акәын, иаанагеит, уара уоуп иазызк. Аԥҳал ҟазҵауа иара иахьиҭаху амаа аиҭоит, аха аҵаҟны амаа узамҭозаап.
Ашьха ашьапаҿы иҟоуп қыҭа хәыҷык Хәаԥ ҳәа. Ари ақыҭа аҩада ахахьы уаҳа уаҩ дынхаӡом, алада амшын ҟьантаз хара иаҟәыгоуп.
Ари ақыҭа хәыҷ аҿы ауаа даара иаӷаны инхоит. Иналк-ҩалкны иахьынхақәо агәарԥ хәыҷқәа умбозар, егьырахь иахьабалакь инеибеиԥшны шәаԥыџьаԥла ихҟьоуп. Ашәҵла ҟьантазқәа унапы рыкәымшо, ажәҩан иаларсушәа икахәхәа-кахәхәа игылоуп. Ашьха ҳаракқәа рҟынтә анаҟә иалҟьаз, аҩхаа иҭууаа агәарагәараҳәа иеилашуа, ашәах хчыла, ацыԥхь ргыла, абри ақыҭаҿ илбаауеит аӡымҩас Ӡиқәа. Унацәа нӡааукылар, иарбызбызуеит, ухәы-ужьы аргылоит. Ӡиқәа ашьҭра ҭӷәыхаа, иахьабалакь иубарҭан. Уи инакәараҵа-аакәараҵо, ашьхақәа иргәылсны иаауеит. Ари ақыҭа хәыҷы аҿы, иара ахьылбаауа, цаҟьа ӡышьҭраны, иладараны акыр илашьҭуп, Ӡиқәагьы, сымч зегьы аброуп иахьысшәаша аҳәошәа, иқәҵәраан иԥырӡаны илеиуан, нас аӡәы иҿаԥиҟазшәа иҟаз абахә ахшьыра иалҟьаны, ԥшьба-хәба саџьан иҵаулоу аӡыжь иҭаҽҽоит. Аԥаҩ уқәгылазар, аԥхын бжьымра анцеиуагьы, иааузымчҳаратәы уӡаӷькуеит, убас ихьшәашәароуп уа. Абраҟоуп ааигәа инхо ауаагьы аӡы ахьырго.
Аӡыжь ахықәан дәҳәыԥш хәыҷык ԥшӡаӡа, аҳаскьын иаҵәа ахашьшьы иҟоуп. Ԥсаҵлак амацара икьацәӡа агәҭаны игылоуп. Уи аԥсаҵла ашьапаҿы акыр зхыҵӡо жәытә ҳаҭгәын хәыҷык ыҟоуп ашәҭқәа ахаԥаны.
Шыцтә лабашьа дук ац аманы ҭаҳмадак аҽыҩҳәа адгьыл илалаирсит. Абраҟа иааиз аҭаҳмада ихҭарԥарқьақьа шкәакәа ааихихын, ихы инапы аалишьын, илақәа аашанхашәа, саараҟа дышьҭаԥшуа, аԥсаҵла ашьашәыраҿ иҩылыззашәа иҟаз аҳацаҟьа днықәтәеит. Асы иҿанаҳәазшәа
дышлаӡа дыҟан ари ауаҩ ҳаракы. Ижәҩахырқәа ԥхьаҟа иаазышьҭшәа, ашьауардын ажәҩақәа реиԥш. Икаба шкәакәа дылаҳәаҵа, иҳәынҵәрақәа еиқәных, еибаркын. Иеиқәа еиқәаҵәа, ираӡны маҟа, иҟама чаԥа, ишьагрын еимаа ҟаԥшьқәа ишьапқәа ҭырҳәцаауа, зынӡа еинаалаӡа. Ила агәы ӷран, иҭбаан, ҭынч ԥшьшьала инаухәаирԥшыр, нас уаҳа акы уеимҳәаргьы, инубаалон митә зхызгахьоу аӡәы шиакәыз. Иԥаҵеи, ижакьеи, ихахәи инеибаркны еиужьны, еиларҳә-еиларҳәы игәӡаӡа; иԥынҵа агәы аалганы, маҷк иаазырхәашәа, иџьымшь жәпақәа амзаҿа еиԥш ирхәаны илахь аҟьаҟьара иаҵан. Ари ашьха уаҩы, ашьха ҳауа џьбара зылсны иааӡаз, игәамчи иҭеиҭыԥши рыла дҭаҳмадоуп уҳәо дыҟамызт, 70-ҟа шықәса дышреиҳазгьы.
– Дад, уи акыр ҵӡоит, шамахамзар уаҩы издыруам, иахаанугьы ҳқыҭаҿы дыҟамзар ҟалап, – абас дналагеит аҭаҳмада илабашьа ныҵакша-ааҵакшо, ҿыцха дыԥшуа.
– Мап, мап, исымоумкын, исызҳәом, угәгьы иалумырсын, – иҳәан, дҩеихеит илабашьа аанкыланы.
– Исызҳәом, убри амаӡа шымаӡоу исымазар иаҳа еиӷьны исыԥхьаӡоит, ус нарцәыҟагьы изгап.
– Арсҟак угәы ҭаԥҽны измоу ахҭыс зыхҟьаз ауаҩы уара дузгәакьамкәа дыҟам, дуашьазаргьы акәхап. Исаҳәа, акы еиԥышмкәа суҳәоит, – инаидысцалеит. Нас маҷк дааиԥхьхәыцаан, ашьшьыҳәа длатәеит, илабашьа дырҩегьх иныҵакшаны.
– Ишысҳәаз еиԥш, акыр ҵӡоит, дад, ари ҟалеижьҭеи. Иҟан хаҵа бзиак иԥҳәыси иареи, зыԥсаҭа шкәакәахаша. Руаҩыбжара инахысаанӡа хшаа дырмоуит, даргьы цәгьала ихьааргон ҳҵәҩан шьапы ыӡрымашь ҳәа. Ус ишыҟаз ԥҳа дроуит. Марица зыхьӡырҵаз. Марица хәыҷы мшызҳа илызҳауан деихышәашәо, дҟатҟато дҩеиуан акалам еиԥш. Лыхцәы жәпақәа хара/-бӷьара еиларҳәы, лызқәа аҵәахуан. Лыбла агәы ҭбаақәа еиқәаҵәаӡа ллакыҵа иҵыҷҷаауан, ишаҟьшаҟьо инаулаланы, уааимданы, угәы иҭоу зегь дырны, иуҿагәыбзыӷуа иуеиҽырбон, даныччоз, лхаԥыц ҟәараш ссақәа еиврыԥхаа иаацәырҵуан, аҵаҵмыџь хышәҭ, мамзаргьы агьылшәҭы анааптуа иаҩызаха. Лӡамҩақәа ҭҭәаан еилԥхаауа, ашәра иалагаз аҵәахаҳа еиԥш.
Ажәабжь ҳәара иаҿыз аҭаҳмада араҟа маҷк даанҿасын, дӡыҩӡа дыԥшуан, аҽҽаҳәа Ӡиқәа аӡы ахьҭаҽҽоз ахь ихы рханы.
– Марица хәыҷы агәамч ӷәӷәеи аԥсҭазаара абзиабареи шлымаз лхылҿы иунарбон, – деиҭаналагеит ажәабжьҳәаҩ ибжьы аармаҷны, – жәиԥшь шықәса днарҭагылт ари ашьха ԥагьақәа рҭыԥҳа. Лҵкы еиқәаҵәеи, лбырфын кәафҭа шкәакәеи, лыхцәы хьаԥштәыла еиларҳәқәеи, лӡарапа еихытаруа, лгәышԥы ааҭыго аҽырҽеира иаҿызи, лшьапқәа ахырҭәага еиԥш еиқәшәаны, дыссирха дудырбон. Арацәа ххыра иаҩызаз лыбла ҟәиҭқәа наухәалырԥшыр, акы наулаҵәон, анахь укыдҟьо, арахь укыдҟьо. Амшын цәқәырԥа еилашыра иалашәаз аҭәыц уаҩызаха, мчы умамкәа, иуҳәо уақәымшәо, иууа узымдыруа, знызынла агаӡа ԥшра аахәан, уажәақәа дук ҟәышрак рылаӡамкәа уаақәлырхон абри гәаԥхарала днаухәаԥшыр. Лхы аҟнытә лшьапы аҟынӡа леиҿкаашьала ари дыжәҩантәуп, аԥырроуп дзызку ҳәа угәы иаанагарын. Лҽаарҭынчны ҳамҭакы џьара дызгыломызт, дшаҟьшаҟьон, дҳәыҵәыҳәыҵәуан, згәы зҽанӡамкәа ашәарыцацәа ирылашәаз ашьабсҭа хәыҷы еиԥш. Абна наҟтәирахь акәын лара дахьынхоз, – аҭаҳмада илабашьа нархханы снахәаирԥшит иқьаԥҭажәхахьаз, ԥсҭазаарак зламыз ҭыӡ/-ҭыԥк. Анкьа зны аӡә дынхон уҳәаратәы, ицәыҩҩажә-цәыҩҩажәӡа аҵыҭәа рықәышьшьы ишьҭан аҩны ашьапы злаҟаҵаз ахаҳә дуқәа, баҟара руашәа. – Абни агәарԥ, иубо бӷьыцк ықәыршәымкәа икәеикәеиуа, ашьац кашьшьы, ухәы ықәҵан иуфаратәы илыман Марица, уажәы ишыҟоу убоит. Есшьыжьи хәылбыҽхеи абра Ӡиқәа дааны, лыԥҳали лгәыгәыми рыла аӡыхь таны илыма дцон уи. Жәаф шықәса ирҭагылаз ахьча Шәарах, ес-шьыжьи хәылбыҽхеи аҭауад Уаҭарбеи иԥсаса дызцыз иманы Ӡиқәа дылбаауан. Ашьыжь иагьарааны Марица ӡаагара дмааиргьы, абра дӡыхгылан, иҿы ӡәӡәо инапы ӡәӡәо дӡаӷькны. «Шьыжьбзиа, Марица!» «Бзиа убааит, Шәарах!» «Хәылбзиа,
Марица!» «Бзиа убааит, Шәарах!» Абри акәын абри арԥызбеи аԥҳәызбеи ирыбжьаз.
Шәарах ацәа иааимнахаанӡа дхәыцуан, уаҵәы Марица иласҳәаша ҳәа, ажәа ԥшӡақәа, ажәа ҟәышқәа еиқәыԥхьаӡо, аха ашьыжь лыбла хкыгақәа данынархыԥшылалакь, шьыжьбзиа ҳәа налаҳәаны дыццакуа ашырҳәа иҿыҩеихон ирахә рахь. Нас хәлаанӡа акы изаԥсаӡамыз Уаҭарбеи ирахә има аԥсҭа дҭан ихьчала ду Бардан иваргьежьуа. Абас мацара игәыԥҵәагаз аамҭа ихигон Шәарах. Шәарах ила Бардан иаҳа агәаӷьра аман иара иаасҭа, шьыжьи хәылбыҽхеи Ӡиқәа ахықәаҿ иахьлеиуаз Марица илышьцылан илгәыдԥалон, иҟрымҿрымуа, Шәарах дыԥхашьоит, аха игәы иҭоу сара ибасҳәап аҳәозшәа. Марицагьы уи Шәарах иахьитәу азы ахы шьшьуа, иргәыбзыӷуа, иныҵакшәа Шәарах иахь днаԥшлон «иухьзеи абааԥсы, ухаҵами» лҳәошәа, нас рылаԥшқәа анааиқәшәалакь Шәарах днеилууаа дцон, ашацаҳәа дҩаҵҟьаны, ила иманы ирахә рахь иҿыҩеихауан. Марицагьы маҷк дааԥышәарччаны, лыԥҳал лыжәҩа инықәыргыланы лгәыгәым аанкыланы дыҿҟьа-ҿҟьо лҿыҩалхон, Шәарах лгәы дышҭоу. Шәарах ихьчала Бардан ахы ишьшьуа далагон, Марица лнапы ахьахьылшьуаз лнапы ишьшьуашәа игәы иабон, Бардангьы алақәа нҭырпжы-ааҭырпжуа, иҵыхәаршәшәауа иара ихәаԥшуан, «ари ауаҩ дхагахама, ианбыкәыз ас схы анишьшьлоз» ҳәа иџьшьо.
Ус ишыҟаз жәаа шықәса днарҭагылт Шәарах, жәаф шықәса – Марица. – Дцәажәон аҭаҳмада. – Ӡиқәа аӡы, жәытә аахыс аҵас иамаз камыжькәа, аҽҽаҳәа иҭаҽҽуа еилашуан. Абыржә ҳахьтәоу адәҳәыԥшгьы ииаҵәҟаҟараӡа ашьац ахашьшьы иҟан. Хәылбыҽханын. Абри аԥсаҵла игылоу ҟармаҵыск ықәтәаны, иааҟәымҵӡакәа ишәаҳәон. – Аҭаҳмада илахь ааимаирӷәӷәан маҷк дааҭгылт, акы дазхәыцуа. – Абра, ҵаҟа аӡы ахьеилашуа, аҟәараҿы игылан Шәарахи, Марицеи, ахьчала Бардани. Марица, лкәапеи хшьылауа лыԥҳали лгәыгәыми лырҭәуан, Шәарах илаба аҟәара инылақшо-аалақшо, лнаҩыс дгылан. Бардан рыбжьара итәан аҽырқьақьаны. Марица лыԥҳал рҭәны, саҵалоит ҳәа амаа анаанылкыла Шәарах
днаҵҟьан, лнапгьы амаагьы еимлагәа иааникылт. Бардан ҩышьҭыԥан инарҿагылт, ахы ырнааны, изқәыркзеи мшәан ҳәа иԥшуа. Марица аԥҳал ааулыжьын лҽыҩеиҵылхт, Шәарах ибла дхыԥшылауа, лқьышә ырччо, лхы ааҟьаны, лхцәыжәпа еиларҳәқәа лышьҭахьҟа инаршәны. Шәарах дызҿхагахаауаз лыблақәа, уара сутәыми рҳәозшәа игәы инаҭеит.
– Марица, сылашара, Марица! Бара, бара ибылшоит… иагьбылшоит, иагьбымчуп саԥхьаҟа сыԥсҭазаара, сымҩа илгоу шәҭышла ихыбҟьарц, – Шәарах ибла гәыҭбаақәа раҟара рыцлеит, игәы ҵысҵысуан. – Исзычҳауам сара уаҳа, иазхазааит исхызгахьоу смыцәарақәа. Бара бзыҳәа срыцрыҵуеит сара Уаҭарбеи, џьаҳаным зҭыԥхаша, ирахә сызцу. Ишыббо, сзаҵәуп, сеиҭымуп, аха агәамчи агәабзиареи сымоуп, ҳанхап ҳажәҩа еибыҭаны. Сыԥсҭазаара зегьы быбзиабара иазыскуеит…
Марица ашьшьыҳәа Шәарах игәышԥы аҟьаҟьара лхы надылҵеит, уи иаанагоз уара иудырп. Бардан гәырӷьаҵәа иҟрымҿрымуа иргәыдԥалон, аха ҭиҭ ҳәагьы аӡәы иҳәомызт, Шәарахи Марицеи напеимдахьас рчабрақәа еимырдеит, иара уаҵәҟьа. Марица лыԥҳали лгәыгәыми рыбжа ауп аҩныҟа аӡы илга, дыҩны дахьцоз абжа каҭәеит. Шәарахгьы шьабысҭаҵас ахра даҿаланы ирахә рахь дцеит. Шықәсык ирзаҩызан асабша ааира Шәарахи Марицеи. Иагьааит уи амш гәырӷьахә асабша. Шәарахгьы илшоз ала ачара хәыҷы уны Марица дааигеит, иԥацха хәыҷы иргылаз ахь.
– Абзиеи ацәгьеи рышьхәа еивҵоуп, усоуп аԥсҭазаара шшоу, – далашыҩкны дцәажәон аҭаҳмада.
– Агәырӷьара нагӡа уаҩы имоуазаап, уи акы иԥышь-класуазаап. Шәарах иԥҳәыс данааига, адырҩаҽны днеит Уаҭарбеи иҿы ахьчаразы сааԥсара ахә сыҭаны схы сақәиҭтә ҳәа иеиҳәарацы. Уаҭарбеи дзазамазо, имгәацәа еимамӡо, ашәшьыраҿы длеиҩеиуа дахьԥшахьырсуаз днаидгылт. Диҳәеит, аха Уаҭарбеи ари дауижьуа дыҟазма, жәшықәса изыхьчахьаз, ахьча ҟаза ҳәа ииԥхьаӡоз. Жәашықәса наҟьак Шәарах ибзоурала иреицәаз уасакгьы ашьапы амыхьцызт,
насгьы мариала дизыхьчон, ифареи, есышықәса уасаки сыски ракәын иоуӡозгьы.
«Даҽа шықәсык аҟара усзыхьча, уаанӡа хьчакгьы дсыԥшаап, мамзар, уажәы сыԥсаса кажьны уцар, иԥхасҭахоит, акгьы уауам усҟан», – иҳәан, Уаҭарбеи иажәа ааҿахиҵәеит, илақәа кылзза.
«Аԥсаса ҩахьхьи ааԥҭараҟны иҭакны сааит, иԥхасҭоумтәын, сара уаҳа уахь сцаӡом, ԥҳәыс даазгеит, сқәацә хәыҷы аҿы анхара салагоит. Амала, сааԥсара ахә ахьсумҭаз азы иахьахәҭоу сашшуеит», – иҳәан, Шәарах игәаԥсахы ԥыжәжәо дцеит аҩныҟа.
Усҟантәи аамҭазы ус акәын ишыҟаз, дад, амал змаз ауаҩ иакәын амчра змазгьы. Адырхаҽны шьыжьымҭанӡа аҭауад Уаҭарбеи ҷкәына хәыҷык диманы жәа-уасаки жәа-сыски иаԥца, Шәарах игәарԥ дынҭалеит.
– Дад, уара жәпакы усзааԥсахьеит, уҿара сыдурӡылахьеит, уааԥсара ахә шԥаусымҭои! Иацы сгәааны акы сҳәазаргьы, иудкыл ууасақәа, абраҟагьы унапы анҵа утәы шуоуз ала, – иҳәан, қьаадк наииркит. Шәарах анапаҵаҩшьа идыруашәа дыҟан, гәаҟҵәаҟрыла инаниҵеит.
Уаҭарбеи дцеит аҩныҟа. Шәарах дгәырӷьаҵәа Марица илеиҳәеит, шьҭа ӷәӷәала анхара напы аҳаркып, арахәгьы ҳамоуп, иҳабаргәызеи ҳәа. Шәарахи Марицеи рхы-рыԥсы иақәгәырӷьо, рыҩны иҩнан. Ус ҽнак ашьшьыҳәа агәарԥ иҩҭалеит ақыҭантәи аисаул ҩыџьаҟа ицны. Урҭ Шәарах дрыманы агәарԥ илҭыҵт. Ахаан исхашҭуам, дад, сара аҭаҳмада, Марица агәашә аҿы дшылагылаз атәы. Лыҩнапык лгәыҵаԥсаны, лыбла ссирқәа уамашәа иԥшуан. Аԥҳәызба лаԥхьа ашәҭ ԥшӡа ықәҵаны дыштәоу, иахьааиз лымбаӡакәа, амаҭқәа аакылҟьаны, лышәҭ рыма рҿынархар, дышԥарыхәаԥшрыз, убас уи лыблақәа рҳаны иԥушан Шәарах дызгози иареи рахь.
– Шәарах сыхаара, маҷк уласцәоуп, уҽынкыла-ҽынкыло уҟаз, иагьа маҟәмабара урықәшәап, аха ачҳара умаз, ҳаиқәшәарц уҭахызар – абас длаӷырӡышо иалҳәаз игәалашәон.
Ауаҩы аԥсҭазаараҿы амашәыр ихьыр ҟалоит, аҵла далҟьоит, ауаҩы диамхашьуеит, акы ихҭнырҟьоит, акы дахҟьоит. Аха Шәарах дзыхҟьазеи?
Уи дзыхҟьаз ақьаад ианыз изымдырӡакәа инапы ахьаниҵаз ауп. Уа убас ианызаарын: Уаҭарбеи иԥсаса ҩажәа/-хы ыӡызшәа, изгазгьы Шәарах иакәызшәа, Шәарах иҿы иқәшаҳаҭхазшәа. Ииашаны ауха Уаҭарбеи иуасақәа ҩажәа/-хы ргеит, иара Уаҭарбеи иоуп идзыргазгьы, нас Шәарах инаиқәырҵеит. Ддырӡит Шәарах. Сибарҟа дахган. Жәашықәса иқәын, аха акырқәа дыбналарц ддәықәлахьан азы ишықәсқәа иацырҵауа, ҩажәихәба рҟынӡа днаргеит. Уаҩы иааизымчҳаратәы аҳауа цәгьан Шәарах дахьыҟаз. Дгьыли-жәҩани еиларсазшәа ибон дахьынаԥшлак. Иааҟәымҵӡакәа ахәшырбб еиларҩынтуа аԥша асуа, абаандаҩцәа рыфатә ирҿарҵоз амҵ шҳамха ихпапаланы ихҭәҳәалон, амҳаҵә аахшьыланы инкаҟьо акәын акыршырфоз. Ачымазара бааԥсқәа ҵысуан. Шәарах ашьха ҳауа иалааӡаз, игәамч ӷәӷәан, дычмазаҩымхеит. Амала дгәамҵуан цәгьала иԥҳәыс дыгәхьааганы. Лхабарк издырӡомызт, салам шәҟәык аӡәы ирыҩшәа идәықәиҵан, аха аҭак ҟамлеит, изымнеизар акәхап ақыҭа кҿахахь. Шәарах есымша иҭыганы дахәаԥушан Марица илҭаз ачабра қәҵа. Нас исахьаны ибла иаахгылон Марица агәашә данылагылаз.
Уи аҟара зысҳәари, дад, ауаҩы иимчҳауа акгьы ыҟаӡам. Шәарах ҩажәихәба шықәса ихганы, иԥсадгьыл ахь ддәықәлеит. Аџьамыӷәацәгьа шихигазгьы уамак иҽимԥсахит. Даныргоз иоура наӡахьан, дҭәын. Уажәы акыр игуп, Марица лымшала ауп дагьзышлаӡа, аӡәы диццару дысзымԥшкәа ҳәа дышлызхәыцуаз.
Хәылбыҽханын, аха шоуран бааԥсшәа. Амра ашәҵлақәа ирывалахьан. Ҭынчран, Ӡиқәа агәгәаҳәа иахьеилашуаз ашьҭыбжь игоз ада шьҭыбжь ыҟамызт. Шәарах дқьыԥаха аԥхӡы игәыдшыла еилаҳәарак изқәа иқәҵаны гәарԥк дынҭалт, дҿажәкны аӡба дыԥсуа. Аҩны ашә аартны иҟан, аха уа уаҩы дыҟамызт. Уи аҩны Шәарах ихаан иҟамызт, ҿыц нхаҩык дынхозаарын. Уаҩ данимбаӡа, дныҩналт, ауаҭах цқьаӡа еилырган, цәарҭаӷәык еиқәхиа игылан, аханы улаԥш наахаратәы аҭӡамц иадкнаҳалан цәҩычақәак, анаҩс хаҵаки ԥҳәыски еивагыланы рпатреҭ ҭыхны икыдын. Шәарах азнык азы днеилууаа дцеит, ацәҩычеи аԥҳәыс лсахьеи данахәаԥш. Аҵкы еиқәаҵәа абарфын кәафҭа шкәакәа, аа, абар Марица лымаҭәақәа, данлеиҽырбоз илшәылҵалоз. Еиҳарак лпатреҭ, лыблақәеи лыхцәи, Марица лхы аахҵәа илхагылан, аха ара иҵегь дҭәуп, лызҳазыӷьоуп. Шәарах аӡыжәрагьы неихашҭын, апатреҭ нкыдԥаан, дӷьаҵәыӷьаҵәуа ахәаԥшра дналагеит. Ахаҵа илҿаччо илывагыло даара дуаҩы ԥшӡоуп, иԥаҵақәа хыршаны, ижәҩахырқәа ҭбааӡа.
Шәарах деилаԥсеит зынӡа, абар ҩажәихәба шықәса дыззыԥшыз иԥҳәыс дахьылԥсах. Апатреҭ иманы ддәылҟьеит адәахьы, нас даангыланы дахәаԥшуа, инапқәа қыџьқыџьуа, уамақәак ҟарҵон. Убри аамҭазы уи агәара давсны днеиуан лагажәык, ицәеи ибаҩи еикәыршаны, ихәда ацәа канӡа гьалгьало, илакыҵа ацәақәа хәаԥӡа, ила ажьаӡа хыҳәҳәыла, ибӷа ырхәаны, ижәцәеимаақәа еидҳәаланы, илабашьа аҟыгә-ҟыгәҳәа иныҵакшо. Ари алыгажә ибозаарын Шәарах данааиуаз, апатреҭ кны иҟаиҵақәоз. Шәарах уи днаидыххылт:
– Ухаҵкы, уара араатәума? – дҵааит Шәарах ибжьы қыџьқыџьуа.
– Изуҳәазеи, дад? – еергьҳәа аҭак ааҟаиҵеит.
– Ишсоуҳәара, абри аԥҳәыс дудыруама?
Апатреҭ наииркит, аха дихәамԥшӡакәа ажәжәаҳәа иеилаҳәара дынҭалан, итапанча ааӷрыхны, иџьыба инҭаҵаны днеиҿаԥшит. Алыгажә атапанча илаԥш нақәшәеит.
– Ари аԥҳәыс Марица лыхьӡуп, дад…
– Ҳы! – даарҳашәа ихы дҩахеит.
– Иҟалазеи, узыршәазеи, дад? – аҭаҳмада ихы ҩышьҭыхны днеиҿаԥшит.
– Илывагылоу лхаҵа иакәхап?
– Ааи, уи лхаҵа иоуп, ирҳәоит лара лхаҵа дыӡуп ҳәа, ӷьычрак амшала.
– Ала аԥынҵа икылҟьаз, иусырбап сара!.. Ари сара сыԥҳәыс лакәын, слыԥсахит! – Шәарах итапанча ааҭиган дырҩегь иџьыба еиҭанҭеиҵеит.
– Ҳаи, џьушьҭ, ишԥоуҳәои?! Схаҵа дыӡуп, уи уаҳа дахьаауа егьыҟам лҳәон рҳәеит. Уи сизыԥшума, аӡәы сиццап лҳәан, абри ахаҵа илывагылоу диццеит, лыҩны-лгәара зегьы нкажьны, иаан абра иахьубо анхара иалагеит. Лхаҵа арахьтәиӡам, дахьылԥшаа сыздыруам.
– Ех, иабазбаришь дара уажәы?! – Шәарах ихаԥыц аҿҿа ыҵго, идақәеи иареи деибарххо дгылан.
– Дара уажәы абнаҟа сҩарывсит, рнапы еикәырша еихәлаччо, адунеи кашырроуп, ҳазцәшәода рҳәошәа, Ӡиқәа аԥшаҳәахьы илбааит, рҽдырхьшәашәаразы акәхап.
Абраҟа Шәарах уаҳа изымчҳазт, Ӡиқәа шыҟаз деихеит.
«Марица, са сакәымкәа даҽа хаҵак дышицу збану, слыԥсахну?! Иҟасҵарызеи, мшәан, уаҳа адунеи исзықәда, исымада, бзиа сызбода? Уаҩԥсыкгьы… лара лакәын – слыԥсахит. Илхашҭзаап саныргоз исалҳәаз ажәақәа: «Шәарах, сыԥсы ахьынӡаҭоу уара сузыԥшуп, ачҳара умаз, акыр зычҳаз акыр ибеит, ҳаиразҟызар ҳаиҭеиқәшәахуеит».
Абас акәзаап аҳәса шыҟоу, унарԥырҳәҳәаанӡоуп, нас даҽаџьара ихьаԥшуеит.
Абас аҟаҿыҳәа деицҳауа, абри аԥсаҵла заҵәы абра игылоу днавалт Шәарах. Марица лхаҵеи лареи еиваӷәӷәа еивагыланы еиҿахәыҭхәыҭуа, аҟырҟырҳәа еибарччо иҩеиуан Шәарах дызвагылаз аԥсаҵла шыҟаз. – Аҭаҳмада илаба неирххеит амҩахәасҭа иаҿаԥҟаны иҩагаз ахь. – Абар Шәарах дахьхагаха зынӡак: арԥыс илыцу иԥаҵа хыршаны адауаԥшь замана, махәҿала узыхәода, апатреҭ иану иауми. Шәарах аҟыԥҳәа исахьаны ибла иаахгылеит, раԥхьаӡа рыбзиеибабара ахьцәырҵыз, абра Ӡиқәа ахықәаҿы, дшәаны данзылмацәажәоз, ихьчала Бардан анлыдԥалоз, ааԥын ашьац кашьшьы ианыҟаз, аҟармаҵыс ашәа анаҳәоз.
Уажәы ашьацгьы амра иаблит иҵҩааӡа, аҳауагьы хьанҭоуп, аҟармаҵыс ацынхәрас алаҳәа еиқәаҵәа ҟыруа абри аԥсаҵла ақәцә иқәтәоуп. Ех, шаҟа аҽеиҭанакуазеи аԥсҭазаара мыжда… Шәарах итапанча нарықәикит иааиуаз. Аа, абар Шәарах ҩажәихәба шықәса иимбац Марица,
даҳкәажәха, дҭәы-дыԥха дыԥҳәыс наӡа-ааӡаны дахьибо, аха дызцу… слыԥсахт, – ааигәахәт иара.
Уи аамҭазы иҭҟьеит шәиԥхьыӡ згымхаша абџьар хыда. Шаҟа игаӡоузеи абџьар, шаҟа игәымбыл џьбароузеи, шаҟаҩ рыԥсҭазаара бзиахә иалнаххьоузеи уи. Ауаҩытәыҩса, оо, ауаҩытәыҩса… Уи дуаҩыми, ахшыҩ имами, дымцәажәои… Бызла изымеицәажәарызеи, изеинымааларызеи ауаҩи-ауаҩи?!
Ахҭҟьа даԥыхьашәеит Марица. Лгәы еимлагәа иаанкыланы, деиҵаӷәӷәа амҩахәасҭа анаара днаҿатәеит. Арԥыс илыцыз дӷьаҵәыӷьаҵәуа, иҟалаз изымдыруа, дгәаҟҵәаҟуа: «сан иҟалазеи, сан» ҳәа даалгәыдыххылеит. Аха нас ашырҳәа иҟама ҭӷәыцәаа, атапанчеи апатреҭи кны иаархҭыгәлаз Шәарах иахь иҿынеихеит.
– Аа, Џыр, уи уаб иоуп, думшьын, – аарла лыбжьы аалыргеит Марица неиҭамҳәа, ашьагәаӡа лгәыҵкьасо дахьтәаз, аха Џыр арҭ ажәақәа аниаҳа иҟама адәықәҵамҭа акәын. Шәарах ихәда ааҩнарссеит аҟама, аха дазымгеит иара. Марица уаҳа ажәакгьы лзымҳәеит. Џыр иаб Шәарах диҿаԥушан, иҟама ашьаҟәада ахьшы, ишьапаҟны иҵакьакьан. Шәарах ила ҭраа аҟәада игәыҵаш, зны иҷкәын дихәаԥшуан, зны иԥҳәыс лхылҿы ишьадаха, иҟалахьаз дахәаԥшуан...
Сыҭаҳмада абра ацәажәара даҟәыҵын, дзықәтәаз аҳацаҟьа ашьапы илабашьа нықәикша-нықәикшан, нас маҷк днаҳәын, ҳнаҩс аԥсаҵла ашьапаҿы игылаз, ашәҭқәа зхапапа иҟаз ажәытә ҳаҭгәын днахәаԥшит.
– Шьҭа акыр ҵӡоит, дад, ари ҟалеижьҭеи. Ари зыхҟьаз Уаҭарбеи – аӡымшын дынхырҵеит. Шәарахгьы акыр днарҟьа-аарҟьеит, аха уажәгьы иԥсы ҭоуп. Ибӷа хәаны иоуразоуроу дышланы еергь ҳәа ишьапқәа неихигоит.
Абни аҳаҭгәын аҟны джуп Марица. Шәарахгьы мчыбжьык ахь знык абра дааины, аҳаҭгәын аԥхьа аҳацаҟьа дықәтәаны Марица длызхәыцуеит.
Ажәабжьҳәаҩ, илаӷырӡқәа иӡамҩа иахьыжжуаз дырцәыԥхашьо днасҿаԥшын, нас икаба ахәда ааԥиртлан снахәаԥшит ихәда илыҵакны ашәахсҭа ҿаҿаӡа изныз.
– Џыр иҟама аҭыԥ ауп, дад, абри, – иҳәан, дҩеихеит, илаба иҵаргәаны дгыларцы.
Сара сыла ҭраа сихәаԥшуан.
Адунеи иаҟәыгоума уҳәаратәы, Кәыгәса ихәы ҳәа изышьҭоу ашьха анаараҿы иаҿагылан маҵурҭа хәыҷык. Аҳәынҭқар иаҳҭны, ихан еихачаԥақәа рҟны аасҭа еиӷьын абраҟатәи ибнаку аԥсабара аԥсҭазаара. Ааԥын мшы кеикеиуа, амра цаҳәцаҳәуа, абахә дуқәа еиқәышьшьы ирныҷҷало ишыҟоу акәымкәа, иааилахәаны аҵырҵырҳәа идыды-мацәысуа, аԥҭақәа еилаҳанто ашьхара иаахалоит. Нас акырцхи аси ахрақәа иларҿажьны, акы змуӡаз еиԥш аԥҭақәа нхыҵны, амра ашәахәақәа аԥсабара ргәыдырҳәҳәалоит. Ари аҩыза аԥсабара, ашьха аҟазшьақәа, Кәыгәса ихәы шәышықәсала иашьцылахьан, уи иаразы иҿыцӡамызт. Уажәгьы ишгылац игылан ахы ҳаракны, адунеи зегьы иқәыԥшуа.
Абри амаҵурҭа хәыҷы аҟны дынхон ашьха ҳауа џьбара иааӡаз ԥҳәысеибак, Гәыраз захьӡыз. Длааӡон лара лԥазаҵә Ҭапагә. Гәыраз дышмаҷӡаз хаҵа дцан, аха илзамуит, лыԥсҭазаараҿы анасыԥ лықәымҿиеит. Хаҵа данца адырҩашықәсан лхаҵа ахра дагеит, Ҭапагә хәыҷы длызныжьны.
Гәыраз лҭәымҭа дҭагылан деикәаԥхо, ашьеи-ахши еилалҭәон. Лыхцәы еилыбзаауа лызқәа хнаҩауа, дыҿҟьа-ҿҟьо шьыжьла аԥсаатә дрыцгылон. Лгәыгәым кны Кәыгәса ихәы ахшьыра данаҿысуа убар, шьабсҭак ласӡа ицоит уҳәарын. Даара аӡәырҩы лышьҭалахьан Гәыраз дшеибазгьы, аха лара лҿара зегьы идырӡыланы длааӡарц даҿын лыҷкәын Ҭапагә. Иаргьы изҳаит, абар уажәшьҭа ԥҳәыс дааигартә еиԥш дыҟан. Ани аԥеи еидыргыланы урыхәаԥшуазар, иашьеи еиҳәшьеи роуп уҳәарын.
Гәыраз лгәыӷырҭа, лыҵәҩаншьап змырӡша Ҭапагә, лнапы ҿыҟаҟаа, лцәа лхыхны, мла дамыркыкәа, хьҭа дамыркыкәа, лыҷкәын иҩызцәа дреицәамкәа длааӡеит. Абар, уажәы лара длаҟароуп. Гәыраз аиаҭымра шылхаанхазгьы, уаха илфо лымамзаргьы, сасра ҳәа лгәарԥ иааҭалоз, пату иқәымҵакәан, лчеиџьыка агьама имырбакәа длышьҭуамызт.
Зны, хәылбыҽхак Гәыраз лца дынҭалан, аџьықәреи иҭаз ааизыршәшәаны гәыблаак азна ҿлырпит, уи инақәыршәаны нанамгак аџьықәреи ҳәара агәарԥ дааҭалан лгәыблаа абжа иара инаилҭан, иманы дышхырхәоз агәашә дынҭыҵит.
Ари Ҭапагә маҷк ацҭәа алихит, – сара бысзымҵааӡакәан аџьықәреи шԥаибҭоз, шьҭа ҳара уаҵәы иаҳфои, – ҳәа.
– Ҳарҭ уаҵәы иаҳфои ҳәа ауп иуҳәо, иара уаха иифауа имаӡам, – лҳәеит Гәыраз.
Адырҩаҽны ианааша рца азна аџьықәреи шыҟаз рбеит. «ԥҳәыс даазгароуп, шьҭа аџьықәреигьы ҳамоуп», – ҳәа иан даалысны дыхҭеикит Ҭапагә. Ан лыҷкәын изы акәын адәы дзықәыз, иԥҳәысаагара деигәырӷьеит.
Аҭаца данаалга ашьҭахьгьы, абжьааԥны еиԥш, Гәыраз лыҩны анеи-ааиҩы дагмызт, дыздыруаз рацәаҩын, уахь имҩахыҵуан.
Аҭаца иаанагаз лымчыбжь анҵы, аҩны данашьцыла, дыхсаԥыҭха анхәа дналҿагылт, – ҳахбырҵәеит, бара ахшыҩца, имҩахыҵуа зегьы акрырҿабҵо, акыррыбҭо, ари са самаҭәам, – ҳәа.
Гәыраз лгәашә иасымшааирагьы иҭшәахон асасцәа рзы. Аҭаца лҟнытә жәа-хаак, жәа-гәырҟәандак амалахазгьы илмаҳаит, илаҳарцгьы дыҟамызт. Гәыраз аԥсра еиӷьалшьеит ас дахьақәшәаз, лыҷкәын дахьразҟыдахаз, аха иҟалҵооз. Анхәа егьа лычҳандазгьы иамуит, аҭаца лхаҵа длыцырхырааны ддәықәырҵеит Гәыраз хазы.
Ишон, ихәлон ашьха. Амш цәгьахон, еилгон, аамҭа цон, ашықәсқәа нҵәон.
Ҭапагә иԥҳәыси иареи ргәашә зынӡа иакит, асасцәа рзы. Хшаа дырмоуит, изаҵәхеит, ауҩыдлаԥса игәаҟит, даргьы руаҩрахь инеит. Ҭапагә иԥҳәыс ӡызлан леиԥш лхаҵа дихаԥаны
дылкын, лара лҳәатәы днавсны акы ҟаиҵомызт, уи лыԥшӡара убысҟак игәы ҿнакаауан, луаҩымра изгәаҭауамызт.
Гәыраз џьамыӷәацәгьала илааӡаз, схы санамыхәо сызбап ҳәа дзықәгәыӷуаз илиҭаз агәырҩа дарҩеит. Уажәы дычмазаҩуп лара лхы дзахәом, лыҷкәын ихабаргьы лбауам.
Ҭапагә шәарыцара дынҭыҵлон, знызынла уи лассы данзымаалоз ыҟан. Аҭаца цәгьахәыц лгәы иаанагеит Ҭапагә маӡала дцаны иан длыцхраауашәа. Ҽнак Ҭапагә аҩны данааи иԥҳәыс ихаара «дычмазаҩхан агәаҟра» дшаҿыз ибеит.
– Ибыхьзеи, хәшәыс ибзаазгарызеи? – дааӷьаҵәыӷьаҵәит Ҭапагә.
– Сара салзырго хәшәык ауп иҟоу, убри ансмоугьы суцәыԥсуеит. Уца уласны уан дахьынхо, унеины дышьны лгәы ҭыхны исзаага, сымԥсыр уҭахызар.
Ҭапагә ихы еимлагәа иаанкыланы дындәылҟьеит, афы зысыз аӡәы иеиԥш. Длеиҩеиуан, агәарԥ дҭагьежьуан, деилашуан, ҩ-мчык деимдырххауан: иԥҳәыс лыхәшәтәреи, иан дзааӡази ртәы.
Ашьхарахь еимаҳаны илашьцан, идыдуан, ихысуан, аҵырҵырҳәа имацәысуан, адунеи бганы иҟәыбаса ицоит уҳәарын. Икыдҵәаны илеиуан ақәыршҩы, афарҭын еилаҩынтуан.
Ҭапагә деилабаа-еилаԥсы, иҟама мацәысуа икны, ашә еимԥаа дааҩналт иан аҭакәажә дахьышьҭаз.
– Аа, уан иԥсыша, иугәаӷьыма аҵыхәтәан сыԥсымҭаз субарц, – лҳәан анықәтәара лҽыназылкит Гәыраз, аха лиарҭа дахьҩыҵыззаз дшанханы даанхеит лыҷкәын иҟама кны данылба. Лиарҭа днылаҳит.
Ҭапагә ила ҭраа иан длыхәаԥшуан, димбаӡакәа агәырҩа иарканӡаз, уажәы аԥсхыхра иаҿыз. Лыхцәы зегьы пашәӡа ишлан, имчыдахахьаз лнапқәа адақәа рылпыҟҟа иканӡахьан, лыбла ҳалалқәа рыла дихәаԥшуан лыҷкәын. Гәыраз аҵыхәтәантәи лыԥсы аизгара акәын дызҿыз, аԥсыха лаӡозар.
Ҭапагә иҽеиҵырхха дышгылац дгылоуп: мацәыс еимҟьаран уи ибла иаахгылеит уажәы аԥсхыхра иаҿу дзааӡаз иан лџьабаа. Дыкәкәы-цыкәкәуа, напхыцла адгьыл цәкәкәуа,
акәтаӷьцәа дылхны дзааӡаз иан дрыцҳаишьарыма, аха иԥҳәыс?..
Аҟама лӷырҳәа, аҟәада импыҵаш, иан лгәы ԥхаҵәы-ԥхаҵәуа, алҩаҵә ахылзз, инапы ианҵаны ишыҟалаша ҳәа ианаагәникыла ихи игәи еилаԥсеит… Уи аамҭазы ашьхақәа ырлашауа, аҩны иааҩнаҷҷеит амацәыс, дгьыли жәҩани еилыбгоит уҳәаратәы ашьхақәа ырхыџхыџуа аҟәақ, аҟәақ, аҟәақҳәа ихысит. Ҭапагә иҟама абз ӡыҭны илҿыцәааит. Ан лгәы ахала иаагәылҵын иааин Ҭапагә инапы иаақәтәеит, «уаала, нан, иахьуҭаху» – ҳәа. Ҭапагә агәы иманы ддәылҟьан, дыҿҟьаса ахра даҿалан ддәықәлеит аҩныҟа. Амацәыс ааихсыӷь амаӡамкәа рымҩа арлашон, ақәа хыкәкәон, афырҭын еиқәтәон.
Ус аҩны иааны ашә аадыртызар – уаӷеимшхара, азхаз агәҭаны дышьҭоуп аҭаца дҵәиҵәиуа, уи амаҭ ӷра дуқәа лықәҵәааша дырфон. Ҭапагә днаҭрысит длыцхраарц, аха ан лгәы дамшьҭит «аа, нан, срыцҳауп, амаҭ урфоит», – аҳәан.
– О, аԥшәма уҟоума, аԥшәма?
– Ҳаи, иауазеи ҳаҟам…
– Шьшь, абра ахәыҷқәа уаархылаԥшла, ари ахәыҷы дгарҵыр дкаҳауеит, – лҳәан, Мамсыр иԥҳәыс Анҭица ашацаҳәа ашә ааимԥаа, дыҩдәылҵын, бзиала шәаабеит иаҳҭоу ҳәа агәарԥ иааҭалаз хҩык асасцәа дрывагьежьуа, аԥсшәа раҳәо, илыма дааҩнашылеит. Мамсыр ари аамҭазы аҩны аҩымсаг ааҩнаиргьежьын, ахәыҷқәа иҩнарыԥсаз аҟьамсар-чымсарқәа ааизыҳәҳәаны, акәакьаҿ иҷыгәӡа еизганы аҩымсаг нақәиҵеит. Ибӷа ааиҵихын, – бзиала шәаабеит, – иҳәан ааигәа иимбацыз иуацәа аагәыдикыл-хыдикылт. Иладыртәеит. Ахәыҷқәа аӡә иаҵкыс аӡә деиҵаны ԥшьҩык ауаџьаҟ рҽнавакны, еиқәыԥшьыхаа, иааиз рахь иԥшуан. Реиҵбӡа аган иҽаҭан раԥхьа дгылан. Адәахьы алаԥшҿаԥшы иҟаз
аҩныҵҟа иазымхазт, алампа афҭил аахырҟәыҷааны, амца нацрарсны, алампаҵәыца нахарҟаца, афҭил дҩахан, адулаԥ ахы инықәиргылт Мамсыр. Инеиҿаԥшы-ааиҿаԥшқәеит.
– Шәанаџьалбеит, аҽаҩрақәа ҭаагалеит, шәыԥсы шԥаҭоу ҳәа шәнықәлар, ҳнеидымтәалари. Ҽаанбзиала ҳәа иааҳрыхыз ргьама ҳамбари.
– Уара уаншьоуп, Мамсыр, зны уҭаацәа уманы уахык уҩеир, нас акәымзи ҳа ҳанааишаз, – иааиз дреиҳабызар акәхап, руаӡәы абас даацәажәеит.
– Уи иашоуп, иуҳәаратәы исыхьит. Сара сианшьоуп, аԥхьа са…
– Ишәҳәо иашоуп. Аибабара хәыҷык иҳагхеит, аха аԥхьа инеиша-иааиша ҳәоума, ожәы шәара шәааит, нас ҳа ҳнеип, – лҳәан, Анҭица лыԥшәма Мамсыр иахьгьы днаԥшын, лажәа инацылҵеит. Мамсыр, асапын шәах еиԥш иҿабаз иажәа ихыиҿы ишықәыз, ашьшьыҳәа дындәылҵит. Арҭ шеицәажәоз рбаӷь ҟаԥшь дук ахы хӷәыцәаа, аҟәада ахьшы има дааҩнашылеит.
– Ҟоҳ, иабаҭахыз, џьушьҭ!..
– Ауадаҩ шәалаҳамҵеи! – иааиларԥсеит асасцәа.
– Ҳаи, иаҭахым ҳәа изакәи ишә…
– Рбаӷьк акәмызт шәызлагӡатәыз. Шәара шәзы иҳалшозар ишәыхәҭам закәыхи. Уӡы шхьоу уара? – ауаџьаҟ иҭагылаз ачуан ахь днаԥшит Анҭица. Ачуан ахылҩаԥсылҩа ҭҟьа ицон. Мамсыр аԥхьа изынамгӡаз иажәа иарбаӷь инадкыланы аӡыршы инӡааиршьшьылан, инҭаирҳәы-ааҭаирҳәит. Ашәахь дахьынаԥшыз иԥшәма лылаԥш ааиқәшәеит. Аҟыԥҳәа, иарбаӷь ашьапқәа хаххала аӡыршы иаазныжьны, дындәылҟьан, амаца ааганы иԥшәма лаԥхьа инықәиҵеит.
Анҭица уи амаца ааилырхны, инеиқәыршьқьраауа асасцәа иаарзылшеит. Ҭаҭын пачкак лџьыба иҩҭылган аишәа агәҭа инықәылҵеит. Уи асасцәагьы ларгьы акака аахырхын, амца ҩацраҵаны, аҟәақҳәа «афурҭ» асра иалагеит. Ахәыҷқәа ҟәындшәындуа «русқәа» ирылацәажәо иалагахьан. Мамсыр иарбаӷь аӡыршы алырсны, атажә-атажәҳәа днас-аасын,
алагьан инахакны ипашәшәӡа иаагәылыршәаны, ахәаҭаҳәа ишуаз ичуан инҭеиҵеит. Дындәылҟьеит.
Агара игараз ахәыҷы, аҭаҭын лҩа есааира наҟәҵас иҩначуаз анихала, днеимҳәа-ааимҳәан, дааԥшит. Уаҩ дихагыламшәа аниба, «апа» аацәыригеит. Ахәыҷқәа руаӡәы адыхдыхҳәа агара ааирҵысит. Аха уи иаҳагьы амзаатә изаанаган, сани саби абаҟоу ҳәа ирауӡеит.
– Еи, уара, уабацеи абааԥс, ахәыҷы иуамеи, – агарахь днаԥшит Анҭица.
– Аа, ара сыҟами, – иуаткеи ихыжәлақәеи еидҳәала, аԥхӡы иҿашы, адулаԥ ахы хымаԥсыма инықәыргыланы, агара днахаххит Мамсыр.
– Ахәыҷи, адууи, ақьаади сара исымоуп. Ԥшьба сцеит. – Анҭица лмацақәа ааиҟаратәны раԥхьа инықәылҵеит. Абырқьҳәа алҩа лҿы инҭлырббит.
– Аџьар сара исымоуп, акы сцеит, – асасцәа руаӡәгьы ибжьы аагеит.
– Уара ари ҳакәты уаха имжәӡаргьы амла ҳаушьуама, – аҿаалырхеит Анҭица.
– Аа, ара сыҟами, уажәыҵәҟьа. Уцә, уцә, шьышь каҵа, шьышь, – Мамсыр иӷьаа-ӷьаауаз ахәыҷы днарҵасы-аарҵасны днархаххын, реишәа аарыцқьаны, адулаԥ ахы иқәиргылаз ахьышәҭҳәа инарымҵаиргылеит. Иҩагылан, индәылҵ-аадәылҵқәан анапыӡәӡәара рҽыназыркит.
Мамсыр импахьшьы ижәҩа иахшьны, иеирыӡ кны, алагьан нарымҵеиргылеит. Анапыӡәӡәараҿы акыр еимдырххеит, сасла аԥшәымала ҳәа. Нас ҵасла ишахәҭаз еиԥш Анҭица лнапы лирӡәӡәеит. Егьырҭгьы рнапы аӡы ақәырҭәеит. Иҭабуп, уеиҳа зымчу умаҵ иуааит рҳәан, реишәа инахатәеит.
Ҩба-хԥа фырџьан ркхьан еиԥш, Мамсыр иарбаӷь еилыршәшәа ичаԥаны, абысҭа алҩаҵә ахылзза, еиқәзаҷ ианҵаны, аҩы ԥхеиԥхеиуа инарымҵеиргылт. Аишәа днықәыԥшит: акәтыжь ԥха, абысҭа, акаҵахәыр сыӡбал…
– Ух, шьыри, ирыдтәалазаалак!.. – ибз иқьышә иаақәишьын днархыҵит.
– Ееи убаашәт, хара умаӡамкәа ушааиуаз, уара утәы аалаумыжьыр умухт. Афырџьанқәа ахьынӡаркуа аҩы шцәыррымго узымдырӡои? – ацәымҳа кны агара иахагылаз лхаҵа иахь дынхьаԥшит Анҭица.
– Ҟоҳ, исзымдырит, сминауаҭуп, са…
– Иауазеи, иауазеи ауаткагьы аажәхьеит, аҩы ҳамжәуеи, ишԥақәимыргыло. Уи асасцәа ыҟазар ауп ус аныбҳәаша, ҳара ҳсасцәоума, – иааиларԥсеит асасцәа. Нас Анҭица аҵәцақәа неишьҭаргыла аҿыналырхеит аныҳәаҿақәа. Асасцәагьы рҽаҵамырхакәа раҵәцақәа ҭарпҟауа иналышьҭалеит.
– Шәышьҭыбжь мыргакәа, убра ашьшьыҳәа акрышәфа. Аҳы, уара укәтыжьгьы, уахь уабацеи, уи Пыҟьа итәоуп, абысҭа рдуны, акәтыжь рхәыҷны, ари ббоо, абас ифала, – Мамсыр акәакьаҿы ахәыҷқәа реишәа иахьахаиртәаз дырхагьежьуан.
Ауаџьаҟ иҭагылаз акы хыҵын, ахылҩаԥсылҩа аҽеиԥсхарчны иҩарылалеит.
– Уанаџьалбеит, уабаҟоу? Зыџьмақәа ҭакны кәашара ицаз ҳәа, адына ақәыргыланы уара уабацеи, – Анҭица акҿаҩрахьы днаԥшит.
– Уажә ааигәамзи уанақәсыргылаз, иаразнак уԥсы уамхарацәахан уабацои! – Мамсыр инапқәа хыблаа-ҿыблаа, иҟәџьал аақәхны ахыӷәра инықәиргылеит. Инацәкьарақәа дрыҭәҳәо адулаԥ дынҭаԥшит, инапқәа ахьыблыз зараҟьа хәшак рхьишьырцы.
– Уабаҟоу уара, ҳаҵәцақәа ахьҭацәу умбаӡои, еи, уара, уахак умаҵушьа сгәаԥхаӡом…
– Аҩы ара иқәгылоуп, ҳара иҭаҳамҭәои, Анҭица, – иҳәан, асас аирыӡ ахь инапы наирхеит.
– Иауазеи ҳара иаҳнаҳартә, аԥшәма ара дшыҟоу, – Анҭица асас инапы аирыӡ амаа иаамылхит.
– Избан шәара ишәнаҳартә, сара ара сшыҟоу, – Мамсыр днархаххын раҵәцақәа аарла аҭаҭын лҩа иалубаауа, иааирҭәит. «Шәнапы шәымаҵ амуа хыхь иқәтәоу исирбааит», – ҳәа гәаныла «днарықәныҳәаны».
– Ус умун… ус… ыы… ыы… сыкәтыжь Пыҟьа игеит.
– Анҭ еилалеит абааԥс, уабаҟоу уара, ыҟ, – дааицәкьысит Анҭица.
– Аа, ара сыҟами, – Мамсыр иикыз ичанах аҟыгәҳәа акыӷәра ахы инықәирсит, – ишәыхьи уажәы? Пыжьа, уара удуми, ус зыҟоуҵеи, абар, абар, иҵегьгьы акәтыжь, аҳы, шьҭа умҵәуан…
– Уи сҭахӡам, сала стәы сиҭааит… ыы…
– Уи сфахьеитеи! – ибыз иқьышә иаақәишьит имгәацәа ҳәаҟьаӡа Пыҟьа.
– Ифахьеит, излаимаҳхуеи шьҭа, усҭ ари иаҳагьы идууп, – Мамсыр ахәыҷы дидҳәаҵаланы кәтыжь ҽыҭк идигалеит, аха иара аԥсраказгьы имуит.
– Сара стәы чанчалахьын, ари сала исҭахым, ыы… ыы…
– Нас уажәыҵәҟьа акәты узысшьуеит, ус уан ахкәацәшәа абна итәоу дымсааит. (Уи ашьшьыҳәоуп ишиҳәа Мамсыр.)
– Уаау, уаау, нана «ахкәацә», – Пыҟьа акыркыр ааҭиргеит.
– Шьшь, уҿахы сҳәарын, аха уаанхааит, – иааирҭынчшәа иуит Мамсыр.
Наҟтәирахь ауада ахәара ааҩнгеит.
– Ееи, уара анахь уамак ҟалеит ҳәа сыҟоуп, угәы нымҩахаӡама?!
«Быбжьы анышә аҵаҟа иҵыҩуандаз». – Аа ара сыҟами, иҟалазеи ара, – ашә ааимԥаа наҟтәирахь дныҩнашылеит. Алашара анааиркы, ашылаҭра ду хыршәҭны рҳәа ашыла аҿатата, фырт-чыртҳәа шьамхахьы иалагылоуп. Уи иақәнагаз лабак наарханы, «днақәныҳәа-аақәныҳәаны» индәылцаны ашә ҩкыдиҵоны еиԥш, Анҭица лыбжьы геит:
– Уаха арахь умааиӡои, убналама… ҳаҵәцақәа ҭацәит, ҳаҵәцақәа, ыҟ… ыҟ… ҳаи, анцәа ишәиааит исыхәласызеи.
– Аа, ара сыҟами, сымнеиуеи, азҩахьаа зжәыша, изфаша, – ибжьы ныҵакны даашәиԥшьиит. Аирыӡ реишәа иаақәхны хәба-хәба ирымҵагылаз аҵәцақәа рҭаҭәара дшаҿыз, ахәыҷқәа реишәа лыхдыршәҭын, ҳаҳаираҳәа аиқәԥара иалагеит. Агара игараз ахәыҷы аҳаичеи бжьы дарҿыхан, иҩызцәа рахь дыԥшит, урҭ ҳасанхәсин ҳәа еилан.
Шәеинҟьашьа сыкәашашьоуп иҳәарашәа, иаахиртлеит иаргьы. Мамсыр имахәар хьашьшьаа даарылалеит.
– Ҳаи, џьушьҭ, ыҟ, ҳара ҳаҟны ҳаӷоу дааиааит, ыҟ, ҟәҳәы, ҟәҳәы, аӡлагара ҳахатәоуп, ыҟ. Хәҩык ахәыҷқәа ҳамоуп, абарҭ мырҵәуакәа қәнагала избом, ҟәҳәы, закәи, афасааит, исыхәласыз, ауаа бжьҩы-ааҩы рааӡоит, рҟытбжьгьы удырҳаӡом, ыҟ… – Анҭица лчавра налҿалкит.
Мамсыр асасцәа дрыҵагыланы, иганы, цәгьаԥсышьала еилыхны ириеит. Ахәыҷқәа рҭыԥ иқәиҵеит, ицәеит. Агараҵаршәқәа гәылршәҭаа иӡәӡәаны ауаџьаҟ аԥхьа икнеиҳаит. Иԥшәма Анҭица дизеилымхызт ус акаруаҭ лҽахьнықәлыжьыз аҩны ырхыџхыџуа, ашақә дасуа дыцәан. Ахышәқәа ааиртит, аҭаҭын лҩеи аӷьфҩи иҵәыҵәматаӷьӡа иҩназ ишьҭрацы. Ичанахқәа иӡәӡәеит, аҩны еилиргеит. Нас игәы кыдхынҳәаалаӡо, ишьапқәа днарымго даналага, цәынха-мынхақәак днарымцклас-аарымцкласт. Ашарахь еихон, ашьыжь асасцәа рхәы ҟаҵатәын, ихы нықәиҵарц дааццакит…
– Ҳабаахьоу? – абри аамҭазы аарла лыблақәа аавҵрааит, ԥхыӡла илбаз аллаҳ идырп.
– Ҳмааикәа, Сҭампыл ҳааихьеит…
– Ыы… Сҭампыл, – дааҟрымҿрымын, дынҭаҳәахаа ашақә асра дналагахт.
Ииулакь деилыхшәа уны дышьҭеиҵеит. Иаргьы деишәара-еиҵараха, уф гәышьа ҳәа ихы нықәиҵеит, агара наиваргыланы. Илацәа нҭаауан еиԥш «ӷәӷә» ҳәа акаруаҭ аҵаҟа шьҭыбжьқәак геит. Алампа дҩахан дылхәыҵаԥшзар, ҩ-цгәык, ахәыҷқәа астол анхдыршәҭ икарыжьыз акәтыжь еимырхха икны, рлымҳақәа рықәԥсаны, рҿаҵа шашьас иаҭатәыз иалацәажәон. «Шәара шәакәын исыгыз», – Мамсыр ацыгәқәа рҵыхәақәа ааидкыланы даарыхеит. Аха рыҩбагьы еибадырны «атормоз» анадыркы, акаруаҭ аҵаҟа ршьаԥхыц арӷазқәа цәӷәыхаа иланҵаны, иҩхәыҵиган, индәылирууааит. Аҟыж-мыж аархгеит адәахьы. Зыҽхтны ахырхырҳәа ицәаз иԥҳәыс ахыза налықәиҵеит.
Иаргьы иблахаҵ ҭууа, алашара ырцәаны днаиеит. Илацәа нҭаауан еиԥш, игараз ахәыҷы дааҳәыцымыцын аҵымҵым ааҭиргеит. Алашара ааиркит. Иԥҳәыс лахь днаԥшит, уи аххыҳәа дшыцәац дыцәан.
– Оо, сара сыԥҳәысымкәа сызшаз укыдыбгааит, – ҳәа дгәамҵӡаны ибжьы аныҩеиҵих, ацәа даалҵит Мамсыр. Илақәа ааҟәысҟәысын, адунеи аҿы иҟоу ҳәа акы изымдырӡо, акраамҭа дышҳазӡа диан. Нас днаԥшы-ааԥшит, ишшарыз ишахьан.
Абысҭа хаббала иуны ауаџьаҟ иҭакнаҳан. Аҩны цқьакәакәараӡа еилган. Адәахьы ахышә дынкылԥшит. Иԥшәма Анҭица лыбӷа ырхәаны агәарԥ цәӷәыхаа аԥссара даҿын. Ахәыҷқәа ҟәбаҟәшәо еихәмаруа, амырхәага хааӡа ирықәԥхо, ран илышьҭан.
– Ԥу, закәытә ԥхыӡ ҿаасҭоузеи сызлаз, аҩсҭаацәа ирыхәхааит. Анцәа иџьшьоуп сыԥҳәысны сахьырымшаз, – Мамсыр иқьышә ачча аақәыххит.
– Ҳарҭ иҳаицәоу дыҟоуп ҳәа сгәы иаанагом… Зегьы ҳреицәаҵәҟьоуп ҳара, аиаша ауп исҳәо сара! Уцәама уара?! – днаигәҭасит зшьапы еилаҵаны ицшьҭаз иҩыза Кадыр.
– Сагьанбацәоз, макьана ахчгьы схы акьымсыцтеи… Изхуҳәаауеи?
– Изхысҳәаауа умбои, Кадыр, уаха абра зҩынҩажәа мшы ҟаҳҵоз, ишудыруа еиԥш, сан лаҳәшьаԥа иоуп, макьана дымԥсыр ҟаларын, сара соуп дызшьыз… иуаҳауоу? Макьана дымԥсыр ҟаларын, са сымшалоуп дшыԥсыз.
– Уара иухарагәышьоузеи, Аҳмаҭ, иаџьал ааны дыԥсит, зегьы џьалк-џьалк ҳамами, имԥсуа аӡәыр дыҟоума, дасу рлахьынҵа иақәшәауеит. Адунеи усоуп ишыҟоу, аӡәы дшилак дыԥсуеит, аӡәы – дышқәыԥшу, аӡәых, шәкы днархысуеит. Иумбои ҳгәыла ԥҳәыс Низфа шәиҩынҩажәа дырзааигәоуп, х-биԥарак дырхаануп, абар, мчыбжьык ҵуам лыҷкәын иҷкәын аарлаҳәа аныҟәара иналагаз, дыԥсит, «сара сыҟамзи, уара аԥшқа иулихзеи зхы лахаша аԥсцәаҳа» ҳәа амыткәама ҳәо дихатәан, лыла иабом, ллымҳа иаҳауам. Абас ауп адунеи шыҟоу, баша ирымҳәозаап «арҭ шҿоу амԥа ҿшәоит» ҳәа. Иаамҭамкәа дыԥсит Манча рыцҳа, ҩыџьа асабицәа нижьит, рааӡаха имаӡеит. Уи аимҳәаду хәшәы амаӡами, ирблааите. Ихы дзашьҭамлагәышьеит ахәаша, уара иухарагәышьоузеи…
– Убри азоуми зегь зысҳәо… Ҳхы агәхьаа ҳкӡом, ҳхы ҳашьҭаӡам, акы ааҳаласзар ицап, уажәы аус мшха ахәшәтәцәа ирышьҭалода ҳҳәоит. Ҳхы аҵкьыс еиӷьаҳшьо сыздыруам. Нас ҳанакӡалакь, аԥсрахьы ҳхы анҳархалакь, ахәшәтәцәа ҳрышьҭалоит. Ахәшәтәҩы аԥсы дизыргылондаз… Кадыр, сеиқәа уханы ихысшьит, аҭаҭынҭра ҭыхны исыҭи, акы самыхар ауам.
Аҳмаҭ акыраамҭа аҩада игәы рханы, аҭаҭын лҩа алашьцара жәпа иалаиҵон.
– Уеизгьы исзеилымкааит сара, уара изухароу…
– Изхысҳәааз умбои… ҟәҳәы-ҟәҳәы, ҳаи, уҵамшәааит, узырџьбаразеи арсҟак…
– Наҟ уаҟәымҵуеи убри аҭаҭын, ма џьара акы иухәонда.
– Иҳахәоит ҳәа акәу џьушьо, ҳашьцылеит, иҳазкажьуам.
– Аҭаҭын ахара ҽеим ҳәа араион аҟнытә аӡәы дааны ажәахә ҟаиҵон, уҟазу сыздыруам усҟан.
– Сыҟамзи…
– Нас, ииҳәаз умаҳаи шаҟа уаҩы изеицәоу ҳәа.
– Уи иара имҳәаргьы сара издыруеит, уи аҵкыс аарыхра шәаҟәыҵ иҳәар, адәқьанқәа рҿы аҭира иааҟәихыр, убри акәын аус. Дәқьанцыԥхьаӡа, зеиуа уҭаху асахьа ԥшӡақәа рынҵаны иқәуп, иамыхауагьы данархартә, уи иаанагои?
– Иаахә ҳәа аӡәыр уикыма?
– Сашьцылеит, нас сушьуоу, иамышьцылац амышьцыларазы наҟ зынӡа иқәгазар акәымзи… – даахәыцхәыцын деиҭаналагеит, – Манча рыцҳа итәы акәын иаҳҳәауаз, абас
иԥсра ҩымзҟа шагыз са сҟны дааит. Ҵаны, дара рҟны сымнеижьҭеи ҩышықәсаҟа ҵуан. Ҳаилахоуп нас, иубац, иуаҳац, аҩны уҳәа, аколнхара уҳәа – аусқәа нҵәаӡом… Иахьа-уаҵәы шысҳәоз сынхеит. Иара иԥҳәыс дааигаанӡагьы ачымазара иласны дыҟан, аха ихы дашьҭамлакәа ус дааиуан. Аиеи, дааит ҳаҩны, аха дысцәҩашьарц аԥсык аасыгхеит. Илакыҵақәа ҵиаҵәааӡа, иблақәа наҟ инаскьацашәа, ихьшәашәаӡа, инацәкьарақәа анааидикылалак аҷҷа рыхга. Ауха дысҭан иара. Кәтыкгьы изаҳшьшәа аауит, аха иифаз ҳәа уаҳа ҳақәшәира имфааит. Ауха снаҩс дсыриеит ҳазхара ҳаицәажәап сҳәан. Кадыр уцәахьоума?
– Иҳәала, иҳәала, сӡырҩуеит…
– Аҵх акыр инеихьеит, усмырцәеит уаха, аха абри цәгьа сгәы иҭыхоит, аӡәы иасҳәар, нас хәыҷык сгәы аԥсы ашьазшәа сҟалоит.
– Иҳәала, иҳәала, Аҳмаҭ, сузыӡырҩуеит, – хәыҷык ушьапы арахь уааха, ахыза ақәҵит…
– Усҟәаҵ, џьушьҭ, егьаурым…
– Амала, убжьы маҷк иаармаҷшәа иҳәала, ҳнаҩс ицәоу мҿыхааит.
– Урҭ хәыҷык ыжәны иҟоуп, ицәоуп, ираҳаӡом. Ҳара аԥсхәраҟынгьы маҷк ҳаибарԥхашьашәа аҩы еимаҳамкуеи, урҭ аҿаасҭарақәа ҳазкажьуам, иалухузи. Ауаа раԥхьа ҳаиқәа ҳазҳашьхуам, ауаа иҟарҵо ҟаҳҵароуп ҳҳәахуеит…
– Уи ҳа ҳауми, аӡәыр иауихараху, Аҳмаҭ. Аԥсра иақәшәаз «са сҟны аума акрыфара иахьаҟәышәхуа, илымшеит ҳәа ауаа схыччаларц уашьҭан, уи зегьы анаҟәыҵлакь саргьы саҟәыҵп» иҳәауеит. Иаразнак ала зегьы аҟәыҵыртә иаҭаху сыздыруам…
– Ус ҳнеилап, мышкы зны ҳаҟәыҵуазар акәхап, аха уӡырыҩла абааԥс, Кадыр, Манча рыцҳа исеиҳәаз уасҳәап.
– Сымӡырҩуеи…
– Ишысҳәаз еиԥш, Манча рыцҳа снаҩс дсыриеит. – Аҳмаҭ апах-апахҳәа инҵәаз иҭаҭын инеиқәырццакны днаҿыхан ирцәеит. – ԥыҭрак ҳанеицәажәа ашьҭахь, сызааз удыруоу, саншьа Аҳмаҭ, иҳәан, имчыдаз иҭаҷкәым раҵәашәа ихы инаҵаргылашәа даасҿаԥшит… Сара дук хара имышьҭыкәа сыԥсуеит ацхыраара смоур, уара усаншьоуп, – деиҭанақәыӷәӷәахт ари ажәа, – ҩышәҟа мааҭ аԥара сзырхиа, уажәы аԥара ҵәахны ишумам здыруеит, аха ԥсыхәа сызу, мамзар сыԥсыр ԥшь-шьапык зҵоу акы ахы уахо иума унеиуеит, усҟан уара иумаз, сара акгьы исыхәаӡом. Ахәышәтәцәа рҟны сыҟан ааигәа, ҳарҭ усгьы аԥсра ахықә ҳанықәгылалакь ауп урҭ ҳанрышьҭало, дгьыл харак аӡбахә рҳәеит, ацара аҭахуп ҳәа. Арахь сеиԥшӡам, урҭ ирҳәаз ҟасҵар, хымԥада, маҷк снеир ҟалап… Нас ҳамԥсыр ҳмеихәари, ус инсыжьрым.
– Ааи, ахәаша маҷк дааихәлахан умбои, усгьы дагьмалдаҵәҟьаны дыҟаӡамызт, узицхраару нас?
– Уи ауми сызмырҭынчуа уахгьыҽынгьы, убри ауми сара дысшьызшәа сгәы иабоит ҳәа зысҳәо. Дсыргәыӷт сара Манча, хара имышьҭыкәа сара исыманы сузнеиуеит ҳәа иаҳәаны дсышьҭит. Аиашазы, аԥара скымызт сара усҟан, аԥсахрагьы сашьҭамлеит, исҭиша цәҵыск, сынтәа ҳанӷыҵысыр узланхаша сыман…
– Ыы, уи ауха ԥсаҭатәыс иаагаз ауми?
– Ауми, ауми… Амҽышаз ақалақь аҟны изган ҩышә мааҭ инаҿасыршәын снагылт. Ахәаша, ҩышә сҭахуп ҳәа сеимҳәази.
– Ҩышә еиҳангьы иаԥсан, Аҳмаҭ, иузымҭиит акәымзар…
– Уи аупеи исыхь. Аӡәы анс иҳәеит, аӡә арс иҳәеит... Аиашазы, аџьармыкьа ҽеимызт уи аҽны. Егьи амҽышазы иаазгап сҳәан, аҩныҟа исыма сааит.
– Егьи амҽыша захьӡыз абга ирфаша, иахьынҭыҵыз имааит, алада сҳәеит, аҩада сҳәеит, аха исзымԥшааит. Ус мчыбжьы наҟьак сашьҭан, иара ҳгәылара Камшьышь ижә цәтәуазаарын – иаҿцаауан, уахгьы ҽынгьы уа ахкаара иҭан. Ашьҭахь, Камшьышь, уцә аныҟәгара са исықәымзар иумго ҳәа ҽнак исеиҳәеит. Уи ашьҭахь иааиуаз амҽыша иснаҭалакь снаҭааит, изгап ҳәа сгәы ишҭаз Кьагәа ачаразы дааины исеиҳәеит. Уа умцаргьы аԥхашьара, акаамеҭ. Ҳшынҭаацәаз ачараҟны ифо-ижәуа ҳтәан, усҟан саҳәшьаԥа
Манча аԥсхыхра даҿуп ҳәа ауаҩы даарышьҭын, ҳгәылара иҳәаны дцеит. Адырҩаҽны сқьаф ӷәӷәала иҟаҵаны аҩны санааи, ашәаџьҳәаҩ агәарԥ дыҩҭалеит уаҳәшьаԥа дыԥсит ҳәа!.. Ишԥоубо ари, Кадыр?
– Ааи рыцҳа, ҵаны, иулшоз ацхыраара иуҭар, акыр ихәозу анцәа идыррын, аха уара абас угәы уахаԥжәо унхомызт, уажә уи аԥсра уара иухароушәа угәы иабо уҟалеит…
– Ас иаарласны ишыҟало здыруазҭгьы сыҩны-сгәара ҭитәызаргьы исымҭиуази. Иумбои, иара разҟыда иҳәан еиԥш, ацә ахы ҳахо, иааганы иԥсы иаҳҭеит, уахь иҟоу далхымзааит…
– Џьанаҭ гыларҭас анцәа ииҭааит, ус иҟалараны иҟан… Уцә, Аҳмаҭ, аҵых акыр инеихьеит…
Аҳмаҭ аҭӡамцахь ихы ныкҿакны ихыза наикәиршеит сзыцәозар ҳәа, аха акраамҭа дзыцәом, дбырџьеиуеит. Аҵх агәы еиҩнашон еиԥш дынҭанагалеит… Ибеит аԥхыӡ: Манча анышә данарҭоз аҽны акәхуп. Аԥсы ддәылганы ашьаԥа аҵаҟа дықәуп. Ҩыџьара рыҽшаны «ауоу» зҳәо еихык-еиҵыкны итәоуп. Аиҳараҩык рӡамҩақәа, рылахьқәа цәыххаауп, рыхцәқәа рықәԥсоуп. Аԥсы абрылеи анрылеи изааигәақәоу аҳәсақәа аԥхьатәи арад аҟны итәоуп. Урҭ рнаҩстәи арад аҟны итәоуп «усҵәҟьа» игәакьақәам аҭынхацәа, аха «ауоу» ҳәараҿы иманшәалақәоу уаауп, уи ала инаԥшуа ирзызҳәо ыҟоуп «игәакьацәоуп» ҳәа. Рнапқәа ргәыҵаԥса ирацәаҩны еилагылоуп ахаратәқәа «анеихьшь ааихьшь», руацәа, урҭ руацәа. Уаҟа имаҷӡам излеиуацәоу цқьа иззымдыруа, аха гәлымҵәахк дыԥсит, ауаа рацәахоит, ҳанрылаԥшып ҳәа иааз ауаагьы.
Агәашә иазааигәахоит гәыԥҩык аҳәсеи ахацәеи. Иуаҳауеит ашьҭыбжьқәа. «Аҳы, аҳәсақәа аԥхьа шәҿынашәха». «Макьана аҳәҳәара ҳалагару бара?» «Шьҭа ҳааит, бымбаӡои, ицәырга». Акасы еиқәаҵәа лылахь илҭахаланы ԥҳәыск, маҷк раԥхьа даагылашәа иааҭлырҟьоит даҵаҳәҳәаӡаны, лӡамҩақәа дахьрыхауа лыхгьы уахь иацлырнаауеит, иҟалап аԥсы днаихагылаанӡа лхылҿы цәа ақәымкәа ицәлырҳәыргьы. Аха иладраӡом лара илыцу аҵәуацәа. Наҟааҟ лнапқәа ааныркылоит. Урҭ «рымч лықәымхазар акәхап» – аԥшәмацәа рахьтәгьы ҩыџьа рҿаархоит. Урҭ данааныркыла, егьырҭ дааурышьҭуеит, нас даргьы рыӡӷы иахо, егьырҭ ирыцу рыбжьы рықәыршәаны рҿынархоит. Аԥсы ианихагылалакь, аԥхьа игылаз аԥҳәыс аҽшьра иақәылкӡоит, аха лҽылдыршьуам. Асакаса иаҵатәоу «ауоу» ҳәара иаҿуп, арҭ агәарԥ иааҭалеижьҭеи. Усҟан ирыцыз ахацәа рҽааԥхьакшәа агәарԥ аҟны џьара еикәагылоуп. Урҭ зырҵәуаша арԥарцәа ҩыџьа-хҩы рҽырмазеины игылоуп. Ахахәы змоу еилажәжәаны ирҿаԥсаны рхы иасуеит. Ахахәы змам аҭаҳмадцәа лассылассы рхы иасӡом, знык инасны иадкыланы иркуп.
Гәыԥҩык аҳәсақәа ҵәуаны иаақәҵит. Нас инаԥшы-ааԥшуа издашшылатәу инаидашшыланы, «рылаӷырӡқәагьы» дрыцқьауашәа, ажәлар инарылалеит.
– Бара бышԥаҟоу, сбыкәхшахааит, шәыҩны сымнеижьҭеи, иҵӡозеи, ишыббо аколхоз ҳаунашьҭуам.
– Хар ҳамам сбыкәхшааит, шәа шәышԥаҟоу, ахәыҷы аду?
– Акрыфара ҟарҵагәышьозар акәхап?
– Ааи гәышьа, акрыфара ҳәа алумааҭ инаркны иаарымгаз ҳәа иҟоузеи. Аҳәсақәа аҩы зымжәуа рзы иааргеит, уи уажәааигәоуп иаԥшьырго ианалага, шәа шәахь иҟарҵоу ус?
– Макьана иаламгацт, аха иалагозар акәхап.
Амшын цәқәырԥоит, аха аԥсыӡ ашьшьыҳәа иӡаауп. Уи иаҩызоу ауаагьы уԥылоит ара. Ус иҟоу ауаа, «ауа иуа касыжә маҟа» ҳәа изышьҭоу роуп. Урҭ аандақәа ирыварҵаз ақыдқәа ирхарыԥхушәа еиваӷӷа ирықәтәоуп. Иаауҭаху зегьы ирылацәажәоит, акы ишазыԥшу рдыруеит, аамҭа рхыргоит. Иццакуа аӡәыкҩыџьак ацара зҽыназызкуа, инеидкыланы џьара инадыртәоит. Арҭ аԥсы анышә дарҭаанӡа изымԥшқәо роуп, аха уаанӡа инхалақәогьы ыҟоуп. Зқьаф ҟаҵаны, алаф зҳәо зыҩныҟақәа рахь ицо маҷӡам. Маҳҭы уажәа ԥхыӡ иибо абжьааԥны лабҿаба дызлагылоу ауп, аха уажәы инапсыргәыҵа иқәҵан, илаԥш иналырҟьаны, инарҳәыаарҳәны иҽеибыҭаҵәҟьаны дазкылԥшуеит даҽа блақәак рыла. Абар, гәыԥҩык аҳәсақәа раԥхьа игыланы еимырхха иҩаргоз аԥҳәыс дахьибо. Инаҩс ашыш гәараҿы
ԥҳәыск дыхәшаханы дыкны длацәажәоит: «Уи аԥҳәызба ара ишлааирҭаз здыруан азоуп аиҳаракгьы сзааз… еиқәнагом бҳәарцу бара?.. Иара ҳаҷкәынгьы даазгеит, дырҩегьых инеиқәҳарԥшқәап».
Ааи, Манча рыцҳа, узҵәуарц иааиуа ауаа зеиԥшрақәада, инаушьҭаргалааит.
Маҳҭы арҭ днарыдҵны аҳәса ахьтәаз днарывалеит: «Бара, ҟәыд хәыҷык сзанҭәала абааԥс…» «Иамх, иамх баҵәца, аԥсаҭазы иҽеим рҳәоит…» «Ҩба-хԥа ҳамжәыкәа, ари ҳара ҳзоупеи изыҟарҵа», «Бара, сыблахаҵ гьежьуашәа избоит, сашьит ҳәа сыҟоуп», «Ус бымҳәан, бызшьуа ибыжәхьеи макьана».
Маҳҭы изымчҳаит. Илымҳақәа кны наҟ дырԥырҵит. Убри аамҭазы аҳәиҵәҳәа имааиц рацәаны агәара иҭало иалагеит… Арҭ закәытә уаажәлаху збап иҳәан, Маҳҭы инапқәа игәыҵаԥсаны дрыхәаԥшуан. Урҭ авенокқәа зкыз ыҟан, ус гәыԥ-гәыԥла аҳәсеи ахацәеи еицны ашьаԥа иныҵалон. Иҳәҳәомызт, иҵәуомызт, ҳамҭакы аԥсы инеихагыланы игьежьуан. Зылаӷырӡ аауаз ыҟан – имаауазгьы ыҟан. Аԥсы ианихыҵлакь, рыла рнапы адкыланы, рԥынҵақәа ԥссо, рчабрақәа рыҿшьуа, аганқәа ирывалаӡомызт. Ахылԥақәа зхаз, астол иқәхны иаҳзааргарушь ҳәа иԥшӡомызт, рхала инеины иааргон. Нас издышшылатәу агәакьақәа инарыдышшыланы џьара иааикәагылон. Рыбжьы мырдуцәакәа ԥшьшьала еицәажәон. Урҭ снарывагылап, излацәажәоз саҳап ҳәа Маҳҭы ашьшьыҳәа днарывалеит. Ажәақәа рцыԥҵәахақәа ракәхын иаҳауаз. «Ааи рыцҳа, дуаҩ бзиан, иаамҭаӡамкәа дҭахеит». «Ацхыраара иҭазар даҽа ԥыҭк днеиргьы ҟаларын…» Маҳҭы дадырсызшәа даанхеит ари ажәа аниаҳа. «Еҳ, усгьы ҳгәы иҭагәышьамзи, аха ҳахьымӡеит…» Маҳҭы уаҳа аӡырҩра илымшазт, маҷк днарԥырҵит.
Аԥсы анышә дарҭарц дрыма идәықәлеит. Аԥсы днаскьазгоз рацәаҩын. Урҭ аиҳаракгьы аҵыхәтәан иааиқәаз ракәын. Акрыфара иаҿызгьы маҷҩымызт арԥарцәа, еиҳабык дрыцны рмахәарқәа хьашьшь, имтәац ауаа рхәы дырхион…
Аԥсы анышә даҭаны игьежьит. Ҩыџьа-хҩы ахацәа, «аӡә дмыртәакәа дшәышьҭыр ҟалаӡом» ҳәа иазыҟарҵаз рҽазҵәылхны агәашә ааигәара игылоуп, џьоукы ҳтәаӡом ҳәа рҿынархоит… «Ус иҟалом, ҵәыцак хымҭәалакәа», ҳәа ианаарҿагылалак, инагьежьуеит – даара иҳәатәхаҵацәоуп дара… Аҵыхәтәан иааиқәаз ашырсырҳәа агәашә илҭыҵит, ишырхьынԥашалаз. Аӡәгьы дгәаан, «аӡы шцара шәцеит» иҳәеит инхәыҵакшәа.
Ажәлар тәеит акрыфара. Маҳҭы имуит, дымтәеит. Иҽӡаны абаҳчахь дцеит. «Арҭ ҩынҩажәамш, аԥсхәы егьи ҳәа акыр ргәы иҭоушь бара?» «Ыы, аԥсхәы рымукәа, ауаа раԥхьа реиқәа рышьырхуама!» Абарҭ ажәақәа илымҳа инҭасит Маҳҭы ицамҭазы. «Ауаҩытәыҩса уицхраартә уалаҟамзар ихьаагала, уицхраартә уаныҟала уеигәырӷьаны уицхраа, уи еснагь дрыцҳаны дынхаӡом, дҭыҵыхуеит ҩаԥхьа. Сара саҳәшьаԥа ацхыраара ацынхәрас деимысҵәеит, акрыфара ҟаҳамҵар жәлар раԥхьа ахьымӡӷ аагома ҳәа слагылан, ирымаз ахәыҷы лаиқәырӡны инатәеит. Уажә аԥсхәы аӡбахәгьы рҳәоите, ус акәында. Мап, мап, уи сурым са сеибгазар». «Мап… мап, иаауам аԥсхәра, шәыла хышәт, шәанаџьалбеит, ҳахьнеихьоу шәымбаӡои, амза ашьҭахь апатреҭ ҭырхит ауаа, ҳарҭ ҳцәымзақәа ххаӡа, ҳашьтәқәа рхы ҳахо аԥсхәы аауеит ҳәа ҳзаауам!» «Шәысԥырҵ наҟ, изуӡом, мап, – маап!..» – ишилшоз дрықәҟааит, ацәагьы даалнахит. Дышҳазӡа, илақәа шәаԥырҳаԥуа аҭуан даҵаԥшит. Дахьыҟаз-дахьаныз еилиргаанӡа диан, нас ишьапаҟны ицшьҭаз Кадыр дмырҿыхакәа ашьшьыҳәа иҽааилаҳәаны дындәылҵит. «Мап, маап, аԥсхәы шәсыруӡом!» – иԥхыӡ ажәақәа аӷьеҩҳәа илымҳа ишҭасуаз аца шгылаз иҿынеихеит. Аӡәык ҩыџьак агәыла ҳәсақәа ааихьан аԥсхәра ацәынха еилдыргаразы. Маҳҭы ацалаҟьаҿы акы илаԥш надхалт. «Мап… мап…» – илымҳа иҭаҩуеит. Ацалаҟьаҿы ицәҟата ахы хырффаӡа иқәуп. Азлак ҵакны, илацәҟәуашәа, ахаҿы ыргызмалшәа ихәаԥшуеит. «Ҳамҭакы уаамыццакын, Маҳҭы, – аҽыҩҳәагьы иаалацәҟәызшәа ибеит, – сыхгьы узыржәуеит, ҵәыцақәакгьы
ныхҭәаланы уцап, иҵасым». Абас аҿҿаҳәа иаацәажәазшәа игәы иабеит.
Даақәгьежьын, уаҳа ажәак мҳәакәа, аӡ хьамԥш ааигозшәа, агәарԥ дылҭҟьеит Маҳҭы…
Ааԥнын. Уаҭҳара ақыҭа аҵх лашьцара нахатәахьан. Абыџьба Басиаҭ имаҵурҭаҿы дтәан лассылассы цәажәара абраҟа иаалоз агәыла Џьыгрыц. Басиаҭ иҭаца Надица акҿаҩра икҿагылаз адулаԥ дҭан, ак рыцқьо, ак ӡәӡәо. Уи лхаҵеи ланхәеи џьара ицан аҩны иҟаӡамызт.
Ҵа змаӡам ажәҩан иаҵәа ҭбаа ду еилаарцыруа иалачаԥаз аеҵәақәа, аԥырӷқәа реиԥш, еиҿаҷҷо иԥхеи-ԥхеиуан. Знызынла акы лкыдшәаны амца ацырдды, икахәхәа аҿыланархарын, ишлеиуа илҿыцәаа ицахуан. Ари еиԥш аҵх ссирқәа Аԥсны акәымзар џьара иубашам. Аԥсабара зегьы араҟа аԥсҭазаара угәанарԥхон.
– Аҭаца ссирҵәҟьа дааугеит, Басиаҭ, заҟа лыбаҩ лцәыласузеи!
– Аҭаца ҳәара зқәым лоуп, аха сшәоит дыбжьырхар ҳәа. Абар, шықәсык еиҳауп даанагеижьҭеи, уажәыгьы дцәажәом.
– Ушаҟәыҵра, ус ихәарҭам. Басиаҭхеит, шықәсык аума шәышықәсагьы аҭаца дҭацоуп, иаабац, иҳаҳац. Ишԥыкәу лабхәа диҿагыланы дышцәажәо! Иара са сҟынгьы акәзааит, илсыруам, илсыруам ахаангьы. Аԥсуара каужьырц угәы иҭоума абаак. Ееҳ, ажәытәра, ажәытәра бзиахә! – Џьыгрыц игәы аҵанӡа ахәхәаҳәа даақәԥсычҳаит.
Ауаџьаҟ аԥхарра рҽаҭаны, аҭаҳмадацәа ишашьцылаз еиԥш, ргәы ҭыӷьӷьаа еицәажәон, ргәаанагарақәа еибырҳәон.
Надица, дышьқьыруа, абысҭа днахаххит, амҳаԥ аларгьежьуа иааилалгӡеит. Нас, ачуан ахы амҳаԥ нықәшь-аақәшьуа иааӷьӷьаны, инеиқәшьыхааны, агәҭа ааизыҳәҳәашәа, ихәзымпашәа иныҟаҵаны, амҳаԥ налалыршьшьит. Иаргьы
ԥшшыт арган, маҷк илеиқәаҳан, ахылҩаԥсылҩа ахәхәаҳәа иҩоунашьҭит.
Нас абҟәыл дынҭалан, ашьамашәыга зыхьшьыз ахәыл былгьаӡа апырпылырҵә амца ахҟьо инадкыланы иааҭылган, аишәа инықәылҵеит. Аҳәызбала ацәа џьаџьа нахыхны, еилԥхаауаз ахәыл ҟаԥшьшьӡа, еиҩырсса ачанах инанылҵеит. Аҟәыд ахәаҭаҳәа ишуа иқәгылоуп. Агаз ххаӡа ауаџьаҟ ахы иқәгылоу, инҭыԥауашәа алҩаҵә наунашьҭлон. Ацгәыӷра ду аншәа, аҵаҟа аҵыхәа ыршаны иаваҵаны итәаз, алымҳақәа хахаӡа абла ҟәбарқәа неиқәыԥсо, ауаџьаҟ аҿы икнаҳаз абысҭа иахәаԥшуан.
– Дад, бнеины, ҩык ҭыхны иаҳзааг, акы ҳнарцҳа, – иҳәан, иҭаца дналыхәаԥшит Басиаҭ. Џьыгрыцгьы маҷк иудырратәы гәахәарак ихыиҿы ааимнадеит, акҷыра рацәа ирныз ааималеит.
Ахәылса ҟаԥшьшьӡа иибаз иҿаҵа ахәхәаҳәа аӡы аанаго дтәан.
Надица дааихытарын акәыркәма адулаԥ иааҭылган, газҭрак аркны, иаашьҭыхны наҟтәирахь аҩцара дныҩналт. Лгазҭра хәыҷы ҭааӡа алҩаҵә ахәхәаҳәа еикәаҵәиуа изхылҵуаз, ауалыр ду аԥхьа аҟәардә инықәыргыланы, аԥхныга хьанҭа аашьҭыхны, арыԥҵә ҟәазӡа ауалыр ахҭаса аҵаҿы иамаз днас-аасуа днадтәалеит.
«…Аҭаца дышҭацоу злоудыруа лҿымҭра, лыпату қәҵара егьи уҳәа ауп»… – Џьыгрыц иажәақәа хәанчаӡа Надица ллымҳа иҭаҩуан.
Абар, шықәсык ҵуеит даанагеижьҭеи. Уажәыгь дцәажәом. Ус ихәарҭам. Лабхәа ииҳәақәоз хааӡа илаҳауан. Уажә ланхәа дыҟазар, хымԥада, Џьыгрыц дидгыланы ицлырӷызуан.
Арыԥҵә уа иамаӷьазшәа акәын ишымҵысуаз. Ԥыҭрак иаарыӷәӷәаны арыԥҵә ахы длықәс-ҩықәсит. Анахь ирҳәозгьы дазыӡырҩуан азы, арыԥҵә дахьасуаз акаҩ-акаҩҳәа уажәраанӡа ианҭылхуаз абжьы шгалоз еиԥш акәымкәа, уаха идагәаӡа абжьы шгоз лмаҳаӡеит. Нас асра дааҟәыҵын, ларма нап ала арыԥҵә хьшәашәаӡа иаанкыланы, днаха-аахеит. Арыԥҵә ацымхәрас, аҭаца напы ԥшқа натры-аатрит ауп,
арыԥҵә уа иаласазшәа акәын, иагьагәаламшәеит. Дырҩегьых аԥхныга аашьҭыхны, лгазҭра дааханы, иҵегь иаармычны арыԥҵә ахы днықәсит. Ҟыгәҳәа идагәаӡа шьҭыбжьык нахылҵын, арыԥҵә апҟаҩҳәа инамууаан, алашьцара иналашәкәеит. Зыԥсы амкуа иҭахәаҽны ауалыр иҭаз аҩы, еилашуа игыланы аҿаанахан, Надица лгазҭреи лҟәардәи хыршәҭны илкажьны, ихьшәашәаӡа иҩылгәыдыҽҽалт. Азныказ даагачамкит. Ишԥаҟалеи абас?! Иасуаха иҭылхуан, аха арыԥҵә анамылхлакь ахәхәаҳәа акәын ишааиуаз. Уаха?! Изхылхыц ауалыр ду аупеи. Абар иҟалаз: лхаҵа ауалырқәа еиҭакны, зегь ари иҭаҭәаны ирҭәызаап. Уи лара иалылдыраауази, илымбазар, илмаҳазар.
Аҩы кылхәраа ицоит, аха уаӷеимшхара. Надица дшынеибакәыз лҽынаԥыралыжьт акылҳара лшәаҳарц. Ҩынҩажәа ԥҳал аҩы амч анкылара уадаҩхеит. Лнапсыргәыҵа иагәҭасны иаԥыргауа, аҽҽаҳәа илеины азхаз иқәкьаса ицон, ашәах ықәырч. Лнацәкьарақәа ирыбжьыҵәрааны ацԥхьқәа илысуаз, иҵааршәыраха лыкәа иҭаланы, лмаӷрақәа ирхьыжжы лцәа дҭанарӡыӡаауан. Ашә ауп ирыбжьоу ацхыраара лызҭашеи лареи, лыбжьы налыргар уаҳа аҭахӡам, аха иабаҟоу… Арыԥҵә шьҭа усгьы уаҩы иԥшаауа иҟамызт, аҩы ихнаҵан џьа ихәыҵанагалазар акәхарын, лнапқәа аадылкәыцәааит, аҽырҳәагьы иҩалгәыдыҽҽалан, ашә аимԥаа аҭаҳмадцәа ахьтәаз ааҟтәирахь дааҩнашылт. Аҭаҳмадцәа ахышәахь рхы рханы иҟаԥшьӡа еибакны еиҿадырццеиуан. Аҭаца дҳәыҵәыҳәыҵәуа азхаз агәҭа даақәхеит, аҩы лхьыкәкәо, лымаҭәақәа лыдҷабло. Аҭаҳмадцәа егьлыхәамԥшит, рҭаца рхәы ҟалҵоит, дара еицәажәоит, иалырдыраауеи ашықәсантәи раарыхрабжа аҩы шҭыкәкәо. Ранаџьлбеит, аҽҽаҳәа иахькаҭәогьы абжьы рмаҳаӡои?! Лыԥсахы еибакуан. Раԥхьа дниаҟьан абысҭа днахаххит, аҩы шылхьыкәкәо длырбарц. Абысҭа анылҵауеит, шьҭа акраҳфозар акәхап ҟарҵеит, уахь иагьхьамԥшит.
«…Ԥсуак иҟны иҟамлац ҟауҵартә, ҳаӷоу ибааит, уҭаца уара уҟны дурцәажәартә!» – Џьыгрыц иажәақәа аӡаӡ еиԥш лгәахы иалакшон, иара аӷәра ақәыршәыҵәҟьаны ииҳәац иҳәон.
…Абар, амықәшәатә! Аҭаца лылаӷырӡ хажжыла, ашыр лырган, аҩцара деиҭалыҩнапҟеит. «Ҳаӷоу ибааит уҭаца дурцәажәартә!» арҭ ажәақәа аҟыҿыҳәа илыцҳауан.
– Аҿымҭра… аҿымҭра, џьаҳаным еилашыра зҭаԥхаша. Иаҳа еиӷьу нас абас? Уцала, уцала, аҽҽаҳәа уҽҭарцәла… ах-х, сызцазеи, мшәан, сара хаҵа… ыҳы… ҳы, иабанӡаҟазаауеи абри аҵас, – инеималҭәеит лылаӷырӡ, – ахьымӡӷ, сзымԥсуазеи, мшәан, сан слымхны лыҩнапык аалгәыҵалԥсааит!
Иагьа лундазгьы иамуит. Аҩы газго, қьаад-маадыжәқәак хаччала ишьҭыхны, еиларгьежьуа азхаз иқәуп. Ҟлып-ҟлыпҳәа дӡаагыланы, дыгәжәажәо, деикәахынҳәуа аҩы ныскылоит ҳәа даҿуп. Иара рыцҳашьара ҟамҵаӡакәа аҽырдара иаҿуп.
– Ашареи ахәлареи зымбаша сара! Иҟасҵазеи? – уаҳа иҟалҵара анылзымдыр, лԥыраҳәа ааиларкәымпылны ишлымчыз аҩы еиқәаҵәа зҭыҩруаз акылҳара инадырӷәӷәаланы дладтәалеит. Лымч зегьы еизыркәкәаны данадиала акыр илҟажеит, аха ус иагьа акәзаргьы, аԥҳәыс қәыԥш лмахәҿақәа усҟак амчхара рмоуит. Лнапқәа есааира рымч рылӡаауа икәадахацыԥхьаӡа, аҩы иавҵыҵәраауаз аҽашон. Надица, лгәи лылаӷырӡи еилаҵәо дқьыԥаха дшадтәалаз, ыҳа-ҳа лыргеит аԥшқа иеиԥш. Изхараӡамкәа згәы ндырхаз хәыҷык иеиԥш лгәы ԥжәаны ицон, аха лкасы еиқәыбааӡа илҿагәаны илкын лыбжьы раҳар ҳәа дшәаны, уи «ҟалозма».
Ҩыла дкәабаны деиҵакы-еиҵакы деиҭааҩнашылеит ааҟтәирахь, ацгәыӷра ду, абысҭа нҵара иазгәышьуаз, абз ырлакьҭо ашьаргәыҵақәа инархьшьы-аарыхьшьуа, агәы ҵкапуа итәан. Данаба, абла ҟәазқәа иҵегь абжьхыршырҭа инықәыргыланы иҩагылан, мбатәшәа иналыхәаԥшит, ибыҵаԥсеи, банаџьалбеи, аҳәозшәа. Лабхәеи Џьыгрыци уахада еибамбацызшәа еиҿаҳәӡаны еидтәалан. Ма ланхәа дыҟазар, уи лҟны дымцәажәози, аҩы цеит, абаақәа, шәсыцхраа лымҳәози. Аха уи данылгәалашәалакь акәын иаҳагьы лыԥсы анеибакуаз, лҿымҭра уи лакәын еиҳарак изыхҟьоз.
Надица деиԥхьашьшьаа азхаз агәҭа дықәгылоуп дымқәацаӡо уаҳа ишԥасыхәамԥшри ҳәа. Аха уаҩ дхьаԥшуам, акәаԥ-акәаԥҳәа аҩы лхьыкәкәаны икаҭәоит. Ацгәыӷра ду
аҽааиҵанархәачшәа аун, иааимсан, нас аҽыҩеиҵнарххан, иаагәыбзыӷшәа аҵыхәа кәацәӡа ишьҭыхны лкалҭ инахьнарҳәазеит. Абри аминуҭ азы илыцхраашаз акы лыхшыҩ инасызшәа лгәы иабеит. Дагьнеиҭаԥан, ацгәы еиҩырҿахә абӷа длықәгылан анышәыргә инықәлырӷәӷәеит. «Ҟыж» аахгеит ацгәы рыцҳа. Дырҩегьых уаҩы дхьамԥшит. Ларгьы иоумышьҭыкәа ус илкуп. Ацгәы ишҽеирамыз анадыр, иааҳәны ашьапхыц франгьқәа ҭҳәаны аҭаца лшьапы иналанарԥан, лбарфын қылԥад ԥшқақәа леиҩжәаны, лшьапы ашьа ҩалнаржжит. Наск деилашәаӡаны, иҟалҵо лзымдыруа днақәыӷәӷәаӡеит. «Ҟыж-жж» ҳәа иааҟәымҵӡакәа абжьы ҭнацо ианалага, алақәа ахуҳәа ишуа ашә иаадыххылт.
– Ҳаи, иҟалазеи?! – ҳәа ианаахьаԥш рҭаца деилабаа-еилаԥс, аҩы лхьыкәкәа ацгәы даӷрагылоуп.
– Иакәым ак ҳахьзар ҟалап, аԥсра соундаз, – иҳәан Басиаҭ аҩцарахьы днеихеит. Џьыгрыцгьы аҭацагьы наишьҭалеит. Ацгәы рыцҳа еиҵакы-еиҵакуа ацәарҭаӷәы аҵаҟа инхәыҵалеит.
Акыр зымч зшәахьаз аҩы уажәы иҭынчхахьан, баша ауалыр иахьыкәкәашәа маҷк леиуан ауп.
Басиаҭ иӡара аанкыланы, дааҳәын, Џьыгрыц днеиҿаԥшит:
– Ыы, Џьыгрыц, аҿымҭра еиҳа еиӷьхап угәахәуоу абри аҵкьыс?!
«Ввив, ввив, ввив…» – аҳаирплан ауубжьы гон.
– О, бара, быҩдәылҵи, иахьаахуа ббоу, ани амца зыцралаша! Басиаҭ иеигәышә ахәы ақлыб џьаџьа ду зхьиҳәоз ҩышьҭыхны, амра иҿаццеиуаз инаԥырак, аҩада дҩаԥшит. Ихахаӡа, ажәҩан иаҵәа иаласаны, амра ахьаҿашуаз еилаарцыруа, Аҟәа шыҟоу ахы рха, игәрымуа ицон.
– Имааӡакәа, џьаҳаным аҭыԥхааит! – Шьамсиагьы дҩаҵаԥшит, лхы азыриаша, аҩаӡара ихаууала ицоз аҳаирплан. – Уажәы аихсра еиҭалагашт.
– Есымшагьы еихсгәышьоит, аха иара акгьы ақәымшәац, еиԥш ссир уаҩы ибахьоу!
Басиаҭ дызҿыз иажәа анагӡахагьы имоукәа, агәыз, агәызҳәа иҩашьҭарҵеит. Басиаҭраа рладахьы ахәызымпараҟны аҭабиақәа ирҭатәаз ар хәҭа рбзарбзанқәа ҿааихак ҟарҵомызт. Уамашәа иубаша, аҳаирплан илахык-ҩахыкны иаватҟәацуан, аԥҭа шкәакәа хәыҷқәа реиԥш, иҟәаш-ҟәашӡа, ихагьежь-хагьежьӡа алҩа ааныжьуа. Нас итҟәацқәоз ахыԥҽыхақәа ажжыҳәа илеины, анаара ицәыҵасуан. Аҳаирплан шцац имццакӡакәа ицон.
– Есуажәааны иаац ауп иара, – иҳәан, Басиаҭ, иеигәышә ашәшьыра иныҵаиршәын, атәара иҽыназикит.
– Ҳаӷа амца аиркӡозаап, анааџьыни, аранӡагьы дымшәа-дмырҳа дааиуа даналага!
– Ееи, с-Маџь, уан иԥсыша, уԥсы ҭоушь?..
– Аҳыҳ, балагахт. Иԥсы ҭамкәа ииуеи, уи иоуп адунеи иаҳзықәу, уаҳа иҳамада.
– Шәхы лахааит зымш ала абри аибашьра иналагаз. Ажәлар рыцҳа шԥандырҵәои. Ирхарагәышьозеи ҭынч акыруа-акрыфо аҩны итәаз, ихандеиуаз.
– Уи ҳа иаҳбарҭаӡам, аха иацы ибасҳәаз азы бгәы иаанагои?
– «Аиха ахьҭаҳаз аигәышәгьы ҭаҳаит» ҳәа, аҭасԥыҳә еиԥш, гәыжьжьагас иҳамаз ҳгәыӷырҭазаҵә ихабар ҳаздырӡом, уаргьы уишьҭаларц угәы иҭоума? Нас, сара исыԥсыхәозеи?..
– Сҩызцәа иҟарҵо ҟасҵароуп. Зшьамхы инанаго ахацәа зегьы ацара иаҿуп.
– Иаҭаху бзиоуп…
Адырҩаҽны ашьыжь амра шашаӡа иҩагылеит.
Шықәсқәак раԥхьа лыҷкәын заҵә Кәатат данынаскьалгоз еиԥш, арҭмаҟ изқәа инкыдҵа агәашә дҭылгеит Шьамсиа лхаҵа. Дгьежьны агәарԥ дҭалаанӡа илмырцәаакит Шьамсиа лыблақәа. Уи акәхеит, лыҩнапык аалгәыҵаԥса агәашә ахь дыԥшуа длатәеит.
Аамҭала Алгыҭ ақыҭа ааиларӡыӡауа, арҵәаа-арҵәааҳәа аҳәҳәабжь ҩалҟьалон, зиеҵәахә кыдшәаз аҭаацәара адыр67 –
ра рыҭараз – абӷьыц еиқәаҵәа ззаалоз. Шьамсиа ллахьынҵа макьаназ аҽарҵысуамызт, идагәан.
…Урыстәыла. Абыржәы хынтәын ақалақь Петровка афашистцәа рнапаҿы инаргозиижьҭеи. Еиҭажәылон ҳар уи агаразы. Аибашьра амца анаркуан, ихыџхыџуан адгьыл. Абомбақәа ԥжәон, адгьыли аҳауеи еилаӡҩон. Бџьар хкыс иҟаз зегьы ргәы аҭыԥ иҭамгыло «Игәжәажәон». Хәшәыбылфҩыла акәын ар рыԥсыԥ шыларгаҩаргоз. Аибашьра аԥсцәаҳа, иццышәха иҽбыга нышьҭшьуа, аԥсҭазаара ишьаҽуан.
Ақалақь азааигәара акәын. Абнаршәыра. Ашәаԥыџьаԥ хыблаа-ҿыблаан. Ари абнаҿ итәан ар хәҭак иеиуаз Асовет еибашьҩцәа. Урҭ рџьазтә хылԥақәа рхаргыла ирҭаиоуп иржыз аҭабиақәа.
Абар Кәпалба Кәататгьы – Шьамсиа лыҷкәын. Ишнел икәырша абомба иҵнажәаз нышә ҽыҭ дук даваиоуп, иавтомат ҭаирцәуеит. Ааигәа адалақь акыха имоузаап, иԥаҵа еинылоуп. Ихахәы ԥшқа ахәышәбли асабеи рылачуп. Ибла гәыӷра ҭбаақәеи иџьымшь пақәеи ааԥсара рныԥшуа ауп ишыҟоу. Ихәдаҿ ашьана иамоу аарла иубарҭоуп, асаба иацәынханы.
Ага бӷьыци, ашьха бӷьыци еиқәшәоит рҳәоит. Кәатат дызлаз архәҭа арӷәӷәаразы инарышьҭыз асолдаҭцәа дрылан Кәатат иаб Басиаҭгьы. Уи уаҟа аԥсуак дыҟоуп ҳәа аниаҳа, деимдауа дышрылаз, анаара шырҳәоз, иҷкәын ицыз солдаҭк иҭабиаҿ днанагеит. – ԥсуас ара иҟоу ҳкомандир иоуп – Кәпалба Кәатат Басиаҭ-иԥа, абан, нахьхьи анышәгәал ду дахьаваиоу, – асолдаҭ аҭак ҟаиҵеит. Басиаҭ азныказ даашанхеит, нас асолдаҭ днеихаххын, деимлагәа аҵәахаҵәахҳәа дааигәӡит. Асолдаҭ иҟалаз изеилмырго, ила ҭраа Басиаҭ диҿаԥшуан.
Амра аҭашәамҭаз маҷк аиҿахысрақәа ааихсыӷьит.
Басиаҭ ииулакь иҷкәын дахьыҟаз днеит.
– Уаа… саб, уанаџьалбеит уабаҟаз! – ахқәа шырӡывасуаз иааигәыдибаҳәҳәалеит аби аԥеи. Агәырӷьара, агәырӷьара… Уи акзаҵәык ауп Басиаҭ иҷкәын иҟнытә иагьиаҳаз. Дышигәыдирӷәӷәалоз дааҭрыс-ҭрысын, дылхьышьшьит Басиаҭ иԥа. Аибашьра – еибашьроуп, аби аԥеи ргәырӷьара аздырӡом. Аб
дӷьаҵәыӷьаҵәуеит, имала иҽизшьуам, ахы цаҳәцаҳә иахәыз иҷкәын дихоуп. Ус, «ввив, ввив…» ахга, Басиаҭ иԥшәмеи иареи аҩны агәарԥ аҟнытә изҵаԥшуаз аҳаирплан аархалт ихаууала. Уи, ара акыр аҽыланарҟәит. Иламҟәыҵшәеит абомба «лапҟьақәа», илеиуеит икаууа. Агәыз, агәыз… Алҩа, аӷызбжьқәа. Зегьы еилаҩынтит џьаҳанымҵас. Ԥыҭрак ашьҭахь, иааҭынчрахеит. «Е-еи, бара ахәашабга, бара агәаҟ. Ибдыруазҭгьы уажәы ҳаҷкәынзаҵә дышсымҵоу… «Думԥшаакәа умун» бымҳәази санааскьабгоз. Дсыԥшааит, аха дышԥабызназгои!…»
Иԥа деиԥхьишьшьааит, аха дқәацаӡом Кәатат. Игәы иамариаша икьаҿ иалжжуеит ашьа, «Саџьал шԥацәгьаз, укыдыбгааит са сызшаз, абри аума лахьынҵас исуҭаз», – ихы ишәиуан Басиаҭ, ихаԥыцқәа аҿҿа аарыҵгеит. Иӡамҩақәа аацәаакит.
Инапқәа қыџьқыџьуа иҷкәын иџьыбақәа ирҭаз адокументқәа ааҭихит. Иргәылоуп Кәатат аибашьра данаауаз иани иаби дрыдгылан иҭихыз апатреҭ. «Абарҭ уан илзызгап, сеибганы сзыгьежьуазар». Икәа инҭеиҵеит, Кәатат иблақәа аарла иаахитит. Иқьышә аақәацқәацеит. «Иԥсы ҭоуп… Сара разҟы сымаӡамкәа сауишах… Изакәи, дад, ара сыҟами?» – ихы неиҿеикит. «Усцәымшәан, саб… еибашьроуп… акгьы сыхьуам… сан дышԥаҟоу?… Арахь уанаа… Аӡы, аӡба…» – уаҳа акгьы изымҳәеит.
– Уажәыҵәҟьа, уаб дукәыхшахааит, уажәыҵәҟьа ҳамнеиуеи, – аб неиҭамҳәа иԥа диҵаланы дҳәазоит, шьҭахьла, абнарахь ихы рханы. Аҿыв-сывҳәа анаара ахқәа цәыҵасуеит.
– Аӡы… аӡы… аӡба…
– Абар, ҳааит, уаб жәымҭацәгьа, уажәыҵәҟьа аӡы узаазгоит. Џьҵла дук, ихыблаа-ҿыблааны, рацәак махә амаӡамкәа, аибашьра иаҭынханы игылан, уи аҵаҟа ашьшьыҳәа аб иԥазаҵә днышьҭеиҵеит.
Амра ҭашәахьан, алашьцара иаҿын. Басиаҭ хымаԥсыма икателок аашьҭԥааны аӡахьы ддәықәлеит. Аӡы, аӡы ҳәа ишьҭахьҟа иԥа ибжьы гон. Басиаҭ гәаҟ аӡы дашьҭоуп, абнара еимидоит, иԥшаауеит аӡы. Ииулакь икателок азна аӡы ԥшааны
дыҩит иԥа иахь. Аҵх лашьцан. Басиаҭ дыҿҟьаса дааит иԥа иҿы, аха иԥа аӡы изымжәит.
…Аҵх ашарахь инеигәаанӡа аб дыгәжәажәон иԥа заҵә дидтәаланы. Нас, уи аџь аҵаҟа анышә дамеидеит иԥа. Ашарахь инеигәоны, Басиаҭ игәыӷырҭазаҵә аџь аҵаҟа дныжьны, ирхәҭа дахьӡеит, «сеибганы сгьежьуазар, ара унсыжьуам» ҳәаны.
1945 шықәса. Урыстәыла агәы иалсны иаауа адәыӷба Аԥсныҟа ахы хоуп. Авагонқәа ҭәуп кәапеишәа. Ирацәоуп ар иреиуаны иҭоу. Шьоук тәоуп, шьоук ықәиоуп, шьоукы ыцәоуп, шьоукы ааԥшуеит.
Иаашарккеит… Адәыӷба арҵәаа ааҭнарган, иаӷрачны иамаз аԥсыԥ зегьы лаунажьын, аҽааиқәнакит станциак аҟны. Ҵаҟантәи ақәиарҭаҿ иқәиаз Басиаҭ, адәыӷба анааҭгылоз авагонқәа анынеидаҳала, ихы аҭӡамц инадкшалт, ихы ҩыҵырззан ахышә дынкылԥшит. «Ростов», – иаанихит аҩыра. Ирацәаҩын иӷьаҵәыӷьаҵәуа адәыӷба иазыԥшыз, аха имаҷын илбаауаз асолдаҭцәа. Агәырӷьаратә лаӷырӡқәа, аигәыдибаҳәҳәалара… ԥыҭрак ашьҭахь адәыӷба «ааҿнаҭын», астанциа аԥхьа алҩа ҩықәырч аҿынанхеит. Адәыӷба иҭаз ҿыхақәеит. Басиаҭ ишнел ԥхьаршәҭ дҩықәтәеит, ахышә ихы аадганы. Игәы икыдқәаз амедалқәа ааинҟьан, ахьхьа аарыхгеит. Ашлара иамазкуаз ихахәы инапы аалишьын, ампахьшьы аашьҭых иҿы ӡык нақәҭәаны дааит. Саркьа хәыҷык иџьыба иааҭиган днанԥшылт. Илымҳа ашьаҭа инаркны ицламҳәа аҟынӡа ашәахсҭа анын. Ихәда аганаҿ мҳәырк аҟара икылгьежьаа иҭҿан. «Аибашьра цоит, ашәахсҭақәа нхоит, аха уара узы инхеи?» – ихчныз ачамадан еиқәаҵәа ду ҟәыбас маҟала еихданы иҿаҳәаз днахәаԥшит. «Абар, шьҭа акгьы ҳагым аҩны ҳнеирц, сыҷкәын дааумгакәан умаан ҳәа салҳәеит, улызназгоит… Амала, нарцәыҳәа акрыҟан иҟазар, анцәа ҳаицәумырӡын. Убриак сызу, анцәа, егьырахь усгьы исзууша сзууит», – дцәажәон гәаныла ачамадан дахәаԥшуа.
Адәыӷба, станциацыԥхьаӡа инҭгыла-ааҭгыло, шьоукы ырччо, шьоукы рҵәуо иқәҳа ицон.
ԥҳәыс шәпажәпак, ари авагон иааҭалаз, карзинкак даҵақь икны, ар иреиуаз днарылаԥш-аарылаԥшуа дшааиуаз, Басиаҭ иҿаԥхьа дааҭгылеит. Басиаҭгьы ихы ҩышьҭыхны дналҿаԥшит. Лара Басиаҭ ичамадан еиқәаҵәа ду лнацәкьыс нақәылкын, закәи аанарго, иаалырҵысит. Басиаҭ дҩеилыԥсаа дцеит азныказ.
– Ибҭахи?! – аӷьеҩ ҩалхиргеит.
– Ари учамадан ансарс акыр ҭазар, уахьыҟаз акрузаагаӡазар, ауатка сымоуп, ҳаинаалап, – иааԥшқашәа даацәажәеит. Басиаҭ даацәышхан, ихәы-ижьы қақаӡа иҩеилагылеит, длыҵаҳәҳәеит.
– Бысԥырцқьа абыржәыҵәҟьа наҟ! – инапқәа қыџьқыџьуа ичамадан инакәиршеит. Ари авагон иҭаз егьырҭгьы изҿқәаз иаарҟәаҵны, арахь рхы нкыдырҵеит.
– Абна ҳалоу џьушьома, узырҟаауеи?! Медалқәакгьы игәы икыдхупеи, иҟәаҟәа иҭеиҵазар акәхап. Џьоук рзы ари аибашьра акрырҳаганы иҟалеит, ауаа цәырҳәны, рчамаданқәа еиҵагәа ирыманы иаауеит!.. – Даҽа ԥыҭк ацылҵар лҭахын аԥҳәыс, аха Басиаҭ иламраӡакәа, дҩаҵҟьан, лыжәҩа данкны дырқәаџқәаџуа наҟ дналыгәҭасит.
– Абнауаҩы… – лҳәан, лыблақәа ыршаҟьо, ауаа рыжәпара дналалеит.
Басиаҭ даахьаҳәын ԥшьшьала ичамадан ихы нықәҵаны днықәиеит. Дарҵысҵысуеит адәыӷба. Ахәыцра хьанҭақәа изааиуеит: «Ауаҩытәыҩса дызнымиац акгьы санымиеит, ишԥазури. Аибашьра ԥсабарала иҟалом, ислахьынҵаз сақәшәеит. Ауаа рыхшара рыԥсырҭа-рыӡырҭа рзымдыруа, рыбаҩ анышә иахьамоу ззымдыруа ыҟоуп. Сара стәы ибаҩ аҩныҟа иаазгоит. Уигьы зыԥсоузеи…» Нас ихәыцра аҽеиҭанакит: «Жәынҭацәгьа бара…
«Ҳаиқәшәеит ҳаҷкәыни сареи, лассы ҳнеиуеит ҳәа ашәҟәы бзынасмышьҭи. Уаҵәуха агәарԥ сынҭалашт… Счамадан аасымхны, «Маџь дабаҟоу?» ҳәа бсазҵаашт. «Дабаҟоу Маџь? Дабаҟоу Маџь?» «Уи ибку ачамадан дҭоуп. Ҵәахышьас иамоузеи… Мҳәашьас иамоузеи… Аԥсҭазаара мчыс иамоу зегьы еизыркәкәаны, идыды-мацәысха ибысышт. Бзацәынхар бхаҵоуп, иҟаҳҵари, ҳақәшәеит… Сара сбылхьеит, сҷыҷхьеит… Уажәы бара балагап абылра. О, укыдыбгааит ҳазшаз ҳәа ӡәыр уҟазар». – Басиаҭ инапы аамҩаниҵан, еидҟьаҟьала иҟаз икателок даахан днаҿыхәеит. Илацәа нҭааит. Петровка. Абнаршәыра. Аџь цәиқәара аҵаҟа деиҵыхәхәа дышьҭоуп иҷкәын Кәатат. «Саб, саргьы исыржә, умацара изужәуеи аӡы?!» «Усҭ, Маџь, ижә», – Басиаҭ инаирххоит икателок. Иҷкәын инеиҿеикуеит, аха цәыкәбаркгьы ҭаӡам, Кәатат дҿажәкуеит, ирбзоит акателок. «Аӡы… аӡы… аӡба… сыԥсуеит». Дааԥшит Басиаҭ ашарԥаз. Дҩаҵҟьеит. Авагон аҿы аӡәыкҩыџьак ракәымзар ицәоуп зегьы. Адәыӷба ықәхысаа ацара иаҿуп. Икателок аашьҭԥааны авагон аҵыхәан дцан ӡыла ирҭәны иааиган, ичамадан днадтәалт, даанаԥшааԥшит аӡәыр сибомашь ҳәа. Уаҩы дибауамызт. Икателок лаирхан, ԥыҭк ичамадан инақәиҭәеит. Ичамадангьы, цас иауазшәа, цәыкәбарк нақәымгылаӡакәа, инақәҵәраа, ҵаҟа инкаҭәеит. «Иужәраҳа уаҳа изымжәааит, ари арыцҳара ҳҭазыргылаз. Уажәы моу уԥсы анҭаз исзухьымгӡахт. Лабҿабагьы, ԥхыӡгьы уаҳа иузыжәуам аӡы». Нас иаацәыригеит иҷкәын иџьыба иҭихыз аҭаацәа рпатреҭ. Дахәаԥшуа днықәиеит. «Уара уҟнытә исзынхаз абри ақьаад ауп. Ҳажәҩақәа рыӷәӷәа икны уҳабжьагылоуп. Аԥсцәаҳа уани уаби дҳавсит, уара уҳампыҵижәеит».
Шеит. Хәлеит.
– Адәыӷба азааигәахоит Хыԥсҭа аангыларҭа. Илбаарц згәы иҭоу шәыҽшәырхиа! – амҩаԥгаҩ лыбжьы аагеит. Басиаҭ идақәа ааилыԥсааит. «Аԥсны, Аԥсны рыцҳа, Аԥсны… аӡәыр узыгьежьу уҵеицәа еиҵауааӡаз? Уаала, дад, аҩныҟа, ҳмааи шьҭа, уаб дукәыхшахааит». Ичамадан ԥшьшьала иаашьҭых длалбааит.
«Џьоукы аибашьрантә еикәаҳәа-еикәаԥса, рчмаданқәа ирыҵақь иаауеит, џьоук ҳтәқәа рыԥсырҭа-рыӡырҭа ҳаҳаӡом», – адәыӷба иазԥшны еилагылаз ирылаз ԥҳәыск Басиаҭ изкны зҿаалырхаз ажәақәа, иара дадырсызшәа даадыршанхеит.
Ипилотка лаихарҟаца илахь илҭажьны даахьаԥшит. Адәыӷба аҿынанахахьан. Ас зҳәаз аԥҳәысгьы лнапқәа лгәыҵаԥса, игылаз дрылҵны, лҿыҩалхеит.
Ааилашәшәит. Басиаҭ игәашә днадгылеит. Ичамадан наргылан аарла ибӷа ааиҵихит. Игәы аҭыԥ иҭагылом. Алагьы ҽеи аныҟам ацәа иалашәозаап, иҵәаауеит, иууеит. «Хәдыш, сузымдырӡеи абааԥс?» – аҽашьуеит, аԥшәма аҩныҟа днанашьҭуам ала.
Шьамсиа агәашә ахь днеит. Илбо агәра лызгом. Еиҿаԥшуеит хаҵеи ԥҳәыси. Хәдышгьы аҽааиқәк ирзыԥшуеит.
– Шәеибгоу, Маџь дабаҟоу?! – ллакыҵа ааччеит Шьамсиа.
Басиаҭ ҿиҭуамызт.
– Маџь дабаҟоу?! – ан лыбжьы адгьыл аархыџхыџит.
Басиаҭ ҿиҭуамызт.
Аԥсыбаҩ ан лылаӷырӡ ахьыршаны анышә иаҭан. 21 шықәса ирааӡаз рыҷкәын, ҽнак ала иааилганы, рнапы ргәыҵаԥса инатәеит ани аби.
Здац ыҵыҩрны адгьыл иқәҳаз аҵла даҩызаха, акаруаҭ днылаҳаит ан. Илкыдыҩрны илалыӷраҳаз лгәы уаҳа аҽазышьҭымхкәа аҽаарҭынчӡеит наӡаӡа. «Сыҷкәын сиваж» ҳәа илҳәаз луасиаҭ нагӡан. Хҩуаа зкышаз, хҩык шеидгылаз рпатреҭ наласаны, ани аԥеи ирхагылоуп ақьашана.
Аамҭа цоит, иарӷьоит ахәрақәа, аха аԥсцәа азыргылом уи.
Басиаҭ инаур адәы иқәуп игиуа. Хәдыш ааишьклаҳауа ицуп.
Аамҭа змыхәо, имӷьаӡо ахәрақәа шрымоу рыхраҭ мҩа инықәлоит, уи алагьы рыԥсҭазаара аҵыхәа ааидыркылоит џьоукы.
Амшын ахь иҭадыдуан. Ааԥын қәыршҩы ықәнаҟьон. Басиаҭ дыԥсыр дахьыржшаз ҳәа иаанижьыз аҭыԥ, иԥҳәыси иҷкәыни рыгәҭа анышәынҭраҿ аҟәардә лаҟә дықәтәан.
Икателок ала аӡы иҷкәын игәы иқәиҭәон. Хәдыш адыд иацәшәаны, аҵыхәа ашьҭарҽыла, аҽиварӷәӷәа итәан уаҟа. Анышәынҭра агәы еиԥхьызшьшьаауаз Басиаҭ инапы ақыџьқыџьра иахәаԥушан уи. Нас дӡыҩӡа анышәынҭра агәы дықәԥшуеит. «Аџь хыблаа-ҿыблаа аҵаҟа… Аӡы… аӡба… сыԥсуеит». – Дҩагылан икателок иҭахаз аӡы анышәынҭра агәы инықәиҭәоит. Деиҭанатәоит. Апатреҭ иаласоу дахәаԥшуеит. Агәырӷьара зҿықәыҳәҳәу, аԥсҭазаара иазгәышьуа иҷкәын, ибла гәыӷрақәа ҭыԥхаауеит. Нас длаҟәны ашәҭқәа авеиҭеиҳауеит.
Ус агәарабжьараҿ урурҳәа шьҭыбжьқәак геит. Басиаҭ уҟоума ҳәа агәарԥ иҩҭалеит џьоукы.
Агәылацәа ԥшьҩы-хәҩы рыгәҭа дгылоуп ар рымаҭәа зшәу аӡәы… «Абри издырӡо аӡәы диеиԥшуп», – ааигәахәт Басиаҭ.
– Саб… Сузымдырӡеи, саб? – Кәатат ибжьы геит. Адгьыл ааҵысҵысит. Адунеи еишьылҟҟараӡа иааҟалеит.
– Уҷкәын дахьаа умбаӡои, уанаџьалбеит, Басиаҭ, иухьи, ухаҵами!1.
– Уажәтәи ала акгьы смыхьӡеит, са исыхьшаз сыхьхьеит. Ачара, агәырӷьара, алаӷырӡ, ашәаҳәара, акәашара…
– Басиаҭ, уабацахи уара? – аӡәы ибжьы аагеит.
– Икателок иманы анышәынҭрахь деиҭацеит, – аҭак ҟаиҵеит даҽаӡәы.
– Шәиҟәаҵи, уара, зны уи, хәыҷык ихы инапаҟны иааигап, дыхҭашәымкцәан. Егьа шәымҳәан, уара, уи ауама данианы дыҟоуп. Иҷкәын димпыҵаԥсит, зны уа анышә даиҭеит, нас дыҵхны дааганы ара дижит. Иԥсхәы-исабшахә, иқәиҵас ҟаиҵеит, уажәы иара даакылсит, – иааирҭынчит агәыла.
– Сара ак сгәалашәоит, ҵлак аҵаҟа сышьҭан, аӡба сыԥсуан, – дцәажәон Кәатат, – саб ани акателок имоу аашьҭихын ӡаагара дцеит. Саб даанӡа акы сшышьҭнахыз сгәалашәоит, уаҳа акгьы. Схы здыруа санааԥш, палаткак аҿы сышьҭоуп, сеиқәырхха сҿаҳәаны. Газ лампак ҭааӡа саԥхьа иқәгылоуп. Солдаҭки ҳақьымки схатәоуп. Асолдаҭ исыцеибашьуаз дреиуан. Убри иоуп иагьсазҳәа иҟалаз атәы: «Аӷа маҷк шьҭахьҟа дхьацан. Иҭахаз ҽуардынла еизганы анышә иаҳҭарц иаагон.
Ҳҽуардын еиҵаҟаа, аԥсцәа рыла иҭәын. Ус аџь аҵаҟа аԥсра ушаҿыз ҳнаухагылеит. Жәҩала уҳазгомызт, арахь аҽуардын аҟны аҭыԥ амамызт. Нас иԥсыз даақәхны днышьҭаҳҵан, ихаҭыԥан уара унақәаҳҵеит, уи ауп. Иахьа ашьыжь уа сыҟан, инҳажьыз асолдаҭ дааганы анышә иаҭаразы, аха иара аџь аҵаҟаҵәҟьа пату иқәҵаны аӡәы анышә деиҭахьан, арахь сааит. Ихраҭ бзиахааит, дызусҭоугьы ҳзеилымкааит», – иҳәан, иааҿахиҵәеит асолдаҭ. Убри аухаҵәҟьа аӷа инапахьы ҳаианагеит убра инханы иҟаз ԥыҭҩык. Уи ашьҭахь аӷа инапаҟны ҳзықәшәақәаз ртәы иазаауазеи, џьаҳанымран. Разҟы сымазаарын, ишыжәбауа сааит, – Кәатат абра иаахиркәшан, икәшаны еилаӡырҩуаз зегьы днарылаԥшит. – Асолдаҭ рыцҳа, иаб иааигаз, дызусҭоу ахаангьы уаҩы издыршам. Иԥшызаап иани иаби ҳаҷкәын даауоушь ҳәа, иахьа, уаҵәы, уаҵәашьҭахьгьы. Игәыӷлааит рыцҳақәа. Агәыӷра ашә маҷӡак иадамхаргьы иаавҵраазар иаҳа еиӷьуп, наӡаӡа уи ашә ыҵарҟаца иаркызар аҵкыс.
…Инхон аҭаацәара, ҭаацәарак шынхоз еиԥш. Дхәыцуан рыҷкәын. «Саб сасык иҭааз иеиԥш дсыхәаԥшуеит. Иахьа хәлаанӡа анышәынҭра ауп дызцклаԥшуа, дзеиҷаҳауа, уа ижу асолдаҭ саҵкьыс деиӷьишьошәа збоит. Аха… аха сара соуми уа ижуп ҳәа иидыруа, уи агәаанагароуми ицәаижьы изалымҵуа иалаҽны иҟоу. Ус анакәха, сара соуп ииҭаху. Сара соуп изиржәуа аӡы, икателок има анышәынҭрахь данца… саб сара дысҭахуп, дыгәнаҳауп уи. Сан рыцҳагьы, шеишықәсеи сара сзыҳәан дышлаӷырӡырқәақәоз лынарцәмаҩ днықәлеит».
– Бааи ҳаилыҵып, – ашарԥазы Даҭа ивараҿы ииаз иԥҳәыс лахь днаԥшит ахыза ихы ҩхәыҵырҳәҳәаны.
– Убас иаҳа еиӷьзар ҳәа саргьы сгәы иаанагоит, – наиаҭалкит Мидагьы, аҭӡамцахь лҿы шхаз.
– Иҵуеи, мшәан, баазгеижьҭеи?
– Имҵыкәа, абар, шьҭа хышықәсоуп.
– Акыргьы ҳаибачҳаит!
– Ҳагьыцәгьаҵәҟьам мамоу!
– Нас иҟоу ббама, ари аквартирашәа иҳарҭаз, ишыббо, уадак ауп иамоу. Уигьы ба ибыхҟьаноуп ишсоуз – уҭаацәарахеит егьиҳәа. Ари ауада бара ибымаз. Сара сцап ақыҭахь, сабраахь. Уаҟа школк аҟны аусура салагап. (Иара дырҵаҩын). Убас еиӷьхап, сара сцап…
– Баба, уабацои? – рыгәҭа ииаз Бажәгәа, дыхпыжӡа ацәа даалҵын, аԥхӡы илыжж иаб днаиҿаԥшит.
– Сцоит, Бажәгәа, уани сареи ҳаинымаалеит, ҳаилыҵуеит, ақыҭахь сцоит, уаргьы узгоит…
– Акафеҭ аагома, акафеҭ ыы?
– Ааи, аканфеҭ узаазгоит.
– Баба, таата! – иҳәан, Бажәгәа инап хәыҷқәа ҭахә-ҭахәӡа иаб ихәда инакәиршан, иқьышә ԥшқарах хәыҷқәа цаҳәцаҳәо иаб иӡамҩа инадикыл-надикылт – баа, баа ҳәа.
Аӡбырҭаҿы.
– Нас, ишәыӡбы, шәеинаалозар? – аӡбаҩ дразҵааит хаҵеи ԥҳәыси.
– Мап, еинаалашьа ҳамаӡам. Баша ҩынтә шәхы шәырааԥсеит, ҳаргьы ҳшәырааԥсеит, – гәыӷырҭада инапы неиҟьеит Даҭа.
– Цқьа шәазхәыц, шәара макьана шәқәыԥшқәоуп, аццакра шәхьымӡааит?
– Ҳазхәыцхьеит, аӡбаҩ ухаҵкы, аха уаҳа ҟазшьа ҳзамҭеит, ус иаҳлахьынҵазар акәхарын, – лхы ларҟәны, дзыдгылаз астол лнапы нықәылшь-нықәылшьит Мида.
– Шьахәуп, аха еимашәкуеи?
– Ҟазшьала ҳаиқәшәом, – еицырҳәеит хаҵеи ԥҳәыси.
– Уеизгьы ахара зхароу ҳара даадыруазароуп, шәус еилҳаргарц ҳнапы ианышәҵеит, ыы, еимашәкуеи? – деиҭаҵааит аӡбаҩ.
– Ҟазшьала ҳаиқәымшәеит, ҳзеилибакаауам лареи сареи, – ииҳәац иҳәон Даҭагьы.
– Шәара иҳашәҳәозеи?
– Ииҳәаз ишәаҳаз ауп саргьы исҳәо, ҟазшьала ҳаиқәшәом. Ҳтәыҳамаа шәша…
– Хатәрас шатәыс ишәымоузеи?
– Уара иуҳәо, сара исҳәоу?
– Иҳәа, мшәан, ба баҿуп усгьы.
– Уадак ҳзыҩноу, ахәыҟаҵарҭа надкыланы, амаҭәа ҭакнаҳага шкафк, ачысмаҭәа зҭаҳҵо дулаԥк, ҩ-каруаҭк хианы, нас… ицәамаҭәа ицәамаҭәоуп, са сцәамаҭәа исшәу ауп, уаҳа акгьы, ҿыцынхацәак шыҟоу еиԥш.
– Илҳәаз иашоума, уақәшаҳаҭума?
– Ааи. Ус акәхап. Ахәыҷы усгьы са дыстәуп анылҳәа, амин шәҳәеит.
– Ҳшәыԥхьаанӡа шәындәылҵ.
Индәылҵит. Итәаз ааилацәажәеит.
Иаарыԥхьеит.
– Абас ауп ишыҟоу аусқәа, – аӡбаҩ даныҩагыла, зегьы ҩеибаргылеит, – ҳара иааӡбеит, ауада лара илзынхарц. Ахәыҷы уаҟа длааӡоит. Уи иааӡаԥсас иушәалоит 10 процентк уулафахәы аҟнытә. Каруаҭки ашкафи уара иуқәнагоит, уҭахызар ига, уҭахызар лара илызныжь, уи уара уахәаԥш. Нас…
– Абзиараз уаҩ дааилааит, – Даҭа аӡбаҩ иажәа алгаха имҭакәа, ихылԥа лаихарҟаца дындәылҟьан есс, дышиашаз иқәиршәит иқыҭахь…
– Нана, баба дабаҟоу? – абар хымшуп ахәыҷы иаб димбоижьҭеи.
– Баба дахьымаара дцеит.
– Маа каԥшьқәа ааигома?
– Ааи, иааигоит.
– Акафеҭ?
– Иааигоит, уигьы ааигоит. Зегьы-зегьы ааигоит.
– Баба таата! – ахәыҷы игәы ааирҭынчит.
– Ан аимаа ҟаԥшьқәеи аканфеҭқәеи аб ихьӡала изаалгеит. «Баба иузааиҭиит» ҳәа. Иҟалҵарызеи? Ахәыҷы иахьа
хәлаанӡа ашә дылагыланы аулица ианыз ахацәа дырзыԥшуан. «Ани баба, ари баба», – ҳәа ахацәа ииасуаз инацәа хәыҷы ыркәаӷ-кәаӷуа ирықәкуа акы ипатҟалеиуан.
Мчыбжьык мҵыцкәа, шьыжьык Мида луада ашә ҟыгә-ҟыгә ҳәа аӡә дасит.
– Баба, баба, – иҳәан, Бажәгәа дбажәгәалеиуа ашә ахь деихеит. Аб данааилоз ашә дасны дааилон. Ашә аатит.
– Ҳаҭамзааит, ҳарҭ ахҩык еицу аӡбырҭаҟынтә ҳааит. Еилаҳкаарц ҳҭахуп абри ашәҟәы иаҳәо иашоу иашаму, азин ҳашәҭозар. Ажәакала, аҩнымаҭәа ишәымоу аабарц…
– Иҟаҳҵеи цәгьарас ҳаҩны еимыжәдартә?!
– Мамоу ус акгьы, аҳәашьа сақәымшәеит ауп, абри ақьаад иску ишәылҵыз шәыԥшәма иашшыԥхьыӡ ауп. Уи аӡбырҭа иалеигалан, иану ҵабыргу иҵабыргыму аилкааразы ҳааит.
– Аа, уи заманоуп. Ихәҭа ҳәа идрыӡбалаз ашкафи акаруаҭи абра игылоуп, имгацт, аха имоуцзар акәхап. Уи мап ацәыскуам сара, ашшыԥхьыӡ ара иабаҭахыз?
– Аус алеигалеит, уажәшьҭа закәанла ицароуп. Абар, ақьаад иаҳәо астол инықәиҵан инадтәалеит.
– Баба дабаҟоу, баба? – атәым хацәа дахьрыхәаԥшуаз дшьыцны, насҭха игылаз ахәыҷы, иӡамҩақәа аҵәахаҳа еиԥш иҟаԥшьшьӡа, наҟааҟ илаӷырӡ цәыкәбарқәа иблақәа иаархышәшәан, иԥынҵа хашәшәала хәыҷы аҵаҟа ипаҟә-паҟәӡа иааиҿатәеит. Акраамҭа акгьы зрымҭацкәа аишәа иаҵатәоу ацгәы хәыҷы аӷьыжәҳәа аԥшәмаԥҳәыс лкалҭ ишамҵасуа еиԥш, астол иахатәаз ахаҵа днаидыххылан, инап хәыҷқәа рыла аӷьыжәҳәа, ипалта аҿацә даахеит.
– Ҳаи, абааԥс, ма абри амаалықь иаҳаҭыр жәбандаз. Даауеит, баба, даауеит, – иҳәан, ахаҵа, ахәыҷы ихы ааишьшьит, аха ахәыҷы уи иҽимҭакәа днаидҵын, иан дналыдҳалт, иангьы дицәцарҳәа дшәозшәа.
– Иҟаҳҵари, ҳаинымаалеит, уаҳа еидынхалашьа ҳзыҟамҵеит. Ари ахәыҷы изакәхап хышықәсагьы иаҳачҳаз заҳачҳаз. Ианамуа иауам. Нас, нас шәаԥхьеи ақьаад иаҳәо. Аԥхьара далагеит:
«Хышықәса рыҩныҵҟала сааԥсара иҟасҵаз капеи кылҵәакгьы смоуит, Фаф иабаз еиԥш, слыбжьахәаша сцеит. Закәан ыҟазар шәсыхәаԥш. Абарҭ сымчала исырҳаз малуп: ашкаф – 75 мааҭ, акаруаҭ – 19 мааҭ, ҩ-цәарҭак – 17 мааҭ, хызак – 35 мааҭ, ҩ-хчык (хчык аҟыз хәы ҭоуп), ахчыхҟьақәа хԥа – 35 мааҭи 50 кап., жә-бысҭачанахк – 6 мааҭки 79 кап., аҟәыдчанахқәа фба – 3 мааҭки 75 кап., ԥшь-чеиҵәыцак – 68 кап., еирыӡк ахҩа аманы – 1мааҭки 90 кап., аҟәардә – 4 мааҭки 50 кап., х-мҳаҵә дуки, мҳаҵә хәыҷыки – 1 мааҭки 35 кап…
Мида лзы ацәҩыча: акасы шкәакәа – 35 мааҭи 35кап., ашьаҵатәқәа – 29 мааҭи 59 кап., аџьарсеи харԥқәа – ҩ-мааҭки 35 кап…».
– Иазхоуп, иазхоуп, амарџьа!
– Мамоу, шьҭа ус уаҳа рацәак аным, аҵыхәтәанӡа ҳаԥхьап: «Ҩ-қлаԥадк, аҩымсагқәа, аҩныӡәӡәага, акасыжәқәа уҳәа иаасхәақәаз рацәоуп, аха урҭ срышьҭам, сара схаҵоуп, ус еиԥш иҟоу сынамыс иаҵанакуам. Абарҭ еиқәыԥхьаӡоу ԥарала иҟарҵоит 393 мааҭи 39 кап. Абарҭ сара исыхәҭоуп. Ԥараны мамоу анакәха, дара сара исымазааит. Мап анакәха, иахьеиҳау сашшуеит.
Лажәба Даҭа»
– Ииашоуми ари иаҳәо, ма игәаҳҭару?
– Ииашоуп, ииашоуп. Сақәшаҳаҭупеи, изгәашәҭахуеи. Амала ихашҭзар акәхап, уа ианӡам ахәыҷы изы ацәымҳақәа ҩба, зны иаахәаны иааигеит, убра ианышәҵа.
– Мшәан, сара акы сзеилкаауам, аԥҳәыс лусгьы иара даҿызма, арҭ еиқәиԥхьаӡо ачысмаҭәа, ацәымҳа инаркны иара ишԥааихәоз?
– Уи шәзыԥхьаз ашәҟәы акгьы шәанамҳәаӡеи?
– Аа, шьҭа еилкаазар ҟалап.
– Амала, амарџьа, убарҭ зегьы ырмазеины иҷыгәӡа иҟасҵоит, иахьагьы игааит.
– Уи бзиоуп, аха, ихәыҷы диҭахӡами иара?
– Ус шԥашәҳәои, шәара шәхәыҷқәа шәҭахӡами, ишәымоугьы сыздырам, аха?
– Исымоуп, аа, ишԥасҭахым, дара рзоуми адәы сзықәу.
– Нас иаргьы убасоуп. Аусура дыҟан данаауаз ахәыҷтәы баҳчаҟынтә диманы даауан, са даазгаргьы иуӡомызт. Уаха ацәа иаарымнахаанӡа еихәмарран изҿыз. Ахәыҷқәа реиԥш ԥшьынаԥха дҳәазо ауада дааҩналон, «Ҵиҵу», «ҵиҵу» ҳәа ркьатеиах ԥҵәо. Ахәыҷгьы баба, баба ҳәа иаб иҽиҿишьаауеит, са сигәалашәаӡом…
– Бааба, бааба, таата! – ахәыҷы акәакь аҿы, иимгацыз иаб игалошқәа дрыдтәалан инапхәыҷқәа ҭахә-ҭахәӡа ирыхьшьуа.
– Ибзиоуп, иҳаҳаит ишәҳәаз. Ҳаҭамзааит, абзиараз. Дҵеимшхааит шәхәыҷы!
Аӡбырҭа аҟнытә иааз ашәҟәы иаҳәоз злаҵабыргыз ала ашәҟәы шьҭырхит, уаҟа иацлеит ф-капеик ирыԥсаз ҩ-цәымҳак.
Амҳара ашә аавҵрааны аӡәы дынкылԥшит. Нас ашьшьыҳәа еиҭанаиркыхт. Ачамгәыр ашәа ацҳәауа ҩыџьа аҭыԥҳацәа итәаз ҩаҵибырҟьан, рчамгәыр астол инықәҵаны икҿагылаз аҭаца Марушьа иналахәыҭ-хәыҭшәа, акы налаҳәаны индәылҟьан, алашьцара рҽамадан, иныҵашәкәа ицеит.
Марушьа дшәаԥырҳаԥуа, лкасы еиқәаҵәа ду лхыхны иааиҩлырҿан, акаруаҭ ахы инхылшьит. Маҷкгьы астол днахатәашәа луит, аха лгәы иамузт – деиҭаҩгылахит. Аԥенџьыр кыдыршәыла маҷк днахан адәахьы дынкылԥшит, ачалт иаҵашәаз аҳәынҵәраԥшь еиԥш, лгәы аҭҳара еисуа. Алашьцара жәпа акгьы лзалымбааит, аԥенџьыр саркьа иадыԥсалоз ҽаҩраҭагалантәи ақәа ада.
Адәахьы ԥшак ҟуҵәууа исуеит. Абгахәыҷы ууеит. Марушьа ашьшьыҳәа лышьилышьи еиқәҵо, лышьҭыбжь аӡәы иаҳар ҳәа дшәошәа, ашә шыҟаз лҿыналхеит. Хьрыԥс ашә ааигәара
џьара дшыҟоу гәынхәҵысҭала еилкаауа дааҭгылт. «Ишԥыкәу сиԥылан дшаазго, ус ԥхашьарами, ҩынтә рыда изымбац ахаҵа, схахаӡа сышԥеиԥыло?!» – Марушьа лқьышә ԥшӡақәа аақәацқәацан днагьежьит. Астол днадтәалеит. «Данбаауеи, мшәан, Хьрыԥс, аха макьана дмааиндаз, цәгьашәа сыҟоуп…» Асаркьа днанԥшылеит, лхылҿы зегь еибакны, аԥхашьареи ашәаӡыӡареи, гәырӷьарашәагьы акы рыцны, изакәу лзеилмырго илбеит. «Маҷк схы аҭыԥ аҟны иааиаанӡа дмааиндаз, издыруада ара аӡәыр ыҟоу џьшьа дмааиуазар? Уи иаҳагьы еиӷьуп, аха Хьрыԥс… уааи, уааи… умааин, умааин… иҵуеи, мшәан, ҳаибадыруеижьҭеи? Мызкгьы ҵуам. Аха мышрақә уи аҽны ҳгәылара ачара ыҟамзи. Аха, мшәан, абра Алгыҭынтә аҿаҩа қыҭахь дҩазгазеи иара?.. Дҩазгахи, ҳанасыԥ акәхап… Абри ақәа заҟәымҵуеи, мшәан… Диида, уаҵәы аашар сҭаацәа шԥааилало!.. Сашьцәа сышьҭалар, мчыбжьыкгьы сырзыԥшаауам… Сан рыцҳа, егьа бҵәуашт, быгәнаҳа сзымгааит. Маҷ бжьоума сахьааргаз, уаха амҩа ҳақәиижьҭеи иҵӡозеи! Дабацеи, мшәан, Хьрыԥс… Сымаҭәақәа зегь сзаамгаӡеит, аха ачара ду аныруа… Усҟанынӡа иааргап». Абас гәаныла дышхәыцуаз ԥшьшьаала ашә аатит. Марушьа ашырҳәа дҩаҵҟьеит. Днаԥшит уахь. Згәы зҽанӡамкәа аҽны шьыбжьон амаҭ еиқәаҵәа инахаҳаз иԥшра акәын илсахьаз Марушьа.
– Сылашара Марушьа, ас сыҩны бызбарушь ҳәа сгәырҩоижьҭеи иҵуа бдыруоу?.. Анцәа имчала, абар, иахьызбаз уи!..
Марушьа лыблақәа есааира иҭбаахо, лхылҿы ԥшӡа кҷырак нанылан, акы дахҟьашар ҳәа дшәозшәа, лшьапқәа ҭынч-ҭынч инаргыло шьҭахьла лҿыналхеит. Уи аамҭазы лыԥсыԥ лалымга-ҩалымгозар ҟаларын. Амала, лгәы ашьҭыбжь дыдраҵас акәын ллымҳа ишҭасуаз. Лыбла кәицқәа ҭбааӡахеит зынӡа, ашыӡ зыхьыз леиԥш лоуразоуроу аҟәараҳәа деиҵасуан.
Шықәсы 60 ирҭысхьаз хаҵа ханҷаҷареи хәыҷык, аласа цҟьага еиԥш, ихахәы хышқәа еиларгыланы, инап кьаҿқәа лыкәиршарц, лара лахь дааскьон.
– Уар… уар… – Марушьа дҿаҳахеит.
– Мшәан, иҟабҵои, сара соуми, мшәан, сыббахьеите, зны ачараҟны Хьрыԥс ицыз сауми, – илҳәарц илҭахыз еилкааны аҭак ҟаиҵеит Лажә-иԥа Ҷаӷьыц. Уаҩ иимуц акгьы ҳамуит, ас иагьаџьара иҟалахьеит, аха нас изықәшәаз рхы анрааланы, иҷыгә-ҷыгәӡа, анхара-анҵыра иалагоит… Бҽырҭынч, сыхаара, – иҳәан, ашьшьыҳәа иҿынеихахт лара лахь. Абар, шьҭа аҭӡамц шьҭахьла днадӷәӷәалеит Марушьа. Далаӡҭырц даҿуп уи, аха аҭӡамц кьакьоуп, аҽылнаҭом, нас лҽадрыӷәӷәалаӡаны, дадҳәазало ганла деихеит, аха лшьапқәа уаҳа илзеихымго, илыҵаҟәало, лымч лылӡаауа, лыԥсы лызҭымкаауа, дцәышҟаҟараӡа аԥсы-ԥхӡы аалықәнаҭәеит.
– Умааин, ум… срыц… – еилгомызт уаҳа Марушьа рыцҳа лҿы, еилгаргьы изхәарҭази, аха. Икшауа ацә амҩан иуԥылар, уаԥырҵ, иара еиԥш атәыҩа ухагыламзар, аха аԥырҵырҭа умоур иуԥсыхәозеи?!
Аҵх мыжда усгьы игәагәон, иҳәазон, ашарахь изнеиуамызт. Ҿааихак ҟамҵаӡакәа икыдҵәон ақәа. Наҟ харантә арбаӷьқәа неиқәҿырҭ-ааиқәҿырҭит, хырр-хырр ҳәа Ҷӷьыц ихәда абжьгьы аагеит. Даҽа ԥыҭраамҭак ус лыҽмырҵысӡакәа диан Марушьа. Нас ашьшьыҳәа, напыԥшқала Ҷаӷьыц изнапык лгәы иаақәылхын, иара убас ԥшьшьала инаивалҵеит. Ҷаӷьыц ихәда абжьы агара иааҟәыҵит. Марушьа лыԥсы лӡеит. Дырҩегьых ихәда абжьы гауа иалагеит. Ԥыҭк дааиԥеиԥшит. Нас егьи инапы лыхәда иакәыршаз аамылхын, ахчы инылалҵеит. Ихәда абжьы шгац игоит. Марушьа ашьшьыҳәа дҩеихеит. Ихәда абжьы агара иаҟәыҵит. Марушьа дышьхынԥсыланы ус дықәтәоуп. Ула аҵәыршы ҭакызар иумбо илашьцоуп амҳараҿы. Аха лара ибзиаҵәҟьаны илдыруеит ашәи аԥенџьыри ахьҿоу. Зегь реиҳа иуадаҩу аус аҿы дааины дыҟоуп. Ҷаӷьыц дихысны дылбаароуп адашьмахьы. Лызшьапык неихылган, аҭӡамц лнапы надыргыланы ишлылшоз ала лҽеицырхырааны, зынӡак лыԥсыԥ ламга-ҩамго дҩыҵыззеит, иара уаҵәҟьа дҳашҳатәрахазшәа, дымҵысӡо дагьаанхеит. Ҷаӷьыц маҷк даақәацмацеит, ихәда абжьы агара ианааҟәыҵ. Иҵызар ҟалап ҩ-минуҭк, хԥа, ԥшьба, аха арҭ минуҭқәамызт
Марушьа лзы мызқәан, шықәсқәан урҭ. Ҷаӷьыц ихәда абжьы агара иеиҭаналагахт.
Дылбааит Марушьа акаруаҭ, дықәгылеит адашьма. Аҵла иалҟьаз аӡә леиԥш деилаххаа, деиҵакы-еиҵакуа ашә ахь шьап ԥынҵала деихеит, днадгылеит ашә. Ҷаӷьыц ихәда абжьы агара иааҟәыҵит. Дырҩегьых харантә арбаӷьқәа рыбжьы аагахт. «Ари гәыла ааигәагьы димамзаап. Дызҿыҵыз иҭаацәаҵәҟьагьы иреимҳәаӡеит уахатәи иус. Афырхаҵа Хьрыԥс… ахаҵара ӷәӷәа ҟауҵеит. Ҷаӷьыц ихәда абжьы агара иналагахт. Марушьагьы илылшоз зегьы ҟалҵеит ашә аартразы, аха иамуит, аԥсыӡ кҩы бзиа икаҭа ӷәӷәамкәа аӡы иалеижьӡом. Марушьа аԥенџьыр ахьҿазгьы лыԥшааит. Уамак иҳаракӡам адгьыл аҟнытә. Азарза ахьҿоуҳәа даанапыршьшьит…
– Азарза хыхь ауп иахьамоу, баангыл, сара иаасмыртуеи, – иҳәан, Ҷаӷьыц аҽыҩҳәа асԥычка ааихьшьны аԥенџьыр днадыххылан, иааиртит. – Иашоуп, ҳауак ҩналар цәгьам, баала шьҭа, сылашара, – инапы налыкәыршаны акаруаҭ ахь дындәықәигалахт…
Шеит. Уи аҵх егьаҩ рзы иԥсыршьаган, ирҭынчган, аха убас иззымыждазгьы ыҟан. Ҷаӷьыц иидыруаз ала акы неиҳәа-ааиҳәашәагьы иуит акрылҿеиҵаразы, аха илымуит, лара акы лҳәақәарц нақәылкын аҿаҳа-ҿасра даналага, дшәан дааҟәыҵит. Аҵла иалыҩрыз амаҭ ицҳаит ҳәа, лрыцҳара азымхозшәа, дегьҿаҳа-ҿасхеит. Ҷаӷьыцгьы акрымфаӡакәа, ашьшьыҳәа длалбаан, ананыраҿы акы иҟыгә-чыгәуашәа дналагеит. Ауаҩреи ауаҩымреи атахсахҳәа игәаҿы еиҿагыланы еиқәԥома уҳәартә еиԥш, игәахы еибафо аҟыҿыҳәа дыцхлымуан. Хәыцра бааԥсык дҭанагалон, иҿаԥшыларагьы даара ицәгьан, иеихагьы импыҵыҩрны икаҳаит.
Ақәа хыкәкәашәа иҟан, аха ҽаҩраҭагалантәи аԥша акыр иҿыхьҭаны исуан. Ҷаӷьыц уажәы-уажә дызҿу дааҟәыҵны ашацаҳәа амҳара дҩыхәнон, лара ашьшьыҳәа дҩеихагылан, иара дылҿагәыбзыӷуа, длыхәаччон, длацәажәон, лара лнапқәа лгәыҵаԥсаны наҟ аԥенџьыр далԥшны хара дыԥшуан. Зыԥшӡара зцәыӡыз лыбла рыцҳақәа ҭааӡа, ԥсҭазаарак рыхӡамкәа, лылахәыцқәа еидҩала, идагәаӡа иԥшуан. Ҷаӷьыц иагьа иундазгьы дизмырцәажәеит, дизмыртәеит. Нас лыԥсы лшьап ҟаиҵан, дылбаахит ананырахь.
Марушьа ашьшьыҳәа амҳара иаҿакқәаз ауадақәа дынрыҩныс-аарыҩнысын лымҳарахьы деиҭахынҳәит. Амш шьыбжь хыҵит, фа рымаӡам аҩыџьагьы. Ҷаӷьыц ирццакӡаны дыхәнеит амҳарахьы. Марушьа ачамгәыр кны аԥенџьыр ахь дыԥшуа дтәан. Ҷаӷьыц дангәалҭа, лчамгәыр астол инықәылҵан ԥшьшьала дҩагылахт. Иара дааҭгыланы дылзыԥшуан. «Аҩныҟа дызгап, изуз усгьы изуит, иахылҵлакь, сыршьыргьы сыршьааит, лыгәнаҳа, маҷк иадамхаргьы, исхызгаргьы зыԥсоузеи», – ҳәа ӡбаны ауп дшааиз. Аха лара ачамгәыр шылкыз аниба, издыруада данаалозар ҟаиҵан, дыззааиз ламҳәакәа, акы иҭахызшәа дынкҿаԥшы-аакҿаԥшшәа, деиҭандәылҵит, ҳамҭак лымацара дынижьрацы.
«Ҳабацәа иҟарҵалон, иҟарҵоит уажәгьы, нас саргьы уама зымузар акәхап. Амала, рыцҳароуп, гәнаҳарҵәҟьоуп ас аҟаҵара, ҳала иабо зегьы ҳара иаҳтәхондаз...» – дхәыцуан Ҷаӷьыц.
Марушьа ачамгәыр лшьамхы иаақәылкыхт аԥенџьыр ахь дыԥшуа. Ашьшьыҳәа абжьы рмаҷӡаны, игәы ҭшьаагаха амыткәма ахылҵуан ачамгәыр:
Жәҩан ишкыду аеҵә шаша,
Икыдшәа илеиуеит, ихаҵа.
Ас мацара хара сызцашам,
Исаҳә иуԥеиԥшу, слахьынҵа.
Ажәҩан ари иацканаԥсошәа алаӷырӡ, ақәа аҿыҵышәшәо иалагеит, ԥыҭрак иааихсыӷьит. Ус, аҩны шԥаԥжәои акәымзар, иԥжәазшәа агәыз ааҩнгеит.
– Иауауеи, сара хәаша… – иҳәан, Ҷаӷьыц дызҿыз лкажьны амҳара дныҩнаххит. Азхаз аҟны деиҵыхәхәа дышьҭоуп Марушьа. Лнап ҟәашәқәа ашьаҟәада илажьуп илԥхаауа, лыхцәы жәпа ссир, лыԥсы еиԥш бзиа ибаны пату зқәылҵалоз, уажәы еиҿкаарада ашьагәаӡа шәах аҵачны иарӡсоит. Лармарахьтәи
лгәы зегьы ахәышәблы иаганы иҟоуп, лхылҿы ақьаад еиԥш ишьадоуп, лыблақәа аартуп, наҟ аԥенџьыр иалԥшны хараӡа «Иԥшуеит». Ларӷьа шьапы иашьылхыз лшьаҵа лқалԥад иҭаџьгәаны насҭха игылоуп. Маџьар еиқәжьакца дук, ихьанҭыџьӡа лгәы иқәыжьуп, архәа лшьацәкьыс аҵакын уҳәаратәы иазааигәоуп. Ҷаӷьыц ихы еимлагәа иаанкыланы дындәылҟьеит. Агәарԥ агәҭаны длықәгыланы акәукәу, акәукәу ҳәа дыҳәҳәеит, дыҳәҳәаӡеит адунеи зегьы ибжьы аирҳар, иҟаиҵаз реиҳәар иҭахны. Иҿыхеит игәаҿы ауаҩра, аха ихьшәан. Еизауан акгьы ззымдырӡоз агәылацәа. Рыгәҭа далагыланы, цқьа ирмаҳар ҳәа дшәозшәа, зегьы рлымҳа дҭаҟаауан, иреиҳәон, еиҭареиҳәон акгьы зхараӡамыз ауаҩы дшишьыз.
Исуан аԥша. Иҟуҵәууан амш. Ажәҵарақәа, атәыла ԥхарахь имцацыз, иҷырҷыруа, ихагьежьуа рҽеизыргон. Исуан аԥша, аԥҭақәа еиларҩынтуа, ажәҩан агәышҵа аанарԥшырц аҭахызшәа.
Ақалақь Ага, икнаҳаз асааҭ ду агәаҩ-агәаҩҳәа хәба аԥхьаӡоит. Шьагә иххымшақә иусҳәарҭа дындәылууаан иҩны дааит. Иԥҳәыс дмааицызт. Днықәиан газеҭқәак днарыԥхьа-аарыԥхьеит. Урҭгьы иҿыцу акгьы рҳәом. Исааҭ днахәаԥшит. Жәаминуҭк цахьеит. Иԥҳәыс шьҭа дааихьазар акәын. Ахәхәаҳәа игазеҭқәа наҟ инықәижьын, дҩаҵҟьан ателефон дасит.
– Зхы еиқәшәоу аӡә уакәу, асааҭ шаҟа ыҟоу умбаӡои, уажәы аусҳәарҭақәа рҟны иубода?! – аҭак ҟалҵеит аԥссаҩ. Аҟыгәҳәа итрубка лықәижьт. Дӡыҩӡа ус дгылан. Цгәык ааин, ахәыԥсы ргыланы, абла ҟәбарқәа хҩо-ихтуа. Шьагә ишьапы иахарԥаны аԥырҳәа ианиршә, иаартыз ашә идәылууааит. Исааҭ днахәаԥшын, ашә ныҵарҟаца дындәылҵит. Еиӷрахәахәа ацгәы итәаз дшаагәанаҭаз иҩагәагәан, аҵыхәа ашьҭарҽыла аҩнаҵаҟа иныҵалеит.
Исааҭ аҳаҳаираҳәа фба рыбжа иазааигәахон. «Сааҭбжа наҟьак цахьеит лусура далгеижьҭеи сыԥҳәыс мыжда, дабаҟоу?! Акы ахьырҳәо – акы ыҟоуп… Аналышьҭаԥшра аҭаххап ҳәа сыҟоуп… иаууеи, иаууеи… шықәсыкгьы ҵуамеи даазгеижьҭеи, уи еиԥш иҟоу лхы иаҭәалшьарызу?.. Ҳы, шықәсык, ҩышықәсаҳәа акрыҟахума ианылгәаԥха… сабацари, ус ақалақь сналсаалсып, абастәи сцап…»
– Пип-пип!
– Ҳаи!
– Макьана амҩа уаныҵуоу, иҵегь сузыԥшызару?
– Ақалақь аҿы асигнал аҟаҵара шыҟамло уажәгьы иудмырҵаӡаци?
– Сара асигналҟаҵара сурҵар еиҳа, уԥҳәыс уналышьҭаԥшыр иеиҳа еиӷьзар ҟалап. Ус сҳәеит ҳәа, шьҭа деилгахьазаргьы ҟалап аха…
– Дабаҟаз сыԥҳәыс… дабоубеи?!
– Абыржәы абра «Волгак» дҭатәаны иласывҟьеит… ицон, аха ишԥацоз уҳәарауазеи? Агьежьқәа зынӡак адгьыл иқәгылаӡамызт – иԥыруан, иԥры. Ларгьы шаҟа данаалоз убандаз! Аԥсҟы зкыз дивашәаҟьаӡаны, дилаӡыҭны… иухьи, ушԥасыхәаԥшуеи, сара сакәу џьушьо дызгоз!
– Иабацоз, амашьына ахы абахаз, изеиԥшрази иара, дызгоз дызусҭа?!
– Арԥыс хышк, ӷәӷәак иакәын уи дызгоз. Уишьҭамлар еиӷьзаргьы ҟалап, мамзар уи избаз ауаҩи уареи шәеиланагалар, ишакәым уаҳаиҭ-қәиҭ бжьихыр ҟалоит. «Ахьтәы ҟәара» ахь ауп рхы ахьхаз. Сыԥсӡамзар, амашьына аномер Ж – 15-17 ауп ҳәа сыҟоуп.
– Ухаҵазар ҳрышьҭаҵа, ахә усҭоит… суҳәоит акы еиԥшымкәа…
– Шьҭа узрышьҭалахуеи… урҭ цеижьҭеи…
– Ахә узшәозар, абан, атаксиқәа ахьгылоу урымгои.
Шьагә ари днаидҟьан атакси днадгылеит.
– Шаҟа суҭои?
– Исымоу акапеикылҵәа аанмыжькәа иусымҭозар уаҩы иимбара збааит, уласы абааԥс, сыццакуеит, – Шьагә амашьына дадҳәаҵала ашә аартны дынҭалеит.
– «Ахьтәы ҟәара» аҟнытә иаԥхьаӡо мааҭки-бжаки роуп. Мааҭки-бжаки ҳәа сара саб Хакәыцә рыцҳа дгыланы даауазаргьы уа сызцом. Хә-мааҭк арба, смашьына кәырӡаны ицан иаар уҭахызар, мамзар уара ишуҭаху, уҭахызаргьы шьапыла уца, ушьапгьы неиҵухып, – атаксист иҭаҭын абырқьҳәа дахо имашьына днадиалашәа, ӡыбнаҟа аԥшра далагеит.
– Аа, усҭ, ҳдәықәҵа анцәа уишазар, – хәмааҭк иџьыба инҭеиҵеит.
– Уи уҳәар саҳаит, уажәшьҭа ацашьа убап, аҵла ихәнатәызар, ихәноит смашьына! – атаксист ихылԥа лаихарӷәӷәаны, имаҿақәа ааихьшьны иԥсҟы иҽнадиҵеит. Алҩа нышьҭарч инаҵҟьеит иаргьы…
«Ахьтәы ҟәара» инавсны аԥсаҵлара икәараҵо амҩа иагәылгаз ишыҩкыдлаз, фырҭ-чырт арган, инеихәлас-ааихәласны иаангылеит атакси.
– Иҟалеи абааԥс, идәықәҵа, идәықәҵа, иуцәыԥсхьоу аахәаны суҳәоит…
– Изладәықәсҵои, абылтәы нҵәеите, уи амамкәа изныҟәаӡом смашьына.
– Изакәи уара иуҳәо?!
– Иуаҳаз ауп исҳәо. Машьынак ҳавалаанӡа абра ҳаԥсы ааиҭаҳкроуп, аҳауагьы шаҟа ибзиоу умбои!
Шьагә аш-мпыл еиԥш дҭууааит атакси. Амҩа дангыланы аҩада-алада даахьаԥшкәаԥшит. Машьына дук хаззала, аҵҵы иқьуа ирышьҭала иаауан. Аҩыџьагьы рнапы шьҭырхит, аха саламгьы римҭакәа иҩарывҩрны ицеит. Ус даҽа ҩба-хԥа машьынагьы рҳәатәы хамҵакәа ирывсит. Иблыроуп, уара иаҳа иануҭаху ауп ианкәаҷалакуа, – Шьагә иҽизышьақәымкуа, атыртырҳәа наҟааҟ аулица аихыҵәҵәара даҿын. Ус икылхх, ҩадантә даҽа машьына дук леиуан. Шьагә аулица агәҭаҵәҟьа деизҟьа иҽылкаижьит. Амашьына ҟаарала, акаамеҭ ҟанаҵеит, аха ари ауаҩ даанымгылаӡакәа, иџыхӡа илеины илеихагылеит
– «Волга» еиқәаҵәак уахьаауаз џьаракыр иубама? – Шьагә дааҵҟьан акабина днадыххылт.
– Уара ухы еиқәшәоу?!
– Уи иазууеи, сызуазҵааз аҭак ҟаҵа, суҳәоит!
– Избеит, аха, иҟалеи, иухьи?
– Иабаҟаз?
– Абас, ҩбаҟа-хԥаҟа верс иҩаскьаганы амҩа ахықә аҿы игылоуп.
– Иақәтәада?
– Уаҩԥсыкгьы дақәтәамызт, ааигәарагьы уаҩ дсымбеит. Изакәи, иҟалеи?
– Аҳы, аҳы, уаҩ дақәтәамызт… уаҩ дыҟамызт ааигәара, амашьына ҭшәамзи, иазымкит убама… Абыржәыҵәҟьа ведрак абылтәы ҳаҭ, ма умашьынала иара ахьубаҵәҟьаз сга, узшаз даахәаны суҳәоит. Усҭ жәамааҭк, ирлас!
Рмашьына абылтәы лҭаҭәаны рҿыҩархеит. Маҷк иахьыҩаскьаз, иаангылахт.
– Иҟалахи, иахысхыма амца? Иаанумкылан абааԥс, даҽа жәамааҭк узацысҵоит.
– Аныҟәашәа сгәаԥхом, агьежьқәа акы рмыхьзааит.
– Агьежь агьаурым, ҳашьҭы абааԥсы, ууаҩыми уара!
Атаксист длалбааит. Амашьына ашьҭахьтәи агьежьқәа акы аҵаӡамызт.
– Ус ҳалацап, анцәа даахәаны суҳәоит, шаҟа уҭаху аԥара усҭоит, мамзар сагхоит, сынҵәеит, сагхоит…
– Х-гьежьык рыла аныҟәара закәанла азин ҳамам, сашьҭаланы исыԥшаароуп иахьаҵҟьаз, – инапқәа ыркәалаауа дгьежьны иҿылеихеит атаксист.
– Иԥшааны иаҵаҵаны усышьҭал, – Шьагә адунеи зегьы кыдҵаны ишәиуа, дыбӷьаауа, дқәасқәасуа ԥхьаҟа ддәықәлеит. Даара бзиа дҩаскьахьаны, алаҳәахӡы еиԥш еиқәаҵәаӡа, архәараҿы «Волгак» днадгылеит. «Аба-а-р… аномергьы иароуп. Уаҩ дҭатәаӡам. Исырласыроуп, исырласыроуп, аха сабацари? Абан ашьац иаҵәара рҽуа шьҭақәак ахьылагалоу… Абас сцалапи, аа, баргьы саргьы анышә агәҭа еиҩыжаа ҳамандаз, ба банаазгоз! Слымҳа инҭамслози, аха ихасҵомызт алақьаафыр! Ҳаи, шаҟа иҽеимзеи абас, аа абар, иахьтәаз аҭыԥ. Ашоколад ацәақәа, аликиор ԥаҭлыка ҭацәны, Шьмаҭ иҳәашьа, иҭыркәамҷаа ижәуп. Аликиор лқьышә азцозаарын убама. Абан, наҟ рышьҭа ахьгоу. Арҭ аҵлақәа цқьа ирзымҵәахыр ҳәа ишәозаап. Ара рқьаф ҟарҵеит, шьҭа ҭынч џьара… е-еҳ, сара хәаша рыцҳа… Кәрыкь Фаф, Ӡаԥшь-иԥа Қәмаџь данирҳәҳәаз еиԥш, сдырҳәҳәоит абарҭ. Атрышә сасрыма? Анаџьалбеит, схы еиламгандаз. О, абрысҟак ашәаԥыџьаԥ абра изыргылаз укыдыбгааит. Иуԥшаараны иҟоузеи ара… адоумбеи ылазаргьы убом. Иҵегь снаскьапи, аха мап, рышьҭа уаҳа избарҭам. Ашьацрагьы нҵәеит, аԥсақәа ирыҵаланы ицеит. Сыҩп, сыҩп, иаҳа еиӷьуп…».
Шьагә ала даарцозшәа дыҵҟьеит. Абнара еихышьшьыла дыҵагьежьуа, аҵлақәа дрывакәараҵоит, ашәах иҿыҵач. Ичархь хылԥа ихҟьаны зымҩа ицеит… Дыҩуеит, дыҩуеит алада-аҩада, анахь-арахь, аха иҟам – адгьыл иахәлабгеит. Дысшьуеит, дысшьуеит иаалгәыдҵаны акаҳԥы, иаргьы деиӷрызжәоит! Шьагә аԥхӡы даго даналага, дшыҩуаз иблуза кны длахан, иккаӡа иааимыхны зымҩа иршәит. Маика заҵәы дыҩуеит, дыҩуеит, дхарахаԥшуеит. Ус ԥсаҵла дук дахьлавҟьаз, адыхҳәа чараз ҟаҵаны даангылеит. Иԥҳәыс напымыӡәӡәа иимкуаз, шԥилкак лҿыҵакны, леиԥка еиқәҵәа лӡараҟны аҳәынҵәра нҭырҳәцааны еибаркуа, лаԥхьа, лышьҭахь лнапқәа ахьшьуа, ачықьра даалҵит. Нас акыркырҳәа дыччо зхызҿы агәамҵреи ааԥсареи зныԥшуа илзыԥшны игылаз аҷкәын хыш ижәҩа днаҵагылан, рҿаархеит.
– Сагхеит, сагхеит. Зыԥсгьы-зыбзагьы еиҭазгаз, абри ауп шәара ишәықәнаго, – Шьагә днарықәҟааны итапанча нарықәикын, даҵхеит. Дгьыли жәҩани леилаҟәыбаса ицазшәа, агәыз ааҭнаргеит. Шьагәгьы дызлаз ацәа аҭҳарцәҳәа даалҵит. Игәы аҭҳара-аҭҳара еисуа, ажәҩан кеикеи дҩаҵаԥшит. Амра жжаӡа илеины амшын ихгылаз, ашәахәақәа ԥсаҟьаны амшын агәы иқәнаҟьон. Шьагә аԥхӡы илхәаҭа аԥслымӡ гәӡара дылаиан, аҟәара ауразоуроу, аԥсыӡ реиԥш еиварыԥх ишьҭан аԥсшьацәа. Акраамҭа Шьагә иԥсы изеивгомызт.
– Анаџьалбеит, шаҟа сгәаҟзеи, ҳаӷеиҭа, илабҿабаны избар слаҿыԥсаа сцозар акәхарын. Ма уи еиԥш иҟоу зцәа иалоу аӡәы лакәында сыԥҳәыс.
Шьагә инапы азна аԥслымӡ еилаҩҩы аашьҭыхны, ахәхәаҳәа иуаҭәақәа ирықәԥсо дахьтәаз ҩыџьа аҭыԥҳацәа ааин, ивараҿыҵәҟьа рҽааилырхын, аԥслымӡ рҽнарҭеит. Аҟызқәа реиԥш рыхәдақәа ҭхәаа, рхьаԥштәыла хахәқәа рбабаны, рхагәҭа иқәырчаа, ихьаԥшкәаԥшуа итәан. Рыӡсага маҭәақәа, ажә ақьамса еиԥш иџьаџьаӡа, руаҭәа шшәырқәа ирылапаны иакын.
«Арҭ ачақәа» иахьоуп ианаа. Рхала иҟоуп, макьана уаҩы иԥыхьамшәаӡац. Шьагә дҩықәтәан, излеицәажәоз ала блала иааиԥхьиишьшьааит. Нас, аԥсҭазаараҿы бзиара дук наӡаӡа иалҵуаз аӡә исахьа ааликаан, луанытә даақәԥсычҳахит. Иқьышә кәамкәамуа, маҷк ахала ицәажәеит. Нас ихыиҿы аҽырдагәаны, акгьы иазхьамԥшӡо наҟ Амшын еиқәа инӡаакәкәалеит. Ус дтәан акраамҭа.
– Абри Аԥсны аԥсабара шаҟа иԥшӡоузеи, мшәан, Жана!
– Иҵегь аҭыԥ ԥшӡарақәа ыҟамкәа иҟам, аха иаҳзырбара хаҵак дҟамлеит, Есмеральда. Аратәи ахацәа зегьы гәырҩак-гәырҩак рымоуп. Бымбои иҳадтәалоугьы шаҟа дгәырҩауа, наҟ амшын дхыԥшылоит, иԥҳәызба дхымхалакәа дыҟам…
– Уи ауми бара, шьыри цхыраарак ҳазиҭондаз! Шьагә дыштәац дтәуп, наҟ амшын дхыԥшыло. Аҭыԥҳацәа аԥслымӡ неигәыдрԥсала-ааигәыдырԥсалеит. «Машәырла» Шьагәгьы иқәԥсеит.
– Жана, ус ԥхашьароуп, аԥслымӡ иқәԥсеит, – ҳаҭамзааит аҩыза, машәырла иҳахьит.
Шьагә аригьы иимырҳаӡеит.
– Дыҷкәына цәгьамызт, аха илымҳақәа ирыггәышьазаап, баала аӡы ҳҭалап, ашоура ҳанҵәеит. Аҭыԥҳацәа акалмаҳа еиԥш иҳәылымылуа аӡы инҭалеит. Рцәа-ржьы еилыԥхаауа, асаркьа еиԥш амшын иагәылԥхаа Шьагә ибла иасуан.
– Абжьааԥны бзиоуп ҳҳәап, аха уажәы сара исхарои? Аа, дара рхала рыҽсыларгалоит. Абыржәы заҵәык, абыржәы заҵәык, нас уаҳа дунеихаангьы… – Шьагә дыԥан цыгәхыршәҭ ҟаҵаны амшын дазцеит.
Втобуск, уаала кәапеишәа иҭәны, илҭас-ҩҭасуа ицон ақыҭахь – Ҷандараҟа. Ашьхыҵә ангылалакь, еизҵәаҵәаны махәык ишадтәало еиԥш, атәарҭақәа рыбжьара ауаа ибжьагылаз, автобус илҭас-цыԥхьаӡа «иаагәыдибакылон», хаҵкы-ԥсаҵкы ҳәа рнапқәа неихьыршь-ааихьыршьуан. Шықәса ҩынҩеижәаҟа лхыҵуеит уҳәаратәы иҟаз ԥҳәыс ԥшьагьаҭҳак, каҵкәыр еихачаԥа дук лываргыланы дтәан, адунеи кашырроуп ҳәа. Хәаахәҭра ақалақь ахь дыҟазар акәхарын, ԥарақәак еикәарҽы иаацәырылган, ашыршырҳәа, еилажәжәа-еилагәа иааԥхьаӡаны, длахан лыкәа инҭалҵеит. Акондуқтор, аԥара ылхуа, ари аԥҳәыс дылзааигәахеит. Аԥҳәыс ари дангәалҭа, лылақәа шаҟьшаҟьо днаԥшааԥшит. «Илхакнаҳаз» ҷкәына ҟатак днаиҿаԥшит.
– Нан, уара издырӡо аӡә уакәушәа сыҟоуп, усыцәҩашьоу сыздыруам? Умтәо, нан, усыватәа, – лкаҵкәыр лшьапаҿы илалыргылан днаскьеит. – Аҳаҭыр иҟоуҵо уаԥхьаҟа иуԥылааит, ҳаҷкәынцәа шәҟата-ҟатаӡа ишәызҳан, шәаадыруама, утәа, нан дукәыхшоуп, – днаскьан дналывалыртәеит.
– Нан, уара узыҷкәыноу ани… дына… аниии…
– Ааи, Хынҭәба Хакәыцә иҷкәын соуп.
– Аиеи, нан, Хакәыцә. Ҳарҭ ҳаиуацәоуп, нан, уԥсынҵры духааит. Ааигәа дзымбац, Хакәыцә игәабзиара шԥаҟоу? – акондуктор иаарыдгылаз длымбаӡозшәа аҷкәын днаиҿаԥшит. Аҷкәын иаб Хакәыцә дихаанӡамызт, дыԥсхьеижьҭеи акыр ҵуан.
– Хар имаӡам, ибаргәузеи, шәара шәысзымдырт, ҵаара ԥхашьарам?..
– Сара Мҵарс иԥҳа Кылԥаа соуп, нан.
– Ҟоҳ, шәыӡбахә лассылассы иҳәалоит, уи лчеиџьыка исфахьоу ҳәа, уажә ааигәагьы шәа шәҟны сыҟан ҳәа дааит.
– Абзиара иқәзааит, нана, ааи, уажәааигәагьы дыҟан ҳа ҳҟны, ҳчеиџьыка агьама ибеит. Аблеҭ ба, аа, абри аҷкәын изгьы сара сызгьы ҩ-блеҭк сыҭ, нан, – аԥара ахьҭаӡамыз лкарзинка дҭалеит.
– Иауазеи, аблеҭ шәара ишәаасырхәартә, абар, ҩ-блеҭк ҳаҭ, – иаалымихит.
– Ҟоҳ, ус умундаз, нан. Иҭабуп, нан, уқәлара уахьӡааит, Хакәыцә ушиԥоу ҩашьом…
– Иауазеи шәызхаҭабуа. Саб ааигәа сасра дшәызнеирц игәы иҭоуп.
– Уи изы еснагь сыхиоуп, бзиала даабеит, нан!
Иаацәылашо ианалага, арбаӷь-ҷашь хәыҷы, аҽааршәшәа-аҽаарқацан изықәтәаз амахә хәыҷы иналбааԥрын, агәылацәеи дареи ирыбжьаз аҳәаа инавалеит. Ана инцәыҵасын, хәацык аҵыхәа ианкны иаахәыҵнагеит, уигьы ҿаҵахәык аҳәан, инаха-нахан инҭанагалт. «Ных, аригьы ԥсҭазаарам, ас уҟазар аҵкыс уҟамзар иаҳа еиӷьуп», – аҳәан, аҽааикәанаԥсеит…
– Аԥшәмацәа иахьазны игылар акрысҿарҵарушь ҳәа ула ҭраа уԥшуа, дара ашареи ахәлареи зцәыӡыз уаауп, амра кыдыззала иҩеиаанӡа цәыблаҟы икны имоуп, нас акы наҳамҵаԥсаны, игәаҟ-гәаҟуа иҩны ицоит иахьымаара… Агәахы ԥыжәжәо ахьышәҭҳәа иҩаҵҟьан, аҩны ашҟа ахы нархеит: «Арҭ иахьа имгылаӡозаргьы, сара амла сҽысшьуама? Акәукәу, акәукәуҳәа срықәыҳәҳәар, исыкәыхшаноуп ишгылаша» – аҳәан, ашьапқәа наҵырӷәӷәаны, ахәда ааиҵнахшәа аун, аԥсыԥ ахәда иҩкыларчны ианаахәцәархха, иҭахәаҽӡа шьҭыбжьқәак нахылҵит. Иҟалаз ҳәа акгьы азымдыруа иаашанхеит! Сҩызцәа аӡәы имаҳазааит, – аганахь инаԥшит. Аҩызцәа, акәыт ҿарақәа икәкәы-цыкәкәуа акрыфо ауҭра иҭаз, зегьы ааԥшны аҟырҟырҳәа аччара иалагеит. Атәан ақәырҭәазшәа, зыхәда цәҳәынтаԥсӡа иҟаз акәҷышь аарылҵын, акьатеиах ԥҵәо ҳарбаӷь-ҷышь аҿаанахеит.
– Умааин сааигәара, иакәым ҳалибахуеит, умааин! – аҳәан, арбаӷь-ҷышь акшара аҽазкуа аҽааркәаӷит.
– Сымнеихкәа суҿынҵәаауеит, амала, удинаныс, даҽазнык шҿуҭра, уаб рыцҳа, даанӡа умнеиааит, ибжьы саҳауашәа сгәы иабоит, – аҳәан, акьатеиах ԥҵәаӡо иалагеит. Арбаӷь-ҷышь аика ҩыхшәааит. Ахы ланарҟәын, ахәда ааҭганы, иназыҭрысит… Ҳәара аҭахым, амашәыр бааԥс ҟалон, араҟа, рҩызцәа ҳаи-чеиҳәа иааины инарыбжьамгылар. Аинраалара ҳәагьы ак аԥшьыргеит аиҳабацәа, аха арбаӷь-ҷышь иамуит. Саб ԥсаҭа шкәакәа имаҿоуп, зегь акоуп ушысшьуа ҳәа имақарны ирыдҵит. Акәҷарақәа иҟалаз лассы иаархашҭын, инцәыҵас-аацәыҵасуа акрыфара иналагеит. Арбаӷь-ҷышь леиҩеиуа аҳәаа иаван, агәы аханаршҭырц. Ҳуҭра амца зҭашәаз аҟны иуԥшаауа егьыҟам, арҭ ҳгәылацәа ирыԥсҭазаашьоузеи ҳәа амӷра инкылԥшит. Апатырџьанқәа ҟаԥшьыхәхәараӡа, иҿассы ирҿоуп. Сҿы зырҟьаз ак ҭаимыжькәа, баша сишама хыхь иқәтәоу аҳәан, ашьшьыҳәа амӷқәа инарыха-аарыхо инкылсын, иреиҳаз патырџьанк иҩагәыласит. «Бқәақәра згааит ари ҟазҵаз!» – иагәаԥхазаап, иаҵагьежьуа, иацрасуа еимкәыцәаа афара иалагеит. Чарабжара имнеицкәа аԥшәмаԥҳәыс иаагәалҭан, агәара инкыларханы иаанылкылеит. «Суҭра аҟаҵараан уцәа абжа ухуххьан, сара мыжда, уажәы какалкра уааит акәу?!» – лҳәан, инаганы лагьан дук иныҵалкит. Ҭамскәагәк ԥшааны агәаҩ-агәаҩ ҳәа алагьан ахы днас-аасын дцеит. Арбаӷь-ҷышь ахы наҭа-ааҭо ишаҟәаны шьыбжьаанӡа алашьцара иагәылагылан. Изыниаз закәу ҳәа иарбанзаалакь ахы ак ԥнаҟомызт. Наҟ-наҟ исԥеиԥшу збап ҳәа ус иԥшуан. Ашьыбжьон захьӡыз аԥшәма ԥҳәыс «иҵапҟаша» лҭамскәыгә кны деиҭааихын, илуц уны дцеит. Ахәылбыҽха амца алыркӡеит – ишлылшоз ала алагьан лырцәажәеит. Нас ашьшьыҳәа алагьан иааҵылхит арбаӷь-ҷышь. Аҳәаа инхырууааны изыԥсыз рахь иналыршәит. Ажәҩақәа аҟьашәа ҟанаҵеит, аха игарыгаҽо, ашьамхы аҵаҟәало, џьара ҭыԥк аԥшаан, ахы нықәнаҵеит. Инҭаҳәахаа ицәеит. Даара аԥхыӡ бзиақәа ирылан ауха: ашырӡ, ахәыӡ, аџьықәреи, хкыхкыла иамфаз ҳәа акгьы ыҟам.
Ус агәыла ԥҳәыс аҭамскәыгәи алагьани кны данаахагыла, иҭрысны иааԥшит. Амра акыр иҩеихьан. Аԥшәма ԥҳәыс
џьықәреик нкалыԥсан, аҩызцәа зегьы ахеибаҳәаны акрыфара иалагеит. Аблахаҵ ҭууа, агәы кыдхынҳәаауа уахь аҿынанахеит. Аҩызцәа арбаӷь-ҷышь еишькласуа анеишьа анырба, инхәыҵачча-аахәыҵаччақәеит. Ари зыхәда цәҳәынтаԥсӡа иҟаз акәҷышь иазнымкылазт акьатеиах ԥҵәо ирылҵны аҿынанахеит. Арҭ зегь гәанаҭеит арбаӷь-ҷышь, аха рыгәхьаа акуа иҟамызт, ирцәынхақәаз акы инацҳақәан инцәыҵас-аацәыҵасуа ауҭра инҭалеит. Ус иазгәамҭаӡакәа, машәыршақә иацы иахьҭалаз аҳәаа акылҳара инкылԥшын, апатырџьанқәа алаԥш нархьысит, аҳаҷаҳәагьы алагьани аҭамскәыгәи аагәалашәан, иаахынҳәит. Ԥыҭк ианынаскьа, аӡәы симбазааит ҳәа ианынаԥш, ахәырма ашьапы иадиааланы, агәы анапы ҭарӷәӷәаны, алаӷырӡ аҿыкьаса аччара иаҿуп ани акәҷышь хәда-цәҳәынтаԥс.
Бадис игәылара жәык, ҵәымӷума акы афазаарын, иԥсуа иалаган, изтәыз аԥшәма илкажьны ишьит. Ԥхаррашәа иҟан, акәац ицәыԥхасҭахар ҳәа дшәан, ԥыҭкгьы агәылацәа идирхәҳаит. Ари заҳаз Бадис ашырҳәа дынкылҟьан, аԥшәма ижә иахьыз азы «днаидшшылан», ашьҭахьтәи ашьапқәа шеибгаз, ацкы ҳәа иааимхны аҩныҟа иааигеит.
Агәыла, иахьа дыԥшит, уаҵәы дыԥшит, аха Бадис ихабар ҳәа акгьы ыҟаӡам. Ус, аамҭа акыр аныбжьыс, ныҳәак аламҭалазшәа, зтәы зҭахыз днеит Бадис иҿы, «уҭи сыҭи еишьҭоуп» ҳәа.
– Уара уиашоуп, ҳәарас иаҭахузеи, «уҭи сыҭи еишьҭоуп», аха макьана сыжә аԥсра иаламгацт, иусҭозеи, уаасԥеиԥшроуп, – иҳәеит Бадис.
Ԥыҭрак зықәра неихьоу џьоукы еидтәаланы аҩы ржәуан, ажәытәи-аҿатәи ирылацәажәо, аамҭа ргон.
– Дад, урҭ шәызлацәажәо хаҵарақәоу џьышәшьома? Ахаҵарақәа ажәытәан акәын ианыҟаз, е-еи сабиц, уи иахааным ижәдыруазеи, – иҳәеит зегь реиҳа зықәра зфахьаз Мкалаз.
– Нас усгьы ҳтәоуп, ҳцәажәоит, узхаану џьара акы шҳауҳәара, ҳназымӡырҩри! – иҳәан, Бадис Мкалаз ихы наиқәикит.
– Ишәасҳәари, – Мкалаз имышьхәылҵ аишәа инықәкны, ицламҳәа ԥаҵа-еимсач инацәкьар ҩаҩақәа налаиргылан, ҿыцха дыԥшуа даатәеит, наҟ ажәытәра днагәылаԥшуашәаҵәҟьа.
– Узхаану, иаҳмаҳац акы, – иааиларыԥсеит итәаз.
– Зыԥсаҭа шкәакәахаша Аинаԥҳа Кьагәа ихаҵарақәа шәасҳәап нас. Аарла исгәалашәоит, усҟан акыр смаҷын, ишԥасҳәари, абас жәаба-жәохә шықәса раҟара схыҵуазар ҟаларын, Кьагәеи сареи ҳаицны…
– Уаагыли, уаагыли, Мкалаз, Кьагәа уара уихаану?! Кьагәа иԥсы ҭаны, ахаҵарақәа ҟаиҵозижьҭеи ианбатәиаамҭоу… Ишубо, аҩажәатәи ашәышықәсоупеи ҳазну! – Бадис иџьашьаны Мкалаз днеиҿаԥшит.
– Уажә шәарҭ аҿар ашәышықәсақәа ҳәа акы жәдыруеит, уи ҳара аҭаҳмадцәа иалаадырагәышьои, амала, ҵаны, мцым, амбатә ҵуеит иара, аамҭа ирласны ишԥацо, уҳәар иауазеи! Изхысҳәаауа, акака шәылсхьоума?.. – Бадис днеиҿаԥшит Мкалаз.
Чарак аҟны ԥыҭк зжәыз шьоукы акы ааимаркын, агәарԥ аҿы иааикәагылан аицәҳара иалагеит. Абар, уажәымзар уажәы аҭаҷкәым ахь ииасып уҳәаратәы иҟаԥшьшьӡа еибакны, арбаӷьқәа реиԥш еиҿагылан.
Абри аамҭазы, аԥшәма маҵуҩцәа дреиуоуп уҳәаратәы, имахәарқәа хьашьшьаа, асаланҭы иаҩызаз арԥыс еибага дук ибжьы ҿацаӡа инарықәырганы даарыдыххылт.
– Кәаӷьына захьӡу уарбану, уара?!
Зегь леикәаԥсы ицеит, иҟалаз рзымдырт.
– Кәаӷьына захьӡу уарбану сымҳәеи?! – имахәарқәа иҵегь иҵаркәакәо дынрылаԥш-аарылаԥшқәеит. Ҟыт аӡәы ихәылшәом, иржәызгьы рхыԥсааит.
Убри аамҭазы, ибласаркьақәа аҭаны зегь рышьҭахь игылаз ҷкәына сифаҭк ибжьы ааиргеит:
– Са соуп Кәаӷьына! – аҳәахагьы имаӡеит, аҿаҩ-аҿаҩҳәа иркаланы, иӡамҩа шыҟаз икыдиҵеит иҵаауаз. Ашьа леиҿашәын, ишьапы дықәгылаӡамшәа аҟьеҩ аашьҭиргеит егьигьы. Икшазгьы акы змуӡаз иеиԥш ԥшьшьала днагьежьны иҿынеихеит.
Икаҳаз ԥшьынаԥха дҳәазо, иԥҽны икаԥсаз ибласаркьақәа рыԥшаара дахьаҿу дқәацқәацоит, изах ҷало аччара даҿуп.
– Укьатеиах ԥызҵәои уара, зыҩны иҩнанҵәаз, ухәылашьны дцеитеи?!. – уамашәа ибаны иниазҵааит.
– Уау-уаау, дызжьеит, дызжьа, сара сакәӡам Кәаӷьына зыхьӡу!
Бадиси Цәгьахәыци ҽыла еицны ԥҳәысҳәара ҳәа иахьазымдырӡоз џьара инықәланы ицеит.
Иахьнеиз даара пату рықәҵаны ачеиџьыка рыздырхиеит. Аҭыԥҳа ирбарц ргәы иҭаз, Бадис изакәын дзырҭахыз, аха иеицыз аҩыџьагьы деицыргәаԥхеит. Цәгьахәыц аҭыԥҳаи Бадиси дахьрыхәаԥшуаз ишгәаԥхеибашьаз гәеиҭеит. Ари амца ицранаҵеит, аха иҟаиҵози. Ауха ус дышьҭалт. Ашьыжь шаанӡа Цәгьахәыц дҩагылан, аҽқәа ахьҿаҳәаз днеин, Бадис иҽы хыхьтәи аԥышә нҿакны иаахиҵәеит. Аҽ рыцҳа ахаԥыцқәа ҟәашшӡа иааԥшуа иҭагылоуп.
Бадис дангыла, аҽқәа збап иҳәан аҽҭраҟны днеин, ԥыҭрак ашьҭахь даадәылҵит.
Асасцәа акры рҿаҵа, акры дыржә, рыҽқәа инарықәдыртәеит. Бадис иҽы ахаԥыцқәа хыршаны, иҟәашшӡа иааԥшуа иҟоуп, аха игәеимҭазшәа ныҟаиҵан, аԥшәмацәагьы
акгьы ахырымҳәааит. Цәгьахәыц иҭаххеит аҭыԥҳа ишылбо зегьы ихыччарц, аха иааг. Уаҩ анақәҿимҭӡа, изымчҳазт, дшынҽыжәлаз еиԥшҵәҟьа ибжьы наиқәиргеит: – Уара, Бадис, уҽы зырччои ҳәа.
– Уҽы аҵыхәа ауп изхыччо, – иҳәеит Бадис.
Цәгьахәыц дааҳәны иҽы аҵыхәа длахәаԥшзар, аҵыхәа абаҟоу, ипатагәаӡа иҿакны ихҵәоуп. Аԥшәмацәа ирзымчҳазт, аҭыԥҳа дназлоу «ԥыф-чыф» дырган инхәыҵачча-аахәыҵаччеит.
Бадис шықәсык аахыс дҳәыҳәикны ибӷа мыриашо дгынҿаа-гынҿаауа дықәын.
– Уанаџьалбеит, ахәшәтәыҩцәа урышьҭалар, уҷыгәӡа уалдыргозаргьы уздыруамеи – ҳәа иазҳәоз рацәаҩын. – Ахәшәтәыҩцәа акыр рдыруазар дара чмазцәахозма, ҳара ҳеиԥш даргьы чмазцәахоит, иагьԥсуеит, – иҳәон Бадис. Аха ус, сзашьҭоузеи ҳәа зны днарышьҭалан, асаркьа дҭаҵаны дырбан, қьаадқәак наиркны днаурышьҭит. Ақьаадқәа иахьахәҭаз имгакәа, аҩныҟа ига ҳәа иарҳәаз џьшьа, има даан, акгьы ахьырмыхьша џьара иҵәахит. Ибӷагьы маҷк дааунашьҭшәа ибеит. «Акы ахьырҳәо, акы ыҟаҵәҟьазаап, даара исыхәеит уи асаркьа», – иҳәон уи ашьҭахь.
– Саб аусура баны аԥсшьара закәу издырӡомызт. Иаргьы дтәомызт, уаргьы уиртәомызт. Ани ҟаҵа, ари ҟаҵа, ани уиԥхьа, ари ддәықәҵа, уа умтәан, уа умгылан, – абри даҿын иахьа мышмыхәла. Сгәы нкыдгыланы иԥиҵәеит, уаҳа сыламкәа, – абас ажәабжьҳәара даҿын Бадис. Иара илшо сара исылшо џьишьоит. Сара сыҷкәынан, иара еилаҩа-еилаԥсы иҟаз, аусура згәы ԥнамҵәоз аӡә иакәын.
Ҽаҩраҭагалан акәын. – Аҳы уҵҟьа! – иҳәан, лаҵгара ҳцозшәа ашацкыраз саб ибжьы аасықәиргеит. Аҵарақәаҵәҟьа мҿыхацызт адәахьы. Шарԥазтәи ацәахаа закәу ззымдырхуада! Иара ацәа иалхәдахаз, усгьы уахынла дыцәаӡомызт. Ауаҩ иажәрахь данықәлалакь ацәара даҟәыҵуоу сыздыруам, аха… Ишысҳәаз еиԥш, ибжьы аӡаӡ еиԥш иҩасылакшеит. Сылақәа аахыстшәа зун, аха сеиҭанҭахәхәахт. Знык ибжьы рганы иаҟәыҵуа иакәызма саб, «О, уара, исҳәо умаҳаӡои? Ас уҩагыли, дабатәи уаҩы надиу исхылҵыз, – угыл сымҳәеи!»
Дансыӷрымӡааӡа, сиарҭа ԥхаҵәы-ԥхаҵә ааныжьны, сыблақәа рҟәыҷуа, сындәылҵит. Сара сҩызцәа уажәааны зегь ҭахәхәа ицәоуп.
Амхы ҳаҩҭалан, аԥҳә аизгара ҳалагеит. Ашьыбжьон агәылҳәаразы, аҽада аԥсы анашьо аамҭазынӡа, ҳара аԥҳә ҳаҵақь иааганы, ҵла дук амҵан еиқәҳажьуан. Илаԥш џьара иаасыхмырԥо иус дшаҿыц даҿын, саргьы сыҵаҟьара дахьӡон: «Унымҩа ԥтит, улақәа егьрымбааит. Еиҟараны ишьҭаҵа, иаууеи-иаууеи, иахьа снапы сурҟьашьуеит!..», – абри даҿын.
Аԥҳә аизгара ҳалгеит. Сан ҿылҭит, шәааи акрышәфап ҳәа, иара акрыфара аҟныҵәҟьагьы ҭынчмҩа симҭеит, уалга-уалга ҳәа, иара иҿаҵақәа схы иаҟараны, иааиҩыҵәҵәа-ааиҩҵәҵәаны индәықәиҵан дҩагылт. Гәаҟ-ҵәаҟрыла акраасфан, аԥҳә иркра сналагеит. Аԥҳә анымҩақәагьы дууп, исзышьҭыхуам, икьанта-кьанто, аҷҟарпат иахарԥаны, аарлаҳәа исыркуеит. Зны исзышьҭымхкәа исымпыҵҟьаны икаҳалап. Усҟан хыхь дахьықәтәоу амақарра далагоит, ихаԥыцқәа аҿҿа рыҵгоит. Ыы, убжьы смаҳауандаз сҳәоит саргьы гәаныла. Амра акәапаҳәа илҭашәеит, саргьы уаҳа злоу иԥсра убеит ҳәа, скарауараха, аҵыхәтәантәи анымҩа ҩышьҭысхит…
– Шьҭа ашырҳәа уцаны, нахьхьи алтә ааха ду икажьу ааганы, икыдыргыланы сылбаага, аҳы, уажәгьы угылоума уззаӡа, уҭрыс! – «ихааӡа» ибжьы насықәиргеит. Сара сагьымҭрысит, ашьшьыҳәа сҿынасхеит, дылбааны сишьыр ҳәа соушәахуаз, аԥҳәаҟәа ду ақәцә, зда царҭа амам дықәтәоуп.
Акәукәуҳәа дышсыҵаҳәҳәоз мацара, ааха сааиргеит. Сымч ақәхомызт, ихьанҭан даара. Изулакь аха саҵагыланы иҩышьҭсырззоит, ашьапы лаҵҟьаны саманы илкаҳауеит: ус знык, ус ҩынтә, аха иауам, сыбӷа ырхәаны аԥхӡы сҿашы, маҷк ианышьҭысхлакь ашьапы наҵууаахуеит. «Иаууеи сылбааганы судгыландаз, уара аҷкәын ҳәатәхамҵашәа иҟоу, аха уабаҟоу акәымзар», – ибжьы лаиргахуеит.
– Сара улбаазымгои ирласны, – сҳәан, аԥҳәаҟәа аҵаҟа ишьҭаз имаҟа иадҳәалаз ифицарцка ду ааҭысхын, ихырԥшны агәыз ааҭсыргеит. Саб рыцҳа даабылыбаҭан, деилакәымпылны, деихьыс-еиԥысуа аԥҳәаҟәа дахьҳәазаны абақҳәа дласымҵаҳаит.
Азныказы иаахаҵәҟьаны дысшьыма аасгәахәт, аха иара деиҵакы-еиҵакуа, иԥштәы ихыгга дҩагылан, арзаақьҳәа дсықәҳәҳәаны, даасзыҭрыст. Сара сааԥсара зегьы схашҭын, сԥырны аҩныҟа сҿыласхеит, аха саб ишьамхы иаҳа иӷәӷәазаарын, дсыхьӡо далагеит. Ари усгьы симпыҵаԥсуазар акәхап сҳәан, афицарцка харшаланы игәы илыҵаскит. Адыхҳәа даангылт.
– Иууеи уара… аҩынҟагьы сумышьҭуеи?!
– Уцозар, аа, абырстәи уца…
Зны, нхыҵтәи аҳ имаҵуаҩы Бадис дааиԥхьан: – Уҽеиқәыршәала, егьи амчыбжь азы Аԥснытәи аҳ иҟынӡа уцароуп! – ҳәа иеиҳәеит. Исаҳауеит, саҳ ухаҵкы, иҳәан, даақәгьежьны аҩны дааит. Егьи амчыбжь ахь изызгозеи, иахьа сдәықәымлои, сласны сцан саар саҳгьы сирҽхәап, – иҳәан, иҿааихан, адырхаҽны Аԥснытәи аҳ иҿы дааит. Уаазцазеи ҳәа даниазҵаа, нхыҵтәи саҳ саишьҭит ҳәа иеиҳәеит. – Уааишьҭит, аха уззааишьҭи, ишԥауеиҳәеи?
– Егьи амчыбжь азы Аԥснытәи аҳ иахь усшьҭуеит, уҽеиқәыршәала ҳәа сеиҳәан, сара уажә иаҳа аамҭа сыман, уаанӡа сзыԥшрызеи сҳәан, сласны сааит, – наиаҭеикит Бадис.
Аҳ ари акыр аамҭа ҿымҭӡакәа дихәаԥшуан, нас: – Абни агәашә аԥхьа ишьҭоу ахаҳә шкәакәа усҭоит ҳәа иасҳәахьан, уи азоуп узааишьҭ, уҽыхәда иаақәкны изга, иҳәеит.
Бадис дқьыԥаха, ахаҳә даҵазза, нхыҵтәи аҳ иҿы днеит. «Иуҳәаз насыгӡеит, саҳ ухаҵкы», – иҳәан, Бадис дааԥышәырччеит. Аҳ ҭынч дымццакӡакәа иҟалақәаз еилиргеит. «Афырхаҵа! Аҿҳәара иусҭаз уазымԥшӡакәагьы инаугӡеит, амала, Аԥснытәи аҳ, ари ахаҳә амшаԥы кәтаӷь еиԥш иҟаԥшьӡа ишәраны дыҟан, ихашҭзаап, иганы, ишәны исзааугозар, наӡаӡа уаҳа акы уы, ак ҟаҵа ҳәа уасҳәом». – Дгәырӷьаҵәа инеигӡеит уи идҵагьы. Иаҳгьы ииҳәаз иажәа дамеижьеит, Бадисгьы наӡаӡа имаҵура дамхын.
Бадис ааԥнык азы, ауаа иҟарҵо ҳәа, ашәыр хкы бзиақәа аахәаны иааиган, ашьыжь шаанӡа дҩагылан, иуҭарҿы пату ақәҵаны ихәыҵашьшь еиҭеиҳаит. Ахәылԥаз даалаган, рызегь ыҵхны, иааганы ихчаны иргылеит. Ашьыжь дҩагылахын иаашьҭыхны, дырҩегьых еиҭеиҳаит. Ус есымша иҟаиҵон. Шьыжьла еиҭеиҳауан, хәылԥазыла иҵхны ихчаны иргылон.
– Уара, зыҩн иҩнанҵәаз, иҟоуҵо змааноузеи?! – ҳәа ианиазҵаа, – Акраадыруоу, цәиккыс иҟоу зегьы уахынла абрахь ибжьоуп, аӡәы иӡар ҳәа сшәоит, – иҳәеит Бадис.
Зны Бадис аус ууам, аҳәыс ууам, зегьы акака ирҿуп, уара ус удәықәуп ҳәа дыхҭаркит. Бадис инықәиршәын аџьармыкьаҿы днеин, капеик-капеик ҳәа ҩажәижәаба кәтаӷь аахәаны иааиган, ижәны аџьармыкьа аҿы капеик-капеик ҳәа аҭира далагеит.
– Узҿу закәи? – ҳәа иазҵааит.
– Аус ууам ҳәа сшәымкуаз, аусура салагеит, шьҭа шәҭынчха, – иҳәеит.
Ҭемыр иԥҳә зегьы анеизига, игәыла Ҳақы иҟны днеин диҳәеит, иԥҳә изеиқәиҵаразы.
Агәылеи-агәылеи есымша еицхыраауеит. Ҳақы дааин, Ҭемыр иҵла ихырҿҿа-аахырҿҿаны, дҩыхәнеит. Ҭемыр ҷҟарапатла аԥҳә ииркуан, Ҳақы еиқәиҵон.
– Уара ус акәым ишеиқәуҵаша, цқьа еиқәырԥшьыхаа иузыҟаҵаӡом – ани аԥҳә нааны ишыҟоу убоу? Аԥҳәеиқәҵаразы акгьы уаԥсамзаап, – дааиҟәамҵӡакәа бызла дыхҭеикуан. Ҳақы знык ичҳаит, ҩынтә ичҳаит, аха, ҟаҳ, даҟәыҵуам Ҭемыр. Шьыбжьаанӡа аиқәҵара иаҿын, еицәҳа-еишҳауа.
– Уара шьыжь аахыс аԥхӡы сҿашы, скарауараха суцхраауеит, арахь уҿы ҭыӡәӡәаа усацәҳауеит, сеиқәҵашьа угәамԥхозар, уара еиқәҵа!..
– Еиқәуҵогьы уаргьы шәысҭахым, уагьылбаазгом, уа уқәтәаз, – иҳәан, Ҭемыр иҷҟарапат иҟәаҟәа иҩықәҵаны аҩныҟа иҿыҩеихеит ианалга.
Арха агәҭаны ааигәасигәа уаҩ дыҟаӡамызт, Ҳақы днаԥшы-ааԥшуа иԥҳәаҟәа дықәхеит. Нас аттаттаҳәа еиқәиҵаз аԥҳә ыршәны икажьуа мацара, ашьапаҟны длалабаан, Ҭемыр иаԥхьа аҩны дҩеит.
– Улбаазгада уара, – иҳәан, Ҭемыр Ҳақы днеиҿаԥшит.
– Сыхәнызгаз сылбаанагеит.
– Ыы, ухәнызгаз шԥыкәу?
– Аԥҳә еиқәҵо, сақәгыло сыхәнан, еиқәыхуа, илашьҭуа сылбааит, – иҳәеит Ҳақы.
Иҟоуп шьоукы-шьоукы, чаразааит, ԥсхәразааит, иахьнеиуазаалакь, акранырфалакь, акраныржәлакь ашьҭахь, рҭаацәа рзынгьы аҩныҟа фатәык-жәтәык зҳәаз иеиԥш, изгар зҭаххо.
Иаснаҭ игәылара чарак аҟны, акрыфа-акрыжә даныҩагыла, «аӡәы изхара анифа иԥсцәа игәалашәон» ҳәа, акәац шаҩы Гәаџьа днаидгылан: – Уара аҩны иҟоу лзыҳәан кәац ҽыҭк суҭар, илызназгар лгәы иаамыхәари, – иҳәеит.
Гәаџьа, Иаснаҭ иажәа ҩбамтәӡакәа, қьаадк ааиԥшаан, инылаҳәаны Иаснаҭ ипалта аџьыба инҭеиҵеит.
– Оо, бара сахьыҟазаалакь сгәы бҭагәышьоуп, бысҭ, бхәы аазгеит, – иҳәан, иџьыба иааҭихын иналиркит. Иԥҳәыс ақьаад анаахылт, ԥылгыдык кәац ақәӡамкәа ибаҩашӡа иааӷрылхит.
– Ариаҟара абаҭахыз, џьушьҭ, – лҳәан, абаҩ ныршәны алақәа инарымҵалыжьт.
– Ҳаи, аԥсра уаргьы саргьы иҳаундаз, – иҳәан, Иаснаҭ инықәыршәны Гәаџьа дизцеит.
– Гәаџьа, кәац ақәӡамкәа исуҭаз аԥылгыды абасыхәарҭаз сара?! – иҳәан, дҩыхшәаа днаиҿаԥшит.
– Аԥылгыды иусҭаз хәарҭара аланы, кәац ақәны иҟазар, уара иусҭозма, сара исымгози, – иҳәан, днаиԥырҵны иусқәа рахь иҿынеихеит.
Қыҭак аҟны ҷкәынак дҭашыҩкшәа, деилгаӡамкәа изҳаит. Абри дабаҭнагеи ижәла нымҵәааитеи, гәеилыххарак имаӡамкәа, дышҳазӡа ҳәа зегь уамашәа дырбон. Ус, арра ацара ишықәс аҵанакын, дыргеит. Акыр илҵуазар убрахь илырхып, уахь ицаны иаауа, еилҟьа-еилӷәыцәӡа, иҟәышӡа иаауеит рҳәеит шьоукгьы.
Ус хышықәса нҭакәкәа инҵәеит, ҳарԥысгьы изҳа-зыӷьаны, дҷаԥшьӡа даакылсит. Агәылацәа неины дырбон. Шьоукы-шьоукы аҭакәажәцәа дызбахьаз ргәы ирнамырҳәо ицауан:
– Нын, дышԥалмасхеи! Урыс бызшәала аҿҿаҳәа дцәажәо, ишәу, иҟәну уҳәару! – дырхарҳәацәон.
– Снеипишь, саргьы дызбапи, – иҳәан, Бадис ашә дынхыҵит.
–  (бзиала уаабеит акәхап) – иҳәан, идтәалақәаз днарылҵын, Бадис иахь иҽкынҵа иҿынеихеит.
– Бзиара убааит, уахьцо уаалеит! – иҳәан, Бадисгьы даагәыдикылт.
ԥыҭрак ус итәаны еицәажәон.
– Иарбан дгьылу уахьыҟаз? – еиликаарц иҭаххеит Бадис.
– Урыстәыла ду аҟноуп! – наиаҭеикит.
– Урыстәыла акәхап, аха иарбан ҭыԥу, қалақьзу қыҭазу, иахьӡзи?
– Аиаша уасҳәап, усҵәҟьа цқьа сазымҵааит…
Ӡнын. Бадис иҭаацәеи иареи ацыфадара иаргәаҟуан.
Ашьыжь шаанӡа Бадис дҩаҵҟьан, иабхәараа рҟны днеит.
– Хар змам сасцәақәак Аҟәантәи исзаараны иҟоуп, қыжәк суҭароуп абааԥс, мамзар ахьымӡӷ згоит, – иҳәан, иабхәа Аруҭан днаидгылт.
– Иауазеи ахьымӡӷ аагартә, насгьы ақыжә шԥарзаҳшьуеи, ашьтәа замана сымоупеи! Уара уца, мҿык, мцак неиқәыршәала, ашьтәа сара исыманы снеиуеит, иҳәеит.
– Мамоу, џьушьҭ, ақыжә рызхоит.
– Изакәи иуҳәо, ашьтәа ҳамамзаргьы иҳаԥшаарынеи, ишҳамоу ишԥаҳамшьуеи?
– Сыԥсааит иаҭахызар, ақыжә ҳазхоит.
– Аӡәы иҟаиҵеит ҳәа уаҳахьоума ус?
– Уи хьаас иҟоумҵан, са избап.
– Нас иумугәышьозар ибзиоуп, амала сыҩнгьы ирыздыргәышьаӡом асасцәа шаауа, Ҳаԥҭанӡа сымцар ҟалом уск аҵыхәала, арахь асы каҳаит, хәылԥазынӡа сзымаар ҟалап, шәарҭ шәҽеиқәыршәаны шәыҟаз, – иҳәан, Бадис агәарԥ дынҭыҵит.
Аруҭан ашьыбжьышьҭахь ишьтәа ахы ианкны Бадисраа рҟны днеин, ишеихьысеиԥысуаз илкажьны ишьны, еиҿыҟьҟьа ақәаб илаганы илҭеиҵеит. Нас агәыла-азла, ааигәасигәа иҟақәаз ҩыџьа-хҩы даарыԥхьеит Аруҭан.
Ааилашәшәымҭазы зегь хиан. Бадис даакылсит. Днарылаԥш-аарылаԥшын игәы ҩыҭгәырӷьааит!
– Аҳы, имазеизар ҳәоуп шәыххь згеит, шәнеины аҩцараҿы ҩажәа зкуа аҩеиқәаҵәа хтны иаажәг.
– Ыы, уара, асасцәа ҳарзымԥшӡакәа ҳтәоума?! Уара, нҵәарак ҳзумузааит,– иҳәеит Аруҭан.
– Урҭ асҟаамҭа ианымаа, даҽаџьара ицазар акәхап. Аруҭан, удинаныс аиаша шуҳәара, абас асы ԥала-ԥала ҳәа ианлеиуа, аҩны ԥхаӡа утәаны, аҵәызҳәа аҩы ыжәуа, акәац ԥыхха уаԥхьа иқәыжьны, уҩызцәа уанрыдтәалоу угәы иамыхәаӡои?
Бадис даагылазар, ес-ааԥынра ааицыԥхьаӡа, ацәаӷәагазы агәылацәа днарылалон. Агәылацәагьы дхьадырԥушамызт, ирҭагәышьон, ицхраауан.
Ус ишнеишнеиуаз, ииулакь цә-уӷәк еиқәиршәеит Бадис.
Ааԥнык зны, Бадис акыр дынзырхахьаз игәыла Басиаҭ ашьыжь Бадис игәарԥ дааҭалеит.
– Абааԥс, Бадис, сыцәқәа руакы чмазаҩхеит, уцә ауаара суҭароуп, уаҵәы слаҵоит, – иҳәан, аборахь дынхьаԥшит.
– Абри шьоукы, ауаара, ауаара ҳәа акы жәдыруеит, уаарала мацара узынхом, ухатәы умазароуп, ауаара ҳәа сагьшәыҳәом, шәагьсмыҳәан, – иҳәан, Бадис иеигәышә аашьҭыхны аӷьара днықәлеит.
Аԥсны раԥхьа аколнхарақәа анышьақәгылоз аамҭазы, колнхарак хантәаҩыс иарҭаз аӡәы даханы, Анцәа исиҭеит ҳәа, ауаа рмал афара далагеит. Уи данахагылоз аиқәа
иашаҵәҟьа ишьамызт, хкыдкыларҭа имамызт, ус колнхаҩык иҩны дыҩнан.
Шықәсқәак рыҩнуҵҟала аҩны еихачаԥа ӷьазӷьазуа ақыҭаҟны ихазы иргылеит, машьына ласык иҵԥраауа инаиҵагылт. Анхацәа рҟынгьы ԥагьашақә ихы ныҟәиго, аиҳаби аиҵби ирықәнаго аҳәара, аҟаҵара ицәуадаҩны дҟалеит.
Анхацәа еигәныҩны азеиԥш еизара ҟарҵеит, уи ахантәаҩы иамхразы. Ҳаифеит, ҳақәихит, наҟ дамҳәаны дкашәыжь ҳәа ажәлар еицҿакны игылеит. Аха абжьыҭара ианарҭа Бадис дшазыразымыз ала инапы шьҭихит. Уи ус иҳәеит:
– Сара, дад, исҳәо хашәҵозар, дамшәымхын ҳхантәаҩы, избанзар, уи ауаҩ шьҭа иҽеибиҭеит, изхара ифеит, усҟак дшәарҭам, дамшәхыр, даҽа цәҳәык даҳзааир, уигьы ари иҟаиҵаз ҟаиҵаанӡа афара даҿызаауеит, ҳагьаақәнахӡоит, сазыразым иамхра.
Дамырху, даанрыжьу, аиашазы, иаҳгәалашәом уажәазы, избанзар, уи даара акыр ҵӡоит иҟалеижьҭеи. Иахьа ҳколнхарақәа рҟны уи аҩыза ҭагылазаашьа ҟаларым ҳәа ҳгәы иаанагоит, аха сеидроу…
Аколнхара аусҳәарҭа аҿаԥхьа аколнхара ахантәаҩы ишьапы ала шацҳаз иалацәажәон.
– Иаапкны инылаҩрыша, иабаиднагалеи уара, имашьына иҭаланы ицҳарызу?
– Алашькьынтыр анцәа иазишааит, акраадыруоу излаицҳаз, имашьына изҭаларымызт, аха икабинет иҩналазар акәхап… Аха ус ҳҳәаргьы, уахь аҩналара мариам, насгьы икабинет ашәҵәҟьа инхгылоит имашьына.
– Иарма акәу, иарӷьа шьап акәу изыцҳаз сашәҳәар, уи ахьыҟалаз адырра мариоуп.
– Иарӷьа шьапы ҳәоуп ишырҳәо.
– Аа, ус анакәха, абра аконтора аҟноуп иахьицҳаз. Ароуп иарӷьа шьапы адгьыл иахьықәирсыз, иарма шьапы икабинет
иҩнагылоит усҟан. Иаапкышагьы уи адыруан, ара икылԥшуа итәазаарын умбои, ишьапы иаакылирҳәҳәаз иацрасит,– идырит Бадис.
– Ауп, аха иазиухьааз уи ала цәгьарас?!
– Ирҳәоит, уи ала зтәу иџьмақәа рыхә имоузт азы ила ишьа аируит ҳәа.
Сара иахьа ужәраанӡа аиҳабацәа акрырфоз џьысшьон. Саб иԥсаныс аиаша шысҳәо, акрырфаҵәҟьоз џьысшьон, аха имп, баша сгәы сажьон. Агәаанагареи асамарҭали хәыкишьхаки рыбжьазаап. Аиҳабацәа ҳәа сара сызҿу азеиԥш крыфарҭақәа рҟны диреқторцәас аус зуа роуп.
Урҭгьы ҳара (арҵаҩцәа) ҳаиԥш амаҵура иалоуп. Есымза ауалафахәы рзыԥҵәоуп, ауалафахәы анаҩсгьы… (ҳабз бааӡоуп ҳәа иаҳзымдыруа ҳзалацәажәои… аӡәы иҭахиҵәаанӡа уа ҳҿы иааҭаҳкып).
Шьоукы исымаркуеит, исымаркуеит моу, сҿы хьыржәоит иуҳәо иашам ҳәа, адиреқторцәагьы ҳара ҳаиԥш иуаауп, акрырфоит ҳәа. Ибзиоуп. Минуҭк иадамхаргьы сақәшаҳаҭхоит уи. Акрырфозааит, нас ирзыҳалалхааит. Аха акрырфозар, акрабарфо нас? Акрырфозар џьара акрырфозароуп, акрырымфозар џьаргьы акрырфом ауп. Амала, еиҭасҳәахуеит, шә-ныхак рҟны снеины сықәуеит урҭ акыршырымфо ҳәа.
Абар сара излеилыскаазгьы урҭ акыршырымфо.
Смаҵура аҭыԥ ааигәара, акрахьысфалоз акрыфарҭа адиреқтор мызкынаҟьак сылақәа кылырҳәҳәа сишьҭашәарыцон акыршифо дысзақәкуазар ҳәа. Иҩнгьы идәынгьы уи ауаҩ акрифо зымбеит.
Хәылԥазык, ишыҟасҵац еиԥш, снеит уа крыфара. Аԥасақәа ауаа зегьы срылатәаны акрахьысфалоз акәымкәа, хаз акабинет хәыҷқәа иамаз акаҟны снеины снатәеит. «Иуҳәац ҳәала» ҳәа амениу ианыц акәын ианыз – аборш, акатлет. Аофициантка акыркыр дыччо (ахаан уажәада дсымбацт, дҿыцзаап) даасыдгылан, аԥсшәа салҳәеит. Саргьы салам лысҭеит, исцәалаӡуеи. Усҟакгьы дзыргәырӷьо здыруеит, аха саргьы ус лада-жьада иукуа уаҩӡам, сыԥсыроуп амыцхә капеикылҵәак анлысҭаша. Саҳәеит актәи – ҩ-боршк, аҩбатәи – ҩ-катлетк, ахԥатәи – акрыфарҭа адиреқтор.
– Адиреқтор, дысфаразы акәӡам, ус ак иасҳәоит налаҭаскит. Нас дырҩегьых акыркыр дааччеит, лкарандашь лқьаад инақәылкит:
– Рыжәтәыс иуҭахузеи? (Уара ҳәагьы салҳәеит, измааноу сыздыруам…). Иҳамоуп акониак, ауатка, аҩы шампанск…
– Арыжәтә зыжәӡом!
– Избан?
– Арыжәтә анызжәлакь сбааԥсхоит!
– Улеишәа цәгьазаап?
– Уи бара бус алам, ибасҳәаз аага адиреқтор днадкыланы, – дагьцеит дышьқьырны.
Исымҵагылоуп «сзаказқәа»: ҩ-боршк еиламгыло, ицәиаҵәаӡа, еилыӷраашәа, иҵәыҵәӡа, иҵаахәҵәараӡа. Ҩ-катлетк: акәац алазар ҟалап уҳәаратәы афҩы усшәа иҟоуп, макаронақәакгьы ҵәыз-ҵәызуа иавоуп. Ус адиреқторгьы дааҩнашылеит.
– Уаххьа уфахьоума? – дшааҩналазҵәҟьа сиазҵааит. Ус хыхь-хыхь ҳаибадыруашәа ҳаҟан.
– Мамоу, макьана аха сымаӡам, – иҳәеит.
Абар ассир! Ицәажәашьа злаҟоу ала акрифалозаап ари, аха макьана «аха» имам.
Ихәы ҳәа исырбаз аборш днахәаԥшит, икатлетгьы илаԥш нахигеит. Иԥынҵа ааимарӷәӷәашәа ддәықәларц иҽазикит, аха зны аԥсшәа ахиҳәааит.
– Идуӡӡаны иҭабуп, саҭоумҵан, сеиԥшым, даҽазны, – ацара иҽыназикит.
– Иҟоу уасҳәап, ҽазны-азны сыздыруам, аха усыкәыхшаноуп акыршуфо! Абра улсыдтәаланы уборшгьы укатлетгьы ак аанмыжькәа ианырбзааны иуфароуп, зынӡак уҟыт бжьы гар ҟалаӡом! – стапанча сыкәа иааҭысхын, ԥшьшьала
игәы иныҵаскит. Иблақәа акыр иаапазхеит, иҿы ашҭҳар иқәҟьеит (атапанча ахьбзиақәо ыҟазаап).
Ашьшьыҳәа дылсыдтәалеит. Иҳамҵгылақәаз ҳборшқәеи ҳкатлетқәеи акы рныршәламкәа иаҳрыцқьеит.
– Уаҳа аазгарыма?
– Мамоу сукәыхшоуп, уаҳа сҭахӡам, қьафҵәҟьа зуит.
Нас, сарма напала игәыҵакны искыз атапанча «пугач» ҳамҭас иара исҭеит салеигәалашәаларц.
Саргьы адиреқторцәа акрырфозаап ҳәа сгәахы ԥжәо усура сцеит.
Аха баша игәнаҳа сықәсҵазаап, адиреқторцәа акрырымфозаап. Ари ашьҭахь ахәшәтәырҭаҟны аразина ихәлаҵаны иифаз идырӡәеит рҳәоу, ак изыруит. Сара мап…
Абас ауп.
Ахаан исымбацыз арԥыс заманак аҩны дааит. Сыхьӡ иҳәан, инапы рџаџаны сгәыдикылеит. Аҩныҟа ҳлеибагеит, ҳтәеит. Иузымдыруа ауаҩы иҟны иуҳәашагьы уоуӡом, сҿабырҳацәӡа сихәаԥшуа стәан. Ак умҳәаӡаргьы ԥхашьарами! «Амш сынтәа ақәа млеит, афы асааит», – сҳәеит. Усҟан аӡысаамҭа акаамеҭ, аҩарқәа хыкьасаны ацара иаҿуп. Аха ус исҿашәеит. Иаргьы дақәшаҳаҭхеит. «Игәаԥхо зегь бзиами», – иҳәеит
– Уҟазшьақәа злазбо ала сшузымдырыз еилыскааит, еибабароуп иҟоу, уаҳа акрыҟоума, ҳаибамбеижьҭеи уама мҵуеи… Сугәалашәом, ыы? – даасҿаԥшит.
– Ааи, аха, мамоу, аха…– ак сҳәан, схы аасыбӷит.
– Иугәалашәо, – иҟәардә даахан даасҿатәеит, – шьҭа ԥшьбаҟа-хәбаҟа шықәса ҵыр ҟалап, ашьха Аҳәацәа-рӡыхь аҟны ҳанеиқәшәа, аӡы анусыржәуаз?
– Ҟоҳ, ишԥасагәаламшәои, – сҳәан, схы аасыбӷит.
– Уара уеиԥш иҟоу аҩызцәа нкажьуа сдәықәым, уи анцәа иумҳәан, сгәырӷьара уаргьы иугәырӷьароуп ҳәа исыԥхьаӡоит. Уажә амҽыша иааиуа акәымкәа, уи ашәны сҩызцәа
гәакьақәа раԥхьа угыланы сыҩны уҩеироуп, ԥҳәыс даазгоит. Абар «апригласительнигьы», раԥхьа уара уоуп ианысҵа, – иҳәан, ԥаҭхь дук асахьа анҵаны «ипригласительни» саԥхьа иаақәиҵеит.
Ауаҩы анасыԥ далалеит, ари бзиами, гәырӷьарами. Инапы ааныскылан, иаарӷәӷәаны идысныҳәалеит. Изласылшоз ала схысҿы сырччеит. «Вот так», – иҳәеит иаргьы, ус дук нагӡаны дшалгаз мҩашьо. «Ипригласительни» пату ақәҵаны, сахӡыӡаауа сџьыба инҭасҵеит.
Ари аамҭазы аҩны иҟоу, ашә лхы аакылалкын, лылақәа слырбеит. Уи адәахьы сдәылгара акәын иаанагоз. Ус ҳаибадыруеит лареи сареи.
– Минуҭк, саҭамзааит, – сҳәан, адәылҵрахь сеихеит.
– Уадаҩк шәҽалашәымгалан, амарџьа, – ибжьы насхьигӡеит. «Иаууеи» – аасгәахәт.
– Дызусҭа, уара, ари икылугаз? – «даасҿаччеит» аҩны иҟоу.
Са сакәхуп «дкылызга»…
– Ба дыбдыруазар саргьы дыздыруеит, жәамааҭк аԥара иҭахуп.
– Ишԥа, аԥсахроу?
– Аԥсахра акәындаз бабгьы сабгьы ирыԥсхәымзи, зынӡак ҳалҵӡаны иаҳҭароуп жәамааҭк, – сҳәан, «апригласительни» ҷаԥшьӡа, иааҭыганы иналсырбеит. Жәамааҭк ҟаԥшьӡагьы сыла иаахгылеит. Зны ашәытара ҩалҿысит, аха еразнак дааиқәтәеит. Нас ҳнеибархәыҭхәыҭын, сара асас иахь сааит.
Дыҩсхаҵгылеит асас. Дласыртәеит.
– Ыы, амш сынтәа… – сҳәеит.
– Аа, амш сынтәа акалашәа иҟоуп,– иҳәеит иара.
Абри аамҭазы ҳачуан аӷьӷьаҳәа абжьы геит. Асас снеиҿаԥшит, аха имаҳазшәа ҟаиҵеит. Нас ҳакәты заҵә абга иакызшәа аҟыжбжьы аагеит. Асас снеиҿаԥшит, аха имаҳаӡазшәа ҟаиҵеит. Аҩны иҟоуи сареи иааӡбыз аплан днавымшәакәа дааиуан, аха макьана акгьы алҵуамызт.
Нас ашә аавҵрааны лыбжьы аасықәлыргеит:
– Акәты сызкуам, уеихсны иушьыроуп.
Уи аҵыхәтәантәи ҳвариант акәын. Асас снаихәаԥшит.
– Ҩыџьа ахацәа ара ҳаштәоу акәты ҳаихсны иаҳҟәаҟәартә, ус иҳамкуеи, – иҳәан, асас дҩаҵҟьеит! Саргьы сҩаҵҟьашәа зуит, ҳпланқәа зегь шхыбгалаз усгьы избон.
Ҳакәты заҵә ықәҳаҳа иаҳфеит, иаахәаны изаагаз арыжәтә ҭыркәамҷаа, «азираба» наҳмыжьит, нас аҵәах-сахҳәа ҳазхара ҳаибагәӡын (аҩн иҟоу уи далахәӡамызт), дындәылганы доуҳажьит.
Ичараан жәамааҭк аԥара аконверт иҭаҵаны изаҳшьҭит, дахәхааит…
Мамсыри Џьгәаҭи амҩан иааиҿаҳаит.
– Абааԥс, амҽыша аҩны усызҩеироуп, ҳаҩны ҳныҳәоит, – иҳәеит Мамсыр.
– Ҟоҳ, уи шәаақәымшәакәан ауаа шыԥсуаз сыԥсындаз.
– Ыы, иҟалеи?!
– Иҟалеи захьӡуи, ҳаҩны ҳныҳәоит умҳәаӡеи?
– Нас, исымҳәеи!
– Ихьышьаргәыҵа саакәхшоуп, игәаԥхо зегь бзиоуп. Аԥхасҭа ӷәӷәаны ишәоума, иабаахеи иара? Уаҩ ԥсра ҟалама?
– Закә ԥхасҭои, иаахо закәи, уара?
– Адыд, амацәыс акәхап, уаҳа иаахои? Ажәытәан аҩны анырныҳәоз афы анаслакь акәымзи?!
– Мамоу, ус акгьы ҳмыхьт, ҳаҩны, зны иҳаргылаз ҳамныҳәацызт, иаҳныҳәоит. Иухоумыршҭын абааԥс, уажә иааиуа амҽыша ауп, – ҳәаны иҿынеихеит, уаҳа изасҳәарыда ҳәа днаԥшы-ааԥшуа.
Џьгәаҭ Мамсыр дишьклаԥшуа, дишьклаԥшуа, «ԥу» – иҳәан, дынкажьцәеит.
– Унан, укәыба ҟаԥшьшьӡа избааит, иахьагьы уҵатәы мҵаӡакәа уаама? Удәылцқьа наҟ! Аҩныҟа уцар акамбашьқәа урыцны аӡаҩа уҭабылгьалап. Уаб иҵазар, уаргьы иуҵап, – лҳәан, арҵаҩы слымҳа ҩҿлырҳәцааит. Ишаҳәшаҳәуа, слымҳа аҩныҟа исыманы сааит.
Аҩны сахьааиз, сан лдәылҵымҭа иақәшәазаап, ҳла Дамшә адулаԥ иҭазза иҭагылан (уи адулаԥ цәгьала бзиа иабоит). Ус сангьы дааит… «Бкәыба ҟаԥшьшьӡа избааит, адулаԥ ашә аартны бызцеи!..», – сҳәан, ллымҳа ҿсырҳәцаарц сҩалгәыдԥалеит… аха сара слымҳа аалԥыхьашәан иҩҿлырҳәцааит.
Уажә слымҳақәа ҽада бзиак алымҳақәа ираҟарахарц акгьы рыгым.
Сара знызынла сҭаацәа рҳәатәы хасҵалоит. Урҭ исарҳәеит аџьармыкьаҿы ҳцаны акәтаӷь аԥара ахҭынҵаны иаагалар аҵкыс ҳхатә кәытқәа ҳамазар, урҭ амала акәтаӷь ҳзырҵалар еиҳа еиӷьуп ҳәа. Акрыздыруа дагьууандаз – дагьуаӷандаз.
Ахьҵәҵәеиԥш акәытҵара ҟаҵаны ҳахьынхоз № ақалақь аҿы иласыргылеит. Схы иаҟараз саԥаҭ дук гьалгьало, илага илҿасҵеит.
Сџьыба иҭаз ааҭыршәшәаны, ԥшь-кәтарцынаки арбаӷь ҟаимаҭки аахәаны скәытҵара илҭацаланы, ашә ҩыҵасырҟацеит.
Абас, жәамш рҟынӡа ҳкәытқәа ачча рҿықәхх, аҳәҳәыҳәа иҳазҵон. Ҳаргьы ҳаубар ҳаузымдыруа акапет еиԥш, ҳалақәа ҭыҵны ицо, акәытаӷьқәа ааҳҿаҟәшәауа ҳааиуан. (Акәтаӷь уаҩы изеиӷьуп).
Бзиа нагӡа збахьада. Хәылԥазык ҳкәытқәа, ахәапа «ижаҳәо» акәытҵара ишҭатәаз, ҳкәытҵара амца акит. Хәыҷқәак
ааигәара асԥычка еихьшьуа ишалахәмаруаз, акәытҵара амца акуоу иамкуоу ҳәа еисаны амца ацрарҵеит. Даргьы еиԥхеибарс ицеит, уаҵәы иукып. Аисара еисароуп, иҟоуҵари нас. Абар, уажәы ҳаӷоу имшхара, ҳкәытқәа леилаблы ицоит, иабаҟоу нас ҳакәтаӷьқәа. Акәытқәа алҩа рцәымӷызаап, уи анрылач «ауазырра» иалагеит, ҳаргьы ҳуазыруа ҳавагьежьуеит, ӡык ҩаҿаҳҟьашәагьы ҟаҳҵеит, аха иаапкӡаны еиҳагьы амца иақәҵәиашаны иакит. Абар, уажәы, уашьҭан ҳкәытқәеи ҳарбаӷьи, ҳлымҳа саркьада иаабараҳа, иаамбо ҳҟалоит. Атыҟҳәа иаасгәалашәеит ателефон. Уи асқәа раан уаҩы ихәоит, иаақәсԥаан сасит ани … абылра аныҟалалакь изырԥсыр зҭаху аусҳәарҭахь. Даарак сыдмыргәаҟит, анцәа илԥха роуааит, сааҭыбжакгьы мҵыцкәа, аҟыԥҳәа атрубка ҩышьҭырԥааит.
– Иҟалеи?
– Иҟалеит, иҟала…
– Изакәызеи иҟалаз?
– Амца акит, амца!..
– Иарбан изкыз?
– Ҳарбаӷь, ҳкәытқәа…
– Арбаӷь амца акит ҳәа ҳмаҳацт, амырза иакызар акәхап…
– Мамоу, изҭакыз акәытҵара амца акит, даргьы уа иҭатәоуп!
– Наҟ иҭымҵуеи нас?
– Изҭыҵуам асаԥаҭ аҿоуп.
– Асаԥаҭ аҿышәх!
– Уахь ҳазнеиуам, ҳбылуеит.
– Даҽазны асаԥаҭ аҿашәымҵан!
– Иаҿаҳамҵар акәытқәа ыӡуеит!
– Амашәыр зымпыҵҟьада?
– Хәыҷқәак иацраҵаны ицеит.
– Ишәызкыма урҭ?
– Мамоу.
– Шәадрес?
– Камшьышь имҩа, аномер 9.
– Хәыҷык шәаҳзыԥшы, ҳмашьынарныҟәаҩ имгәа ихьуеит, маҷк иааҭԥшшар, ҳнеиуеит.
– Ибзиоуп, ҳашәзыԥшуп, сукәыхшоуп, уаха усгьы џьаргьы ҳцаӡом, аҩны ҳаҟоуп, амала, аҭалуа ахәышә шәымамзар, ажьаӷь уатка, абас ҵәыцак аҟара ишәыржә, изеиӷьуп.
Ҳаицәажәара ашьҭахь дук набжьымскәа, акәукәуҳәа иҳәҳәо икылҟьа иааит рмашьына иаманы. Усҟан ҳкәытҵара ахыб абжак кьыс амаӡамызт, иаанхаз азыбжак ашланг лақәкны акаҩҳәа аҩызцәа рахь акоманда ҟаиҵеит аначальник, иоушәыжь аӡы ҳәа.
Зегьы ааилагьежьит, џьоукы рџьаз хылԥақәа ҟаԥшь-ҟаԥшьӡа ирхыҟьҟьаны икаҳаит. Ауаҩы ицхырааразы абас ауаҩы дангәаҟуа шаҟа угәы иаахәозеи. Ас иахьгәаҟуаз ирыцҳашьаны сылаӷырӡқәа аасыкәаашеит. Аӡы аусыжьуеит ҳәа иаҿыз ибжьы ҿацаӡа иааиргеит:
– Аҩыза аначальник, аӡы аужьга арыԥҵә злаҳаргьежьуаз ацаԥха ҳхашҭны ҳааит!
– Иуадаҩым, амашьына ара ишәыҵагылоуп, ахьышәҭҳәа шәцаны иаажәга!
Аҟыԥ-сыԥҳәа, кәытҿарҳасрак иалагӡаны, зегьы амашьына иҩақәпапан, ршланг ақәҵарагьы агәырҩа мкыкәа, ус иҳәазо ишацыз, иақәшәаз ахәыҷқәа гәырӷьаны, арҵәаа-сырҵәааҳәа иҳәҳәо уа ашланг ишашьҭаз илеи илаҵҟьеит. Рмашьына шыҳәҳәоз ицаны иааит. Ани ашланг шьҭызхыц аначальник иаашьҭихын, алҩа зхылҵуаз инақәкны, дынкылԥшын акоманда ҟаиҵеит:
– Иоушәыжь аӡы! – ҳәа. Иагьоурыжьит аӡы. Абас даара акыр, ҩбаҟа-хԥаҟа ведра зҳәаз иеиԥш, аӡы ахәа илаҭәахьан еиԥш, фырт-чыртҳәа инеихәлас-ааихәласын, аӡы ааира иааҟәыҵит.
– Афы асааит, абак шҳарҭәрыз ҳхашҭзаап убама? – иҳәан, дааӷьаҵәыӷьаҵәит аначальник.
Даҽаӡәызар ачԥхьҳәа дгәаарын аӡы шԥашәхашҭуаз егьи ҳәа. Ас агәаҟра аныҟоу, аӡы акәым, ухы ахьухамышҭуа иҭабуп
уҳәап. Сара уи азыҳәа сагьымгәааит, ргәы ҭыӷьӷьаа исыцхраауан рыцҳа. Саб иуааҳәцәа иреиуашәа, сызхарацәҳарызеи.
Ҳкәытҵара уажәгьы алҩа ахылшәшәон, акәтыжьӡ афҩы хааӡа исаҳауан.
– Ҳкәытқәа усгьы имазеиуп, ҵәыцақәак ааидаажәылап, аҩныҟа шәааи, – аначальник ижәҩа снахьынԥашеит.
– Џьанаҭ гыларҭас ишәоуааит ҳкәытқәеи ҳарбаӷь рыцҳаи! – раԥхьатәи аҵәца ныхҭәаланы сара искит.
Убри ауп ссааҭгьы иахьыз. Ссааҭ хәыҷык аԥаса еиԥш аус амуазшәа збан (уахыки ҽнаки минуҭк иагхон) исыманы асааҭқәа рремонт ҟазҵоз аҟаза иҟны сцеит. Уи илақәа кәанҷашәа акы нҭарԥаны, ссааҭ еихыхны дылҭаԥшит.
– Ари рыцқьатәуп, – иҳәеит. Амаз ахьшьрагьы арыцқьарагь ак акәыз џьысшьон сара уажәраанӡа. Изыԥсоуп зиҳәаз хԥаҟа мааҭ ҟәрышьқәак рыцны инаисҭеит.
Ииҳәаз аҿҳәаразы изгеит. Уи аухаҵәҟьа хәминуҭк иагхеит. Еиҭаназгеит. «Ари џьара икыдуҟьазаап, ахә ушәар иҟасҵап» – иҳәеит иҽырҭынчны. Ахә еиҭасшәеит, еиҭаҟаиҵеит жәаминуҭк иагхо. Ус, ус еицәамзар еиӷьымхо ҳашнеиуаз мацара, ссааҭ зыԥсаз абжа аҟара ахә сцәигеит.
Нас аҩны исабжьыргеит ссааҭ аашьҭыхны, иганы иҟазҵоз аҟаза ихы иақәԥысххаарц. Ус егьыҟасҵеит. Исыманы снеит. Иаргьы дгәырӷьаҵәа дҩасҿаԥшит, даҽа ҟәрышьқәак шԥасимҭари ҳәа акәхап.
– Ссааҭ заазга ухы иақәԥысххаарц ауп, ус аҩны исарҳәеит, – сҳәеит.
– Азамана, саргьы аисра сгәы ԥнаҵәахьоу џьушьоума, – иҳәан имахәар шәпақәа хьашьшьаауа дҩагылеит!
– Иахьатәиала аха сымам, даҽазны, – сҳәан, аҩныҟа сцеит.
Ҳаи, анышә дыжны дамандаз, уаҳа акакәым…
Усҳәарҭак аҟны аӡә дысҭахын, сныҩнашылеит. Исҭахызгьы истол дахатәан. Амза актәи азбжазы иуалафахәы ҩынҩажәи бжьба мааҭ ирҭан иаԥхьа астол иқәуп. Иара икарандашь кны цифрақәак ақьаад ианиҵоит. Аԥсшәа иасҳәеит, аха иара аҭакс «абааԥс, сеилоумган, абра џьара утәа» иҳәан, дызҿыз дналагеит.
– Таақ, асабша Вика иҩны иныҳәоит, дыҩнаблааит – жәамааҭк иҭахуп. Амҽыша Аҳмаҭ ԥҳәыс дааигоит, иааигогьы иаргьы ацгәы еиқәаҵәа рыбжьысааит, – жәамааҭк иҭахуп. Инахьхьи асабша Кәымпыл хынҩажәа шықәса ахьихыҵыз деигәырӷьаны ачара иуеит. Усҟак ихыҵаанӡа наҟ даԥырӡаар сыжәамааҭк ҷаԥшьӡа иаасхамшәалози… Амҽыша Мамсыр ихәыҷқәа аӡы иӡааихуеит, иара Мамсыр аӡы дагар шԥаихәҭаз, сабиц, уигьы жәамааҭк – итово ҩынҩажәа мааҭ ахәҵәы иаахдыршәеит. Абжьмааҭк исзынхаз аӡәы исцәигаанӡа рыхә асигарет аасхәап. Аҩны акрыфара жәохә мышҟа иааҳачҳап, – иҳәан, иԥарақәа еихша-еихшаны, изтәқәаз рыхьӡ нақәҩны иџьыба инҭеиҵеит. Инхаз ибжьмааҭк аанкыланы асигарет ааихәарц ддәықәлан, аха дысмышьҭит.
– Уажә аԥшьаша ауха санду лцәымза шьҭаҳхуеит, ҳауацәа раԥхьа угылоуп, сааукәыхшоуп, – сҳәеит.
– Иаахшәырԥар ҟамлаӡои? Егьи амзахь иахыжәга сымнеир шәымуазар, – иҳәан, ибжьмааҭк има ддәылҟьа дцеит.
Иахҳарԥару сыздырам ҳцәымза.
Ақалақь агәҭаҟны машьына ласк «Москвич – 498» ҿыцҳҳараӡа, ицырцыруа аулица аган аҟны игылан. Зынӡак, аԥшӡара икны иагон. Уаҩ дҭатәаӡамызт. Иабасԥырхагоу, сызхара избап сҳәан, снеин аԥсҟы ахьҿаз ала снадгылеит. Снапы надыскылеит. Снацәақәа рҭыԥ баҳҭ-баҳҭӡа ианызбаалон. Шьыри, абас, машьынак слотореиа билеҭк иақәшәахыр,
сыԥсы маҷханы скаҳарызу, скамҳарызу ҳәа схәыцуа сгылан. Иара, агаражгьы сымаӡахым. Аха зны ус акы нақәсыршәларын агараж сыргылаанӡа. Ианысҭаху иахьысҭаху снақәтәаны сныҵаҳа сцалон, аиҳаракгьы шәарыцара сцалон. Е-еҳ, закә насыԥзи…
Ара иниас-ааиасуа ари амашьына сахьадгылоу ишьыцны исыхәаԥшуеит, закә разҟызеи имоу ргәахәуеит. Ус аразҟы роулааит.
Абан ҭыԥҳакгьы деихатыруа, лыхцәы шкәакәа (уажә ус имодоуп) хаҵаҵас иҵырффаны, аҩада лыҽҭыганы исымариашашәа дахьааиуа. Нас маҷк уа даанҿасын дысзыԥшуеит: «Ыы, аҭыԥҳацәа амашьына змоу бзиа дырбоит ҳәа саҳахьан, ҵабыргыҵәҟьазаап, бсыхәаԥшла уа...». Сара уи дсымбаӡозшәа наҟ сқьышә днықәҵаны ӡибнаҟа аԥшра сналагеит.
Амашьынақәа змоу рмашьынақәа ацаԥхақәа рнацәа иақәырҵәашауа идырхәмаруеит, уи ус избахьеит. Сџьыба сылҭалан, суадажә ацаԥха ду аасымпыҵакны, адаҷ иацраҳәаз снацәа иахасыргьежьаауа салагеит. Сышьҭахьала «смашьына садиалоуп». Нас сызлак нцәыҵырԥшны ани аҭыԥҳа лахь ҵиҵу ҳәа снаԥшит (егьа умҳәан, аҷкәынра!). Лара дахьгылац, аԥса амахә кшәа дгылан, маҷк даасҿаҷҷеит, ус ауп ишыҟоу, иҵашәааит.
Ус ҳшыҟаз аԥшӡа еиԥш дныҵашәа дцеит. Дцазааит. Уи леиԥш егьаҩы ара ииасып. Сдаҷ ыркәаталеиуа «смашьына» сшадиалац садиалоуп.
Аха абар ассир! Ани «сыӡӷаб» дырҩегьых аԥса даавшәан, (уажә еилаҳәарак лкуп) исымариаша ахьшь еиԥш дышьҭԥраа дааиуеит. Дҿагәабзыӷӡа дыҟоуп. Ацәҟьа иаҿалақәо абас ауми ишыҟарҵо, абзиара акраҭахума. Дааиуа, дааиуа дџыхӡа даасыдгылеит. Лыбла гәыӷра ҭбаақәа улӡаакәкәала узымцахуеи, илхаччо даасҿаԥшит. Сара егьа схы аԥшнысымҵап сҳәаргьы, иамуит. Саалҿагәыбзыӷит, аԥсԥхӡы аасықәнаҭәеит.
– Маҷӡак шәнаскьар ҟамлари? – деиҭааԥышәарччеит.
Сара илҳәаз цқьа исзеилымкааит, аха уеизгьы, зеиԥш ҟамло егьыҟам ҳәа маҷк шьҭахьҟа «смашьына» снадҵит, нас иҟало аабап сҳәан.
Аҭыԥҳа аҷараҳәа амашьына ашә аартны ахьшәҭҳәа дынҭатәан, леилаҳәара ашьҭахь инақәылҵан, амашьына наҵҟьеит!
«Смашьына» иацырҟьоз алҩа еикәаҵәиуа иҩасҿачит. Лара дныҵаҳа – саб рыцҳа иахь дцеит. Уаҳа дымҽырбааит, сааҽырбап аасгәамхәзи!
Сабшан. Еиҟәжәаны иҵаауан.
– Уанаџьалбеит, сынтәа ари аӡынра миасӡаргьы уҽумкәабаӡои, уфҩы ахьго умаҳаӡои, ана шьаҿак бжьам, уцаны аҳамам аҟны ӡык ааухьыршаны уаар, – ҳәа сыхҭалкит ани аҩны иҟоу. Уи аалҿыҵымшәар акәын ҳәа, знык ианылҳәа, нас дшаҟәымҵуаз здыруан, иахьа дызбама. «Еиқәыршәа сымаҭәақәа!» ҳәа налыдысҵеит. Иҟалалакгьы ҟалааит, знык сылақәа хҩаны наҟ исԥырызгап, нас ԥхнынӡа уаҳа ус сымам сҳәан, сеилаҳәара аашьҭыхны сцеит аҳамам ахь. Сԥынҵа ҟаԥшьӡа аҵаа иакны сныҩнашылеит. Анышхҵә, ахацәа ҩнагылан акасса ахьыҟоу азал аҟны. Арҭгьы рыҳәсақәа рлеишәа цәгьазаап ҳәа иаарыцҳасшьеит сҩызцәа.
Ахацәа еицҿакны, махәҿеилҳәала аҭаҭын иахьахоз акәу сыздыруам, аха даарак ихьҭамызт азал аҟны. Абилеҭ аамсхын… нас алеиҩеира салагеит, сшьапы еиҵысхырц! Араҟа гәаҟҵәаҟра ыҟаӡам, сааҭк-ҩсааҭк зҳәаз иеиԥш, уԥсы удыршьоит. Саргьы ус цқьа сыԥсы анааиҭаск, сыҩнарҵеит.
Аҽеилыхырҭаҟны ажәжәаҳәа сҽеилыхны, сымаҭәақәа нкнаҳашәа уны, сныҩнаԥалт ус злаз ахь. Уажәааны ас ауада ахьԥхам аҽеилыхны агылара даарак исҭахӡам сара. Аӡы аушьҭырҭа арыԥҵәқәа аасыркәадан, аҽырҳәа зҿаазхаз аӡы снаԥан, снаҵагылт. Схәы-сжьы хаххала игыло-игыло сеиџьыԥӡа, зынӡа ахьаԥарч асахьа аасхәеит. Акусуҳәа аҽыкәабарҭа уадақәа ирныҩны ахацәеи аҳәсеи рыҳәҳәабжьқәа саҳауан. Уигьы намысдароуп, ухәыҷымкәа,
умҷымкәа ахьҭа сакит ҳәа ушыҳәҳәо ҳаӷоу иаҳааит. Сара сагьымҳәҳәеит, сагьымҟааит.
Зынӡак мпылк саҟарахаанӡа саҵагылан. Ус илеиуаз аӡы маҷк иааҟәандахеит. Акры зычҳаз акры ибеит! Нас сызцәшәоз, асапынгьы аус асыруит. Иахьабалакь асапын шәах быбышӡа ианыҩасықәсырч, атыҟҳәа аӡы алеира иааҟәыҵит! Ара иҟамло егьыҟам ҳәа рҳәо саҳахьан, аха асҵәҟьа ҟалап ҳәа сыҟамызт. Убригьы сҽаҵасырхарым сҳәан, анс ҟасҵеит, арс ҟасҵеит, брус иамаз зегьы рлымҳақәа сырҵәиит, аха уҽшьы уҭахызар, идагәаӡа исхагылоуп. Сшьапқәа акәата ашьапқәа реиԥш иҟаԥшьшьӡа, ршьа рылԥхаауа акәашара иалагеит, са скәашап ҳәа сгәы иҭаӡамкәа. Ус сбалыбаҭо, асса ҳәа сыҩнагьежьаауа сшыкәашоз, сылақәа асапын рхылан, сахьцо сымбо сааҩнахеит. Уи аамҭазы ашә иасуа иалагеит, уаамҭа нҵәеит, удәылҵ ҳәа.
Акәатаҳәа рҳәатәы хаҵаны, асапын шәах уаҩы ишизеицәам здыруан, ус ишсықәыз сҽеилаҳәаны сымпахьшьы еилырҟаца, схы иаакәыршаны, сеилаҳәара аасҩыҵаркны, шәымш аабзиахааит ҳәа сындәылҟьеит, сеибга-сызҩыда сҷыгәӡа аҩныҟа сааит.
Амала, ақалақь салсны сахьаауаз џьоукы рнацәақәа сықәкны сеибадырбон, ахагацәа рыҩны ддәылҵны дрыцәцаазаап ихы ампахьшьы акәыршаны ҳәа.
Ауаа егьа рҳәап, сара уи агәхьаагьы сымкит, сышхагамыз агәра згон азы. Шьҭа наҟнаҟ, ԥхнынӡа уаҳа ус сымам. Аҩны иҟоугьы лыԥсы лшьап.
Амыцхә уфар умгәа ухьуеит, убри ауп исыхьыз саргьы. Нас ахәшәтәҩы иҟны снанагеит. Аха еиӷьуп аханатә уи шыҟалаз ҳҳәар.
Ашьыжь акрымфаӡакәа сыҵҵит. (Сара знызынла ус сыхьлоит). Аҩны иҟоуи сареи ҳанеибаргәаалакь ԥшьымш, хәымш аҳаҷа ҳахәлалалоит – ҳаицәажәаӡом, акрысҿалҵаӡом.
Амала, уи аҿҳәара аниаслакь ҳаинаалоит, нас иаха ҳаиднагалазшәа ауп ҳаицәнымхо, ҳхаҵкы кеибамыршәуа ҳшыҟало. (Шәара шәшыҟоу сыздыруам). Ишысҳәаз еиԥш, шьыжьла ҿымырҵысы иҵыҵыз, ашьыбжь азгьы ҿашәа смоуӡакәа хәылԥазынӡа ус сынхеит.
Ахәылԥазы сахьыҟаз ақыҭаҟны «ишысымуаз, мчыла» снымҩахырган, ҳхәы дырхиан, ҳлатәеит. Аҩынтә раан исымҵадыргылаз сбысҭа еиқәҵа ажәжәаҳәа сахаланы абжеиҵара иласцахьан еиԥш, исзеилымкаартә шьҭыбжьык саҳан, схы сҩахеит.
Аҩы наҳауа иаҳхагылаз аҭыԥҳа сбысҭа днахәаԥшын, «ԥыфт-чыфт» лырган, лкьатеиах ԥҵәо, леирыӡ аҩы ырҟьашҟьашо, лчабра лҿагәаны наҟтәирахь ауада дныҩнапҟа дцеит. Рыцҳа, ари заарак лымазаап ҟасҵеит. Уахьлыхәаԥшуа лыччаԥшьа иагым, лыԥшра – ус, аха арахь «адәныҟәа» дырку аллаҳ идырп. Иаанхаз сбысҭеи сцыфеи леибасырган, амцхә аҩыжәра сҽадмырхалакәа, сызхықәааны сыҟаз ажәабатәи аҵәцала ҳазҭоу ааҳәаны аҩныҟа иқәсыршәит.
Сымгәа хаччыла, ибақьаӡа исыманы сааит, абгахәыҷы еиԥш аҳәынҵәа сыцратата. Аҟыгәҳәа ашә ааимжәааны, сгазҽазуа ҳуада саныныҩнаҳа:
– Џьалла урҳәазаны уааргозма, иугәыҵататои уара хәаша! – ҳәа дыԥсыхәшаха даасҿаԥшит аҩны иҟоу. Сара лықәҿысымҭит. Избанзар, абар аҿҳәара нҵәоит, ҩымш роуп иҳагу ҳаинааларц, уажәы иҳарҿыцхыр, даҽа ԥшьымш-хәымш уи ҳабоит, иабасҭаху сыфа ыҟамкәа, сыжә ыҟамкәа.
Сызнапык ала сҽеилысхызшәа зун, аҳаҭа рчы еиԥш, сымгәа хаччыла схәыҵаланы сиеит. Ажәеи-ажәеи еихысҳәаауеит, сызнапык ала зысҳәаз уи ауп, сарма напи сареи ҳаилыҵхьеит. Мҿлыхуп напыс исызҿоу. Акәымырӷьаӷь сфоит ҳәа бардрак сахьҩылалаз, амӷ санацәкәыкә саабалыбаҭан, салыҩрны абықҳәа сахьылкаҳаз сарма напы леиӷәыцәаа ицеит. Уаҳа ахәшәтәыҩцәагьы замыхәазт, инҿакны иаахырҵәеит. Уажәы анапы асахьа змоу амҿлых аҭаны сныҟәоит. Сыззымдыруа унапы иахьи ҳәа иансазҵаалакь, аибашьраҟны исыхьит сҳәоит. Акәмырӷьаӷь ишахҟьаз сылахь иауаныху.
Аиеи, ишысҳәаз еиԥш, сиеит схәыҵаланы, аҵҵы сықьуа. Знык ахчы схы закьысыр, уаҳа ус сымаӡам, нас ашақә сшасуа аашоит. Уҭахызаргьы иласхакны абзарбзан ҭырҟьа, са сзыҳәа зегь акоуп – адунеи кашырроуп
Ашьыжь сымгәа иҭабылгьо-ааҭабылгьошәа хьаак сызцәырҵит. Инықәсыршәын ҳгәылара иҟаз ахәшәтәырҭаҟны снеит. Анцәа илԥха иоуратәы ахәшәтәҩы инеиуаз зегьы уачарадда идикылон, саргьы снеит сымгәа снапы ҭакны.
Хәҩык-фҩыкҟа ачымазцәа, итәаз дубарын, игылаз дубарын, ахәшәтәҩы ажәжәаҳәа зегьы еицгәеиҭон. Сымгәа ахьаа зеиԥшраз иасҳәеит. «Аа, уи бзиоуп, уи бзиоуп», – иҳәеит, ара ибзиоу закәу сыздыруам. Нас ителефон аақәихын, џьара дасит. Сара схарԥ ҵыркәакәаны сымгәацәа ҳәаҟьаӡа имҵакны стәоуп. «Алло, алло, дышԥаҟоу иахатәи счымазаҩ? Дыԥсит уҳәоу? (Са сахьтәаз сцәа сыҩҭыԥсааит, аԥсра – иҳаӷоу ибааит, уик сзынаҿаԥшӡом). Ахәшәқәа ишәысҭаз ишәмыржәӡеи? Ианиҳаржә ашьҭахь ауп данԥсы уҳәоу? Уи ҽеимкәа иҟалеит». – Иацәажәоз даҟәыҵзар акәхап, итрубка иаԥхьа ақьаадқәа иқәыз ихәыҵаҳәҳәа инрылеиҵеит. Нас сара сахь даахьаҳәын, сеиқәа анапқәа дҩарыхан, сшьаргәацәқәа рыԥхьашьшьаара далагеит.
– Уахынла акәу, ҽынла акәу ушьапқәа рхьаа анцәырҵуа?
– Сшьапқәа анцәа ишиҳәара иҟоуп, сымгәоуп исыхьуа…
– Аҳа, уи бзиоуп, уи бзиоуп, ахьаа шԥамоу, уҷапан ахы чыхәчыхәуашәа иҟалома? Амцашуорагьы умазар ҟалап, – сарма напы днамҵасын, смахәҿа бжьҳәа икны исааҭ днахәаԥшит.
– Уи снапы акәӡам, уи мҿлых… – аҳәаха сеимраӡеит.
– Алафҳәара иаҭыԥым, ара, макьана анапи ашьапи еиҩыздыраауа сыҟоуп, таак, так, ааи, ааи, апульс излаҳәо ала, умцашоура бзиоуп, исааҭ днахәаԥшын «снапы» аауишьҭит. – Абра 59-ҟа таблетка узылсҩааит, илбааудеит, уаҳа ус умам, умгәа ҷаԥшьӡа ибзиахоит.
Сара исзымчҳазт сҩаҵҟьан, иикыз сарма напы – амҿлых аамхны ирҳәҳәа ахәшәтәҩы ишьҭахь ачыра иланҟьаны сыҩдәылҵит...
Адырҩаҽны ахәлара иалакны ԥаҭлыкак аҩи мгьалқәаки сахьҭакыз уала-ҭахыла исзынарышьҭын еибасыргеит. Сымгәагьы бзиахеит. Ашара зызбзиахаша. Шар иҟало аабахп.
Сара «Абырлаш» ақалақь аҿы амаҵура салоуп. Шьыжьыказ смаҵураҿынтә сеиҳабы сыҽимхны, хатә уск аҵыхәала усҳәарҭак аҟны снеит. Ашә снаснасын, азин ансоу, схылԥа аасхыхны сныҩнашылеит. Хҩыкҟа-ԥшьҩыкҟа быргцәақәак рыхҭырԥақәа рхыхны, рылахь даара еиқәны, еиқәԥшьыхаа астол ду иахагылан. Са сааимҭазы, ҳаӷеиҭа, омак ҟалоу аасгәахәит зназы, аха снаскьаны санынрыдгыла, дызбеит аусҳәарҭа аиҳабы Қәыџьмахан деибга-дызҩыда астол дахатәоуп, акы иҩуеит.
– Шьыжьбзиақәа, – сҳәан, сылреихырхәеит. Игылақәаз аҭаҳмадацәа рцәа иҭаӡыӡаауа ԥшьшьала иаасеихырхәеит. Қәыџьмахан – даҽакакәым илымҳагьы мҵысит. Уигьы сыԥхасҭақәа иреиуоуп – саақәԥсычҳаит.
Ус акыр аамҭа ихы шьҭацаланы акы даҿын, ҳара аԥсыншьан еиԥш ҳуауаӡа ҳаихагылан. Нас ателефон аақәихын, ҳлымҳа аҵ ыҵӷәааны џьоукы драцәҳаит. Аҟыгәҳәа итрубка лықәжьны машәыршәа илаԥш нахьирсит. Аха уи машәырӡамызт, имч-илшарақәа зеиԥшроу еилаҳкаау, еилаҳамкаау гәеиҭарц акәын. Са еилыскаахьан. Аҷышәра дналагахын, аха икарандашь нықәыршәны атрубка аашьҭихыхт. Аҭаҳмадацәа уауаӡа иахьгылаз еисиин, иаазазамазеит.
– Алло-о, шьыбжьон бысҭак бызуама, асыӡбал бымоу, аҳы, снеиуеит ус акәзар. – Нас ихы ҩышьҭыхны дҩаҳҿаԥшит «зхьышьаргәыҵа» ҳакәыхшоу.
– Абра, дад, шәҟәқәак алаҳҵан, шәахәаԥшхьоу шәахәамԥшыцу еилаҳкаарц акәын, – рҳәеит инапырҟәыҷы-шьапырҟәыҷуа. – Саргьы сышәҟәы убра иалоуп еилыскаарц азоуп, – сҷарбаӷьӡа са стәгьы уахь инрыласҵеит, мамзар уашьҭан саха имоур ҟалоит…
– Иахьатәиала шәаха сымаӡам, ари амчыбжьык ала зны шәаакыдгыл, – иҳәан, дырҩегьых, иблыша, ителефон ахь деихеит.
– Ибзиоуп, дад, абзиара узыҟалааит, – рҳәан, рыхҭырԥақәа еилаџьгәа икны индәылҵит.
Сара макьана аҳацаҟьа еиԥшҵәҟьа сыҽрӷәӷәаны сгылоуп. Акырџьара ателефон дасит, нас данааиқәтәа иџьымшьқәа ҩкыдырххыланы дҩасҿаԥшит.
– Сышәҟәы иҟанаҵаз аилкаараз акәын…
– Иуасымҳәахьеи уара, улымҳақәа ирыгума?
– Усҟак ахьынӡашәҳәо, асиа шәнахәаԥшны, шәзышьҭоу шәус ҟаҵоуп, ма иҟаҵам ҳәа абанҭ ицази сареи иҳашәҳәар усҟакгьы аамҭа шәцәақәӡрымызт.
– Ахшыҩ суҭарц, сурҟәышырц уаама, уара макьана уанӡа унеихьоу?! – инапқәа неиларшьы астол инықәҵаны дҩасҿаԥшит.
– Шәара хшыҩаагара шәаныҟаз сара ҟәыдпҟара сыҟамызт, – илеиҿаԥысхааит саргьы. Нас, ашә ахьҿаз ахь инапы ақәикит. Ҳаӷоу дҳаиуанхеит, уи абаа иаанаго сымдыркәа, ахәацаҳәа исирбаз ашә скыламхаӡакәа сындәылҟьа сцеит. Уи инаркны уахь уаҳа сҿы мҳәит, ала неиааит, абга неиааит.
Ибжьысзар ҟалап абас шықәсык инеиҳаны. Сара аус ахьызуаз сусҳәарҭаҟны дааит иара – Қәыџьмахан ихаҭаҵәҟьа. Уи аҽны сара сусҳәарҭаҟны сеиҳабы дыҟаӡамызт, уа сразҟы иакны сыҟан. Сеиҳабы икабинет аҟны ихаҭыԥуаҩыс сара сныжьны. Спахәӡа, сахҭанла иҭаӡыз уи акабинет ду сыҩнатәан.
Қәыџьмахан ари аҽны ҳа ҳҟнытә шаҳаҭгак имоур дхәарҭамызт. Ага бӷьыци ашьха бӷьыци еиқәшәоит. Ҳмаӡаныҟәгаҩ илкьыԥхьит уи аршаҳаҭга. Анапаҵаҩразы сахьтәаз дааҩналеит. Дшаасҿаԥшыз еиԥшҵәҟьа адыхҳәа дадырсызшәа зны уа даангылеит. «Мшыбзиа», «хәлыбзиа» усгьы имҵаӡацызт.
– Мӷыц дыҟаӡами? (Мӷыц Камшьышь-иԥа ауп ихьӡу са сеиҳабы).
– Уи иахьагьы уаҵәгьы дҟалаӡом, – аҭак ҟасҵеит сыштәаз, сихәамԥшӡакәа. Даагьежьын, дындәылҵит. Дук хара имшьҭыкәа деиҭааҩнашылеит.
– Ари аршаҳаҭга уара унапы аҵауҩыргьы ҟалоит, – лҳәеит шәмаӡаныҟәгаҩ, абра унапы аҵаҩи, – саԥхьа иаақәиҵеит. Сара иршаҳаҭга сахәамԥшӡакәа ателефон аақәсхын, издыруаз аӡәы сылзасит. «Аллоу, – иҟоуи бызҿузеи уажәы «апричоска» ҟасҵоит бҳәоу, ыы, уи бзиоуп. Иаха аахыс бхы шԥаббо, бзаманоуп, ыы, уахагьы иаваршәны ҳазцарыма, аликиор сара иназгоит, конфеҭ-чанфеҭқәак аашьҭышәх бҩызеи бареи, Манчагьы дназгахуеит. Апластинкақәа «Буги-буги», «Твист», «Рок-н-ролл» сыԥшааит, урҭгьы наагоит, уаха иаркы-иаркы, ирцә-ирцә ҳәа ҳақәзаап, аа бзымгәырӷьауеи, дад, аҳы, абзиаразы, сҳәыҳә ԥшқа! Ааилашәшәразы...» – атрубка нықәсҵеит. Ари «суа» дуауаӡа дысхагылоуп, акыргьы дҟаԥшьхахьеит. Ихаԥыцқәа еихарӷәӷәаны, аха дааччашәагьы ҟаиҵоит. (Ари аршаҳаҭга уажә имоур ҟамлозаап).
– Урҭ афы зысыз урҟәаҵны абри унапы аҵаҩы, абааԥс, сааҭк ашьҭахь адәыӷба дҭалоит ари ашәҟәы зҭаху…
– Алло, алло, – атрубка аақәсхын, Манча иахь сасит, – Манча, иҟоузеи иаха аахыс, ухы умыхьӡои, пахмелиа ҟауҵахьоума иахьатәиала? Аа, уи бзиоуп. Уара ани угалстук аиуа саргьы акы сзыԥшааи, уи модазаап, рҽаҿыршьаауеит умбои аӡӷабцәа…
– Уара, абри унапы наҵаҩны соушьҭи наҟ, нас даргьы уаргьы шәызхара шәеицәажәалап! – ибжьы аарымчны иаасыдицалт.
– Изакәи снапы зҵазыҩуа?! – струбкагьы шыскыц искуп.
– Изакәу уасымҳәахьеи уара, абри аршаҳаҭга унапы аҵаҩы, – иҵегь даахан саԥхьа иаақәиҵеит. Аршаҳаҭга сылаԥш нахызгеит, иара деихаԥсы дысҿаԥшуа дгылан.
– Ари снапы сзаҵаҩӡом! Алло, Манча…
– Изабан, иакәым акранума?!
– Мамоу, изакәаным акгьы анӡам, аха ара уаныҩналоз ашә аҟны ианыз уаԥхьоу? (Саргьы «уара» сҳәеит).
– Иануи ашә?
– Аҵара умашәа уҟоупеи, ушԥазамыԥхьеи, уа иану аҩашеи аԥшьашеи роуп адкылара аныҟоу ҳәа. Иахьа шәахьоуп, уаҵәы уаар усыдыскылап.
– Изакәытә дкылароуи узлацәажәо, усҟак имырӷыӷккәа абра унапы ануҵар, сцеит, иаҳа иузеиӷьзар ҟалап, – ибжьы рӷәӷәаҵәҟьаны илсықәикит. Сарӷьа напы ҩышьҭысхын, ашә ахь схысга нацәа кәаӷӡа инасырххеит. Иаргьы (сажәа ҩбамтәкәа) дындәылҩр дцеит аӡы шцара.
Саргьы сшьа кәапеила истеит.
Хымшҟа, ԥшьымшҟа рышьҭахь сеиҳабы дсыԥхьан икабинет аҟны снеит. Ҩбаҟа сааҭ уа сынхеит. Қьаадк сирҩит, абар уи:
«Мӷыц Камшьышь-иԥа, сшәыҳәоит схатәгәаԥхарала смаҵура самшәхырц. Избанзар, смаҵура сгәы ахшәеит». Ари арзаҳал сааҭк ала априказгьы ацлеит – «Дамхуп Кәантра ихатәгәаԥхарала» – ҳәа.
Уажә Қәыџьмахани сареи ҳахьеиқәшәо аԥсшәа ҳабжьаӡам.
Аресторан «Каҷыҷ» аҟны. Мҵарс аконика аԥшьбатәи ахпыҿ лҭаирпҟан, ҿамҩак аборжом дҩаҿыхәаны, акәты амаха ааиҿыҵиҳәан, дҟәиҭӡа, дсыхәаԥшуа даатәеит. Саргьы ацаблыкь ацәҟьа иакыз еиԥш сиҿаԥшуан.
– Цәгьала усҭахуп уара, Канхәа, – хаҵаҵас иаартны ибзиабара цәыригеит, ԥыҭк ус ҳтәан. Даҽа хпыҿк-хпыҿк ауҳажьит. Уи сныҳәаҿа акәын. Хыжәлас ашоколад ацынхәрас уи ацәа сфоит ҳәа далагеит, сара уи зымуит, иаҭәасымшьеит, сиҳәо-сичо ашоколад ацәа иҿыҵхны, асалфетка исҭеит. Нас Мҵарс исеиҳәеит, раԥхьа иргыланы ачеиџьыказы сџьыба иҟьаҟьаӡа ишаартыз атәы (иахьада капеи кылҵәак исымҭаны аӡәы ифахьеит ҳәа сыҟам. Ари иаҳфо, иаҳзыҳалалхааит, суалафахәы рыцҳа акәгәышьоуп), аусураҟны аԥышәа ду, ауаа сҿыԥшыртә еиԥш, ишсымоу далацәажәеит. Уи уақәшаҳаҭхартә иҟазар ҟалап, абар шықәсы наҟьак ҵуеит ахәҳахәҭра аган ахь ала аус зуеижьҭеи. Нас сымаҵушьа маҵушьа ишеиԥшым иҳәеит. (Убригьы иашоуп избанзар, сусураҟны аӡәы симацәҳацт,
аӡәы симашҳацт, анцәа илԥха роуратәы, са сыдәқьан уаҩ дыҩналагәышьаӡом). Стауарқәа иахьрыхәҭоу икәаԥӡа ишықәу атәы иҳәеит. – Уи Самарҭалуп. Стауарқәа: срахәыц кәанҷқәа, сгәырқәа, зеиуа хкы уҭаху абантқәа, еиуеиԥшым ажәытә ҳәынҵәра дуқәа, ичыхәԥсараха ажәытә џьарсеи касы ԥшаахқәа, аҳәса аазго рзы уҳәа, убарҭ зегьы иара ишиҳәаз еиԥш, икәаԥӡа, мшаҽны иахьнықәырҵаз иқәуп.
Даҽа хпыҿк-хпыҿк лаҳашьҭит. Нас ҳхәы ҳазҭоз даалыԥхьан, аҳәаҿыс ақьышә ӡны исзаага, хыжәлас исҭахуп ҳәа леиҳәеит. Уи шхыжәла бзиаз саргьы сақәшаҳаҭхеит, аха лара иҟам лҳәеит. Уи ҳалжьоу, ҳлымжьоу аилкааразы аресторан адиреқтор ҳиԥхьеит, аха уи дҳақәымшәеит.
Мҵарс сныҳәаҿа еиҭеикит. Имӡакәа дырҩегьых иҳәеит сара сышуаҩ ҟәымшәышәу, ауаҩы ҳалал асыс-ԥшқа, амаалықь, иаха иаанагаз аҭаца қанқаша шсакәу. Нас схы иҭагаланы исеилиркааит, ас са сеиԥш ааӡара бзиа змоу ауаҩы, хымԥада изыбзоуроу сани саби шракәу (рыхараҭ бзиахааит рыцҳа, урҭ сара сырхаанӡагәышьам).
Аҵыхәтәантәи ахпыҿ ҳаиԥырҵра иазкыз аҟны, хаҵаҵас дымшәа, дмырҳа са сыҟнытә абзиабара имцаха ицраз игәы ҭыӷьӷьа иаацәыригеит. «Схи сыԥси реиԥш бзиа усымбозар, ихырҵәааит сыхәда инықәкны ақды»… Сара… «Оо, шәарҭ амашәырқәа, игәеигәеиуа жәлар ирылоу, сшәыҳәоит дырцәышәхьчарц Мҵарс, рыцҳарас адунеи иқәу зегьы»… Маҷкгьы сылаӷырӡ аахыжжылеит. Аԥхӡы исҿықәҳәҳәыз, смаркан чабра ду ала, ани сыдәқьан аҟны уаҩы ианимгаӡа, «почин» ҟасҵоит ҳәа иаасхәаз, аасҿысшьын еилабааӡа, еилаџьгәаны сџьыбахь слахеит. Схгьы наԥхьасҳәашәа зун, исылшоз ала сааҽырбеит. Егьаумҳәан, ари ауаҩ акадр дреиҳабуп, сигәамԥхар, слымҳа саркьада избараҳа амаҵура ҿыц сызқәиргәыӷыз збараны сыҟам. Аиҳабыра «ақьышәқәшьы» рзутәуп ҳәа шәмааҭк ҷаԥшьӡа иԥсахны исҭазгьы аҳәахәда еиԥш илыбжьаӡ ицеит ауп санигәамԥха.
Агыларахь ҳхы ҳархеит (ҳазгылозар…). Убри аамҭазы, аҽырххахагьы сымҭакәа дҩаҵҟьан, сааигәыдирӷәӷәалан,
аҵәахаҵәахҳәа сигәӡит. Саргьы сидҳәаҵаланы дгәыдыскылеит.
Иааҳадгылаз аофициантка, бхы иакәхшоуп сҳәан, суалафахәы зегьы шеибгаз абӷьыжәҳәа иналымҵасыжьит. – «Ари рацәоуп, арысҟак аҭахӡам», – лҳәан, еиҩырҿа, илымпыҵарӷәӷәа шьҭахьҟа днаскьеит.
– Иауазеи, иауазеи, арацәа-амаҷ ҳәа аума?! Уахатәи бааԥсара абанӡанеиуа, ибыдкыл, быххь згеит, уаҳа бзиарак ҳамамзаргьы, аԥараҵәҟьа ҳахашшаауа ҳаҟам, ибыдкыл, сыԥсааит сҳәеит сара, (Усҟан лара иаҳцәынхаз акониак зҭаз аграфин ахәда быжьпаа кны, сԥарақәа еиқәырҽы лџьыба иҭаҵаны, итәаз днарылс-аарылсуа дбыжьҵәраа дцон. Шаҟа лымаҵушьа ԥшӡоузеи, шаҟагьы ааӡара бзиа лымоузеи. Сажәа ҩбамтәкәа акәатаҳәа сԥара лыма дцеит. Ас ааӡара зыџьшьоу ани аби роуп, уи Мҵарс имдыруазар, уаҳа издыруада.
Ҳдәылҵит аресторан. Даҽа ҩынтәҟа-хынтәҟа сигәӡит Мҵарс, саргьы аҭак ҟасҵеит. Ҳаидыҵт иареи сареи. Ауха сыдәқьан санаавала, уа ателефон шьаҟа иарсыз снапқәа акәыршаны, иаасгәыдырӷәӷәаланы слагылт. Уаҩы сиԥырхагам, уаҩы дысԥырхагам. Уи аамҭазы уаҟьанчаҟьан быжьқәак сгәы иаақәҩит «уарбан-чарбан» ҳәа. Сара ҿысҭуам, нас илысхакыҵәҟьаны агәызҳәа маџьарк ҭыҩрит. Амаҵура ҿыц ахьсоуз исхгәырӷьааны ихысуеит ҟасҵеит зны. Усҟан сыдәқьанхьча аҭаҳмада иакәзаап.
– Иҟалеи, сыдәқьан аӡәыр дақәлама?! – сиазҵааит ашьаҟа цәгьаԥсышьала санаамикәкәаа. Ахәшәбылфҩы иҩысҿачызгьы сԥынҵа илҭеибагәан, аҵықь-аҵықьҳәа хынтә еиқәырццакны сиҿеимсеит.
– Ҟоҳ, Канхәа уоума, уара?! Удәқьан иақәлаз уҳәаргьы иҩнажьу, уара ари ашьаҟа угәаблыра задхалеи, аҩныҟа узымцои?
– Сыдәқьан аӡәыр дақәлазар иумӡан… срахәыц кәанҷқәа ргазар уар… уаргьы саргьы ҿааҳәыра ҳмоуа аӡымшын ҳашхырҵо удыруазааит.
– Уа аиаша уҳәеит. Арахәыц кәанҷқәа улҭаҳәахаа удырӡыр ауеит жәаба, жәохә нызқь уфар аиҭааӡара ҳәа хәдықәҵала уҿырхуеит.
– Нас ишԥа? Ишырбалакь ауаа дырӡуам тәа… Уара ус уҿы уааҭасуа, иубалакь умҳәалар еиҳа еиӷьуп.
Изулакгьы сгәарлеит аҩныҟа. Исгәалашәоит ҳгәарԥ санҭала, лажәк снанамышьҭырц иалагеит. Даара акыр ҳаибарххеит иареи сареи, иааԥкны инылыҩрааит. Аҵыхәтәан саншӡа, ашьапы ауаҭәашәпара сацҳан акукуҳәа иҳәҳәо ҳақалақь иҩалапҟа ицеит, ус ауп ишыҟоу гьааурмааинцыз. Анцәа имчала ҳақалақь аҟны уажәы алақәа ҳрызрыцҳаӡам.
Зеиуахкы уҭаху. Ахьчала мурақәа уҭахума, рлымҳақәа ҩардаџӡа, аԥинақәа шьҭаҳәс-шьҭаҳәсӡа, рылақәа кылшәшәаа. Уаха шаанӡа аху-суҳәа рыбжьқәа ҿацаӡа ҳгәы ишықәыҩуа аашоит. Ҳаргьы ҳгәы ҭынчгәышьоуп, ҳраҳаҭны ҳацәоуп. Ихаҵоуп мшәык, ма қәыџьмак ҳгәарԥ иҭалозар.
Ишеит. Сгәы цәҳәыхаа сҩагыланы, уедрабжак аҟара аӡы ыжәны сџьыбақәа ласкәантраӡа, сыдәқьан ахь усура сцеит. Иҟаҳҵари, «қьышәқәшьык» ҟамҵакәа маҵура бзиа урҭом иҳәоит Мҵарс, иаха имгәацәажә еиҵысҳәеит, иахьа, ма уаҵәы, маҵура ҿыцк соуеит, шьҭаҵарҭа дук сыҵаиргылоит. Сыдәқьанажә аасыртын, сныҩналеит. Машьаллаҳ, «шьыжьы игылаз иҽан ҽаба аҵеикит», быжьҳәынаԥкыгак быжьҳәынаԥык рҿазза ирҿоуп.
– Акрахьыҟоу шәымцо афаха-ажәха анцәа ишәиҭом акәымзар, аҳәынҵәрақәа шәымфозар акгьы ыҟаӡамеи, – ҟьаԥ-чаԥҳәа аҳәынаԥкыгақәа ааимыршәшәаны, аҳәынаԥқәа наҟ ааҵра инавасԥсеит. Дук хара имшьҭыкәа Мҵарсгьы дааит илацәақәа кылчаа.
– Иҟоу уасҳәап, Канхәа. Уи аҭыԥ иашьҭоу рацәоуп, егьаумҳәан анс аҭыԥ мариам… аӡә дааин иҳаиҳәаз удыруоу иахьа?
– Ыы, ииҳәеи зыҩн иҩнанҵәаз?
– Ауалафахәы сҭахӡам, уи шәара ишәымаз, убра аусура салашәырга, убри ашьҭаҵарҭа сыҵашәыргыл, – иҳәеит…
– Ус акәзар, уи сара сыдәқьан ишәымҭо, ара усгьы ауалафахәы ақәӡам.
– Ауалафахәы шԥақәым, Канхәа, удәқьан? Уплан наугӡар, есымза ауалафахәы умоуази. Уара капеик аҳәынҭқараа ирумҭаӡацт ауалафахәы злауауеи. Уҭи сыҭи еишьҭоуп. Уи иазаауеи, уажәы уахьиааго ашьҭаҵарҭа аҟны иуҭаху зегьы унапы иҵыҵуеит. Уоуп қьафура ахьыҟоу. Ахәымҽханшәа даҽа ҩышәҟа мааҭ ԥшааны исықәыршәа. Аԥсахра иҭахуп ани акадр реиҳабы, сасцәақәак изаауеит.
– Ус ада ишамуа умдыруеи?
– Аа, исымдыркәа…
– Нас, уи ауп, абзиараз!.. – дцеит Мҵарс дындәылҵны, саб рыцҳа иахь.
– Даҽа ҩышә мааҭ иҭахуп сызҩахәы надкыланы.
Сцеит ани ашәмааҭк змысхыз иахь, даҽа ҩышә сирԥсахырц. Аха уигьы дарак симыргәырӷьеит. Исеиҳәеит ашәмааҭк имсыԥсахыз аҿҳәара ахьахсырԥаз азы аӡбарахь сышриҭаз. Схы аабыӷ-быӷны аҩныҟа сааит.
Амаҵура ҿыц Мҵарс сызқәиргәыӷыз ааигәарагьы сзымнеит. Амала, хаҵарас иҟасҵаз, зегьы ирбо, ираҳауа, аргама сиҿагылеит амаҵура сақәыргәыӷны шәмааҭк аԥсахра ахьӡтәны ишсымихыз. Даҽа ҩышәгьы «аԥсахра» сымихырц игәы ишҭаз, аха иара уи мап ацәикит, иабаҟоу ашаҳаҭцәа ҳәа дысҿагылеит. Егьырҭгьы зегьы иара, Мҵарс идгылеит. «Ауаҩы дызлаҟам ала ицәажәо, ицәа ԥызҽуа, уара уцәгьаҳәаҩуп», – рҳәан, сызмаз смаҵура хәыҷгьы наҟ саамдыршәеит. Маҵура нагӡа ыҟам, ацәа шәцәоуп, уи сара схалагьы ишәысҭон, – сҳәан, сцеит.
Ҳла Муражә «апенсиахь» иҟоуп, ашра иаҟәыҵхьеит, агәарԥ аҟны амра аҽаҭаны ицәоуп иаашар хәлаанӡа. Ахәылԥаз ԥҳәыс еиламгылак агәарԥ дааҭалан, сыхьӡ ҳәаны (сыхьӡ ара исҳәар сҭахӡам) акаҩҳәа ҿылҭит. Ҳлажә ҩаҵҩрын «аақаақ» ҳәа иналзыҭрысит. Саргьы, дафома, анаџьалбеит, ҳәа ашә схы ныласкит.
– Аԥшәма дзеиԥшроу ауми илагьы зеиԥшроу, ахаԥыц ҭыхны ауаа ирзыҭрысуеит, – лҳәеит лара, ҳаандагьы ҵәҩанк лалылжәаан, иаалырҟымҟымит.
– Ибыцҳаӡом, ахаԥыцқәа каԥсахьеит, – сҳәеит сара.
– Иара ахаԥыцқәа каԥсахьеит, аха уара ухаԥыцқәа макьана иҟоуп, уаҩы иҵимҵҟьаацт, анцәа имчала лҳәеит.
Абас аԥсшәақәа анааибаҳҳәа ашьҭахь «аҩныҟа бааи, бзиала баабеит!» – сҳәеит, дышԥааири, ланаџьалбеит, ҳәа сгәыӷны. (Сымацара сакәын аҩны иҟаз). Лара исҳәаз аҭак ҟамҵаӡакәа, лыҵәҩан илкыз… (Мамоу, идәықәлымҵаӡеит) инлыҵаргәаны, ҿымҭӡакәа схаҟнытә сшьапаҟынӡа акыраамҭа лала сеиԥхьашьшьаауа дсыхәаԥшуан. Саргьы сшьапқәа снарыхәаԥшны, сӡара аарҽеины саагылеит. Иауеи, иауеи, аасгәахәын, Мурахьгьы снаԥшит, аха уи насҭхашәа иианы, иҭаҳәахаа ицәахьан. Иахьыцәаз иҟрымҿрымуа ԥхыӡк иалан.
– Уара уаб Џьгәаҭ жәынҭашкәакәа рыцҳа уанихшаарыз, ҟабақк ихшар…
– Аҟабақ аҵкьыс сара сеиӷьым бҳәарц аума ибҭаху? – ҵоуп схы ҟабақк иаҟаразар ҟалап, аха уиала сыхә бшьар иашам!
– Уаҟәыҵ, уаҟәыҵ наҟ, уҿы иҭырҩуа уздырӡом. «Кәу-кәукәу» – ҳәа агазеҭ санҵаны ауаа срылауҵеит. Аашар аталкәычка сықәгылазар уара уусс иалоузеи? Сплан уара уаҵахама? Унеины усыцхраа ҳәа уасҳәама? Капеиқәак соуеит ҳәа акәу изыҟауҵаз? Иуҳәар, сара иусымҭози, рыцҳа. Уаб дунеихаан аӡә ухахь уџьымшь ыҟоуп ҳәа иеимҳәацызт. Уара укарандашь ҵәрыбзӡа икны џьара цәгьак абазбари ҳәа укылԥш-кылӡырҩуа удәықәуп. Абри иубо, саб иԥсаныс… (лыҵәҩан ҩышьҭылхит), аха сара сыԥҳәысуп уи еиԥш иҟоу сықәнасыргом. Сыԥшәма дҭакуп, абар шықәсык ауп игу, дшааилакь еиԥш агазеҭқәа рахь аҩра уаҟәыҵуа уҟасымҵозар, нас уԥҳәыс лҟны унеины уҽхәалап, – лҳәан, агәашә ҩкыджьылангьы дцеит.
Дсымбаӡо данца ашьҭахь аччара салагеит. Лхаҵа шықәсык агуп иаара, сара хымз рышьҭахь апенсиахь сцоит…
Ҳгәыла аҷкәын арра дыргон. Агәылацәа зегьы дааҳалалан, аҩнынӡа шәнеи, аҷкәын дныҳәа-ныԥхьаны ддәықәаҳҵап иҳәеит. Хаҭала сара сгәырӷьаҵәа сааҟалеит. Ахә мшәа, аԥса мшәа акрыфара сара еиҳа пату ақәсҵоит. Аҩны иҟоугьы ллымҳа инҭысшьит, бдинаныс, баалар чашәк, кәтыжьк зҳәаз иеиԥш, акы бнамыцҳари ҳәа. Са уаасҟәаҵны ахәыҷқәа зегь уманы уца, кәацк рфап ҳәа салҳәеит.
Ус егьыҟасҵеит. Ихылтыҿ-хылтыҿӡа ахәыҷқәа рыбжьҩык исыварԥало исыманы снеит.
Ачара хпыҿ замана, еиԥш қьафура збахьадаз. «ԥсима-лаҳ» ҳәа саҳәызба ааҭыхны, скалҭ аҿацә инахьшьны ажәҩашәаҟьа исымҵаз инасырхон еиԥш, – Аҩызцәа абзиа шәықәзааит! – ҳәа аӡә дҩагылеит. Ҭамадак далихуазаап, шьыри, са сҟаиҵандаз ҭамадас, ианаџьалбеит. Нас иажәа инациҵеит: – Абас агәырӷьарақәа рзы ҳаиқәшәалааит, уаха ҳзықәныҳәаны уаҵәы аррахь идәықәаҳҵо аҷкәын сааикәыхшоуп, зегьы дшәыҷкәыноуп, дҵеи мшхааит, абџьар иҟәниҵоит, машәыр идгаламкәа дгьежьааит, ҳаҷкәын дҟаҭәаны дҳаздәықәҵом. Абри амҩахь ӡык алеижәып, – иҳәан, иҟаԥшь-ҟаԥшьӡа жәаба-жәаба мааҭ ицоз ҩба иаԥхьа ачанах инаниԥсалт. О-о-с, ари нахысгьы иахьырфо-иахьыржәуа уақәымшәааит, аасгәахәт сара. Сеиҵалан зынӡак хьаԥарчк саҟарахеит. Имырӡацәакәа сџьыбақәа снапы нарҭысшьит, аха иҭысхуеи, акыр ҭасҵазар иҭысхрын. Еснагь еиԥш, амҵ рҭԥсааны иҟан.
Ус ҭыԥҳа ԥшӡак аԥара зныз ачанах аашьҭхны, тетрадки карандашьки надкыланы, дыххаччо дааҳалалеит (аԥара сара исылҭондаз, ус дыччозар збарын).
Акатаҳәа ауаа, рхырҿы ырччо, аԥара ашәара иалагеит, жәаба зшәаз, жәохә, ҩажәа зҳәаз иеиԥш. Сааигәара иааиуа
ианалага, схаҟнытә сшьапаҟынӡа амцабз ҩасхҟьеит. Ашыӡ зызцәырҵуа иеиԥш сеилақыџьқыџьуа салагеит.
Сыжәҩашәаҟьа шшаԥацалаха исымҵаз санынахәаԥш сҿыҵа ахәхәаҳәа аӡы аауа иалагеит, нас ашьшьыҳәа аишәа инықәырҳәазаны, суапа иныҵакны, шьҭахьла сеишәа снахыҵын, алашьцара сыҽнасҭеит. Ахәыҷы аиҵыбӡа илаԥш схызаарын, баба, уабацо ҳәа арҵәаа ирган, дсышьҭалеит, уи ибжьы егьырҭ схәыҷқәагьы ираҳан, идәықәлеит. Зегь ҳаицрыԥсса ҳаишьҭалан, агәашә ҳҭибагеит. Зкәац хәы мҵазырсыз дубап, иахьымӡаз дубап, аха амҩахь ҳаилабжьаны дасу иҳамақәаз еиҩаҳшеит. Аҩны ҳанааи, аҩы ҳара иҳаман, аҩны иҟоу абысҭа ҳзылун, ҳхәап-жапуа капеикылҵәакгьы мшәаӡакәа краҳфеит.
Арра ицо изгьы ахаршә ашәара уажәоуп ианцәырҵыз, ас «имодахар», ҳаӡит, иалухи.
Жәохә шықәса аҵара сҵон. Егьысҵеит. Жәеиза класс ацәа иҭцаны салгеит. Арсҟак аҵара змаӡамгьы амаҵура бзиақәа рымоуп, саргьы хар змамшәа иҟаз маҵурак сашьҭалеит. Атаксистра акәын исҭахыз. Аха уи аныҟәцара азин узҭаша аҩбатәи акласс ашәҟәы ҳзыԥшаа, нас ҳахәаԥшып ҳәа сарҳәеит. Уи ҩышә мааҭ ҷаԥшьӡа аконверт иҭаҵаны, знапы ианыз иџьыба иҭасҵеит.
Мчыбжьык ахала-аҵыхәала амашьынаныҟәцаҩ аҩбатәи акласс ҳәа ашәҟәы ҿыцҳҳараӡа исыманы АТК аиҳабы икабинет сныҩналеит. Уи ихаҭыԥуаҩ иахь сишьҭит.
– Хәышә!
– Хәышә рацәоуп, ма хышә мааҭ?
– Уи азыҳәа егьумҳәан, изымуа усуп.
Иҟасҵоз, хәышә мааҭ иԥсы инаҭаны, адырҩаҽны атакси снақәтәеит. Сажәа зсыррацәарызеи, хымз роуп уа аус ахьынӡазу. Стакси иаақәсыртәоз зегьы, иаасыдаргалоз аԥара имаҷуп, ирацәоуп ҳәа сазхьамԥшӡакәа сџьыба иҭаҵаны снаҵҟьон, «ацәынха ҳаумҭаӡои» ҳәа иҳәҳәо исышьҭалоз рацәаҩын, аха, шамахамзар, аӡә дысхьымӡеит. Ацәынхамкәан, ус гәабзиара роуааит, сара шәкы-шәкыла изысҭоз ацәынха акәмызт, иара ҟәныршьон. Аха, иазууазеи, ауаа рыбз – бзым. Рыбзқәа кылырҳәҳәа исзашшуа илеи иласышьҭалан, смаҵура саамдыршәеит. Сыгәнаҳа анцәа ирықәиҵааит, даҽа мызкы-ҩымз заҵәык исадраӡар, нас схалагьы сцон «Волгакгьы» ҷыгәӡа аҵәаҟьа инҭасыршәуан. Аплан ҳәа аҳәынҭқарра егьсзамҭацәеит.
Хымз наҟьа дуӡӡа аус изуз «Москвич» ахә ауп исырҳаз, егьаасхәеит исҭахӡамкәа. (Егьзласҭаххои, ауаа «Волгақәа» ирықәтәоуп, сара урҭ среицәоума…).
Амаҵура дуқәа рхы ианырҟьеит, урҭ сара срышьҭаӡам, акыр ибеиаз колнхарак аҟны ҳасабеилыргаҩыс аусура салагеит. Ашкол аҟны атаблица бзианы исдырҵахьан. Ҩынтә-ҩба ԥшьба ракәым, иаҭаххозар хәбагьы алсхуан. Шықәсык аҟара аус зуит, с«Москвичгьы» снагәҭасын иҭины «Волгак» ҿыцҳҳараӡа снақәтәеит. Дара самырхаанӡа сҳәан, сшыԥхаз арзаҳал ҩны сықәҵит.
Хышықәсаҟа маҵура саламлаӡакәа смашьына сақәтәаны снеиааиуан, сыԥсы сшьон. Акры зуз иԥсгьы ишьар ауми! Аха ируама? Џьоук кылԥш-кылӡырҩуа, абри ихы зланыҟәигои ҳәа исышьҭаԥшуа иалагеит. Анҵәажәқәа, схы сызныҟәымгар ҳәа ишәозаап!
Сахьныхоз ақалақь аҟны сгәашәаҿ дәқьанк схала исыргылеит убри сагьыҵагылеит.
Ҳәынҭқараа рнаҩс анхацәагьы рымаҵ зуан ара. Анхацәа арыжәтә рымхны ирзеиҭасырсуан, ҳәынҭқараагьы рплан насыгӡон. Аҵәгьы мблыкәа акәацгьы ӡуа, схгьы сшьгәышьомызт. Аха уигьы џьоукы иргәамԥхазт шықәсык ада аус сыдмыруит. Аҩн ҿыц сызҿызгьы ашьҭыхра сахьырмыгӡеит. Ҩышәҟа мааҭ нарыхәлажьны арзаҳал зҩит «хатәгәаԥхарала» сышцо ала.
Уажәы афымца ӡлагараҟны ӡлагарахьчас аус зуеит. Ауаа акрырҿасҵоит, саргьы акы снацҳауеит. Хәба-фба килограмм ашыла ҽнак исхашәалоит, ауалафахәы усгьы исоуӡом, снапы
анысҵоит ауп, аԥара – дара амаҵура сызҭаз иргоит, ирзыҳалалхааит, сазыразуп.
Абас схы сымшьып ҳәа саҿгәышьоуп, дырҩегьых аӡәы дысԥырхагамхозар.
Аредақциаҿ аус анызуаз акәын. Усҟан сара афелиетонқәа рыҩра бзиа избон, исықәманшәалахошәагьы сыҟан. Зус қәнагала иныҟәзымго ауаҩы данызбалакь, сҩыга аԥынҵа ҵарӡа иаанкыланы снатәон. Инҭырҳәцааны аҟаҿыҳәа ицҳауа афелиетон сыҩуан.
Адырҩаҽны уи агазеҭ ианылон. Адырхаҽны сӡыӷәӡа сыԥшын агазеҭ ианысҵаз иазыруа збоит ҳәа. Иагьызбалон сара. Абар урҭ рахьтә акык-ҩбак. Абуфеҭ иҵагылаз ауараш ииҭиуаз абжак ӡын, уи агазеҭ данысҵеит. «Иуфаз узхоуп», рҳәан, дызмаз имаҵура дламҳәаны аресторан аҟны диреқторс дҟарҵеит! Уи сгәы ԥнажәеит…
Есқьынагьы зкабинет иҩнатәаны зыԥсы зшьоз аколнхара ахантәаҩы агазеҭ данысҵеит. «Уԥсы иушьаз узхоит», рҳәан, дламҳәаны, аԥсшьарҭа ҩны диреқторс дарҭеит. Уигьы саргачамкит…
Аколнхара арахә рферма аиҳабы ашә ӷьычны аҩныҟа ишигоз, арахә ԥсуазшәа ақт ҟаҵаны ишьны ишифоз агазеҭ ианысҵан, ашьҭахь, уи аферма аиҳабы аколнхара хантәаҩыс дарҭеит.
Нас саалаган, сара схазы афелиетон зҩит. Ианаамҭоу аусураҟны смаауазшәа, агәаҭарақәа анымҩаԥызго аҵарҭыша згозшәа уҳәа, схы иааҭашәаз зегьы анысҵеит. Адырҩаҽны ари афелиетон анҭыҵ, сыбз сқьышә иаақәшьуа, сгәырӷьаҵәа саԥхьеит. Сааҭкгьы мҵыкәа аиҳабыра рахь исыԥхьеит, аҩны иҟоу лахь адырра ҟаҵаны, сшьапқәа сыҵԥраауа сыҩны снеит.
– Ари афелиетон иануҵаз иашоума? – исазҵааит.
– Ааи, ишыжәдыруа еиԥш, сара амц сымҳәаӡацт, – иаарԥшқаны, сааԥышәырччаны инарасҳәеит.
– Арзаҳал иҳарҩру, ҳхала иҟаҳҵару? – инеизҵаа-ааизҵааит.
– Арзаҳал сҩыр акалашәа иҟалоит, шәхала иҟашәҵа, – сҳәеит сара, избанзар, аиҳабыра зырҭо арзаҳал шимыҩуа здыруан.
Иара уаҵәҟьа априказ сырҭеит. Сыԥхашьа-ԥхаҵо ҭабуп ҳәа среихырхәо сприказ сыманы адәахьы сдәылҵит, аҩны иҟоугьы уа дысзыԥшын, ҭынч ҳаицаԥхьарц, ҳаицгәырӷьарц.
Ашьшьыҳәа, амаршәа кны сџьыба иҩҭызган ҳнаԥхьеит.
«Цгәажә-иԥа Кәантра лахь иҭаны имаҵура дамхуп, имаҵура ихы иархәаны иакәым ахьыҟаиҵоз азы».
Цқьа исгәалашәом, аха ахәшәтәыҩцәа рмашьыналоуп сгәахәуеит аҩныҟа сызлааргаз.
Уажә сҩыга аԥынҵа хәхәаӡа иахьықәу ааигәарагьы снеиуам, сҷыгәӡа аҩны стәоуп.
Сара ԥҳәыс даасымгацызт. Убри азы иахьсаҳауагьы, иахьсмаҳауагьы, чароума, ԥсхәроума, џьара иагсыжьуамызт. Сҩызак ак сзиун сгәы ԥжәаны сыԥсуеит. Уи иаб иԥсхәы аниуаз ҽырххыла дааны исеиҳәан, уасак ахы сахо изызгеит. Иҩны аниныҳәозгьы даан ҩажәа мааҭ ҷаԥшьӡа «иеишәа» инықәсҵеит. Ԥҳәыс данааигоз аҟара наисҭеит…
Саргьы аԥҳәысаагара сҽазыҟасҵон, илоуҵаз ааурыхуеит ҳәа, снацәақәа харҟәало, исзылаз сыԥхьаӡеит. Ари сҩыза (ихьӡ сҳәом, ижәла сҳәом) суацәа раԥхьа днарыгланы иасҳәеит. Аха, мап! Гәырӡ, шашәаӡ дынкылаӡ дцеит. Дмыӡӡеит, аха дмааит.
Уажәы «аӡбаҩцәа» дрысҭап ҳәа сгәы иҭоуп.
Саргьы ари аҽны саалаган, исылшоз ала аҩны иҟоу лымаҵ зуит. Ашьыжь шаанӡа сҩагылан илыдысныҳәалеит, лымшныҳәа – Март 8! Нас амца еиқәысҵеит. Лара диоуп дхәаԥӡа, лхы лыршышуеит, гәыбӷанс илуҭои – лымшныҳәа ауп. Сара ашьшьыҳәа сындәылҵын, акәытқәа скуеит ҳәа салагеит, аха амырза иагар акәын сҳәатәы анхарҵашаз, ашәақь нарыласҵан ҩкәтарцынак ласышьҭит. Ахысбжьы анлаҳа, сыԥшәма иламхацәгьахан, ддәылҟьеит адәахьы. «Ажәеиԥшьаа исиҭаз» аҟәада рыхьшы наҟааҟ икны сшааиуаз ҳааиҿаҳаит.
– Ашара убеит, аха ахәлара умбааит! Шаанӡа ҳакәты заҵәқәа ушьыма, шьҭа акәтаӷьқәа рцынхәрас аџьымшьы уфалап, – март мзеиԥш «дхааӡа» даасҿагылеит.
Аха сара слыхәаччо сгылан, «иахьатәи амш лара илтәуп, иахьазаҵәык ус ишԥасызмырхәлари» – ҳәа схәыцуа.
– Иаауҭаху рызу арҭ акәтқәа, уҭахызаргьы уаб рыцҳа иахь ига, снапы нагӡаны ак ҟасҵом, – лҳәан, днеины дхәыҵаланы диеит.
Лара диашоуп, иахьа зынӡа ус лсыруӡом, зегь сара иҟасҵоит. Ачуан ӡәӡәамызт, аха ачхәар цқьаӡа икыдын, азна аӡы ҭаҭәаны амца инақәсыргылеит. Сыкәтқәа ачуан илҭасҵан, амца нарыҵаҵаны, сыҿҟьаса сыԥшәма лԥараҭра сашьҭалеит. Уи аԥарақәа иҭаз ааҭыршәшәаны «аталкучкаҟны» сцан, ахәыҵәҩага аразина галошқәа, ибзиоуп ҳәа исымадырҽхәан, ибзиазар ҩбаны изымгои, ас абзиа еснагь уаҩ дақәшәом сҳәан, ҩбаны илзаасхәеит.
Амҩан сахьаауаз дәқьанк снавалеит. Иаасхәаз агалошқәа реиуа абыб рықәтата иқәжьын шаҟа уҭаху, аха урҭ адәқьан тауарқәа рыхәқәа еиҳа илаҟәын. Зыхә маҷу шԥалзаасхәоз, иахьатәи амш лара лымш акәын! Сгәырӷьаҵәа, сҳамҭақәа сгәыҵаҳәҳәа, аԥхӡы сҿашы аҩны сааит, акыркыр сыччо дахьиаз сналхагылеит. Илзаазгаз агалошқәа данынарыхәаԥш, азнык азы амцабз ҩалҿҟьеит, нас ԥшьшьала аҵәуара дналагеит. Абасоуп. Аҳамҭа ауаҩ игәы ҟанаҵоит, игәы арԥшаауеит.
Агалошқәа иаазгаз хномерк рыла еиҳан лшьапқәа раҵкьыс. Иҭбааҭыцәӡа, аӡын шаҟа лҭаху ақлаԥад аҵалҵоит, лшьапқәа арԥхоит.
Уажәы ахәыҟаҵарахь сиасит. Сыкәтқәа рҟны саннеи, урҭ хәаԥӡа ижәхьан. Амала, ишцәырҳәтәыз схашҭзаап, афы асааит, аха уи ажәраҟны иаԥырхагамхаӡеит, итатаӡа ижәхьан. Урҭ ааҭыхны аишәа инықәҵаны, акрурахьы сиасит. Дыԥҳәысзааит, дхаҵазааит ахәыҟаҵара иадхало сара дысзырҽхәаӡом. Амца уцрыддуа ушьқьырӡаны ахәы ҟауҵозароуп! Сыкәтқәа злазжәыз ачуан аӡы ахәараҳәа ишуа иақәгылан, алыхәҭа аахысшьылан, акәтхәыцқәа акы хымкәа зегьы ааӡаасхит. Нас ашыла лаласыжьын жәа-минуҭкгьы мҵыцкәа, абысҭа еиларҵәиуа иуны илықәсыргылеит. Акаҵахәыр сыӡбал аазгоит ҳәа аҭуан сыхәнеит (уи уоуп иҵәахны иахьҳамоу). Ԥыҭк сыцәкаҭәеит, аха избодаз, ԥыҭкгьы лыбаазган сшааиуаз, ҳацгәы ӷәыӷә алымҳацәқәа ақәԥасаны сыкәтқәа акы аҿыҵазза иаасԥылеит. Даара акыр агәарԥ ҳҭеибаргьежьит иареи сареи. Изулакь икҿацаланы иамсхит. Азмахак лҿжәаны исцәагеит, ҳазҩахәы надкыланы…
Сбысҭа ааилырхны инақәыргыланы, сыкәтқәа рцәырҳәра салагеит. Џьоукы-џьоукы аҳәсақәа реиԥш, акәты ахәыцқәа акакала амхра аамҭа ақәмырӡкәа, итатаӡа ижәны иҟаз рцәақәа сларыхан, иаагәылсырҵәрааит. Акәытқәа еиҿымхӡакәа ианумҵарҵо еиҳа ипатууп, ус аҩбагьы еиҿымхӡакәа ачанахқәа ирнысҵеит. Абысҭагьы еиқәзаҷ ианҵаны инавасыргылеит. Сҩи-суаткеи ааҭыхны инықәыргыланы, наҟтәирахь сныҩнашылт. «Бхәы мазеиуп, бгыла, сыхаара!» ҳәа наласҳәеит. Сҳамҭақәа лгәы ҟарҵацәазаап, уажәыгьы аҳәҳәыҳәа лылаӷырӡқәа аауан! Ари еиҳаугьы хаҵак иԥшәма илзеиӷьишьахьеите, уамак ҟасҵазшәа лгәы шԥарԥшааи! Аха лара усоуп. Унацәа ырбааӡаны илҿушьыр – аҽны хәлаанӡа илхашҭуам. Лгәы ԥшқоуп!
Нас, сыԥшәма дгылаанӡа сҳәан, сгәылеи сареи ҳнеидтәаларазы даазгарц сцеит. Уигьы баша дтәамызт, дқьыԥаха иԥҳәыс длыцхраауан, амҿқәа ахьышьҭаз лирбон, лара аҟәақҳәа дасны рыршьшьара даҿын. Дсыма сааин, ҳлатәеит.
Сыԥшәма акәтқәа еиҿымхӡакәа иаҳҿалымҵеит. Адәахьы илган акыргьы дадхалеит, аха, амгәагьы ҭылхзаап, еиҿыхны, ичаԥаны иаҳзаалгеит. Уи аҽны ус лсыруп ҳәа сгәы иҭамызт, аха илымухт лнапы аасыдлымкылар.
Сыԥшәма иаалнаҳауаз аҩы зегьы дара, зда ҳхәарҭам аҳәсақәа, ирызкын, рныҳәаҿақәа ракәын. Шықәсык ахьынтә Март 8 знык акәымкәа, лассы-ласс ирзыҟалартә еиԥш рыдаҳныҳәалеит.
Абас излаҳалшоз ала, ҳмаашьаӡакәа, хәылԥазынӡа дара аҳәсақәа рзы аҵәцақәа ҳкуан. Зынӡагьы ҳхы ҳамеигӡеит.
– Џьоукы амаҵура дуқәа бзиа ирбоит, иҿҟьаса урҭ ирышьҭоуп. Сара исҭаху амаҵура хәыҷы ауп. Уи шыбзиоу, агьама ахьыскыз аӡлагараҿ ауп. – Мысҭафа дгәырӷьаҵәа даҿын иажәабжь аҳәара. – Саб иблақәа уашәшәырахан азы аӡлагара сахашәыртәа иҳәан, дахадыртәеит. Ари маҵура хәыҷуп. Аиашазы, иблақәа акыр ирыгын, аха уамашәа иубаша, знымзарзны убри аӡлагараҿ аџьықәреи назгоз аӡә дашшуа смаҳаит.
Саб изласыдиҵаз ала, есуаха аилашәшәымҭазы ҳҽан цыркьы ҽықәҵаршәс ҳааҵәа ду нақәҵаны, снақәтәаны сынкылсуан. Саб имацара дыҟазар, саагьежьны сааҵәа сҽы инақәхны иназгон.
Аҩныҟа санцоз сҽы аҵҵы иқьуа, ашьапқәа ыҵарбаӷьаны сагон. Аҩны сахьааиуа «уаама, уан дукәыхшааит» ҳәа сан (аинвалидраз ашәҟәы лымагәышьоуп азы аколнхараҟны аус луӡом, аҩны дтәоуп) даасԥылон, ауаҩишәара ааҵәа лызқәа инықәырсны амаҵурҭахь иналгон.
Адырҩаҽны абазар аҿы сықәыргыланы ашыла сҿатата аҳаҳаиараҳәа исҭиуан, сшыла нҵәаанӡа шылак ргомызт.
Жәлар рышәиԥшь ауаҩы ихьымӡар ҟалаӡом. Сабгьы уи дзацәымцеит. 149 шықәса дшырҭагылаз иааиқәшәан длеиқәыбга дцеит.
Ҭаацәала имгәырҩоз уаҩ ҳаҟамызт, ҳҽан цыркьы ада. Уи аҵыхәа аффаҳәа иҟьо, иаразы кашырраны адәы иқәын.
Ус ҳааиуан. Саб ихаҭыԥан аусура салагарц сан ауа, аҭынха зҳәаз иеиԥш, иазылкит, аха акгьы алымҵит.
Ақыҭаҟны уаҳа маҵура бзиас иҟақәоу ҳәа акыраамҭа ҳрызхәыцуан. Саб иашьа Аҟәа амаҵура ду иалоу дҳацырхырааны, иҳаӡбеит аколнхара арахә рфермаҿы аусура салагарц – арахә ирымҵуа ахш ашәҟәы ианысҵо егьи уҳәа, арахә рыхьчараҵәҟьа акәымкәа (урҭ зыхьчаша дҟамлар ҳәа ушәоу).
Ус егьыҟаҳҵеит. Анкьа зны бжь-класск срылгашәа шәыҟәқәак сырхиан, арахә ирызкыз техникумшәа заочно ҳасабла саб иашьа џьара сҭеиҵеит, иахьыкәу сыздыруам. Аҵарагьы сҵоит, аусгьы зуеит. Еиӷьу абаҟоу.
Сызҭаз атехникум уалгеит ҳәа ансарҳәа, хәымҽханк ҳферма аиҳабы Гәымҭә снаидтәалан, дад, уара уҵара ыҟам, ушәара ыҟам, умаҵура сара соуп изыхәҭоу, исанаужьроуп, иахьатәи ҳаамҭа аҵара умамкәа акгьы уаԥсам ҳәа цқьа ихы иҭагаланы иасҳәеит. Аԥсразгьы имуит. Ус акәзар есуаха аҩныҟа иуго ашә, акәац, ахш рыбжа-рыбжа сара исыҭала, сузашшырц уҭахымзар, сҳәеит. (Сизашшӡомызт. Сара ианакәзаалакь ашшрақәа сцәымӷуп, аӡәгьы сизашшуам, аӡәгьы дысзамышшаит. Ус дсыршәоит ҳәа ауп ишысҳәаз). Иамуит.
Нас иареи сареи ӷәӷәала ҳаиванагалеит. Аколнхара ахантәаҩы ԥсымҭә Гәымҭә дааидгылан ҳахҩык иаҳзеиӷьыз ҟалеит. Гәымҭә аферма дшеиҳабыз дынхеит, ԥсымҭә, усгьы уи аколнхара хнырҳәны иара идын, даԥсахыр ҟалаӡомызт, саргьы арахә рҳақьым ҳәа саанхеит. Уигьы маҵура хәыҷуп, сара исҭаху ауп.
Уажәы ҳахҩыкгьы ҳажәҩа еибыҭаны, махәҿеилҳәала аус аауеит.
Дасу ҳзызкқәоу бзианы иаадыруеит.
Сара зыԥсы ҭоу арахә хатәгәаԥхарала «нырцәыҟа» ишцо ала ашәҟәы шьҭысхуеит, дара рнацәа аҵарҵоит, амҳәыр аадырхауеит.
Гәымҭә арахә ахш маҷны ишрымҵуа иҳәоит, – ҳара ҳазыразуп.
Ԥсымҭә иус усгьы ҟаимаҭла идыруеит, – ҳара ҳақәшаҳаҭуп.
Абас ҳхы ҳазныҟәгозар ҳәа ҳаҿгәышьоуп. Макьана акомиссиа ҳзымааӡацт. Иззакәу сыздыруам, аха урҭк рыӡбахә анаасаҳалакь, сцәа сыҭӡыӡаауеит, ҽааны анцәа инаимышьҭааит.
Камыгә ааҵәак азна аџьықәреи илагарц аӡлагараҿ инеигеит. Аӡлагара ашә ыҵашьыхаа иаркын. Даара акыр дыԥшит, аха аӡлагарахьча данымааӡа иан «илыхәҭаз» налыҭаны, ушьҭахьтәи иџьықәреи иҽы иҩақәыжьны, аҩныҟа иааигеит. Аҩны дахьааиз иԥшәмаԥҳәыс Марика дааҵҟьеит:
– Игахт, игахт, улақәа шааԥшуаз иахиҳәеит ҳшыла, афаха-ажәха иаргьы уаргьы ишәмоуааит!
– Иҟаиҵац ауп, иҟаҳҵари нас, игозар ҳалалс анцәа ииҭааит, – иҳәеит Камыгә.
Иамеикит ҳәа зегь дара роуп, Марика лаҵкьыс аиааира цәгьан. Аӡлагарахьча усгьы игәра гамызт.
Колнхарак аҟны азеиԥш фермаҿ лассы-ласс аԥхасҭа роуа иалагеит. Мчыбжьык, мызкы ахала-аҵыхәала цәҟатак ма ӷаацк ыӡуан.
Аҵыхәтәан ишьақәдыргылт ақәыџьма ишафоз. Аколнхара ахантәаҩы Қьамсаду аизара ҟаҵаны ирылеиҳәеит, убри аԥхасҭа ҟазҵо ақәыџьма шьны ацәа ҳзаазго ауаҩы ԥуҭк-ԥуҭк аџьықәреи ҭӡы-цыԥхьаӡа иширҭо ала. Анхацәа ақәшаҳаҭхеит, агәырқьҳәа рнапы шьҭырхит. Мшәагә ҳәа
ари ақыҭан шәарыцаҩ бзиак дыҟан, ишәақь аашьҭыхны абна днылалеит. Қәыџьмак ацәазы ашықәсан дныҟәызгаша аџьықәреи иауеит.
Дук мырҵыкәа ақәыџьма шьны, ацәа ккаӡа иаахыхны иманы дгәырӷьаҵәа иқыҭа даарылалеит. Зегь ԥуҭк-ԥуҭк аџьықәреи рымхуа Маҳҭ иҟны дааит.
– Иусҭаӡом, ԥуҭк акәым, кьылакгьы усҭом, – иҳәеит Маҳҭы.
– Избан, абар ақәыџьма ацәа ахьыҟоу?!. – дааҵҟьеит Мшәагә.
– Ари акәӡамызт ҳарахә зфоз, баша ари ақәыџьма агәнаҳа уқәуҵеит, ҳарахә зфо абри сгәыла – ҳколнхара ахантәаҩы Қьамсаду иоуп. Убри ицәа ихыхны исзааугозар, ԥуҭк акәым ҩ-ԥуҭкгьы аџьықәреи усҭоит, – иҳәеит Маҳҭгьы.
Ачарақәа… ирулааит ҵыхәаԥҵәарада ачарақәа, агәырӷьарақәа. Арԥыс иԥсҭазаараҟны зегьы иреиӷьу анасыԥхә анбаимоу? ԥҳәыс дизааргарц аҭацаагацәа анцо ауха ауп. Анаџьалбеит, игәы шԥаҟоу уи ауха, адырҩауха, адырхауха…
Ауаҩы дхыкәкәааха дажәаанӡа арҭ «аухақәа» игәы иҭахәхәа ишҭоу иаанхоит. Ахацәа шәоуп сызҿу, аҭыԥҳацәа шәшыҟало са исыздыруам. Убри аҟнытә, аҳәса аазгахьоу ахацәа ишәабжьазгоит убри анасыԥ шәаналалаз амш арыцхә есышықәса иазгәашәҭаларц (ҭаацәашәала). Уи аҽны хаҵеи ԥҳәыси излауала аицәҳара аашәырмаҷ…
…Аҳәсақәа аажәга, анасыԥқәа шәоула, аԥсҭазаара ус иаҭахуп сара сакәӡам изҭаху, сара стәы салгахьеит, ауӷә ықәхха сыхәда иқәуп. Снаҳәыр ҟалом, сааҳәыр ҟалом, ажра иҭаршәҵәҟьаны сцоит, зашәа шәаргьы шәызбаша.
Ԥҳәыс данаажәго, (зегьы иаразнак деицаажәгаӡом, аӡәаӡәала иаҳа еиӷьуп, мамзар ахаршә шәарагьы ҳахәом) «иааигогьы иаргьы еиҿымцааит, сара урҭ абасҭаху» шәзызҳәаша
шәимыԥхьан. Шәгәы иауазар, иамугәышьозар сыздыруам. Гәыкала иааиуагьы заманалаҵәҟьа ижәдыруеит, ҽзымдыр ҟашәымҵозар. Убри аҽыргызмалраз Мамсыри сареи иҳахьыз ауп абра исҳәарц исҭаху. Ажәа шәасыршьызаргьы иаашәчҳа, шәақәшәеит.
Мамсыр ҳәа сызҿу ауараш аӡы иҭиуеит, саргьы иара иҟноуп иахьызжәуа, уаҳа ааигәа џьаргьы иҟам азы. Убри алоуп ҳагьзлеибадырӡо.
ԥҳәыс дааигоит ҳәа слымҳа ианҭас инаркны иара иахь амҩахыҵра саҟәыҵит. Усура санцогьы скылԥш-кылӡырҩуа, схы наԥхьак-ааԥхьакуа мацара сшааиуаз саԥыхьашәеит.
Хәылԥазын. Аӡәы қьаадк ҩызӡа икны, Мамсыр ԥҳәыс дааигоит, зых иахәо шәнеи абааԥс ҳәа агәылацәа ираҳәо, са сахь ихы ирхеит. Ахәацаҳәа снеин ашьышьма ааигәара иҟаз аҳамам сынҭалан ашә насыркит. Сызлак ала ахышәгьы сынкылԥшуеит. Ҳлажә цас иауазшәа иааин. Ашыҩшыҩҳәа аҵыхәа ҟьо ашә иадгылоуп. Ашәаџьҳәаҩ… ашәаџьҳәаҩ сҳәоу (иаҳҳәогьы ҳҿыҵашәондаз!) ани ачараз иразҳәоз ҳгәарԥ дааҭалан «аԥшәма» иҳәеит, «шәит» иҳәеит, «чит» иҳәеит, аха аԥшәма дубар даахә. Ала аҟазшьақәа рыла акы игәы иаанагазар ҟалап, аҳамам ахь иҿанааиха, ҳла «аақ» арган ацқәа хырџьаџьан илеизыҭрысит. Иқьаад иикыз имнахырц аԥсык ааигхеит, иаргьы дныҵахәаша дцеит.
Ачара аниас абрагьра саҟәыҵит. Ус Мамсыри сареи ҳааиҿаҳаит.
– Ааит, уара, агәаҵәажәпа, аҩызареи ақәлареи зызныҟәымго, уҩызоуп ҳәа иахьарнахыс усԥхьаӡом, угәырӷьара салаумырхәит, – ҳәа слеи слеигәыдлан, ихы гарҭа имоу дҟасҵеит. «Даҽазны ԥҳәыс данаазго схала снеины иуасҳәоит, уи знапы ианысҵаз ҳаӷоу диқәгәыӷааит», – иҳәеит иаргьы.
Абас ҟалар ауеит.
Ачарақәа… ирулааит ҵыхәаԥҵәарада ачарақәа… агәырӷьарақәа… аха ихааны, иԥшӡаны, гәыкала еигәырӷьо ауаа алархәны.
Ҩыџьа цәажәон, сара сӡырҩуан (сара ацәажәара анысҭаху, ажәа ауаара уаҩы инисымҭо, ижәны саныҟоу ауп). Аиеи еицәажәоз руаӡәы игәы ҭыҷҷаауан:
– Сразҟы иакит, сразҟы иакит, хымш аԥсшьара сымоуп, иқәақәра згааит уи ахапыцҟаҵаҩ, – иҳәеит уи инапқәа еинҟьо.
– Узыргәырӷьои, иҟалеи? – дҵааит иҩыза.
– Сыԥҳәыс лхапыц лыхьуан, ахәшәтәҩы иҟны дахьнеиз, иҵихит. Хымш рҟынӡа бцәажәар ҟалаӡом ҳәа леиҳәеит, лхы еихаҿаҳәа дтәоуп, наныкьара. Хымш аԥсшьара сымоуп.
– Уи ахәшәтәҩы иадрес саҳәа, қыжәк изызгоит, сыԥҳәыс мызкы дымцәажәо дҟаиҵозар, – иҳәеит иҩыза.
– Сара камбашьк изызгон, зынӡак дымцәажәо дҟаиҵозар, – иҳәеит сҩызакгьы, ари ахҭыс аниасҳәа.
– Уа мшыбзиа, Ладикәа! – сҳәан, аколнхара ахантәаҩы икабинет сныҩналеит. Дыҩсхаҵгылан снапы аасымихит. Аҟәардә даахан инацәа нақәкны исирбеит стәарацы. Стәеит. Сиҿаԥшуеит – дысҿаԥшуеит.
– Агазеҭ азы аматериал сҭахуп, шәусқәа шцо еилыскаарц сааит, – сҳәеит. Дызлазыразыз ала ихы ааирмаџьаҟәт, қьаадқәак аацәырганы саԥхьа иаақәиҵеит. – Ҵыԥхи сынтәеи шәусқәа иреиӷьуи? – сҵааит. Ақьаадқәа исиҭаз инацәа нарықәикит, уа иануп уахәаԥш ҳәа акәхап. Нас ақьаадқәа саарҟәаҵын, сиҿаԥшуа салагеит. Иаргьы иқьаадқәа даарҟәаҵын, дысҿаԥшуа далагеит. Иҟалеи, зҿумҭуеи, сара сҟны усырцәажәахьеитеи ҳәа акәын сара сшиҿаԥшуаз. Сцәажәахьеит, аха уаҳа сурцәажәозар уаб уиԥоуп ҳәа акәын иҿаԥшылара иаҳәоз.
Ус т-р-ра ҳәа ителефон абжьы геит. Атрубка аақәихт. «Ладикәа уҟоума?» – атрубка абжьы ҭыҩуеит. Ладикәа ихы
ааирмаџьаҟәт сыҟоуп ҳәа аанарго. Ателефон иасуаз анс иҳәеит, арс иҳәеит, аха Ладикәа дыԥсыр акәын ажәак аниҳәашаз, нас атрубка нықәиҵеит.
Сара напыла, шьапыла сиацәажәо салагеит абригадақәа ирусушьаз сеиҳәарц. Зегь рзы инацәхыԥ ду сирбон. Уи иаанагоз ибзианы аусқәа цоит ҳәоуп.
Уаҳа ажәак ансзиҿымхӡа, сҩагылан адәахьы сцеит. Бригадирк даасықәшәан Ладикәа иҟны днасышьҭит сара сҟны дзымцәажәо зызҳәоу сзеиликаарц.
Уи иҟны аҿымҭра еиӷьуп, мамзар иаауҿыҵшәо зегь агазеҭ ианиҵоит. Зны ус даан, иусқәа данрылга ашьҭахь, дсасымзи, џьмак изаҳшьит, ихәы ҟаҳҵеит. Аишәаҿы, алҩаҵә ахылзз, еиқәыԥсылаха ажьыхәҭа иикыз аџьыкҵәаҵәа инахьҳәаны идәықәиҵоз дахәаԥшуа, абри акәац агьама шԥабзиоу ҳәа арҽхәара даҟәымҵӡеит. Амыждаразы, аферма џьмақәа убас ихаауп ҳәа иаасҿыҵшәеит. Ашьҭахь «Аферма џьма шԥахаау» ҳәа хыс инаҭаны, кәыкәу ҳәа агазеҭ санҵаны ауаа сыҩрылеиҵеит. Аҷык-аҷык аасыгхеит уи азы акомиссиа иааз смаҵура самырхырц. Аферма абшьтәа рыцҳа акәмызҭгьы… смаҵура слымҳа саркьада избараҳа…
Уажәы «Аферма абшьтәа рыцҳа акәмызҭгьы» ҳәа хыс иаҭаны агазеҭ данысҵап ҳәа сгәы иҭоуп, нас дахьцо зымбари…
1 ШӘАРА ШӘЫЗ ӘЫЗ УСҬЦӘАДА?
ԥыҭҩык аҿар ахьеидгылаз ҭаҳмадак днарыдгылеит. Иҭаххеит урҭ зусҭцәоу еиликаарц. Шәызҷкәынцәада ҳәа дразҵаауа иҿынеихеит.
– Сара Хакәыцә-иԥа Џьон соуп.
– Сара Маҳҭ-иԥа Роберт соуп.
– Сара Шьмаф-иԥа Ваниа соуп.
– Сара Чқмыжә-иԥа Анатоли соуп.
– Сара Ламшьаҵә-иԥҳа Жаннета соуп.
– Сара Қәабзач-иԥҳа Маринетта соуп.
Шәықәра шәахьӡааит, дад, шәабацәа аԥсуаа-гәышьазаарын…
Ааигәа ныҳәак ҳаԥылон. Иҳалшаз ала аишәа ҳархиеит. Аишәа агәҭаҵәҟьа иҟаԥшьӡа иӡны иқәгылан ашәишәи еиҿымхӡакәа, ипазанаха. Иавагылоуп аҳәаса сыӡбал, абрҷман каканла ичаԥаны, абысҭа таруа ианҵаны.
Ас афатә бзианы ианыҟоу аӡә дуқәшәаргьы уҭаххоит, ҳаӷоу имацара дчааит. Ус, аныҳәа бзиала иазнеиша ҳәа агәарԥ дааҭалеит ԥанда. Ҳлеин ҳлатәеит. Ахпыҿқәа (уажә афырџьанқәа модаӡам) анҳалс аҩы напаҳаркит. Акәац ааԥҽҽуа (акәац ԥҽны акәӡагәышьам ишырфо – еимыжәжәоуп, аха ари иҵааршәу кәацуп) ҳнаха-нахеит. Ԥанда акәац игәамԥхагәышьазаап – еи, анцәа, иара саргьы ас иҟоу саҿгәҳәааӡом, аха… ашәишәи ахь дыԥшуа далагеит, аишәагьы днықәԥш-аақәԥшит аҳәызба збозар ҳәа. Уаҵәы иубап аҳәызба, ахагара сзаама уа иқәсҵартә.
Ԥанда иган инапы нахьишьын иаҳәызба ааҭихит. Дҩыҵыззан сшәишәи днахагылеит, амаха лҿиҳәарц акәхап. Саргьы сҩыҵыззан иаҳәызбеи инапи еидгәаланы иааныскылеит. Даасҿаԥшуеит, саргьы сиҿаԥшуеит. Нас ҳаилибакааит, дымгәаартә ԥшьшьала исҳәеит ашәишәи аҭоурых. Уи зҭиуаз лареи сареи шьыбжьаанӡа ҳшеиҿыхоз, лара ҩынҩажәа лҳәон, сара – ҩажәижәохә, ашьҭахь ҩажәи жәибжь рҟны ишьақәҳаргылеит. Уажә иара даханы, амаха амҳәаны ифарц игәы иҭоуп.
Мамоу, дад, ари ашәишәи еиҿымхӡакәа уа иқәгылазааит, аишәа арԥшӡоит!
Ааԥсҭа аиҩхаа, жәлар рымҩаду аԥхьа, ҿыц иаадыртит акрыфарҭа «Аԥацха».
Шьыри шәнеины акрышәфандаз уа. Сара ҩынтәҟа стәахьеит, сҩызцәақәак срыцны.
Араҟа аԥсуа милаҭ ҳчеиџьыка ауп иҟоу. Аԥсуа ԥацха, еилырфаҷа хәажәла ишшны, уныҩналоит. Уа амаҵ зуа «бзиала шәаабеит!» – ҳәа иҿаԥха-ҿаччо, игәырӷьаҵәа иуԥылоит, удыртәоит. Аԥсуа мца, ақыдқәа еиҿажьуп, абысҭа хаббала иуны икнаҳауп. Хыхь, алҩа алшәшәо иахакнаҳауп акәац еиҿыҟьҟьа, ицыцашха, уи иҩахыкны абыцаҟь-шшы иқәжьуп ашәха былгьа дуқәа ҟаԥшь-ҟаԥшьӡа ирҩаны. Аԥацха акәакь аҟны аҳаԥшьа дуқәа ҩы еиқәаҵәала итҟәацуа ирҭәны иҵоуп. Еиҳа ашоура анбааԥсу иара хьшәашәоуп, уаханы ижәла, уҽаҭала, инҵәап ҳәа ушәоу. Ажьаӷь уатка – уигьы нҵәара ақәӡам, аӡыхь еиԥш иаауеит.
Шьыбжьышьҭахьык, сҩызцәақәак срыцны, акы ҳнацҳарц ҳнатәеит. Али-аԥси рыбжьара ҳаԥхьа аишәа иаақәдыргылеит ахәыл ҟаԥшьшьӡа ирҵәны, аҟәыд апырпыл алҟьо, ажьаӷь уатка. Хпыҿк-хпыҿк лҭаҳарпҟоны еиԥш, иааины иаақәгылеит аирыӡ азна аҩы хьшәашәаӡа, ажьҵаа ашша алхәаҭо ҵәыла иӡны, ашәха рҩа ҟәаҟәаса, акаҵахәыр сыӡбал.
Сара уамашәа избо, уи аҽны сымгәа злаԥымжәаз ауп. Убас акрысфеит, акрызжәит, егьсзыҳалалхеит.
Сара ианакәзаалакь крыфаншьҭахь сшьапы неиҵысхыр бзиа избоит. Сындәылҵит саалеиҩеирц. Санааи сҩызцәагьы гылахьан, иаҳфаз-иаажәыз рыхәгьы ршәахьан, «Ҟоҳ», са исымшәози егьи сҳәеит, аха ирушаз рухьан. Уи даарак ихьаазымгеит, ауаҩы дызқәымшәо егьыҟам… иҟасҵари, нас. Ажәакала, схәап-жапуа аҩныҟа сааит.
Аҩны иҟоу есымша, исымҳәац џьышьа, иласҳәон уи акрыфарҭа «Аԥацха» ҳәа идыргылаз еиӷьу шыҟам, знык уа дганы крылҿасҵарц сгәы ишҭоу. Самырҭалны, ҳабацәа, рабацәа рыфашьоуп араҟа иҟоу. Урҭ ас акрырфон азоуп акрынҵырагьы зрымаз. Аиаша сҳәап, абас есымша акрысфозҭгьы сықәра шәышықәса ракәым, ҩышә-хышә рҟынӡагьы аҵәаҟьа ишҭасыршәуаз. Уи иазаауеи.
Сҿаҭахьа насыгӡеит. Дызгеит аҩн иҟоу уи акрыфарҭахь.
Рнапқәа џаџаӡа «бзиала шәаабеит!» – иаҳԥыланы аԥацха ҳаҩнаргалеит.
– Иббома рынамыс зеиԥшроу, – ҳәа сгәырӷьаҵәа сыԥшәма сналҿаԥшит. Иуҭаху ажьахәҭа ухала иамх рҳәан, ҳәызба дук аасдыркит. Амца сахагьежьаауа акәац еиҿыҟьҟьа икнаҳаз аварахьшәа слахан, иҳазхашаз аҟара лҿысцҟьааит. Ҳҟәыд, ҳбысҭа, ҳсыӡбал, ҳкәац, аирыӡ азна аҩы – аиԥш қьафура збахьадаз. Аҳ еиԥш акрыфаны ҳаагылеит.
Ҳхәы ҳазҭаз дҿаԥха-ҿаччо дааҳадгылеит.
– Шаҟа уҭахузеи? – иатәамбацәакәа, сыхәмааҭк еилаз ҿыцҳҳараӡа иҩҭызгеит, иаҭахызаргьы ацәынха симҭааит. Усҵәҟьагьы скаҷбеиӡам сара. Ауаҷар иԥыраҳәа еиԥш, импахьшьы иаԥхьа иамаз ала инапқәа аарыцқьо даасыдгылеит.
Жәахаҟа мааҭи раӡынқәаки роуп, уамак ыҟам, – иҳәан, маҷкгьы исыцу лахь дааԥышәырччашәа иуит. Сыхәмааҭк ласымпыҵшәан икашәеит. Ашьхымӡаҭра еиԥш, сҿы гәаҩаӡа иахьыҩеихыҵыз асаԥыџь ҭагылазшәа ашҭҳара иқәҟьан уа иаанхеит. Сылақәа ҭыгьежьааӡа еиҿаԥшуан, иаргьы дысҿаԥшуан. Нас сыԥшәма сналыхәаԥшит. Лхылҿы еилыӷрааӡа иҟалахьан, лылақәа кылцан дсыхәаԥшуан. Ара акгьы сызуаҳәом, аха аҩны ҳнеир алақмар ҳаибарҳәап ҳәа акәын уи лыԥшра иаанагоз.
Хышә шықәса ракәым, хымшгьы сызнеиуамызт, есымша ара акрысфалозар.
Аха уеизгьы саангылараны сыҟаӡам, снеины акрысфалоит, амала аҩызцәа срыцны ауп сышнеило, ани раԥхьа сышнеиз еиԥш, ус еиҳа еиӷьуп.
Аҩны иҟоу лакәзаргьы, аҵәы нкаршәны ҭоуба луит дсыцны уаҳа џьаргьы дшымцо ала. Уи сара дарак исԥырхагаӡам ҳәа ауп ишыздыруа, аҩны дтәазааит.
Сгәыла Иаснаҭи сареи аҩы ҳахықәааит, аҭаҭын ахара ҳаҟәыҵит. Акрыфарагьы шәаҟәыҵма ҳәа ҳазҳәазгьы ыҟоуп,
аха макьана акрыфара ҳаҟәымҵӡацт. Сара аҭаҭынҭирҭа амагазинқәа срызгәаан ауп аҭаҭын сзаҟәыҵыз. Урҭ аҭаҭын уаҩы ишизеицәоу рдыруеит, арахь иқәҵаны ирҭиуеит ахашәалахә ҳауеит ҳәа. Ахашәалахәы роуп шьҭа, – егьаасхәом, сагьахом, уа итәазааит.
Иаснаҭ аҭаҭын ахара даҟәызхыз иԥшәмаԥҳәыс абзиахә лоуп. Уи аҭаҭын афҩы лаҳар дқәырқәашьуа далагоит, нас дырҳаны дыҩуеит. Аҭаҭын уахонаҵы уааигәара сзааигәышьом ҳәа агәылара дцаны дио даналага, аҭаҭын каимыжьыр дабацоз! Агәылацәа рзы дауааигах иԥҳәыс!
Уажәраанӡа аҭаҭын зџьыба иҭазымҵаӡоз, аҭаҭын ҳарха ҳәа иҳәаркьиуа иҳашьҭаз рыбӷа ашшара ааԥҵәеит. Ҭаҭынк џьара ирԥыхьашәар ҳаԥхьа иааины, иаҳҿагыланы абырқьҳәа алҩа иаханы ргәахьы ирышьҭуеит, «ҟоҳ, ишԥабзиоу абааԥс, акызаҵәык шәахи, изеиԥшроу шәымбари» рҳәоит. Ҳара ҳҿаҵырпыҟҟо, ҳаԥсалымткуа наҟ ҳнарԥырҵуеит.
Абарҭ рцасазгьы ҳахом. Саб иԥсаныс.
Аҩы ажәра ҳзаҟәыҵызгьы мзызс иамоу абарҭ роуп: аиаша ауми иаҳҳәара, шәара шәшыҟоу ҳаздыруам аха, Иаснаҭи сареи арыжәтә цәгьала бзиа иаабоит. Ҳхы аҵкьыс еиӷьаҳшьоит. Ашьақар уаткеи. Амҵырбӷьы уаткеи, ашьақар ҩи даарак пату ҳазрықәмызт, аха анцәа иишаз аҩы цқьа ҳԥыхьашәар, ҳамгәақәа аҷҷы рыхга, аԥжәарахьы рхы андырхалакь «ҳнорма» ҟалеит ҳәа агылара ҳалагон, ма ҳаргылара иалагон.
Зқьаф ыҟоу ауаҩы акы иамхаҳәоит, акы инарҟаҵоит. Аха, ҳарҭ ус ҳҟанаҵомызт, ҳцәа илалашьшь ицон. Амала, нас зыԥсы ҭоу акы имҳәакәа ак имукәа. Иаҳҳәап, Иаснаҭ ижәны аҩны даннеилакь иԥҳәыс даалысны дикуан, абыржәыҵәҟьа ҟабақк ахьыҟазаалакь иԥшааны иӡны исҿаҵа ҳәа. Ус иҿыҵа иаҭаххон. Аҟабақ лзыԥшаар бзиан, илзымԥшаар Иаснаҭ аԥҳал дашьҭалон. Аԥҳал ԥшааны, азна аӡы ҟаҵаны иԥҳәыс лхы иҭасырԥоит ҳәа далагон, аха иауамызт, иԥҳәыс лхы дуун, аԥҳал ахы ҭшәан. Нас ӡык нылхьиршон ауп, аԥҳал ԥиҽуамызт. Ус ихәмаршьан.
Сара ижәны санааилакь, «аҩны иҟоу» амҩаду аҟны бцаны бтәа, аӡәыр диасуаны ббозар аҩныҟа дсзаага, ҵәыцақәак дсыркыр сҭахуп ҳәа ласҳәон. Ус уаҩы имҳәои? Ачеиџьыказ зегь ҳаԥсы ҭыхны иаҳкыми? Аха лара илуӡомызт. Урҭ рырххара акәым, уара усзырххагәышьом лҳәон. Нас сгәаауан, аха џьоукы-џьоукы реиԥш икыдысҵаӡомызт (лашьцәа ирҳәоз сыздыруамызт). Иаасԥыхьашәо ҩба-хԥа чанахи ҵәыцеи ԥҽны сыҩхәыҵаланы снаион. Шьжьымҭанӡа схәаԥӡа сыцәан, уаҩы сиԥырхагамызт.
Ашьыжь саныҩагылалакь аԥаҭхь азна аҩы ахырхырҳәа аҿыласырхон. Иршны иҟоу аҭыџь аӡы ақәуҭәар абжьы шԥаго, убас ҽыффыҳәа аҩы сымгәа иахьҭаҭәо абжьы саҳауан. Нас арҵәҭра сахагьежьаауа сылҭалон. Хәылк шеибгоу усгьы атрышә иасырсуан. Аҩны иҟоу усгьы хымш-ԥшьымш уаҳа дсацәажәаӡомызт, ҭынчран.
Ари зегь иазаауеи, уажә Иаснаҭи сареи арыжәтәи аҭаҭыни ҳархықәааны ҳаҟоуп. Хпыҿк ауаткеи хәаҵәцак аҩи еишәак аҟны иаҳжәуеит. Аха уи зызхода. Иаҳҳәап, ҩымш арыжәтә агьама ҳамбацкәа ҳаҟазар, еизакны урҭ ибжьаҳажьыз ҳжәыр азин ҳамоуп. Усгьы ҟаҳҵалоит.
Ҳахықәааижьҭеи мчыбжьык аҟара ҵуеит. Иацы хпыҿки хәаҵәцак аҩи лҭарпҟаны, Иаснаҭ дшыҟоу збоит ҳәа агәыларахь сҿынасхеит. Амҩан сышнеиуаз ажраҟны дпатматуа, ани аҩнқәа ҟаҵо ҳқыҭа ирылаз Иван дҭаиоуп. Ихылԥеи ипалтеи ишәыхны хазы ишьҭоуп, иара аӡы дылаиоуп, ашоура дакызаап рыцҳа. Ҳгәылацәа рла Дамшә ашыҩшыҩҳәа абз иҿнашьуеит, ихагьежьаауа имаҵ ауеит, иаргьы дыҟрымҿрымуа «ты моиа лиубов» ҳәа акы даҿуп. Дамшә азы иҳәоу, ма аӡә дигәаланаршәоу аллаҳ идырп.
Ипалтеи ихылԥеи ихы инаҵаҵаны, сахьцоз Иаснаҭ иахь сцеит. Иаснаҭ, уаџьаҟкгьы усҟак алҩа ҭыҵуамызт, уи аҭаҭын алҩа шихыббуаз еиԥш.
– Иҟоуҵеи уара, аҭаҭын ахара уалагама?
– Салагеит, усҭ иара уаргьы уаха, аҭаҭын аӡәры ҳцәагахьоума, зегь ахоит, – асигарет аасиркит. Уа аиаша иҳәеит. Иаҳцәагахьада аҭаҭын?
Нас сара Иван ала дарбзо ишихагылаз атәы иасҳәеит. – Макьана ҳарҭ аҩыџьа Иван иеиԥш ала ҳар бзо уаҩы ҳимбацт, нас иамаҳки, аҩыжәра ҳзаҟәыҵри, – сгәы иаанагеит сара.
Иаснаҭ дсықәшаҳаҭхеит.
Ауха уи иԥҳәыс аҟабақ лымамызт азы аԥҳал ала ӡык нылхьиршеит. Сара ҩбаҟа-хԥаҟа чанахи ҵәыцеи рҭыԥ «инықәҵаны» схәаԥӡа снаиеит. Шар хәылк снацҳап, аӷәра ақәыршәны ҵәыцақәак дәықәсҵап, шьҭа усгьы ҳалагеит.
Ачара кәац агьама зымбац акәац зыхьӡу издыруам. Шәныхак рҟны сноугаргьы сықәуеит уи акәац еиӷьу ыҟам ҳәа. Иаҳа иԥсылоу ҳәа уалаԥшны, акәац шшаԥасалаха иаахәаны иаага, ижәы, уҭахызаргьы иӡы, иуҭаху азу, аха ачара акәаци иареи абеидукыло – хәыкишьхаки рыбжьоуп.
Ачараҿ акәац зҭаржәуа, шамахамзар, қәаб дууп. Арахә шьны, еиҿыҟьҟьа, иԥхаҵәы-ԥхаҵәуа ишыҟоу, илага илҭарыжьуеит. Агәы, агәаҵәа, авашас-хы аԥсылара, аҷаҷа, арԥҳақәа, аԥылгыд дуқәа рбаҩлаша уҳәа зегьы еилажәуеит. Ижәымбахьеи атәанҵәҟьа ихыло зеиԥшроу? Убарҭ зегьы еибархаауазар акәхап, афҩыҵәҟьа шԥаҟоу, инкыдырҵааит!
Сара, верск ачара ахьыруа савсны сцозар, убри ачара кәац афҩы скуеит. Дыдрыԥшь ныха иамаҿоуп, ачара кәац иаԥызго акгьы шыҟам!
Ачарақәа лассы-ласс исарҳәалоит, сахьнеиуа ахаршә сшәоит азы. Сцалоит, ачара кәац сфоит. Ҳаӷоу иҭаацәа аҟәыд иадыртәаланы, иара ачара кәац ифааит. Уи намысдароуп. Аҩныҟа санаауа (лашьцоуп усҟан), ԥылгыдык ма жәҩашәаҟьак, зҳәаз иеиԥш, еилых ҟамҵакәа, қьаадк аакәыршаны сыкәа инҭаҵашәа аҩныҟа ирзаазгоит. Аҩны иҟоу ахәыҷқәеи урҭ рани, аҷыҷмаса реиԥш, иасны иркуеит, алакә уа иҟоуп. Еимҵкәыцә ирфоит. Гьамала ҳаиԥшуп даргьы саргьы. Нас, ачара кәац арҭ ирзааумгар, игәнаҳами?! Аиашаз, игәнаҳаҵәҟьоуп!
Ауаа рчарақәа рзы сцәа схысххьеит, срыдынҵәалахьеит, ачара зуа ахьгәырӷьо саргьы срыцгәырӷьоит. Иақәскит уажәы саргьы сгәырӷьарц, ауаагьы сыргәырӷьарц.
Сыҩны аӷәтәы мардуан еилабааӡа иамаз ламҳәаны илкажьны, аԥара ааԥсахны, абетонтә мардуан замана еихҳәа-еиҵҳәа илаганы иласҭеит. Шьҭа иныҳәатәын. Сқыҭауаа срыԥхьеит, акраазгашаз аҩызцәа, ақәлацәа, ауа, аҭынха агсмыжьит.
Ауха арахә ҳҟәаҟәеит. Акәац, абысҭа, зегь мазеин. Ус, асасцәа ааит. «Ахаршә» ршәеит, атәарахьы еихан, итәеит…
Ашьаԥа ду аҿы абысҭа алҩаҵә ахылзз ианҵаны иқәуп, аџьыкахыш, аџьыкҵәаҵәа, аҩы, ауатка. Аха абжаҩык кәац ҽыҭк раԥхьа иқәым! Асасцәа еилараа итәоуп.
– Уара, арҭ зыхҟьеи, акәац зрышәымҭои, шәыззыԥшуи? – аӷьеҩ ҩаихсыргеит акәац иахылаԥшыз аиҳабык.
– Ираҳҭо акәац абаҟоу, ԥымаҵәыкгьы нымхеит, кәацдагьы уаҩ акрифахьеит, ус инацҳааит, – иҳәеит акәац иахылаԥшыз.
– Ыы, изгазеи акәац, иҳақәлада?!
– Тәымуаҩ дҳақәымлаӡеит, ҳа ҳтәқәа роуп. Уашьҭан ҳаиламхарц азы ԥыҭҩык ҳартәан, ирфаз рфеит, егьи иԥхьаркыз акәац рҭаацәа рзы аҩныҟа иганы иаауеит, ачара кәац хаауп-тәа, – иҳәеит уи ашәикка.
Мап, мап, асҵәҟьа намысдароуп. Уажә ҿыц арахә исшьуа абаазгои сара?…
Аҩсҭаа дааин, убри еиԥш иҟоу амаҵура даҳәеит, саб иԥсаныс, уи аҩыза амаҵура ыҟоуп ҳәа ахаан ишысмаҳацыз. Сымӷьычкәа аус зурц шәҭахызар, хар змам маҵурак сышәҭ, суалафахәы абас 250-300 мааҭ рҟынӡа инеиртә, насгьы сыштәоу суалафахәы аҩны исзааргозароуп, иҳәеит.
– Ас еиԥш иҟоу амаҵура ҳара иҳаздыруам, уҭахызар даҽа маҵурак уаҳҭап, аус уы, – ҳҳәеит.
– Исышәҭ азауад аҟны адиреқторра, шықәсык аҟара ишәзызбоит, нас уи азауад ижәбар ишәзымдыруа иҟасҵап, – иҳәеит.
Иаҳҭеит уи амаҵура. Ииашаҵәҟьаны, уи азауад аабар иаҳзымдыруа иҟаиҵеит: капеик амал амамкәа, «ирыцқьеит». Наҟ дамаҳҳәеит. Ишимуаз «авиговоргьы» аҟәақҳәа иҩеинаҳҟьеит. Днаганы афабрикаҟны диреқторс даҳҭеит. Уа шықәсыкгьы изнамгеит, ихала арзаҳал иҩит смаҵура самшәх ҳәа. Дамаҳхит. Афабрика зыҩназ ахыбра ахаҭа изымҭиит акәымзар, аҩнымаҭәоума, даҽакоума, иҟаз ак нымхеит, зегь наҟ дрыгәҭасны иҭиит, ақтқәа еиқәҷаб инықәиҵеит. Даҽа «виговорк» ҷаԥшьӡа инеиҳаркит.
Ари дгәаҳәызар изхара ифагәышьааит ҳҳәан, аресторан еиҳабыс даҳҭеит ашьҭахьы, аха мызкгьы изнамгеит. Аус зциуаз дылкажьны деиҵырхит, зегь имацара ифоит, ҳара акгьы ҳҿеиҵаӡом ҳәа. Асуд илага илариҭан, уажәгьы рус рххо ирыманы иқәуп, дрыпҟаҵәҟьоу дрымпҟаҵәҟьоу цқьа еилыркаауеит. Иара даалаган, аресторан малс иамаз, иахӡыз, уаҩ иааихәартә иҟаз зегьы иҭиит, ақтқәа еиқәҷаб иҩит, дагьықәҵит. Даҽа «виговоркгьы» ҟәазӡа иаҳҭеит, игәгьы иалсгәышьеит аха. Даҽазны абас аиакәым ҟаиҵар, ҳаангылараны ҳаҟаӡам, еиҭа иаҳҭоит «авиговор». Ихы анизымдыр, иҟаҳҵари!
Аха уажәшьҭа, абни аԥхьа дзыҳәаз амаҵура ҳазиҭар, уаҳа еилагара ҟаиҵарымызт, «виговордагьы» дынхагәышьон.
Зегь зыхҟьаз, ацхь иагаша, ацгәы еиқәаҵәа ауп. Ахәаша ахәылбыҽха ақыҭахь сабраа рахь сцон. Асабшеи амҽышеи сҽынеиҵыхны ҭынч, шәырк-қәырк, маҷарк цаҳәцаҳәо, зҳәаз иеиԥш, сызхара сфарц, изжәырц. Ԥшьшьала, смашьынала ҳақалақь сахьналсҵәҟьаз, сымҩа еихнаҵәарц цгәажә еиқәаҵәа дук аҵыхәабаба ашьҭарҽыла икәырӡаны аҿынанахеит. Аҳыҳ, шьҭа ҽеи шыҟамлоз здырит. Гәаҟрас иамои, иаасзыԥшыр, нас имиасри, аха иауоу, аԥсы амхарацәамхеи!
Аилашәшәымҭаз акәын азы аблақәа смашьына аблақәа реиҳа идырлашон. Ацгәажә мышьҭацәгьа саԥхьа ииасыжьуазма, излацоз ала смашьына аԥсҟы сырҵәиит.
Уи акәхеит, ацгәажә аҟыжбжьи амилициа ишәыршәырбжьи еицгеит. С«Волга» атормоз сшьапы нақәсырӷәӷәан, акаҭран цәырҵәаны, иааныскылеит.
Амилиционер дыбӷаӷо даасыдгылан, инапы ҩышьҭыхны салам сиҭеит. Саргьы ашацаҳәа «сааҽыжәҵын», схы асаара ишьҭасуоу сҳәо аҟынӡа слаиеихырхәеит. Сыжәҩа нҭарс иааникылеит. Аҽыҩҳәа аӷьфыҩгьы ҩасҿаст. Шьыри, хкаарачанымзи, саргьы ақыҭаҟны сызҩеигәышьар, ахә мшәа, аԥса мшәа, ҵәыцақәак лҭасырпҟон. Сыжәҩа кны сырқәаџқәаџуа зыжәҩашәаҟьа ылаԥҵәаны еихо ажра ахықә ахь иҳәазоз ацгәажә снахаиргылеит.
– Ари иазууз убоо?!
– Избоит, ааи, аха сара исха…
– Уаангыл зны! Уара иухарамкәа, нас сара соума изхароу? Абас акәын ушныҟәоз ауаҩы дааиуазаргьы, аԥҟара еилоугеит, уус закәанла ҳахәаԥшыроуп, усԥас! – сырқәасқәасуа амашьынахь сима иҿынеихеит.
– Аԥҟара еилазгаз иароуп, ацгәажә ауп – сара усс исымеи?
– Арирахь усыватәа, амилициаҟны еилҳаргап.
Напы мыӡәӡәада исымкуаз смашьына ҿыц ицәа азна ыжәны аԥсҟы иҽнадижьылт.
Уажә ҳгьежьны амилициахь ҳцароуп. Уа уаха иаабода, аиҳабацәа ықәҵхьазар акәхап. Ақыҭагьы аасгәаласыршәеит. Аџьықәреи ҽҳәарҵәиуа, иҟаԥшьӡа иӡны, акакан ԥыххаа, ауатка, нас «анцәа» иҵаԥшны кәҷышь ҿак сзыршьыргьы, аҩҿа, уаҵәы, уаҵәашьҭахь аԥсшьарамшқәа сыԥсаҭа кыдсымҵои. Афаха-ажәха змауз ацгәажәи амилиционери абаасҿаҳауаз…
Ахаан машьынак ус иҵҟьо исымбацт уи смашьына шыҵирҟьоз, иуасымҳәеи, шьабсҭаҵас иԥеит, иԥа. Асқәа алоуп
ҳәа сыҟаӡамызт. Ихаирҵәир ахьыҟамлоз ажыҩҳәа иаақәырҵәиааны, аххымшақә амилициахь ҳҿынаҳхеит.
Ҳцашьа сгәамԥхазт аспидометр снахәаԥшит. 100-130-140 километр акатаҳәа астрелка иацҵо инеиуеит. 200-300 анызҭгьы уахьгьы инеиуазар акәхарын, аха анцәа илԥха аиуратә ақалақь агәҭаҵәҟьа камбашь еихиаа дук иклышь-малышьуа иаауан. Ҳмашьына алашара ирԥсит, иаиркит, ирҳәҳәеит, ирҟааит, аха акамбашь, агәаҵәаҟынӡа изымнеит.
– Атормоз уақәыӷәӷәа, атормоз…
– Усԥырхагамхан…
– Атормоз аркы, уара, ари акамбашь ақалақь аҟны аныҟәашьа аԥҟарақәа аздырӡом, – сҳәатәы хеиҵоу, ма акамбашь шҳаиуанхаз еиликаау сеидроу, ҳмашьына аныҟәашәа ирмаҷит.
Уажәы избошәа збоит акамбашь алымҳақәа ҩардаџӡа, иџыџӡа амҩа агәҭа иангыланы, ҳнеишьа уамашәа ибаны ишҳахәаԥшуаз. Нас имч зегь еизыркәкәаны атормоз дақәыӷәӷәеит. Ажәакала, хынтәҟа ҳаибарбылгьеит акамбашьгьы ҳаргьы. Капеи кылҵәакгьы амыхьт акамбашь. Иҩагылан иқрамҽаны ихьаԥшкәаԥшуа ицеит.
Ҳмашьына аԥхьа иамаз асаркьа ԥсыҽны иҟаҵазаап, смилиционергьы саргьы хыла ҳанас иккаӡа иааимаҳхит. Ҳҩыџьагьы аҟәада ҳҿашы наҟ ҳанкылсны ҳнеиҿаԥшит.
Хымш сҭакын. Нас уала-ҭахыла, сҭынхацәа ашьҭалан соурыжьит.
Ашьҭахь сызхаҭакызгьы еилыскааит: аҩы ыжәны акамбашь сахьасыз акәзаап.
Иҭабуп сахьоурыжьыз. Соурмыжьыр иҟасҵараны иҟази?!
Адәыӷба сҭаны, џьара сцон. Ауха шаанӡа гараҵас сарҵысуан, саргьы сҭаҳәахаа сыцәан. Иккаӡа анааша сҩагылан, сзазауа снеин сҿы ӡык нақәҭәаны сааит. Аҩны иҟоу исылҭаз ахәырџьан хәыҷы сынҭаԥшын, расақәак, ҵәақәак, нас аҵыс
ахы хнаҵәо баҭлыкак алаҳа уатка ҭагылоуп. «Скаруаҭ» ааилсырган, снаскьан аԥенџьыр снадтәалеит, уа игҿачаԥаз аишәахьча схәы нықәсҵеит.
Ҳаӷоу имала акрифааит, аиҳарак арыжәтә аныҟоу. Аха ара адәыӷбаҟны издыруада, сыздыруада. Сҿаԥхьа аҭӡамцахь ихы нарҳәны ашшы ихга аӡәы дыцәан. Снеигәҭасын даасырԥшит. Сгәы иҭаз иасҳәеит, саԥхьа иқәгылақәаз илаԥш арччеит. Дҩагылан иҿы ӡәӡәаны дааин, ибз иқьышә иаақәшьуа даасыдтәалт. Импыҵагәа иикыз импахьшьы аишәахьча инықәшьшәа, уа инықәиҵан имышьхәылҵ нықәикит.
Ҩ-чеиҵәыцак сԥшаан рыбжа-рыбжа, алаӷырӡ еиԥш ицқьаӡа илҭасҭәеит. Инеидкшаланы илҭаҳарпҟеит, ӡыкгьы нашьҭаҳҵеит, араса ҳнацҳаит. Акыраамҭа илахь еимарццы икын.
– Фҩы ҷыда амам, аҽакым, шаҟа иуатка бзиоузи! – араса иҿы инҭаԥиххааит.
– Сыԥшәмаԥҳәыс лнапы иҵылхуа абас ауп ишыҟоу, – саалафт.
Даҽа акака ҩба-ҩба ҳҳәо, сбаҭлыка ааҭаҳарцәит.
Ахаан еибамбацыз ауаа аӷаџаҳәа ҳаицәажәо, ҳаибагәӡыргьы цәгьа иҳамбо ҳааидхалеит. Ахыжәлаз ҳахьрыцҳаз акәхап, акыргьы иааҳалсит.
– Уара арыжәтә бзиа избо уреиуамкәа уҟам, ууатка умӷыҵраҵаны амҩа уқәуп, шаҟа иџьбароузеи, иара акы иагааит. Арыжәтә уаҩы изеицәоуп. Лассы-ласс уаҩы ижәуа далагар, дҩыжәыҩханы, акгьы даԥсамкәан дааумпыҵахар ҟалоит. Уи схы иҭысҳәаауам, сара сыԥшәмаԥҳәыс дыхәшәтәҩуп, уи лоуп изҳәо. Арыжәтә мҩаныфоуп ҳәа џьоукы-џьоукы аҳәсақәа рхацәа рзы ишыҟарҵо еиԥш, ахаан иҟалымҵацт. Ауаҩы изеиӷьу афатә бзиа ауп ҳәа илыԥхьаӡоит. Умбои мҩаныфас сара исылҭаз, иҟаԥшьӡа иӡны иааҭигеит. Сыбз сқьышә иаақәсшьит. Инарҳәы-аарҳәны исирбан, уахь инҭеиҵеит!! Сылақәа ацԥхь ааҵыддааит.
Ичамадан нихчниҵан, ашақә дасуа дыцәеит. Сара лассы адәыӷба сҭыҵуан. Сҽааидыскылан, ихы ҩышьҭыхны ичамадан икәтӡы ааҭыганы, газеҭк акәыршаны иаасҩыҵраскит. Ичамадан шыҟаз иныҟасҵеит.
Снеигәҭасын, снаскьоугароуп ҳәа даасырԥшит. Ашә аҟнынӡа снеигеит, уаҳа сабеигарыз, адәыӷба дәықәлон. Сгәыдикылт, сигәӡит, саргьы – убас (Сыкәты сымпыҵы-ҩрхьан…).
Адәыӷба аҿынанахеит, саргьы сылкаԥан икәты аасҩыҵрхны сыҩнапык рыла наҟааҟ иаанкыланы, амаха аԥсылара схаԥыцқәа лаласыршьшьит. Зны дшанханы дсыхәаԥшуан, нас ирдыдит, дԥаҟь-чаҟьит, аха адәыӷба есааира иарласуан, дызмыԥеит, изнымкылеит.
Аиашазы, иԥшәмаԥҳәыс – ахәшәтәҩы илҳәаз иашоуп, ацыфа бзиа уаҩы иԥырхагаӡам, ибзиангьы ишԥалӡи лара, анцәа дынирҵәааит.
Ателефон ҳамоуп ҳара, иҳабрагәузеи шьҭа. Иахьаҳҭаху акрыҟазар, алымҳа ааҳарҵәиуеит – аҷҷаҳәа иҳацәажәоит, уи азы есымза ҩ-мааҭки бжаки ҳхы иакәхшаны инраҳҭоит, убри ҳаҿуп, аха зны…
Иаҳҳәап ҳамццакӡакәа. Уахык асааҭ 13 ирхысхьеит, сасцәақәак сҭан, сҽаҭаны изжәын, сҭаҳәахаа сшыцәаз к-р-р-р-ҳәа иааҟәымҵӡакәа стелефон абжьы сгәы иқәыҩуа иалагеит. Изулак сеиха-еигәо сҩагылан, атрубка слымҳа инадызгәалеит.
– Камшьышь иуада аума ари? – дҵаауан аӡәы.
– Мамоу, ари ауада макьана сара соуп изтәу.
– Уара уарбану?
– Сара – сара соуп, – сзусҭаз иасҳәеит.
– Утелефон аномер арбан?
– Стелефон арбан умбои, узысыз ауп, уаҳа иарбан, – иасҳәеит стелефон аномергьы. «Саҭамзааит» иҳәан, атрубка нықәиҵеит. Саргьы банкак аҟара ажьырӡы лдәықәҵаны, «уаҭамзааит» ҳәа сеиҭанхәыҵалеит. Ашақә сасуа, сынҭанагалон еиԥш дырҩегьых аҵәҵәа иасит ателефон. Зны сымгылап, агәы ԥҵәар иаҟәыҵп сҳәан, сҽышьҭасырԥсит, аха амзаатә азааны иаҿын. Снеит.
– Камшьышь уоума?
– Камшьышь илахь уоуааит, дыз-Камшьышьда уаха иуҿыҵахаз, уарбан уара?
– Саҭамзааит, дырҩегьых уара уахь снанагама? Сара исыргьежьуа аномер хазуп, нас абарҭ ателефонқәа афы рысны изыҟалеи?
– Урҭ афы зрысыз сара исыздыруам, аха уаха сумырцәеит, «цәыблаҟы» улкааит! – атрубка лықәсыжьт.
Ахынтә раан саниргылоз асааҭ хԥа ҟалахьан.
– Сеиҭананагаху уахь? Саҭамзааит ацәа уалсхзар, ари аҵх имшаӡо макьана узхара уцәап. Аҵыхәтәан ҳанеицәажәоз «цәыблаҟы» улкааит ҳәа иуҳәаз ажәа уахак сазхәыцт, сеиҭазхәыцт, аха исзеилымкааит, иуцәуадаҩымзар убри аҵакы соуҳәар сҭахын, «цәыблаҟы» ҳәа сызкраны иҟада, сызхылкаауазеи? Егьарааны исоумҳәаргьы ушсмырцәо удыруазааит.
Ҳтелефон иацраҳәоу ашашәа лҿызжәан сиарҭа сынцәыҵалеит. Сшимырцәо збашт шьҭа. Лыԥхала исызшар стелефон аномер сыԥсахуеит.
Ааи, ажәытәқәа ус рҳәон, ус иҟазаргьы ҟалап. Уи аҽны иуԥыхьашәаз ахьшь, абжьааԥнытәиқәа иреиԥшхом. Иаҳа уаҩы ицныҟәоит, умыруадаҩцәакәа иҟасахоит, насгьы ихалаӡом ҳәа ирыԥхьаӡоит. Ҳцоит зегь еицырдыруа Ахьтәыҟәара ааигәара иҟоу Амбара ҳәа изышьҭоу ахьшькырҭахь…
Амза хыгьежьаа ду леиуа, илеиуа илаҟәӡаны, аџьтә бнаршәыра еизак ду ахь иқәгылоума уҳәаратәы ианлеи, маҷк уа ибаӷьаӡа аҽааннакылан, иацрыддуаз араӡны шәахәақәа, аҳәиҵәҳәа, аџьра еиқәара иԥсаҟьаны иланаԥсон, даара агәамч ӷәӷәан амза. Уи злоудыруаз аеҵәақәа зегьы ԥсыданы,
иҭаа-ҭааӡа ажәҩан иахьаҵаԥсаз ала акәын. Абна еилачыра, аџьра еиужьра, лбаа Ахьтәыҟәара аԥслымӡ гәӡара зегьы еилаџьуџьууа ихьыраӡынхон. Иабаанагеи абрысҟатәи аџьра абра, ӡәыр иеиҭеиҳама, ирхыҵуазеи дара урҭ аџьқәа? Аԥсабара иланаҵоит аџьрыцқәа, ииуеит, аха нас икаты-шәатуа, ишшәырӡа ианҩеиуа, шамахамзар, уаҩы ибаӡом, урҭ ауаҩы илаԥш иҵамшәаӡакәа ауп ишрызҳауа. Нас иџыхӡа, ибаҟаха ианыҟалалак, уахәаԥшла шаҟа уҭаху. Улаԥш, иара азыҳәа ахы хәыцкгьы алнаршәараны иҟаӡам. Аџьбыӷьқәа ҭырхха ихырҷаны, аҽеиланаҳәоит, нас аџьрыцқәа ҿатата инҿалоит. Амала ижәдыруазароуп аџьбыӷьқәа зегьы шеиԥшым. Урҭ цқьа икылкааны ирыхәаԥштәуп. Зыбӷьқәа мҽыӷны иҭырҿҿоу, амыҟәмындырқәа змоу, урҭ «ахацәа» роуп. Збыӷьқәа иаарыкәыршаны, ирссаны иҭырххоу, бырфынҵас ирԥшқаӡаны ихырҷоу – «аҭыԥҳацәа». Аџьқәа – «ахацәа» рымахә-чымахәқәа акыр ишәпа-шәпаӡа, еилаӷьаны иҩеиуеит, акыргьы рҽыҳараркуеит. Аџьқәа – «аҭыԥҳацәа» урҭ ирыҵагылоуп, ԥша ҟәандак анаслак, аибархәыҭхәыҭра иалагоит. Дара зегьы рыжәҩақәа еилыршьны, еигәыдибаҳәҳәала еилагылоуп. Ашәышықәсақәа рхыргоит цҭәада-гәарашәада, рыхшара еиҵарааӡоит иӷәӷәаҟацаӡа.
Абнаршәыра еилачыра – аџьра еиқәара, шаҟа иссирузеи. Зегьы аџьрыц рҿассы ирҿоуп. Аха сишь, абан еихык-еиҵыкны еиҵагылоу ҩ-џьык џьрыцла иахьынхаз! Иҟалазеишь?! Рҩызцәа неибеиԥшны, рыхшареи дареи еиҵаҩҩы, арҭ? Абиԥарада?
Аԥсҭазааражә, аԥсҭазааражә… Анцәа дышԥалахәмаруеи! Аӡә зегьы ииҭоит, егьи – акгьы. Иҿиауам ҩ-ҵлак, иӡуеит рҵәҩаншьап. Аҵәҩаншьап – аԥсҭазаара мырӡга, зегьы изырқәашьымзеи.
Аџь – аџь ахылҿиаауеит, ауаҩы – ауаҩы дихылҵуеит. Аха раԥхьаӡа ауаҩы амаамын ауп дзыхшаз рҳәоит. Амаамын усҟан ауаҩы дахшазар, уажә дзахымшаауеи? Зегьы здыруа роуп ҳзызҵаауа. Амаамынқәа еибга-еизҩыда адәы иқәуп, арахь ауаҩы дрыхшаӡом! Раԥхьа адунеи иқәнагалеи, акәтаӷь акәу, акәты акәу? Убри рдырзар егьыгьы
рдырп. Раԥхьа акәтаӷь ауп ицәырҵыз. Уи абаанага? Акәты иахылҵит. Ус анакәха акәты ауп раԥхьа адунеи иқәнагала? Ааи. Акәты абаанагеи? Акәтаӷь иахылҵит… Убри иаҩызоуп. Иаҳзымдыруа ҳалацәажәарым.
Абар уажәы амза леины араҵла иахагылоуп, ҩаскьаӡа еҵәаџьаа еилацәҟәысуа иахаԥхоит. Иара абнара иахшаз ҿрыхьшьқәак ԥшыруа аџьра иҩылҟьаны, иблаҟьа-бласуа акәыбрқәа инарымҵас-аарымҵасуеит. «Шәырр», «шәырр», – ҵрр дыргоит нанҳәамзатәи арҵуқәа, арашәыгақәа. Аџьра «ахацәеи» «аҳәсеи» еиҵагылоуп, еидыхәыҭхәыҭлоит, ԥшак анаарылашәшәалогьы еидыгәбзыӷлоит.
Армарахь хшьыраны, Аҳа-ҿаша ҳәа изышьҭоу асыпра ҿыцәааны амшын ахь илашьҭуп. Ицырцыруа, ибарақьаҭха иҭажьу амшын ҟьантаз ду иааԥса-икараха, аарла аԥсы ҭоуп уҳәаратәы, хрыжьхрыжь, хьырч-мырч аҳәоит. Уи зҿықәсуаз, ацәқәырԥа ссақәа зраӡоз аԥслымӡ гәӡараҟны зназы шәах-каҭаны иаақәхон, нас инықәбон. Ари агаҿа иаваршә иҩзӡа иқәжьу аԥслымӡра иалаԥсоу, еиуеиԥшым аԥшшәы змоу амыдаӷьцәақәа амза ашәахәақәа анрылаҷҷо, хьыраӡнушәа еилаарцыруан. Ҽынла акәзар, амра ацԥхьқәа ари агаҿа аԥслымӡра ишнықәԥсалакь, ассир ара иҟалон. Аџьуа, алмас, ахьы, араӡны, абырлаш зоурахкы уҭаху аԥшшәы змоу ахазынахәқәа ара ицәырҵуан. Иара ус аԥслымӡра шыра уҽнылажьны уҩнапык рыла иааугәыдҳәҳәаланы унылаиеи… ахьи араӡни лаганы аԥслымӡ илаԥсоуп – уаҳа акы узахҳәаауам. Дара амыдаӷьцәа ссақәа роуп алакә иалашоу. Акамыршша-ҭрақәа реиԥш ихәшлаԥсаны, еикәарҳәы-еикәарҳәы иԥсаҟьаны аԥслымӡра илаԥсоу. Абри азакәхап Ахьтәыҟәара захьыӡхазгьы.
Ҩахьхьи, Аҳа-ҿаша ахыкәапеира аҟныҵәҟьа, ажәҵыс аҭра шачаԥо еиԥш, ҭырасла ижәагәаны ахьшькырҭа ақьала ажәҩан иадубалон. Мамсыр ихьшькырҭа – Амбара ҳәа иашьҭоуп ара. Уажәы абри аԥслымӡ агаҿаҟынтә ари Аҳа-ҿаша унагәыдԥшыло, жыц-мыцлеи, ҭыраслеи икәыршоу акыӡӷра иҵәиҵәиуа иагәылгоу амҩахәасҭала ахалара иаҿуп хҩык ахьшькцәа. Амза шеишеи рхалашоит, дара рыбӷақәа ырхәаны, иҩеиуеит. Нас иааҭгыланы аҩада рхы шхо атрышә иасуеит. «Е-еи анцәа иоуп», – рҳәоит, дырҩегьых рҿыҩархоит. Иудыруеи иҭацәны ирԥыхьашәаргьы, нас разҟ дук зауз реиԥш рхы рымԥхьаӡои. Ахьшькырҭақәа мачхәума, иахьабалакгьы иҟоуп, аха ирзууеи, алақәа зегьы шәарыцалақәам. Уҭахызар мыз наҟьак утәаз уштәоу, акгьы уԥыхьамшәаӡакәа ахьшькра аамҭа ииасыргьы ауеит. Ара? Ара ус иҟам. Мамсыр рыцҳа идыруан ахьшькырҭа ахьыҟаҵатәыз. Иалихит абри Амбара. Абра иҭацәны изԥыхьашәаз, аҩныҟа даныгьежьуа игәы ҭԥраауа дцоит. Ажәеиԥшьаа дразны дахылаԥшуп ара.
Уажәы ахалара иаҿу ахьшькцәа Шьрын, Алықьса, Шьмаҭ рыхьшькырҭеи рҵыси рҟәаҟәа иқәҵа иҩеиуеит. Иааҭгыланы еиҭа атрышә иасуеит, аҭак анырмаҳалак игәырӷьаҵәа, ршьамхқәа ҵарха рҿыҩархоит. Аџьынџьтәылатәи еибашьра еилгеижьҭеи абар, ҩышықәса ирықәуп, абри Мамсыр ихьшькырҭахь имаацт арҭ. Агәҭаны игылаз Алықьса, сахҭан хҭарԥала зылақәа ҭаӡыз аҟыршы, алар еиԥш ииашаӡа алакәымҳа лаба хәшлаԥса иқәыртәаны икын. Аҩадара дахьаҿоу даашьацәхныслацԥхьаӡа, аҵыс ааԥаҭ-ԥаҭуан, нас аҽааикәаԥса иаақәтәахуан. «Ҵәит-ҵәит», – аҳәон. Амза арысҟак иахьарлашоз, ишаз џьанашьозаарын, акы инацҳаргьы цәгьа иамбозар акәхарын уи аҟыршы, аха иааг.
Шьрын ацацәа иалхны еилышьны иҟаиҵаз ашәыра, нанҳәа чыс, харч-ԥырчала амгәа кылчаа ирҭәны, иааидҳало ихәда ихшьны, аԥхьа дгылан. «Ҵырр», «шәырр», арҵуқәа арашәыгақәа аҵх аҭынчра иалыҩуан, ацәарахь иухо уҟарҵон. Цқьа уаарзыӡырҩыр агарашәа узырҳәо џьушьарын. Амаҵақәа рыбжьы маҷк еиԥшӡам. «Ҵах, ҵах, ҵах» ҳәа, ала ажьа анаанацо еиԥш акәын рыцеихакшарҭа ашьҭыбжь шуаҳауаз. Нанҳәа аҵх еишьылӡа, ихааӡа, амза шеишеи алԥхон. Ахьтәыҟәара аҩадахьала аџьықәреи лапҟьа дуқәа еихышьны иҿажьын, ашьынка былгьақәа ҩеижь-ҩеижьӡа, акырпыжә еиқәаҵәа дуқәа еимгәаҷҷа ауҭрақәа ирҭажьын, ажьқәа ҭахә-ҭахәӡа, исамсалха алқәа ирықәжьын. Нанҳәа мза – абарақьаҭра. Нанҳәа аҽны иукуа ахьшь халаӡом, знык изыхәнар, ақьала ҭацәны ироур. Иҟамлаӡацт ианакәзаалакгьы ари Мамсыр
ихьшькырҭаҟнытә аӡәы баша инапқәа ыркәалаауа дцаны, иҟамлаӡацт.
Уажәыуажә инҭгыла-ааҭгыло, рыԥхӡы аарыларбо, аҵиаа шьҭаӷьачақәа, рымахә-чымахәқәа рхханы иаанкыло, иаҿын ахәнара. Амза иднарбоит рымҩахәасҭа. Ршьапқәа икыддырҷҷоз асыпи абӷанҷ ссеи еилаҩеиласуа еишьҭаланы алада – агаҿахь еишьҭан. Имариоуп – аладара.
Иҳақьԥсықьуа, рцәамаҭәа рыдҷабло, аԥхӡы рылхәраауа иҩыхәнеит Аҳа-ҿаша ахәызқәа. Ух гәышьа. Иа, хыхь иқәтәоу анцәа ду иуџьшьоуп ақьала ахьҭацәу. Ахьшькырҭақәа зегьы иреиҳау Мамсыр ихьшькырҭа. Мышьҭабзиала… Аџьанаҭ, Аџьра кашьшьы, бӷьыцк нақәацом. Аџьрыц рҿаԥсоуп зегьы. Мап, зегьыҵәҟьа ракәӡам. Абан, залымдарак иақәшәаз аџь џьрыцда, биԥарада иахьынхаз. Аҵла бажә еиԥш, ԥашәда адунеи иқәхеит уи, ишьҭамҭа инаныӡаа ицоит. Иазыҟалеишь рыцҳарас, изҿамлеи аџрыц. Аа, абан ашьапы ӷәӷәала иҭаԥҟаны иахьыҟоу. Ҷкәына гаӡак имшала биԥарада инхеит. Арыцҳара егьаџьара иҟоуп. Ашьапы ҭаԥимҟазҭгьы… Иаакәыршаны ацәа ахимхызҭгьы… Аҩызцәа реиԥш ахшареи иареи еиҵаҩҩы, игәырӷьаҵәа иҟазаауан. Ишԥассиру уахатәи аҵх. Ҵаҟантә ахьарч-ахьарч ҳәа ацәқәырԥа ссақәа аԥслымӡ хьҩежьра дырбзоит, идырбзоит адунеи ахаан аахыс.
Иҵегь илаҟәит амза. Уи уаха илбааны, Ахьтәыҟәара иқәтәарц агәы иҭоуп. Ҳацаҟьақәак маҟәмындраха, иҭаҩаҿа-ҭаҩаҿаӡа иааигәаӡаны амшын иалагылоуп ара. Шаҟа зқьы шықәса ҵуазеишь урҭ ара иӡаагылоуижьҭеи? Адунеи ахаан аахыс. Урҭ рыҵаҟа еиҿаԥшьы-еиҿаԥшьы ирымоу аҳаԥхәыҷқәа рҟнытә иҳәалмышьуа аԥсыӡқәа еилоуп. Закәытә ҭыԥ ԥшӡоузеи, арҭ аԥсыӡқәа рабацәа, урҭ рабацәа ажәытәқәа иалырхыз. Ҵабыргны аџьанаҭ шкәакәа. Аԥсыӡ шәпақәа еидҽырбало, арҭ аҳаԥкылҳарақәа инарыҵыс-аарыҵысуеит. Абан раӡыншәа, акан еилаарцыруа изқәу ԥсыӡ ссақәак гәыԥ-гәыԥла иахьеицу. Аӡы аҵан ашәакәа зқәышьшьу ахаҳәқәа рнаҩс аԥслымӡ гәӡара илаԥсоу ицырцыруа амыдаӷьцәақәа ианырзааигәахалак, инаҭрыс-ааҭрысны, инеимбӷьыжәаауеит, аха иаразнак иааизыҵәахуеит, абан амыдаӷьцәа гәаҩа
хәыҷқәа рааигәара. Уаҟа изазо аӡы иӡаау, ахаҳәқәа ирықәжьу ашысламшә инылас-ныласуеит, дара рҿаҵахәы уа ирыԥшаауазар акәхап. Нас акы ҿыцха ицо, егьи аҩада ицо, ргәышҵақәа надырҳәы-аадырҳәуеит, иҳәалмышьуа еиҭааилагылахуеит, еиҭеихәмархуеит. Аҩны иҟоуп, ргәы ҭынчуп, ираҳаҭуп рҳаԥ џьашьахәқәа рҟны. Аԥсыӡ маҟақәа рааигәара инеиӡом дара. Аиҳаби аиҵби ҳәа пату еиқәырҵозар акәхап. Ианбацәо, мшәан, дара аԥсыӡқәа? Абар, ашара уамак агым, арахь дара уажәгьы еидыҽырбало, еилашьқьыруа еилоуп. Имыцәаӡозар зынӡаск? Цәыблаҟы икны имазар? Ус акәзар, насыԥ ду змоу роуп дара. Ҳара ҳаԥсҭазаара абжакы иԥхыӡны иниаӡаа иҳацәцоит. 70-80 шықәса ихыҵит, дагьыцәгьаӡам рҳәахуеит. Арахь урҭ ашықәсқәа рыбжа цәарала ицоит. Закәытә аамҭои уи акаруаҭҵәҟьа ауаҩы ицәаго. Ауаҩы иԥсҭазаараҟны дзыхьӡараны иҟоу ара деиҭахьӡагәышьон акаруаҭ иԥырхагамызҭгьы.
Аԥсыӡқәа, аԥсыӡқәа… Абан, ԥсыӡкгьы кахәхәа амшын иҩалԥан, азқәа амза ашәахәа нақәырҷҷаны, дырҩагьых иахьналаҵәрыз. Икылынҵәаз аӡы агәҭа иаахаргьежьны ацәқәырԥа ссақәа рыҽдырҭбаауа, рыҽдырҭбаауа мацара ахәра еимашьшьы иргеит. Аха, абан, дырҩагьых, нахьхьи иахьҩалԥаз иара. Ус иалҵәраа-алҵәраа мацара ицон Мрагыларахь ахы рханы. Иахьынӡацо, иахьаангыло здырхуада, аха иагәарԥхаҵәҟьаны хыхьтәи аҳауа лас иалан. Зегь мҩакы мҩакы рымоуп…
Лахьхьи, аҳацаҟьақәа рыҵаҟа ашыцламшә зқәшьшьу аԥслымӡреи амыдаӷьцәақәеи рҟны, армаӷьырма иҳәазо инеиуеит адыӷаҷиа. Ашьапы гынҿиаақәа ыҵарԥо иҳәазоит анахь, арахь, иахьаҭахызаалак, амала зегь ирыцку – ԥхьаҟа изцом умҳәозар. Ԥҭеиқәаҵас аԥсыӡ ссақәа еилачны ана иаацәырҵуеит, ара иаацәырҵуеит. Ихәҷымкәа изызҳахьада. Арҭгьы аамҭала иаркы-иаркы, ирцә-ирцә ҳәа иаақәымгылашеи. Акрырфо, мшәан, абарҭ аԥсыӡ цәыгьман ссақәа? Шаҟа рыбаҩ рцәыласузеи дара, ишԥаҭрысуа, ишԥеимбӷьыжәаауа иаразнак! Уа, ахьчԥаԥыр кәтаӷь инаркны, аҵыс кәтаӷь иаҟароу ахаҳә ҟәашқәа рыла аҳаԥ кылҳарҭақәа
хырҷоуп. Аԥсыӡқәа, аԥсыӡқәа, бышьҭрала аратәи аԥсыӡқәа аҳра руеит, амшын аҵаҟатәи адунеи аҿы. Ара иит, ара иааӡеит аҳра ззырмуазеи.
Баша итәам аԥсылмӡпжы. Аҽуац аԥслымӡра иларбылгьо аҿыгҳара азырҳауа, «аԥхӡы канаҭәоит». Адыӷаҷиа еиԥш, уигьы шьҭахьлоуп ишцо. Абар, шәишәикәтаӷьк иаҟаранатәхьеит аҽуац. Уигьы уахынла ицәаӡом. Ицырцыруа, ишԥеиқәаҵәоу, анаџьалбеит. Наҟааҟ, ҩ-хыцкны аихатә ԥаҵақәа аҿоуп иара, урҭ аларԥаны ауп шьҭахьла ирҳәазо ишаго аидара. Аҟармаҵыс ыҟоуп, аха аҟәраангьы ыҟоуп аԥсабараҿы.
Шәрр, ҵрр, иаарыкәыршаны иааҩуеит, иааҩуеит ахәаҷамаҷақәа рыбжьы. Инахьхьи ахәазқәа аҟны гәыԥк амзаша ԥсаҵлақәа еилагылоуп. Абраанӡа амзаша фҩы лаҳалаҳауа иааиуеит, аҳауа иҵегьы иарзҩыдоит. Махә ҩарҵәк ааԥҵәар, аҷаҩ аалгоит абнара. Нас зегь ааиқәлымҳахоит.
Аеҵәа рҳәеит ҳәа, ранаџьалбеит, еизҵәаҵәаны ажәҩан аӡмыжь иаҵажьӡоузеи уахак. Џьоукы рылашара ԥсыдоуп, џьоукы ргәамч иаҳа ишҭоу удырратәы ицеи-цеиуеит. Амза рԥырхагоуп зегьы. Уи уаха иҟамызҭгьы досу еиҳа рҿахәы рҳәартә иҟалон. Ак аҵкьыс ак аиааиуеит, адунеи ус иҟоуп.
Еҵәаџьаа-абжьҩеишьцәа жәҩангәы аҟынӡа иҩеит. Уи иаанаго шьҭа дук хара имышьҭыкәа аԥсҭазара ҿыхоит ауп. Ааигәа илеиуаз ақәа ашәаԥыџьаԥ бзиаҵәҟьаны иарԥсаҳәеит. Уажәы ара абнара ашьаҭа злакуа, аҵыҭәа ҵәыҵәи аԥша ҿыхьҭа иаанаго амшын ҵааи рфҩы еилалон, аҳауа ырџьбараны уԥынҵа иҭасуан, угәы уҵԥраартә, ушьамхы арҵаруан.
Абар дук хара имышьҭыкәа ашьхарахь иҵблаауа иалагоит, усҟан адунеи иахаршәу акаҭа еиқәара ырӡҭны, ашәахәа лаша аунажьуеит. Усҟан ауп, абыржәшьҭа ргәы хәыҷқәа ааиҟәыҷҷап уҳәаратәы, аҵарақәа, доусы ирдыруа рашәа хкқәа рыманы ианаацәырҵуа. Ашәаԥыџьаԥгьы ԥшьаала, зынӡак агәырԥынҵа аҟара ирпаӡаны ирыцдырӷызуеит. Ааи, абнарагьы аарлаҳәа улымҳа аҵа инҭаҩратәы бжьы хаак ахылҵуеит еснагь, амала зегьы ираҳаӡом уи, улымҳа даара ибзианы иазыҟаҵазароуп. Зегь раԥхьа иргыланы, уцәаужьы иалааӡазароуп ашәаԥыџьаԥ азгәыкра.
Лахьхьи, ҵаҟантәи хьарч-хьарч ҳәа иааҩуеит ацәқәырԥа ссақәа рыччабжьы. Ахьтәы гәыргәал хәыҷқәа араӡны саан ианԥсалоушәа ауп шәрр, шәрр ҳәа арашәыгақәа рыбжьы улымҳа шаргәытәуа.
– Иа хыхь иқәтәоу анцәа ду иуџьшьоуп, ҳаԥхьа уаҩ дзымааит, шьҭа ажәеиԥшьаа илԥха ҳаур. Атрышә асрагьы ҳагӡамызт, аха ацәеи аԥси рҳәоит, сгәы азҭамызт, иаҳҳәақәо ирылашәхи, аха, ас еиԥш иҟоу ақьала ҭацәны иҳауп ҳәа, – иҳәан, Шьрын иарҭмаҟ мгәакылчаа ааиҟәныхны, ҭырасла игәдыз азганк инеиҭеит. Акыр иканӡахьаз аҭырас афҩы ҷыда хааӡа уԥынҵа иҭасуеит. Ааи, аха ахьшькҩы иоуп уи аҭырас канӡа афҩы зԥынҵа еилнакаауа, уаҳа аӡәгьы. Уи ари афҩы иԥынҵа ианҭаслак ихырӡырӡа, баҩ ҷыдак иланаҵошәа дҟалоит. Иааигәаланаршәеит ахьшькра аамҭа шааиз.
Доус ишиманшәалаз ала ақьала хәыҷы иныҵатәа-ааҵатәеит, ихәыҷқәа аахысижьҭеи еибадыруаз арҭ аиҩызцәа. Ух гәышьа. Шьҭа рҳәынҵәрақәа ԥыртланы цқьа рыԥхӡы рыладырбааит. Ргәы ҭынчуп, уаҵәтәи амш дара иртәуп. «Шәиу» – гәыӷра шәкы зҵаз атрышә асбжьы акаҩҳәа иҩхаԥалеит ҵаҟантәи. Нас, акуҳәа, абри абна еилачыра аџьра еибаркыра аҭынчра ду иахатәаз ӡаӡашәа иналахәҵәеит. Ааи гәышьа, агәыӷра мыжда – ауаҩ жьага. Уажә аҭак рмаҳар ргәашьамхқәа ҵарӡа, ихырӡырӡа иҩаҿалашт. Аха… «шәиу» ишәаџьҳәаҩха илкылҟьеит аҭак. Ргәы рымахьха иаанхеит. Нас инхьыдышьшьы даҽаџьара рхы дырхоит. «Шьыжь игылаз, ҽан ҽаба аҵеикит». Изагхеи, изхарада.
Арантә адунеи кәымпылӡа унапсыргәыҵа иқәушәа иубарҭоуп. Иҭылашьцаау аокеан аҵа аԥырӷы ҿыпны иҭаԥсоушәа ауп, хыхь ажәҩан ҳаргь шыҟоу. Икәеи-цеиуеит дара иалаԥсоу аԥырӷы ссақәа. Уи хыхь ауп. Ҵаҟа? Зганк ада џьара абнара еихашьшьыра, ахьара, амзаша, аԥсаҵлақәа быбк-быбкӡа, ахәажәра, абацәра. Амала абырсҟатәи абнара еиужьра иҟоу, шамахамзар, иналаршә-ааларшәны акәымзар, мчы бааԥсык, қәыцк убацәом. Армарахь амшын – Ахьтәыҟәара хьыршәыгә. Анцәа иҭыԥ – аџьанаҭра ара иҟоуп. Ԥхасҭа амоугәышьеит, имааӡеит аӷа инапы хәымга абраанӡа. Усҟан
ари аџьанаҭ – џьаҳанымхозар акәхарын. Анцәа дызхылаԥшу адгьыл ацрасра мариам.
– Абри амзагьы ҳацеибашьуазшәа, ашәахсҭақәа аныззала ишԥаҟоу рыцҳа? – уи даҵаԥшуа аҭаҭынлҩа ахәхәаҳәа аҳауа цқьа иалаҵо, изқәа ааиҭакны ақьала инадиҵоит Шьмаҭ.
– Шәахсҭаӡам уи. Абри аџь ақәцә ҳҩыхәнаны ҳнапы ҩеиҵаҳхыр, амза ҟьаҟьа ду ашҵа инахьаҳшьуеит. Илаҟәӡеит иаҳҳәеит ҳәа, – иҳәан, Алықьса илакәымҳа хәышлаԥса днагәҭасны ақьала ашш иҵегь наҟ иналаиршьшьит. Аҵысгьы ааҭагәҭасын, аҵыхәа ҩышьҭкәыцәааны «ҵәит» аҳәан, агәааҽанылеит. Шаз џьишьазар акәхап, ац хәыҷқәа ажәҩақәа инарылшь-аарылшьуа, аҵыхәагьы иналасын, илархәан изықәтәаз алаба иладнаҵеит. Ажәҩақәа ааиҵыхны иааԥырԥырит – аҿы ааӡәӡәеит. Ахҭарԥа нарнаа-аарнааит, аха рҵуҳәа акгьы амҵарымкит. Нас аҽааикәаԥсан, ҭынч арҵу бжьқәа ирзыӡырҩуа, ацәа хааӡа инҭанагалеит. Аҵиркақәа, «апаҿақәа», «ахырҵәыжәгақәа», «амаҵақәа», «аԥсылкәа» уҳәа (рҵу жәлақәоуп) еицырхашьшьы ари алакәымҳатә ҟарышлаба иқәланы иара иахь иааиуеит!!! Иара аттаҳәа инарымҵас-нарымҵасуа рхых-шьых (рыжәҩақәа ршьапқәа) нкаԥсаны еиҩыҵәҵәа-хыҵәҵәа рыфара иаҿуп. Дара ҵыхәаԥҵәарак рымамкәа алаба иқәшьшьы, рԥаҵақәа хәахәаӡа иааиуан, иааиуан. Лакәми ари. Арҵуқәа аҳаскьын еҵәара илан, иҳәуан, ианшәарҭаз, уа рхы ԥхьаркуан, усҟан иара аҟыршы аԥсы ӡаны, хыхь махәык иқәтәаны, иааҟәымҵӡакәа, ҿыцха иԥшуан, ҳаскьынк анбақәацари ҳәа, ираҩаӡон. Нас акәапаҳәа илалшәон, арҵу аҿыҵазза иҩыхәнон. Ус алашьцара иамнахаанӡа ахы ашьашәы ҭатәаны ишәарыцон. Уажәы? Уажәы дара, арҵуқәа рхала алаба иқәибацаланы: «ҳаф, ҳаф» ҳәа иара аҟыршахьы еихоит. Иара акәкәыҳәа ирымцкласуа, рыфара иаҿуп, арахь азхара ҟалаӡом. Аԥхыӡ мыжда. Аҟыршқәа. Иреиӷьу ҟыршуп арҭ ирымоу уажәы – аҟыршы шкәакәа. Иҟоуп аҟыршы аԥшь. Ашкәакәа злабзиоу, ирласны ибжьоит, абаҩ ацәыласны, ааԥсара азымдырӡо, арахәыц иангыланы ихәмаруеит. Аиҳаракгьы харантәи ахьшь алаԥш иҵашәоит – агәыҵа пашәӡа иҟоуп. Аҟыршы ахәа – ас абаҩ
ҷыда алам, маҷк ихьанҭоуп. Аҟыршы аԥшь аҿакуп. Уи аҟыршы аԥшь еиԥш дахьынҳалоит рҳәоит абзыԥқәа. Ахьынҳалара еиҳа еиӷьанашьоит ахәмарра аҵкьыс.
Дасу зегьы рҟазшьақәа рымоуп.
Ақьала иҵажьыз аҭырас канӡа аардаданы, дасу изларымараз ала рҽаашьақәкны ахышә кылҳарақәа инаркылԥшит амраҭашәарахь. Аџьра, ахьара, амзаша-аԥсаҵлақәа. Уамашәа ишоуп аԥсабара. Урҭгьы хылҵшьҭрала еизааигәоу рҽеидыркылоит, дареи-дареи еиланхоит. Аџьқәа тәарԥсаны, рымахәқәа еилаӷьаны еижәхашьшьыла, еиқәараӡа еикәагылоу рықәцәақәа урықәԥшуеит. Ажәлаҟьаҩ, дамеигӡакәа иақәиԥсазаап аџьрыц. Иааит рыжәҩа еибыҭаны, рымч еибыҭа, имшын цәқәырԥаха. Иабацәырҵи, мшәан, уи аџьрыц раԥхьаӡа, ара иаазгазеи? Анцәа идырп. Зегь анцәа идырп. Уажәы ара амза рхаҷҷоит, нас – амра, ирхатәоит нас аԥҭеиқәара, ақәа, асы, афырҭын… Зегьы-зегьы рыхганы адунеи ашәышықәсақәа ирылазаауеит.
– Ашара зызбзиахаша. Шьҭа уамак агым ҵыск адырра ҟанаҵоит. Ани хәарџьаншәа иҳацраҳәаз арахь шәаахеи, акраҳәозар аабап, – иҳәан, Шьмаҭ иҭаҭын пачка «прибои» ааҭиган ҿыц ахы нхжәаны, еивҵаҟҟы еивҵаз апапиросқәа акы аарылихуеит. Ахы аарҟыҵымҵны, ихәхәаӡа аԥаҵақәа змаз ҭаҭынқәак нҭыршәшәаны маҷк иааирдадеит, амца нацраирсит. Уи мацәыс хәыҷны ақьала иааҵаҷҷеит. Аҟыршы аҵыхәа ԥшандагашәа иаараӷаны, нада-аада инарҵасы-аарҵысит, «ҵәит-ҵәит» аҳәеит. Иҭаӡны ахылԥарч иахазгьы нанарҳәы-аанарҳәит. Рааигәа-сигәа «ҵрр, шәрр» зҳәоз ахәаҷамаҷақәа минуҭк иаашәаҟьеит, «Ҷаҩ» аалгахт нахьхьи абна агәҭаны. «Ҟыж-ҟыж» аахгеит ари ашәаԥыџьаԥра иахылаԥшуа ахьажь. Уи илақәырццакны имитәыцәгьаха аџьра агәҭа иаалаҩит атыҩарҩар абжьы. Уажә иара ахы хчааӡа, аԥынҵа цәхҩажьқәа ырхәаны, аблақәа ҟәбарӡа шҭакы иаҟараны, алымҳа ҭшшақәа ахәы қамсаӡа ирҭассы аџь ҵла агәаҩара иҭатәазар акәхарын. Уи ацәара аҽазыҟанаҵоит, шьҭа мшои. «Ҵиу-ҵиу» ҳәа аеш ҵыхәабаба иарӷзит. Ҿрыхьшьқәакгьы ашыҩ-сыҩҳәа
илакьылакьуа аҵлақәа рықәцә ала иниаҟьа-ааиаҟьеит. Акәыбрқәа ирзышәарыцоит.
Ақьала иахагылаз аџь абӷьқәа рсахьақәа ҭырхханы асаара ишьҭаз маӡа-маӡа аҩада ихьаҵуан, амза амшын ахь иласкьон азы. Уа амшын иалҳәҳәо иалагылоу аҳацаҟьақәа рыҵа аҳаԥ кылҳарақәа ирымоу аԥсыӡқәа ҳалмышьуа уажәгьы ус еилоушь? Ааи. Рызқәа еиқәараӡа, рышҵақәа еилаарцыруа ирықәԥсоу акан надырҳәы-аадырҳәуеит. Ианбацәо, мшәан, абарҭ аԥсыӡқәа?
Аџьқәреижәы, ахпапын бырфын гәӡа шақәԥсоу аџьыкхыш нақәрҳәҳә, ачаҳаржәқәа нарымҵарҵеит. Нас, ани ахацәа рыбла зырччо, изырҵәуа, зегь зырԥшӡо, зегь зырхаауа, зегь зырмацәысуа – ауатка иаахеит. Лаҳа уаткоуп иара. Аимхәыц рыԥхны ахпыҿ иҭаргьежьуп. Уааԥсарақәа, угәырҩақәа аауханаршҭуеит. Хәшықәса дуӡӡа ирхыргаз агәырҩақәа… Аҭабиақәа, амлакрақәа, ашьаӡа-гәаӡа… Афашист – ауаҩжьыфаҩ иабашьра… Ирылаҳхузеи ииасхьоу аамҭа хьанҭақәа… Абар, Ахьтәыҟәара ԥсҭаҵага раԥхьа иахьышьҭоу. Ари ахьтәы ҟәараҟны уахыки-ҽнаки аԥсҭазааразы узазыразымхари жәашықәса уаӷа ихәура аҭалара. Хышә шықәса сыԥсы ҭоуп ҳәа иҽхәоит ажьабаажә зфо алаҳәа еиқәаҵәа, ҩажәеихәба роуп исаӡо, аха шьацқьала счоит аҳәоит ашьауардын.
«Шәиу» – иааҩит ҵаҟантәи атрышә асбжьы. «Шәиу» – ироуит аҭак, даргьы мида-гәидаха инагьежьуеит. Уаха аӡәыр дыцәоума, зегьы рыхьшькырҭақәа еилаҳәаны рызқәа иқәҵа, ақьала бзиақәа ирышьҭоуп нанҳәа аҽны иукуа ахьшь халаӡом.
Лахьхьи аҳацаҟьақәа рыҵаҟа, амшын аҵа аԥслымӡ гәӡара илаԥсоуп бырлышҵас иуҿаҷҷо амыдаӷьцәақәа. Урҭ инарывак аҵыҭәа ахьыссы иҟоу ахаҳә дуқәа хырҷоуп еимхәыц ссала. Аа, абар иҳәалмышьуа еилаз аԥсыӡқәа цәырӡыӡуа, ргәы ҭынчымкәа иааилахеит. Иҟалеи? Цәгьа иԥаҟьԥаҟьуеит, еилаҩеиласуеит. Агәыларатә ԥсыӡқәа сасра иахьааиз аҭыԥ ргәаԥхазаап, шьыри ишԥассиру ара… ҳара иҳамазар иауеи, мшәан, ари аҭыԥ? Ас иҟоу аҭыԥ ҳара ҳакәымзи изықәнагоз. Ҳара ҳрацәоуп, арҭ маҷуп, арацәа ахьыҟоу амч ыҟоуп.
Аха асасцәа шысасцәоу инхозароуп. Амаҷи арацәеи ракәӡам аус злоу. Ахьы хәыҷуп, аха… Иабаҟоу аиаша, уеиҳа зымчу аанда уалеишшуазар! Аха уи уеиҳа зымчугьы иеиҳа зымчу аӡәы дҟалахуеит. Аԥсы дзыргылоу аиаша уеизгьы ицәырымҵыр ҟалом. Атәым рбаӷь, штәым рбаӷьу иаанхароуп, уаҳа ԥсыхәа амаӡам.
Аимхәыц хыҳәҳәыла аҵыхәтәантәи ахпыҿқәа аарылсит. Алаҳа уатка ажьаӷь уатка ашьҭахь саангылап ҳәа агәы иҭаӡам. Ихыхәмарлоит акакаҷқәа. Ицаҳәцаҳәо ршьарда иналалеит, иаарлахҿыхит. Рбаҭлыка ҭԥшша иааҭарцәны, аԥшӷәынҵә лахарҟацаны рхәырџьан инҭарҵеит. Иҭацәу абаҭлыка убла задхалом…
Маҷк иаахьшәашәаз ашырԥазтәи аԥша мраҭашәарахьынтәи аџьқәа иаарылашьқьырит. Мышцәгьаншьҭахь, нанҳәа мза ашамҭазы иҵегь аԥша хьшәашәазар ауеит. Аха ара усоуп, зегь ҟәымшәышәроуп.
Аџьра, ахьара уҳәа рыԥсы шҭоу удырратәы рыбӷьқәа аарла иаақәацмацеит, рҽынеихьыршь-ааихьыршьқәеит, инеидыхәыҭ-хәыҭлеит. Еҵәаџьаа ажәҩан агәҭа инахысуеит. Даҽа маҷк илхышәҭыр, шоит. Нахьхьи аџьра еиқәара агәҭаны абгассақәа иааиларԥсеит, асааҭ зуҭахузеи, урҭ ианшо рдыруеит. Арҭ рыбжьы заҳаз алақәа еидгәамҵло, ауура иалагеит. Иуулааит рҭахызар, абгасса дара ртәы ҟарҵоит… «Изҭаху ииҭаху иҳәалааит – сара сыӡлагара лагалааит». Урҭ рыбжьы агәамԥхазаап «ҟьыж» аахгеит хьажьык. Изыргәаҟуеи ахьажь?
– Аибашьра шықәсык аҟара шагыз абра, абыржә ҳахьтәаҵәҟьоу ақьала ҳахьчон Антипа рыцҳаи сареи. Рыцҳа зысҳәо, аибашьрахьтә дахьзымгьежьыз азоуп. Ҳарҭ ашәахсҭақәа ҳзынхазаргьы, ҳаԥсқәа аагеит, иара ахәаша дабаҟоу. Абыржәы амш албааԥшра шҳанаҳәоу еиԥш нанҳәа ауха акәын, – иеисииз ишьапы неиҵыхны, ибӷагьы даҽаџьарала ақьала инадҵаны, иҭаҭын алҩаҵә хәхәаӡа аҳауа цқьа иалахәашьуа дцәажәон Шьрын. – Усҟангьы уаха еиԥш шаҟа ҳгәырӷьази ақьала ҭацәны ҳахьаниаз. Ари еиӷьу ахьшькырҭа Аԥсны џьаргьы иубаӡом. Ҵабыргны, аӡәы абра
дтәан, аха изымкит ҳәа уаҩы имаҳацт. Шәымбои, армарахь амшын агаҿа иаваршәны зҿаазхаз ахьшь ари абнара аҿықә иқәымшәарыцакәа уаҳа цашьа амаӡам. Ари ианыҩхәыншәалак, аҽазыҳаракӡом, ахыгәҳәа акаҭа иаадгылоит. Нас знык аҵыс ааурԥырит ауп ахьшьгьы укаҭ ахәаԥ аалнаргоит. Аиеи, изхысҳәаауа Антипа рыцҳаи сареи уаха абра ҳаштәоу еиԥш иарҭмаҟ азна нанҳәа чыс иааигаз, ишәыр уатка уҳәа қьаф уны адырҩаҽны жәхьан еиԥш амра ҩеиаанӡа х-хьшьыки, малмыҵки, хьышьранки, ҩ-капетки ҳкит. Ԥшаргәыкгьы акаҭа иалаҳажьын, аха нас акаҭа наҟ иршәшәаны иауҳажьит, излаҳҳәоз ачавра ҳамаӡамызт, иагьзаҳҭахызеи. Ахьшьқәагьы зегьы еиԥшым. Уажәы ара ҳтәоуп, аҵх ԥаҳҽуеит усгьы, ҳцәажәоит. Адунеи аҿы зегь жәлала ишоуп. Аҽқәа жәлала ишыҟоу еиԥш. Иҟоуп аӡлагара ҽы амгәацәа ҟылҳәсӡа, арха иқәу аҵыхәа харгьежьаауа. Уи аҽгәард ҳәа иашьҭоуп. Иҟоуп мҵы зықәзмыртәо аҽы ццышә. Уи закәу жәдыруеит – аҽыҩ. Дара зегьы ҽқәоуп. Убасҵәҟьоуп ахьшьқәагьы. Иаҳҳәап, ахьшьжәлақәа роуп акапет, ахьшьран, амылмыҵ, акьа. Арҭ аԥсы аӡәыр дихәо аҳа акгьы иухәом. Аха абар ача зкуа ахьшьқәа (ача акра иагьакуп, иагьыҩбоуп) архьнаԥштәыла, ахьыԥштәыла, чам-кьизилаԥшь-шкәакәа, аҩежьшкәакәа уҳәа абжьаратә хьшьқәа рзуҳәар ауеит. Арҭ инарԥынҵоуп ача еиҩҵәа изкуа абжьаҩашьа, аиқәаҵәа-хәыҷы, аиқәаҵәа-ду, аԥшьцқьа. Нас? Нас уаҳа иарбан? Нас ахьшьқәа зегьы реиҳа… аҳы ижәдыруазар? Мшцәгьаншьҭахь иҭыҵуа, жәҩангәыла ишәарыцауа. Уи махәи-ҵыси еиқәзмыртәо, бшьҭрала ашәарыцаҩ ишьа злоу, ашәарыцаҩ еиҿамс иоуп издыруа. Уаҳа даҽаӡәы дыршьа имаӡам. Изакәи уи? Изакәыхи ахьшьқәа раҳ – аҳәыҳәрыхьшь ауп.
Аҽеилкәыцәаа, аамсҭашәа иҽырбо аҳәыҳәрыхьшь знапы иқәтәоу ашәарыцаҩ – диеиԥшуп ҽыҭк ахьы ҩежькакараӡа зџьыба иҭоу ауаҩы. Дласкәантраӡа, игәы ҳаракӡа, ԥсҭҳәашәа дԥыруа аҳауа далоуп уи. Аҳәыҳәрыхьшь егьырҭ ахьшьқәа ирылазырҩашьо ашәарыцаҩ – акәадырмахеи аҽи ззеиԥшу иоуп. Изхысҳәаауа, исгәалашәоит Антипа рыцҳа, ачаврақәа ҳзымхо ҳаналага, имаркан харԥ длахан иккаӡа иааимыхны,
ачаврақәа ҷыгә-ҷыгәӡа иаалихит. Ажәакала х-хьшьык ҳкит, аха руак закәызеи!!! Сара ақәҿысҭуам, иара ақәҿиҭуам. Иара зкыз сара соуп.
Акаҭа ианалсхуаз ирласны сылаԥш ахызгеит, иаргьы дынсхаххит усҟан, аха иаразнак ачавра илаҳәаны инышьҭасҵеит. Ибыз иқьышә иаақәишьит, саргьы – ус. Сгәы хыҭхыҭуеит, иаргьы игәы аҭыԥ иҭагыломзаарын. Ашьҭахь еиқәырццак ҩ-хьшьык иикыз ачаврақәа ирылаҳәаны иахьышьҭоу ахь иԥшуада – зыҵа кылҵәоу ҳаԥшьак иаҳзаҩызоуп ани аасҭа. Антипа идыруоушь ани зыжәлоу? Шьрын идыруоушь ани зыжәлоу? Ҳгәы иҭыхо акы акәзаап рыцҳа.
Абар ҳҳәыцымыцуеит, ажәеиԥшьаа даҳхылаԥшуеит, шьҭа ҳтәы-ҳамаа шаны иҳамазар, аҩныҟа ҳцоит ауп. Иҳазшагәышьар. Рчаврақәа ирылаҳәаны, аҩада ргәы ҩарханы ишьҭоуп ҳахьшьқәа. Аха «ани» шьҭоуп. Иауазеи, иласхызи Антипа, схала саар. Абгақәа сырфозма. Исқәнамгои. Шьҭа – иша. Акьанҷ ҭаԥсатәуп «ани» азыҳәа. Акьанҷ-кьанҷуп. Бадраҟ акреилицозар иаргьы еилнацоит. Акәтаӷь агәы еиԥш, рыблақәа ҭырҳаны рыҽдырххоит рчаврақәа изрылҵуазар ҳәа. Знык рчаврақәа изрылҵәраар, зхы иақәиҭу ԥҭаҵас икахәхәа ажәҩан ашҵа иныҵалон. Аха ауаҩы инапы рхьыст, еиқәыҿаҳәа инышьҭанаҵоит. Ауаҩы дшәарҭоуп.
Идырҵәҟьоушь «ани» зыжәлоу? Абри азҵаара ауп ҳҩыџьагьы ҳгәы иҭыхо. Ашәарыцаҩцәа ажәеиԥшьаа ираҭәеишьаз еиҩыршароуп, уи абна иақьабзуп. Абна аҵас еилоугар ауӡом.
– Ҳазургәаҟуеи, уанаџьалбеит, изыжәлази «ани» ҳәа шәҽызҿышәшьаауаз? – ианизымчҳаӡа дҵааит Алықьса. Аха, Шьрын ԥшьшьала иажәабжь наигӡон.
– Уи сымҳәар ҳәа шәшәоу, уа смааишеи. Егьырҭ аҩба иаҳкыз ҳәара зқәым хьшьқәоуп. Акы аҩежьцқьа, егьи – абжьаҩашьа.
– Нас урҭгьы ҳәара зқәым ракәзар, излеиԥшыми «ании» дареи, ҳгәы зуфои? – Шьмаҭгьы даахыццакит. Ҿыц иҿыҵеикыз апапирос амца нацраирсит. «Шәрр», – «ҵрр», зҳәоз арҵуқәа арашәыгақәа, рыбла инхыслаз ари амацәыс хәыҷы
азныказы иааиқәнакын, аха еиҭаналагахт. Ақьала злашшу иканӡахьоу ахьаца бӷьи аҭыраси рыфҩы еилаӡҩаны, ихааӡа рԥынҵа иҭасуа, итатаӡа арас канӡа илаиоуп.
– Шәымццакын, акы аанмыжькәа зегьы шәасҳәоит. Абри ҳара ҳахҩыкгьы ҳуаауп, аха ҟазшьалеи ԥшралеи, зҳәаз еиԥш, ҳаиԥшу? Ҳаиԥшӡам. Ишырҳәо еиԥш, хәыкишьхаки ҳабжьоуп. Убас ауп зегьы шыҟоу, убас ауп ахьшьқәагьы шыҟоу. Ажәла ыҟам зҳәо сара сиқәшаҳаҭым. Уажәы «ани» ҳәа ҳазҿу ахьшь жәлақәа иҟоу иреиҳауп. Иара згарыда? Ҵабыргны ҳахәаԥшуазар, ажәытә ҳабацәа шазнеиуаз иашан. Ашатәы зшоз еиқәлацәазар, акьанҷ ҭарԥсон, изықәшәаз ииҭаху алихуан. Мамзар, еиҳабы-еиҵбыла. Ҳара ҳаиқәлацәоуп. Аԥсшәа азыҳәа «ани» уара иумаз, егьырҭ сара изгап сҳәар ауеит, аха аҳәаха сымҭакәа «ани» мҵарс игар? – Иаргьы абасҵәҟьа дхәцуазаап рыцҳа. Ҳаҷкәынцәамзи.
– Абар уажәы иаҳшароуп, шьҭа ҳақәҵроуп, ҳқьалагьы даҽа џьоукы иртәхароуп, ҳабла иабо зегь ҳара иҳазҭода. Акьанҷ ҭаҳԥсар акәхеит изықәшәо «ани» игоит. Уеизгьы сгәы иамузт, «ани» амыжда снацәкьыс нақәскын ирхьынаԥштәылоу, иҩежь шкәакәоу, изыжәлои ҳәа сиазҵааит Антипа. Дсыхәаԥшуа, дсыхәаԥшуа, нас дааԥышәырччеит. Сара сеиԥш иаргьы џьара ибахьазаап «ани» аиуа. Уи еиԥш ахьшь жәла иҟоу 10–15 шықәса рыҩнуҵҟала қыҭак аҟны аӡәы иԥыхьашәар, ицаны ирбоит, идырныҳәалоит, «ҳамшьҭа ҳхы иалабааит, ҳалаԥш ҳџьам иануп» ҳәаны. Ажәытәан аамҭала уи зԥыхьашәоз ҳамҭас аҳ изыргон, рҳәоит. Аа, абар уажәы уи сара искын, еиларфаҷа иҿаҳәаны саԥхьа ишьҭоуп. Сара искит ахьӡуп, аха ҩыџьа ҳаицыми, ҳаибамбааит иаргьы саргьы, иласхзи, аҵыси акаҭеи сара исыман, сҩықәланы сымацара саазҭгьы.
– Урҭ зыӡбахә уҳәаз ажәлақәа рааигәара ишыҟам уареи сареи ҳакәым Хакәыцәгьы идырп ҳәа сыҟоуп, – иҳәеит Антипа, анс саниазҵаа.
Хакәыцә ҳәа арныгк дҳаман рыцҳа. Ҭырқәтәыла ҳамҳаџьырцәа ахьагаз ҳәынҭқарроуп, уцаны наҟ амца ацраҵа ҳәа аниарҳәа, аспычка ихы иқәҿаҳәаны, газ баҭлыкак
иҟәынҳәаланы, амшын дхыланы, акыргьы днаскьахьан, цәгьаԥсышьала ддыргьежьит.
«Акы уасҳәоит уара, ирласны ачавра иласҳәеитеи, агәыҵаԥшра уагьынбахьӡеи?» – анысҳәа, «Абри уара уанахьӡаҵәҟьаз саргьы сахьӡаны, снагәыдԥшылеит. Аҵыхәа иаҵдоу аҵысхәыш арахәыц еиқәаҵәа ссала иқәҵаны лахьхьынӡа илашьҭуп. Уи иаанаго аҵыхәа лагӡоуп, иҭышәынтәалоу хьшьуп ҳәоуп. Агәышҵа аԥаҟьақәа иалаԥсоу… исҳәома изыжәлоу?» – дсазҵааит.
– «Иҳәа» – сҳәеит. Шьҭа усгьы иҟасҵарызи. «Аҳәыҳәрыхьшь!» – аҳәахагьы симҭеит. Уи акәхеит. Идырт. Уажә амца скит, амҿы скит, аха иааг. Акьанҷ ҭаԥсатәуп, аха агаӡажә еилнакаауеи, иара иқәшәар?!
– Лыхных уакызшәа узырпатои, изгада уи аҳәыҳәрыхьшь ҳәа узҿу, нас дара ахьшьқәа излареиԥшымзеи?
– Зегь иаразнакала ишәҭаххеитеи. Шәӡырҩла. Снахәаԥшуеит, шьҭа ахьӡ ҳҳәеит усгьы, аҳәыҳәрыхьшь ахьышьҭоу. Аҿаԥшра азычҳаӡом. Аблақәа амцаԥшь рхуп, ашьапхыц еиқәаҵәа кылҳәақәа дәықәнаҵоит, ачавра иахьылаҳәоу аҽагәыланарххоит, иааҟәымҵӡакәа иҳәыцмыцуеит, ахақәиҭрахь, ахақәиҭрахь…
– Аҳәыҳәрыхьшь, раԥхьа иргыланы, ишаҳҳәаз еиԥш, аҵыхәа лагӡазароуп. Агәышҵа иалаԥсоу аԥаҟьақәа, абри архьынԥштәыла аҵкыс иааиқәаны иҟоуп, насгьы алар ақәыршәушәа арӷаздақәа иаша-иашаӡа илашьҭуп. Ахагәҭа инаркны азқәеи аҵыхәеи – аҳәыҳә аԥштәы. Ахахәда анаханарҵәиаауа ахәы ԥшқа ҟәашӡа иаҵоу – ҿыц илеиз асы. Аблақәа маҷк акапет бла еиԥшума уҳәаратәы аҟаԥшьреи аҩеижьреи еилаланы иуаркалеиуеит. Уи иаанаго егьырҭ раасҭа иаҳа абла аҵарра ауп. Ажәаҟны ирҳәоит аблаҟны алаҳәа иамазкуа иара заҵәык ауп ҳәа. Амшын аԥшаҳәаҟынтә ашьхаҟа иԥшуан рыҩбагьы. «Избоит ашьха ахьшьцәа рқьалаҿы ахьча ашә ахьхихуа», – аҳәеит алаҳәа. «Уи ашә ихихуа ахәыц еиқәаҵәа иалоу атәы зумҳәои», – аҳәеит аҳәыҳәрыхьшь. Иара егьырҭ ахьшьқәа реиԥш ихбаҟәӡа аскьенџь инықәтәо, ара абнаҟны ишшаӡа иаахало
акәӡам аҿаҵахәы шааԥшуа. Уи жәҩангәы иалаланы ауп ишышәарыцо. Ихаууала, аарла ҵыск иаҟараны, атыртырҳәа ажәҩақәа мҩанҵо ишцо акәымкәа, аҳауаҟны иаангылама уҳәаратәы иаагазҽазны ашьшьыҳәа зныкҩынтә иаахагьежьаауеит. Уи иаанаго адгьыл аҟны заџьал ааиз ҵыск аԥба акит ауп. Цқьа ианкылнакаалак, аҽааикәарҳәны, ашьапқәа лҭҳәа аҿыланахоит. Егьырҭ реиԥш акәӡам, шьапыла ауп ишлеиуа. Адгьыл иазааигәахо ианалагалак жжыҳәа абжьы уаҳауеит, нас «шыԥ» аргоит, изышьҭоу аҵысгьы агәыҵак ишнеиуа унахьыԥшуеит аҟароуп.
– Изакәызеи иара «жжыжәҳәа» иҳаирпланхома, ани изышьҭоу аҵысгьы алымҳақәа кылҵәаӡами?
– Уи шәара ижәдыр. Иара усоуп шәарыцашьас иамоу, ахы ианақәиҭу. Абаандаҩы дызку бзиа дибоит ҳәа акәу акы рҳәоит еиԥш, уи аҵысгьы гәырӷьаҵәа иԥшызар акәхап сызҿаҵахәу санбаԥыхьашәари ҳәа, уи сыздыруам…
Даара иԥагьоуп иара. Егьырҭ ахьшь жәлақәа мчыбжьык ала иубжьозар, ари ус аҽунаҭом. Ажәҩан ахь еихоит иааҟәымҵӡакәа. Аԥҭақәа инарылҟьа-аарылҟьо, ҵа змаӡам ажәҩан гәеиужьраҟны аҳауа еиҩырффо иалаз, уажәы адгьыл аҟны, ауаҩы имахәар иқәҿаҳәаны!!! Мап, иазычҳауам, даара иацәуадаҩуп ашьцылара. Аха иабацари, ауаҩы иԥыхьашәеит.
Зегьы ирыцкны, егьырҭ ахьшь жәлақәа излареиԥшым ҩбаны ирылаҟоуп иара. Акы – ача ианашьҭоу, ажәҩақәа анаҟьо убаӡом. Иагәыдуҵеит – иакит. Ҩба, егьырҭ ахьшьқәа реиԥш ача аршәаҟьаӡом, аҿывҳәа инахьӡаны ҵаҟала инацрасны, иагәыҵак иама мҩахәасҭак, ма иахьбарсҭоу ҭыԥк аҟны инеины инатәоит. Унеит, ула уа инеины иахагылахьеит (ала иацәшәаӡом урҭ рыжәла, иаразнак ирышьцылоит). Ача аҽақәырԥс иақәтәоуп, ааигәара уаннеилак иақәиоит, исҵәахуеит ҳәа акәхап. Ашьапхыцқәа аларԥс ишақәтәоу, ача ахы аахҵәаны, ахацәа ҩхьарҽны, алахь аҿашара унацәхыԥ ду лақәурӷәӷәоит, абаҩлашеи алақәеи ааҭҵәраауеит, иара намцклас-аамцкласны, урҭ афоит. Иаанхаз ахы ацәагәаҩара улахьы инауршәуеит, уи аҿаԥ ааҿыҵгоит, имҟаҟаӡакәа илбаанадоит. Нас уча аамхны, укаҭа шәыра инҭаҵаны, уҿыноухоит.
– Уара ачашәашьа ҳурҵома? Уи акәым, егьырҭ излареиԥшқәам уаҳа ҷыдарас иамоу ауп иҳауҳәаша…
– Исымҳәои, саҿыми… Егьырҭ ҩба-хԥа зкыз рыхьшьқәа аӡаӡа иарбааӡан, иӷаӷаӡа амра иаҭаны иркуп, ари аттаҳәа еимҵԥаа иузакуеит, ибааӡаӡом. Еилышәкаау шьҭа. Ухы, ма ишықәтәоу ача ыҵԥрааит аҭахызар, ианықәԥраа умшәан, иаужь ашьапҭаӡқәа. Ахыкәалаа еиԥш ауп иахьӡаны ишеиҩнаҵәо. Уҩызцәа №ҭ,30 ча ркызар, урҭ раҟара ҩба ушәыра иҭоуп. Уҩыза ача ззымкыз ихьшь аҵла ақәцә иқәтәазар, аԥхӡы иҿашы ахәнара даҿуп. Уара уҳәыҳәрыхьшьгьы ача азымкит (ус змыхьуа хьшьы ыҟаӡам) иреиҳаӡоу аҵла ақәцә иазцаны икәырцәӡа, инаԥшы-ааԥшуа иқәтәоуп. Умцан, умхәнан уи аҵла. Ушәыра ача ааҭыганы уаԥхьа инаршә, уи ауп, ухьшь аҽаларԥс ишақәтәоу убоит нас.
Унапы иахьықәтәоу азхара изыҽырбом, џьара хәыцк нааны иалҳәҳәар афырҳәа аԥынҵа налшьны иаариашоит, аҽеилкәыцәаа иаақәтәоит. Ачакра аамҭа ииасит. Ашәарыцаҩцәа рыхьшьқәа рыжәҩақәа еилыхаа-еилхааӡа иоурыжьын, иԥшырруа ана инықәтәо, ара иаақәтәо игәароуп. Урҭ шьҭа аҵыс иахьӡаны иркуа агәамч рызҭода, абнақәа ирылоуп, аҳәынаԥқәа рызкыр, азамана. Зхы иақәиҭны, аҳауа иалаз, аҵар быжькәыцәаа изкуаз, уажәы? Убас иҟоуп аԥсҭазаара.
Уара уҳәыҳәрыхьшь? Уи усҟан икылҵәрааны, атазҳәа рԥынҵақәа ҵәызҵәызӡа ацаблыкьқәа узакуеит, уазнеины аҳәыҳә иузагәыдҵаргьы ахәыжә ҩалнарббуеит. Убри азоуп аҳәыҳәрыхьшь захьӡугьы.
Абар уажәы аҳәыҳәрыхьшь шатәыс иҳауит.
– Уӡырҩы, Шьрын, егьырҭ аҩ-хьшьык ишәкыз зызкуи, ачақәа ракәӡами урҭгьы иркуа? Изыжәлақәоузеи дара? – даҽа «прибоик» амца нацраирсын иааиҿыҵеикит Алықьса. Амза амшын ихыҷҷало, аласкьара иаҿын. Аҳацаҟьа аҵаҟа аԥсыӡқәа гәҭынчра рымамызт «рысасцәа» ааижьҭеи. Агәҭынчра. Адунеи аҟны зегьы иреиӷьу агәҭынчра рыцҳа.
– Егьырҭгьы хьышь бзиақәан. Исҳәоу сыздыруам, аха руак ҩеижьцқьан, егьи бжьаҩашьан. Аҩбагьы ачахьшьқәа ҳәа изышьҭақәаз ракәын, аха дара рыҩбагьы шатәыс ҳархаанызҭгьы, дырҩагьых аҵәы ҭаԥсатәхон, избанзар, арҭгьы еиԥшӡахым. Абжьаҩашьа хьышь усуҩуп ҳәа иԥхьаӡоуп. Шамахамзар, ча ацәцаӡом, ишәаҟьар иацшәаҟьоит, абна аҽыланаршәыр, амӷ-чымаӷ ҳәа акы агәхьаа мкӡакәа, абна хыла иасуеит, икылкәыцәаа иакуеит ача. Аха иазымкыр? Усгьы ҟамлои. Нас иалаԥшны иреиҳау аҵла ақәцә иазцоит уигьы. Ачаԥсы кауршәт акәым, уҭахызар хәцәахьгьы ахьы иалартәа, иааҳәынгьы иузхьаԥшуам. Уқьырҵыҵуа убри аҵла ақәцә ухәнароуп. Ааигәара уаннеилак, ацгәы аҳәынаԥ анакуеиԥш, амахә-шьахә мырҵысцәакәа, даара уԥсы ӡаны, ухьшьлаба ац ԥшьшьала ашьапҭаӡгақәа ирзынаушьҭроуп, мамзар алаԥшҵашәара амоуп, Кәыбта иҽы еиԥш. Ахьышәҭҳәа инықәԥрааны, нахьхьи даҽа баҳчак аҟны еиҳау ҵлак алнахуеит. Уагьы ианузымк, амра маҷк иҩаскьахьазар, инықәԥрааны ахагьежьаара иалагоит, убри ауп ахьшь халт захьӡугьы. Усҟан «абзиаразы сыхаара» ҳәаны ухылԥа аашьҭхны, ушәшәуа аҩныҟа уцоит. Уҩызцәа аттаҳәа ачақәа куа аҭәарҭа иалоуп, уара ула аҵыхәа қәацәӡа уаԥхьа иргыланы, ухьшьлаба уҟәаҟәа иқәҵаны, ажәҩан уаҵаԥшуа уцоит. Иара шхагьежьаауа мацара ажәҩан иҩалаԥҟа – ҳаԥсцәа рахь… Ирқьаҭуа асахҭантә шьапҭаӡгақәеи, акка-ккаҳәа ахьшьҵәҵәақәеи уара уҟнытә гәаларшәагас иара иазынхоит. Ухәыцуа амҩа уқәуп, аҟыршы ауаара змысхрыда, хьшькра сабатәари ҳәа. Амала ԥсҭбара амаӡам иара. Ус ауаа ақәшәақәахьеит, аха уаҩы дахымԥсаацт. Арҭ зегьы зшәасҳәо, уажәы ауп шәара ашәарыцара ҵыжәгарц шәаналага, ишәсырҵоит ҳәа ауп. Уи абжьаҩашьа ауп. Егьи аҩеижьцқьа иаҳкыз даҽа ҟазшьа ҷыдақәак амахуп. Уи, ача шәаҟьеит ҳәа иааҳәынгьы иазхьаԥшуам инахууаа ицеит ауп. Зыжәҩа ӷәӷәоу хьшьуп, акыр инанагоит, аха иухоумыршҭыроуп ианаамҭоу аӡы аржәра, мамзар аҵыхәа ааршәшәаны, акыркырҳәа аҵәҵәабжьы наурҳаны, агәыҵа уҩыҵанарԥшуеит, ишхагьежьаауа мацара кәыбрык
инаҟараханы, нас уи акәыбры агәыр ԥынҵа иаҩызаха, ҵа змаӡам ажәҩан ашҵа иналаӡ ицоит. Уаргьы, аа, ариабжьарак слаԥықәшәа абри акәзаарын иснарбоз ҳәа угәамҵхамҵуа аҩныҟа иқәуршәуеит. Абас иҟоуп аҩеижьцқьа. Рыҩбагьы Антипа ихы иакәхшоуп, аҳәыҳәрыхьшь сара исиҭааит. Иаргьы убасҵәҟьа акәын дышхәыцуаз. Иара, еилаҟаца ачавра иахьагәылоу иҭрыс-мрысуа мбатәуп иҟанаҵо. Аҩада агәы рхоуп, аҩызцәа каууа излоу ажәҩан иаҵаԥшуеит… амца рхуп аблақәа.
Изгәаӷьит. Иасҳәеит Антипа ари аҳәыҳәрыхьшь сара исыбжьарц, нас ачашәара аан инеиҭак-ааиҭакуа, ҳалачашәаларц. (Усгьы аӡәы иҳәахуоу, аха уаҳа исҳәарыз сҿамшәеит). Инимырԥшит, аха уеизгьы… Дгәыӷуан акьанҷ аҭаԥсара ҟаҳҵап ҳәа, дгәыӷуан иара иаӡап ҳәа аҳәыҳәрыхьшь, имгәыӷкәа иԥсхьада, зегь ҳамгәыӷуеи. Уи акәхеит. Егьырҭ аҩ-хьшьык иара иаашьҭихит, «ани» – сара. Ҳмалмыҵқәагьы ҳакаҭа инылаҳаԥсеит, раԥхьа иааҳԥыло ахәыҷқәа алаҳаргәырӷьарц. Ус абра Амбара ҳлалбааит, шьыбжьонын, каамеҭшәа ишоуран. Шьыри, ӡык ҳҽӡааҳшьып сҳәан, ҳахьшьқәа аҟәара инықәԥсаны амшын ҟәандашьшьыраӡа, иаҳгәыҵаҳәҳәа ҳанҭалеит. Хӡаарҵәи ҟаҵо, ҳазхараҵәҟьа ҳҽыкәабаны ҳааҭыҵуаны еиԥш, ҳахьшьқәа руакы ааԥаҟь-ԥаҟьын аҵыхәеи ашьапқәеи еидкыланы иахьҿаҳәаз ачавра ааптын, иҩышьҭԥраан, есс, ачавра шкәакәаӡа ишахарԥаз, ихагьежьаауа ажәҩан иҩалалеит. Анаџьалбеит егьырҭ ҩба руакы акәындаз ҳәа ҳнархаххит, ҳахьшьқәа.
– Аҳәыҳәрыхьшь!..
– Ааи, ахаҭаҵәҟьа Ачавра ақәҵәиаашуа атыртырҳәа ажәҩақәа ҟьо, Амрагыларахь ахы рханы ицон. Уахь ауп дара усгьы рхы ахьхоу ҽаҩраҭагалан. Аҟәраанқәа ҟыруа иашьҭагьежьуан. Урҭ жәытәнатә аахыс еиӷарак рыбжьоуп дара.
Бираҟҵас ачавра шәыршәыруа ишахагьежьуаз мацара ицеит, ицаӡеит ҳҳәыҳәрыхьшь аҳауа иналаӡ. Ҳцон аҩныҟа. Антипа ихьшьқәа дрыламԥшӡакәа руак аарылхны сара исиҭеит. Саргьы иара иеиԥш исиҭаз арбан абжьаҩашьа акәу аҩеижьцқьа акәу ҳәа сахәамԥшӡакәа, амалмыҵқәа злаз
сыкаҭ иныласҵеит. Амҩахь аҷҷаҳәа дцәажәон Антипа, сара ацәажәара сгәаԥхомызт.
Аҩны ҳаннеи саб иахәҭаҵәҟьаны иухьит ҳәа сеиҳәеит. Акьанҷгьы ҭаԥсатәӡамызт, аҳәыҳәрыхьшь ҳақла изтәыз Антипа иакәын. Акы, уи дусасын иара – аҵыси акаҭеи уара иахьутәыз аҟнытә акәхап, аха ачеиџьыка? Иара итәы акәын ишәфоз. Ачеиџьыка амч закәу уажәгьы иузымдыруазар, нас… Абна аҵас еилоугар ашьа ауеит. – Абас иҳәеит саб. Уи диашоуп, уажәшьҭақәа роуп ианеилыскаауа.
Нахьхьи аџьра агәҭаны аҷаҩ ҳәа лабыҵәк ԥҵәахт. Абни алабыҵә хәыҷинӡара абжьы абнара аҭынчра шԥааиланаго, хысбжьык газар аҟара. Ҽынла акәзар, иуаҳаӡомызт. Жьоу, аашьышьу, ешу акы ақәԥаланы иԥнаҵәазар акәхап.
– Изхысҳәаауа, ашәарыцара ауаҩы изы иԥсыршьаганы, аџьашьахәы аҵаны иҟазароуп. Уажәы ишыжәбо ача хәыҷинӡаразы абџьар ахь аиасра ҳалагеит, уи шәарыцарам. Бџьарла узышәарыцозар, абынҳәа, амшә ахьамоу уца. Аҳаскьын арҵу ылҟәшәааны, ма ахәларха, ма ацәҟьа ҳаны аҟыршы жьаны икны, уи уҳәатәы ханаҵо улаба иахахәмараауа ибжьаны, нас уиала ахьшь жьаны икны, уи удԥхьаланы ибжьаны ачақәа аттаҳәа иалоукуашәа аҟаҵара – абри ауп аԥсшьара, аџьашьахәы – шәарыцара захьӡыҵәҟьоу.
Ачагьы угәы ахыланы, ицқьаӡа иумфои. Апатрона азна ашьацма-сса лҭаҵаны агәызҳәа ача хәыҷы уеихсуеит, иҟәаҟәаса инкауршәуеит. Нас ала ажәӡы аҿыҵкәкәа инеины уи ԥыххааса иҟоу ача аҿарзза иаманы иаауеит. Ушьҭан уи аԥлакь ианҵаны иӡны иф уара. Ауаа рчысҭра тсала идырҭәуеит бџьарла ачақәа ирзышәарыцо иалагеижьҭеи. Егьа чымазара рызцәырнагап.
Урҭқәа ҳарҟәаҵып, шаҟаҩы еиҿахысны рыблақәа ҭибаххьоузеи, шаҟаҩы ршьапқәа хыжәжәаны агра ргахьоузеи. Ушьамхы иахымыҳәҳәо ахәыҷқәа абџьарқәа ддыркуеит, асры дылҳәҳәаӡом, дзеихсуа, иишьуа ҳәа акрибома уи, иҩызак дишьыр амуеи, нас уи иаб ҵәҩаншьапыда адәы дықәзаап. Иқәихуеи усҟан адәы? Ҵәҩаншьапыда.
Абригьы иҳәеит Шьрын иагьааицәымыӷхеит, инақәырццакны Алықьса луантә даақәԥсычҳаит. Аӡәгьы игәы иамыхәо акы самхамҳәандаз ҳәа еснагь уажәақәа раӡаны ацәажәара уадаҩуп афы асит. Алықьса иахьихьҵәҟьоз иақәсыршәеит. Иабасҭахыз, садызцалазеи аҵәҩаншьап уажә абра…
– Саҭоумҵан, Алықьса, уи уара узы исымҳәеит, ус исҿыҵашәеит, адынаа…
– Иауазеи, иауазеи, уи уадаҩым. Сара ҵәҩаншьапыда адәы сықәзар, уи уара иухароузеи.
– Зегьы уаԥхьаҟа ишьҭоуп макьана, аус злоу уара уоуп. Дыԥҳәыс бзиагәышьоуп уԥшәмаԥҳәыс, лыгәаӷьра уцәуадаҩуп, аха уара макьана уҷкәыноуп, баша уҽуражәуама нас? Лара амҩа улҭоитеи, умԥшын, ус егьаџьара иҟалахьеит. Унхамҩа ҭбаа знапы иануҵода уаныҟам, уаалых даҽаӡәы.
– Ааи, Шьрын, ҩызак иаҳасабала аиаша уҳәеит, уҵәҩаншьапы баша иумырӡын. Ларгьы хшара дызҭахым аӡәы диразҟхар ҟалоит, уаалых даҽаӡәы, – илаиқәирӷәӷәеит Шьмаҭгьы. Алықьса даҽазнык аҵанӡа дқәыԥсычҳаит, аҭаҭын абырқьҳәа алҩа ҩауижьит.
– Сара сеиԥш ахшара дызмамкәа шаҟаҩы мҩасхьоу, шаҟаҩ адәы иқәу жәдыруоу. Саргьы убарҭ сырҩызазааит. Сгәарԥ аҟны акыркырҳәа асаби ибжьы ықәыҩуа исаҳараны ислахьынҵазаарымызт, иҟасҵари… Мап, аҩны иҟоу дсызкажьӡом, дысзыгәаӷьӡом сара, уи илеиӷьу дысҭахӡам. Хшара дызмамгьы дара рхатә ԥсҭазаара бзиа рымоуп, – Алықьса дҩықәтәан иманшәаланы ашш ибӷа надҵаны ажәабжьк ахы акра дналагеит. Аеҵәссақәа ԥырӷыцқәоушәа ҩахьхьи ажәҩан аҵа иалаԥсаз еилацәҟәуан. Алықьса урҭ дырзыԥшуан.
– Усҟан исхыҵуан абас жәаа-зежәҟа шықәса. Ашкол аҟны ҩынтәҟа сахахахьан, азы сҩардаџӡа, сыда змам ԥҳәыс дысзааигартә сыҟан. Адунеи амца акын, аҿҿаҳәа абылра иаҿижьҭеи шықәсыки бжаки раҟара ҵуан. Ишыжәдыруа еиԥш, иара убри ашықәсан ауп сагьанца аибашьра. Нанҳәа мзазы, аџьықәреиқәа ргәы ҭалон, даара ишоуран. Уи аҽынгьы сан ишыҟалҵалац еиԥш, «ашкол ахь, нан, ашкол ахь», – лҳәан, иаалԥыхьашәаз ҳарч-ԥырчк насҿаҵаны,
агәарԥ сынҭылцеит. «Уанаауа иухоумыршҭыкәан апочтаҟны ункыдгыл, уаб акрааишьҭзар убап», – лҳәеит. Шашәала иԥахны еиларҟацаны исымаз сышәҟәқәа аасҩыҵракны агәашә сынҭыҵын, Кәыџ иашҭа снықәыԥшызар, ассир сыбла иабеит.
– Акы уасҳәоит, ушәҟәқәа еснагь еиларҟацаны иҿаҳәазар, ашколахь указцо арбаныз? Арҵаҩцәа гәхьааганы снарҿаԥшындаз ҳәа акәызу, мамзар?.. – Шьмаҭ днаиазҵааит.
– Иацы ашкол аҟны сыҟаӡамызт азы аурокқәа сыздырӡом ҳәа иҳазгәакьоу арҵаҩцәа ирасҳәарц сцон. Урҭ сышәҟәқәа ҳәа узҿу, ԥсмыртыцижьҭеи акрааҵуан. Аибашьра ахлымӡаахха аҵара зҭахыдаз, сышәҟәқәа уаҩ дрықәгәыӷыртә иӷәӷәаны иҿасҳәеит, ус егьыҟан. Ишәаҳау, дырҩегьых «ҟыж» аӷыргахт абнаҟны акы, абни хьажьӡамзишь, мап сыԥсымзар аеш ауп, ԥхыӡ бааԥсык абазаап.
– Уи уаҟәыҵ, наҟ иҵапҟааит, уажәа ҳәала.
– Аиеи, шәысԥырхагамхан. Кәыџ иашҭа адәы иаҵәа какаҷла иқәҵоу исымбацыз аҽуардын иашьхьаз аҽеиӷрабаақәак аԥыжә-ԥыжә ҳәа иҳәуа иқәуп. Аҳаскьын убас иқәдырхаауан, анышә шьыҵәрақәагьы адкыланы иафома уҳәаратәы. Ҳгәашә азааигәараҵәҟьа урҭ зҵаҳәаз аҽуардынқәа еилахаа игылоуп. Амшьамба қьала хәыҷқәа икылжәжәа-чылжәжәа, ахәажәақәа реиԥш иқәацәқәацәӡа еилагылоуп. Атабор. Иаха ҵхла уаҩы имба, уаҩы имаҳа ацыганцәа ртабор ааит.
Аибашьра мыжда џьара иҭнацазаап, ҳқыҭа ахәҵа иаанацеит. Ацыблыкьқәа реиԥш ианымҩасуа, уаҩы ибаӡом дара. Ахацәа аҽагақәа ҟаҵаны, рыбзқәа шыбзиоу жәбо ҳәа аҷаҩ-аҷаҩҳәа иааинҟьо амҩадуқәа ирыбжьаланы, агәарԥқәа инарҭаҳауа игәароуп. Даҽа џьоукых агәыргәылқәа еиҿаԥса-еиҿаԥсо, ахьхьахьхьаҳәа рҟәаҟәа иқәу архнышьнақәа ааиҵыхны инаддырбоит, акы наҭнырхуеит, акы ааҭнырхуеит. Урҭ ахныҟәгашьа иақәшәоит, шамахамзар, мла рҽадыркӡом.
Аҳәсақәа ракәзар, рыҵкы мырзаканқәа ааикәаԥсо, ишьҭарҳәазо, рмаца цәашьқәа неилыршьқьыраауа «гадаи, гадаи» ҳәа аҩнқәа инырҩнаҳа-аарыҩнаҳауа ирылоуп. Да, сыҷкәын деибганы даауазар, … ҳәа анацәа гәаҟцәа амаца нықәрыԥсоит. «Ааи, казен ҩнык дадаабалоит, аха абар, абар аҩныҟа ддәықәлоит» – рҳәоит. «Иарбан казен ҩну, иан имаӡамкәа имихыша», – лҳәоит ан рыцҳа. Нас бжьыџьара еиқәҳәало илымоу лчавра аацәырганы, акакала иԥыртуа лҿыҩалхоит. Аԥара змамгьы ҳәарч-ԥарчк зҳәаз иеиԥш, адулаԥ иааҭылгоит, ацыганцәа рарҭмаҟ цәашьқәа инарҭарџьгәоит. Амӡырха уаҩы дықәрымбааргьы азамана. Мариа-ҿариак иаарԥыхьашәо рԥыраҳәа еизышәшәақәа инарылаџьгәаны, ихьаԥшкәаԥшуа, агәарԥ инҭыҵуеит. Ус ирӡогьы рыздырхо џьышәшьоу, ашацаҳәа даҽа гәарԥк ишазцо убоит.
Аибашьра агәаҟра. Ацыганцәа ракәым, абзиа ҳҳәааит, аха ҳара ҳабжьарагьы. Аҳәсеибацәа рыжә заҵә рӡон, ма рца иҭалон. Амлакра иҟанамҵо иҟоузеи. Зыцқәа аарла изрыԥхуаз аџьықәреи лапҟьақәа ҭыҳаҳа алақәа ирфон. Алаба наа изахымсуа алақәа аџьықәреи ахьаҿоу изыҩаӡомызт, уахь иԥартә амч рымамызт азы аџьықәреи ашьапы иладтәаланы иацҳауа мацара ихырҟәыҿааны инкарыжьуан. Нас уа илатәаны рыԥсаҭа кыдырҵон. Уи азын уажәы алажә рыцҳақәа аҟәҟәақәа зхаз убарын, акылаара изкылымсуаз мҟәыбак ацраҳәоуп ҳәа. Ашәшьыраҿы рымгәақәа еидҟьаԥсла иианы иҳаш-ҳашуан, мҵык рықәтәеит ҳәа аарла рхы ҩышьҭыхны инахәаԥшуан аҟароуп. Иазыҭрысыртә амч рызҭагәышьодаз. Нас, ус дырҩегьых рхы нықәҵаны аҳашҳашра иалагахуан.
Дара ацыганцәа рхәыҷқәа ракәзар, иҿшәаа-ҿшәааӡа, рымгәацәа хәыҷқәа ҳәаҟьа-ҳәаҟьаӡа ицәҟәныршьаны, иҩуа ари ашҭа агәы иқәуп, адәыкакаҷқәа рыҟәшәоит. Иабарбахьаз рыцҳа аҳаскьын шәҭқәа, дара зышьцылаз акаҭран зыншьылоу амҩақәа рҟны ахәмарра акәын.
Изхысҳәаауа, еилауаҭыруаз арҭ ацыганцәа џьашьахәыс иҟаҵаны, сҿы раҳаны сышрышьҭаз шьыбжьы ааит.
– Ушкол згәалашәода…
– Ашкол шьҭа иоурыжьхьеит, саԥхьаны сааит сҳәап, сҳәан аҩныҟа схы сырхеит. Ҳгәашә ааигәара ԥҳәыс ҿак дхарахаԥшуа, дҵыркьакьаны ҳцитрустә ҳәаа дхыԥшны ҳгәарԥ дышҭаԥшуаз збеит. Ҳамӡырхаҟны инцәыҵас-аацәыҵасуа, еилаҩҩы акәытқәа иқәыз лылаԥш хааӡа ирхын. Кыр-кыр-какәу ҳәа ҳарбаӷь ика ҟаԥшь ду рыгәҭа ирылагылоуп агәылацәа рарбаӷьқәа рықәҿыҭуа. Акәытқәа иаарылагьежьуа. Уи аҩны аԥхьа амжәа ду ашәшьыраҟны сани ҳгәылацәеи аҭаҭын дрыԥхуеит, урҭ лбаӡом лара. Акамбашь ахәыл абон аанда абаӡомызт.
Дышгәасҭаз анылба арахь уааи ҳәа аанарго лнацәкьыс аалырҵысит. Азныказы мцабзк ҩасыхҟьан, слымҳа ашьаҭақәа инадыркны сҟаԥшьӡа сааибакит. Нас иззакәу сыздыруам, аха ахәаца-хәацаҳәа лара лахь сҿынасхеит. Мхалдызшәа акы сыханы сагон. Ахаан тәым ԥҳәыск слыдылмыԥхьалацызт. Саныналыдгыла, еикәарҳәы-еикәарҽы иқамсаӡа схахәы иқәжьыз лнапы ԥшқарахӡа, лнацәкьарақәа ҭхәаа-ҭхәааӡа иҟаз налалыршьшьын иааилалыжәжәеит, наџьнатә илдыруа аӡәы сакәушәа. Иԥҽу арацәаххыра – убас лыблақәа еиқәаҵәамлаҳӡа ицырцыруан. Апҟа ахәда еиԥш иҭхәааӡа иҟаз лыхәда ҵҟәашәаара еиҩырҿа-еихырҿа, еилаарцыруа ахәдахаҵа еибаркыра ахажьын, лнапқәа ракәзар, акакаҷ-рыԥх еилаԥса ахан, иаапазны ахьтәы мацәаз лгәабжьанацәа иахыҷҷаауан. Лхы анааҵыслак, амзаҿа еиԥш иҭыфааӡа лыхьтәы лымҳарыҩ дуқәа аауҿаҷҷон. Ҩынтә, хынтә схахәы ааилалыжәжәеит, лыбла маахырқәа кылкааны сыбла аҷыцқәа ирыхкыланы ишылкыз. Лыԥсыԥ ҟәандаӡа исныруан. Наҟ слылаӡҭып уҳәаратәы акәын сышлыдылхалоз.
Убас абри ацыган ԥҳәыс лыбла еиқәаҵәақәа сылалырҟацон аф смыст зҳәо хаҵак ишьапы днықә-наҟьартәы. Лгәаҳәԥы шшәырқәа ачабызақәа реиԥш иҟәыршәҭ-ҟәыршәҭӡа цәгьа иццакны ишьҭыҵуан, илаҟәуан.
– Уара, уанаџьалбеит, иҳамауки, нас, нас? – дааӷьаҵәыӷьаҵәит Шьмаҭ. Шьрынгьы ҭаҭын ахараны исит.
– Шәаангыл уара, шәмыццакын. Уи ус шәара ишышәҳәақәо реиԥш имариам. Ҭаҭынк амца аркны исышәҭи, абас. Шаҟа иҵх
ҭынчузеи уаха. Ажәҩан шԥахьыҵәцароу, уаҵәы ахьшьқәа ҭыҵыр ахәҭоуп. Нанҳәа аҽны иукуа ахьшь халаӡом. Акыр ҳазкыр уигьы ԥаҳшәон.
Лбаа амшын иалагылоу аҳацаҟьа ҭыҿҿақәа рыҵаҟа, аҳаԥ кылжәарақәа рҟны аԥсыӡқәа рацәаны еизеит. Сасцәақәак рзаан, урҭи дареи аимак ӷәӷәаны ирымоуп. «Аԥсыӡ ахьиз, иахьааӡаз аҳаԥаҟны иарада ԥшәыма дҟамлароуп» аҳәозар акәхарын, зықәра акыр инеихьаз ари аҳаԥ ԥашә иахшаз, иааӡаз ԥсыӡ ҳәылмышь дук цәажәон. Аиҳараӡак аԥсыӡқәа абри иаҳәоз ииашоуп, исамарҭалуп ҳәа иқәгылеит, аха егьырҭ – «асасцәа» аҿагылон. Аҭыԥ ԥшӡа зегьы ирҭахуп.
– Лӡара еихҵәан, лԥыраҳәа еизыҳәҳәан. Лшьапеи-қәаҵәақәа ҟьаҟьаӡа ихтны аҳаскьын татаӡа илагылан, сыблақәа амса рхыланы, сылзааигәахон саргьы. Лара лакәзар, ԥша ҭынч инанаго аԥҭа аиԥш, зынӡак дымҵысӡакәа ԥшьшьала дыӡсауа шьҭахьҟа дцауан. Сгәеисра аҽарццакцәеит, арахь ҳгәашә аԥхьоуп ҳахьгылоу. Нахьхьи, ҳашҭа ҭбаа агәҭаны зҽеимыртаӷа игылоу амжәа аҵаҟа аҭаҭын рыԥхуа итәоу сан лҩызцәеи лареи збода. Ахаҵа ибла амса анхыла, нас ҳаӷеиҭа… усҟан аԥҳәыс лыгызмалра аиааироуп акәымзар, апапанҵҟәыр захьӡу ҟамлои. Абарҭ шәгәарԥ иқәу акәытқәа зтәыда ҳәа дҵааит лара лҽылзымдырратәы, лыԥсыԥгьы ҟәандаӡа сыкәа инҭалеит. Ҳара ишаҳтәыз ласҳәеит амырза иагаша акәытқәа, урҭ раха змада уажәы. Кәтык суҭар нас… абнахь лнапы рханы акы слырбақәеит, ус сыжәҩахыр аалшьшьит. Сара сҩеилыбзаа-ҩеилыбзааит, стәарц акгьы аасыгымхеит. Схы аурҭ ҭагьежьуа «ҵуу» ҭгон. Кәтык акәым изхылҵыз аҟәарҭгьы, раб ика ҟаԥшь ду нарыдкыланы… снапырхха-сшьапырхха акы еилазыжәжәақәеит. Ахаҵа ибла амса анхыло, усҟан ҽеи ыҟам. Ауаҩы дҩагыланы иаӷа изимура ихы ианазиуа ыҟоуп…
Ҳаиқәшаҳаҭхеит…
– Аа, анаџьалбеит, усҟан узбалак!.. – Шьрын еисииз ибӷа аанкыланы, аҭырас канӡа ԥыҭк ааизыҳәҳәаны инаҵеиҵеит.
– Шәысҟәаҵ уара, мамзар исҳәаӡом…
– Аа, ҳауԥырхагам, иҳәала амарџьа. Уаҟәыҵратәы ҳаушьуама?!. – иааицдырӷызт.
– Сыбӷаӡара лнапы ҟәымшәышә надҵашәа снарнааны ҳамӡырхахьы ҳакәытқәа снарызхьалрыԥшын, ҩ-нацәкьыск слырбеит, нас абна шыҟаз лнапы лырххеит. Шьҭа ҩ-кәтык дрыҳәоит шәымбои. Азамана, рызегьы бхы иакәыхшоуп, урҭ зҭахыда… – сҳәеит.
«Шәрр», «ҵрр», «ҵах», «ҟыжж», «ҵәит», – аџьра еиқәара ҵыхла ицәажәон. Аџьра аԥшәмацәа роуп, гәыбӷан рыҭатәым.
– … Схы аҭыԥаҟны иааит. Иҟаԥшьӡа иршны аӡыхь илӡааршьыз аихаҵәы еиԥш, сеиқәыхьшәашәа сааҟалеит. Ахаан исыдсымбалацызт тәым лымт фҩык сгәыҵышәшәон.
Дцандаз лара наҟ дсымбаӡо, абна днылаӡ. Иабаанагеи, мшәан, дара, абра ахәҵа?! Сара сзы акәын изаауаз. Адунеи шԥахаам. Сҩеихан, сҩагылеит. Лара дсымбаӡо дцахьан. Аибашьра дҭахеит схаҵа, ахәыҷқәа сызныжьны, урҭ ааӡатәуп, саныгьежьлак, ҩ-кәтык сыҭ лҳәеит. Џьаҳаным рҭыԥындаз акәытқәа зегьы. Аҽнышьыбжьон акәытқәа рҟыжуа икны гашьас ирысҭои, сан лҩызцәеи лареи ашәшьыраҟны иштәоу! Ашәикка, анамысда, ацәарӡга – сара. Сышәҟәқәа абазгеи, мшәан? Урҭ схы иҭаӡам, урҭ ахаангьы схы иҭамлаӡацызт. Аҩы иашьуа еиԥш схы ҭууа ишԥаҟоу итҟәацааит. Аа, абар аџь аҵаҟа аҳәира иахьхәыҵажьу. Еилыҩрыр ҳәа ушәоу усгьы, еилархха иҿаҳәагәышьоуп.
– Адырҩаҽны ашкол аҟны аурок азы уандыргыла, сара сакәым шәзызҵааша ацыганԥҳәыс лоуп уҳәазар акәхап…
– Сымцаӡеит уаҳа ашколахь, рхы аҟәақҳәа ианырҟьааит, исызҵомызт. Авоенкомат сынрышьҭалан мчыбжьык ашьҭахь шәара шәахьцаз амҩа сықәын саргьы. Аиеи, алымт баа лхьыкәкәа дсызԥшны дгылоуп лара. Сылахь ааимсырџьахәт, сгәы нкыдҳа ицеит. «Шәгәашә аԥхьа раԥхьатәи амшьамба зкәыршоу ақьала ҳара ҳтәоуп, акәытқәа уманы убра унеи, сузыԥшуп», – лҳәан, днасыдҟьан аԥсса дкәаруа, лцәа ажәжәаҳәа дахо лҿыналхеит. Еибашьрамзи, асапын абаҟагәышьаз…
Акәытгьы баргьы аасгәахәт… Схьагәгәа ҳгәашә сааҭалеит. «Ҳзыргәырӷьаша иаҳзааугазеи?» – лҳәан, лыла ҭырхаха днасыхәаԥшит сан. Изакәи сҳәеит сара. «Уаб акгьы ааимышьҭӡеи?». Ашкол ахь санцоз уанаауа аԥошьҭаҟны уныдҵаала ҳәа салымҳәахьаҵәҟьази. Уи ацыган ԥҳәыс илдырып, саб ашәҟәы ааишьҭу иааимышьҭу. Саб дысхазрышҭыз ацыган ԥҳәыс. Шәҟәы-быӷьшәы ҳәа аԥошьҭаҟны акгьы ыҟам сҳәеит. «Ухәы ампахьшьы акәыршаны адулаԥ иҭагылоуп, ишыԥхоу акрыф, сыҷкәын. Еи, деибгоугьы анцәа идырааит, арсҟаамҭа зхабар ыҟам…», – даақәыԥсычҳаит сан. «Бымшәан абааԥсы, анцәа акы иҳәахьеит, ишыдыдуа ақәа ауам», – рлаԥықәшәақәа абзиа рҳәон, рыгәқәа еибарӷәӷәон еидтәалаз.
Акрыфароу? аҿаҵа сҭахым… Акрысфазшәа ҟаҵаны «Ҭемыр» аашьҭыхны ашәшьыра сныҵатәеит. Сан лҩызцәеи лареи аҭаҭын аҷҷаҳәа иахьыдрыԥхуа, сырҽхәаԥхьыӡ аҳәара иаҿуп, шаҟа аурокқәа сыҽрыдысцало егьи уҳәа.
Папасқьыр и«Ҭемыр» саҿуп уажәы. Аха избо абни аџь ду аҵаҟа адәҳәыԥш ауп.
Аума сақәшәеит уажәы. Аҽнышьыбжьон акәты рҟыжуа, абгахәыҷы ианымҵанарсуа еиԥш, излазгари. Хәлар акәтыршәыра ианҭалалак ԥсыхәак зуп, ацгәы еиқәаҵәа зыбжьысша ларгьы саргьы. Изакәызеи саазықәшәаз.
Ашәҟәы кны ашәшьыраҟны срыдтәалоуп. Дара аҷҷаҳәа аҭаҭын дрыԥхуеит, Сара аффаҳәа «Ҭемыр» саԥхьоит, ус сара сымсааит. Жьрацәарас иҳамоу зегьы ирымаҿоуп мцрак алаҵаны ишысымҳәо, искыз ашәҟәы иаҳәоз ҳәа иауеидаракәац акы аасзеилкаауамызт. Аҭӡамц ампыл адууааны ишцоз акәын ажәақәа, аҳәоуқәа схы ианԥаны, ӡыбнаҟа ишцоз. Изакәызеи, алаҳәа зысхагьежьуаз, измаанозеи? Абри сзықәшәаз аӡәы иааиаҳаны, итутуха ингәарланы, сан ллымҳа иааҭасыр аҵкьыс бжьрабыжьҵәа сыҵазар сара сзы џьанаҭрами.
Сиоуп ашәшьыраҿы, «саԥхьоит». Агаҿантә аԥша ҟәандаӡа иҩеиуеит, ҳазҵатәоу амжәаҵла ду ианалшәшәалак, ахәыц ирфахьоу, икыҷы-мыҷны иаҿоу амжәабӷьқәа авырвырҳәа
еикәагьежьуа рҿылархоит, ана инкашәоит. Аҭаҭын аӡа афҩы… хыхь ажәҩан каууа… Анаалашьцалак сынҭыҵуашәа ҟаҵаны акәтыршәыра снадгыланы… Аҷараҳәа ҳгәашә абжьы геит. Аԥошьҭа аазар ҳҳәан, зегьы уахь ҳнаԥшит. Аԥошьҭамҩангаҩ иакәындаз сшәыкәыхшаны анышә схәыҵамлоз, аха иааг.
– Уцыган ԥҳәыс лакәымзааит…
– Лхаҭаҵәҟьа! Амала лымацара лакәӡам, лҩызаки лареи рыҵкқәа еизышәшәо рлымҳарыҩқәа гьалгьало агәашә иааҭалан, ишьқьырны ҳахь иааиуан, алымтбаа рхьыхәхәа, рхқәа акәкәыҳәа ирылхо. «Абарҭ абаҳалаҳаи, иабаҟоу рҳәо инҵәааит», – лҳәеит сан. Иарбанзаалак ԥхашьара рыла ихым. Аҟабақ жәла рҩаны аҷҷаҳәа ифо, ацәа рҿыппо иааҳхагылеит. Ачалт иаҵахаз аҳәынҵәраԥшь агәы хәыҷы шԥеисри… сабацари, сабахәыҵалари…
– Ари быҷкәын иоуми? – лҳәан, сан лхы налықәылкит, лнацәа са сахь инарханы, ани сара «стәы». Уа хҩык тәан сан шлакәызгьы иалылдыраахи, аха умбои.
– Ааи, нан, изхыбҳәааи?! – маҷк даашәаны дҩалҿаԥшит сан.
– Абри быҷкәын аԥаса ана агәашә аҟны сибан (уу, абар акаамеҭ, илҳәашоу), х-кәтыки ашылеи бысҭоит ҳәа симаны нахьхьи абна… (ашьа лҿашәааит, иааҟалаз зегьы ахьӡи ажәлеи нҭыҵҟьааны илҳәеит).
– Ааи, саргьы сшаҳаҭуп, – лҳәеит лҩыҵра быӷбыӷуа илыцааизгьы. Шьҭа уҭахызаргьы уҽшьы.
– Оу, Алықьса рыцҳа, уаазықәшәазеи, – гәыкала даарыцҳаршьеит Шьмаҭи Шьрыни.
– Ихашәҵоу уара, сара аминуҭ сызҭагылаз закәу? Аџьнышҵәҟьа иакәзаргьы џьаҳаным еиӷьашьаны дылҭапҟа дцарын, ари дақәшәазҭгьы. Сгылан, сыҩны абна снылаҩры сцап, сдунеихаангьы аҩныҟа сҿы сырҳәрым ҳәа иақәыскын, сшьамхқәа ҟәарҟәаруа мап ркит. Сыбз акәзар, избац абаҟоу, зынӡаск илакьҭаӡом. Сызлак аффаҳәа алацәҟәысра иалагеит.
Уажә сан лыблақәа сызлархыԥшылари. Сышәҟәы искыз ласымҟәыҵшәан, инкаҳаит. Лыбз нҭакны иааҿахырҵәааит… Сҩыҵыгәгәап ҳәа маҷк сҽанҩышьҭысх:
– Нан, усымаӡамкәа уаасымсхааит, арҭ ирҳәо закәызеи?! – сан лҭаҭын гәыр ала илрыԥхуаз наҟ инкажьны даасҿаԥшит, абыржәы дыҳәҳәап уҳәаратәы лыӡӷқәа наҟааҟ иааҭлырпҵааит. Лҩызцәагьы аҭаҭын рыԥхра иаҟәыҵны, ирҳәара рҿамшәо, ишанханы исыхәаԥшуеит.
– Амц рҳәоит, амц, ихабымҵан!!! – сыҳәҳәеит сара сыбз хәыҷык ианааунажь.
– Ҳацәгьа бымҳәозар, баргьы арбаӷьк бысҭоит ҳәа сеиҳәеит – лҳәеит ани лҩыза абзиахәшәа иҟоу.
Ашьшьыҳәа сҩагылан, сӡагә-ӡагәуа аҩны ааҵра снавалеит, абна снылаҩры сцарц. Лара лыбжьы саҳауан «сықәгыланы сыҳәҳәаны, бгәылацәа зегьы еизганы, иҟалаз шыҟалаз расҳәоу, акәытқәа кны иҳабҭоу!» – ҳәа. «Бымшәакәа быҳәҳәа, иаҭахызар саргьы сбыцыҳәҳәоит», – лгәы лырӷәӷәон лҩыза.
Сан рыцҳа лҩызцәа лыцырхырааны акәытқәа ананыра иҩналцалт, аџьықәреи рымҵалыԥсеит. Нас еицхырааны, ирҟыжуа рыкра иалагеит. «Усымаӡамкәа уаасымсхааит, нан», – акәытқәа рҟыж бжьы иалҩны сан лыбжьы саҳауан. Нас дааҳәын: «Амц рҳәоит дара аблаҭшәақәа, амц рҳәоит, Маџь ус абжьысқәа иҟоу дреиуаӡам», – лҳәеит. «Ааи џьыбшьҭ ус ауми», рҳәон лҩызцәагьы. Арахь акәытқәа рҟыжуа рыкра иаҿыхуп.
Уи ашьҭахь урҭ даҽа хымш иаауан ҳаҩны. «Ҳақәгыланы ҳаҳәҳәоу афатә-ажәтә ҳабҭо?» анырҳәалак «шьшь» ҳәа лқьышә лнапы аԥыракны идлырбон сан рыцҳа, ирҭахыз рылҭон. Иҟалҵарызеи, амхшатә сылхымшааи!
Аԥшьымш рзы ашьыжь Кәыџ иашҭа адәы иаҵәа аҳауа цқьа шьқьыруа иқәын. Атабор ахьтәақәаз хәышҭаарақәак аҳаскьын цәеиқәара иалубаауан, анаара аҽуацқәа убон ауп, дара нықәыбӷьыжәаа ицахьан. Ианаауазгьы уаҩы имбеит – ианцозгьы ус.
Ауаҩы изшоу ихшыҩ хәыҷы инапаҟны изаамго, импыҵышәҭрааны иандәықәла, хра-ҿҟьароуп дзызцо, уаҳа џьаргьы. Еснагь аӷәра рхханы иаҿакны иукызароуп.
Сҩызцәа шәахьыҟаз Аԥсадгьыл ахьчара саргьы саҳәаны сцеит. Ҩажәамш раҟара ааҵуаны схы акалашәа избо салагеит… Егьа аџьабаа сыдырбалазаргьы сырхәышәтәит агоспиталь аҟны. Ушхаҵо унхоит, амала ухылҵ-ԥылҵ атәы аҳәара уадаҩуп, рҳәеит. Ус егьыҟалеит. Шәаргьы абри уаха исышәмырҳәар жәымуит даҽаӡә даага, ԥҳәыск лзын уҵәҩаншьап умырӡын ҳәа сышәкит, сара стәы сара издыруан, аха шәара ижәуам акәымзар.
Аибашьра ашьҭахьгьы даҽа ԥыҭрак сынхеит сара уахь. Саныгьежь зыхшара рыбла аҭаԥшра иахьымӡакәа гәырҩацәгьала зымҩа иқәлахьаз дырҩызахахьан сан рыцҳа. Саб изшьапык нижьгәышьазаргьы дгьежьгәышьеит.
Сара ишыжәбо, аҵла бажә еиԥш сҵәҩаншьап ыҟамкәа сынхеит, ԥҳәыскгьы лыгәнаҳа сықәысҵеит. Ихыжә-хыжәӡа ранацәа ршьамхы иқәтәаны, ахырҵәы рҿатата аиҵарҟәаҟәа зфо ахәыҷқәа дыхрааҵраауа дрыхәаԥшуеит. Уҵәҩаншьап сырӡит соужь наҟ, аҳәсақәа нымҵәеит, даҽаӡәы дубап лҳәоит. Иалылдыраагәышьеи рыцҳа, аҵәҩаншьап арӡра сара ишысхароу.
Хәылԥазыла ахацәа карауараха аусураҟынтәи ианыгьежьлак, рхәыҷқәа рҽынаргәыдрыԥсалоит, аҽынтәи рааԥсарақәеи ргәамҵрақәеи аӡымшын еиԥш инархҟьа ицоит. Иааргәыдҳәҳәаланы рахәмарра иналагоит. Сара урҭ снарыхәаԥшуеит… Аԥсҭазаара аган савашьшь сышҩызӡа сцоит. Ҳаӷоу аҵла абажә еиԥш дымҿиаӡо дынхааит.
Схаҵа аибашьра дҭахеит, ахшара сзынижьын, урҭ ныҟәгатәуп ҳәа исалҳәаз акәыҵәҟьаз џьысшьеит, усҟан амин сҳәеит. Ацыган аибашьара дцеит захьӡыхи. Аха сара уи сазхәыцуа егьиуа, уи схы иауҭахыз, амца ҭалартәы иҭагьежьуа иҭаз хазын. Зкалҭ иақәиҭымкәа икарыжьуа аҳәса дреиуазаарын, «слааӡеит» ус анцәа диааӡалааит!..
Алықьса абра даақәыԥсычҳан, ҿыц аҭаҭын аацәыргара иҽыназикит. Али-ԥси рыбжьара аҳаиуантә цәанырра изацәымцаз илахьынҵахаз иазхәыцуа, еиқәшьшьы иаатәеит Шьрыни Шьмаҭи.
– Аԥсҭазааражә…
Шьҭа ишарккоит, шәымбои, аҵарақәа ирҳәо, акаҭа аҳарсып. «Ҵәит», аҳәеит рлакәымҳа ӷраҷкәын иқәтәаз рҟыршы.
Инықәҵәиаа-аақәҵәиааит. Аблақәа ҭаӡуп, ҿыцха ауп иахьыԥшуа, уаҳа акгьы абаӡом, аха ишшаз адырт.
Шьыжьхьак инарцҳатәуп. Адааидыху ажәҩақәа, ашьапқәа уҳәа намыкәкәааны, иаацәырҳәны инамҵаркит. Асахҭан хҭарԥа нарнааит арҵу ахь, нас атазҳәа инацрасит иаарымпыҵкәкәааны, азшьапык накәыршаны алаба нықәнаҵан ац налакшо «жьыхәҭа-жьыхәҭала» еимыкәкәаауа афара иналагеит.
Амрагыларахь иҵыблаауан, аҵарақәа еилалон. Ҵи, ҵи, ҵи, ҵи, ҳәа аӷш-маӷра аҽаларшәаҟьаны амаахыр ҵыс аҽашьуа иалагеит, ҷырт-ҟырт аҳәеит аҟры, аеҵәарагь инылапҟеит.
– Сс, асаара шәыҽкашәыжь! Абыржәыҵәҟьа хьшьык ахабар аабоит, – иҳәан, Алықьса аҵыс аанкыланы длеиҳәҭҟәыҟәлеит. Ашш кылҵәарсҭа дкылаԥшны аџь бнара ахы дықәԥшуа, дҳаҵҳаҵо, анаԥш-ааԥшра даҿын. Ус нахьхьи агаҿала ишәарыцо хьшьык ҩкылҵәраан атрышә ҳәа ахьаца аскьынџь инықәххит. Аҵыхәа ааршәшәан, аҽааиқәнаԥсеит. Алықьса аҟыршы днамҵысны ирҟаҵымыҵуа иафоз адааидыхә намжәаны инкаршәны, днышьамхнышгылан, акаҭа аԥхьа илаба наирҳәы-ааирҳәит, аҵыс ааԥырԥырит. Атыҟҳәа ахьшь ахы ланарҟәит, акәапаҳәагьы асқьынџь иналашәан, аџьқәа рықәцә ирықәҳәҳәоз акаҭа агәҭа иазыриаша аҿаанахеит. Ажәҩақәа зынӡа иаҟьаӡомызт, аҽеикәаԥса, ажәҩахырқәа ргыланы иааиуан.
Аҵарақәа ссы-ссы рымшын, ашьхарҟәҭқәа ҟәыр-ҟәыр ҳәа еилан. Иара алақәа амцаԥшь рхыланы акаҭа абар-абар иазааиуан, ус «шыжә» арган акаҭа иҩахҟьан аҵыс иҩазыҭрысит. Алықьса ашырҳәа акаҭлаба арыстәи идәықәиҵеит, аха иахамԥакәан ахьшь аҵыс аахԥааны иаманы иҩхалеит. «Ааит, абаак, ахьшь акаҭаҟны иааин ҳҵыс аманы ишԥацо!» Убри аамҭазы Алықьса даақәҵәиаан, Шьмаҭ днаихасын акамам змаз ихылԥа ааихкәыцәааны, ахьшь иагәыдиҵеит. Ахьшь ахылԥа ԥраауа иашьҭошәа анаба, ирҳан, аҟыршы аужьны ҵәҩанҵәыҟа ажәҩан иналашәкәа ицеит. Уи ацашьа зеиԥшраз ала, ааигәа ҵыск иашьҭамлар ҟалап. Иоунажьыз аҵыс еилахәахәа арахәыц ԥҵәа ацраҳәаны, ԥшьаала асаараҟа
илеит. Анаара ашьа алжжуан аларқача ахьызшәа иҵысҵысуан. Аӡы ацынхәрас рҿыҵа аӡы рхы иадырхәеит. Иара ац хәыҷқәа еихыхуа ишааиуаз амацара, аԥсы ҭалагәышьеит. Иԥҵәаз арахәыц ааиԥшьны, ҩаԥхьа рлакәымҳа ҷыӷра еиҭанықәдыртәахт. Ишшаӡа акаҭа агәҭа ишазааиуаз иаарызнаузеи аҵаа анцәа иазишааит уи ахьшь. Аха сишь, абар, иахьааиуа, анцәа дақәныҳәааит, акгьы инацҳаитеи. Мал дук агәараҳәа инарымҵаҳазшәа ргәы иабеит рҟыршы аԥсы ахьырзынхаз. Мамзар иузҭода уажәы уи ауаара, зегь гәаҟха хьшьыкра итәоуп, нанҳәа аҽны иукуа ахьшь халаӡом ҳәа. Ҿыц аҟыршы кны уи абжьара – мчыбжьык…
Абар ҩбаҟа рҵу афеит, инаҳәы-ааҳәуа иқәтәоуп, акрызфаз акгьы ахьӡом. Нанҳәа мра ԥшьаала ахалара иаҿуп шәахәа барақьаҭла адунеи ыргәыбзыӷуа. Иахак амза зыхәлаԥхоз амшын еишьыл ду уажәы амра хыҷҷалауан ацәқәырԥа ссақәа ахәлаччон.
Итәоуп, итәоуп, ажәҩан ҵиаҵәаара ишаҵаԥшуаз рыблақәа хыгагааит, ҵыс мҩаск рылаԥш иҵамшәакәа ииасшьа амаӡам. Акәыбры лахьыцәгьақәаҵәҟьагьы нахьхьи анаӡараҿы хьышьны иаацәырҵуашәа убоит, уҵыс уназыҭрысуеит, аха нас цқьа иҭырҳәыцааны уанкылаԥшлак ауп ишкәыбру анудыруа. Шәынҵәара иарамшк акәхааит. Иаҭахымкәа адунеи шаҟа ықәузеи, акәыбрыгьы абаҳҭаху. Амышьҭа цәгьаӡа уи акаҭа иамысӡакәа ицаз ахьшь аџьыкаҵәаҵәа анцәа иазишааит. Амра есааира ихалоит, аҵх иалнаҳәаз аӡаӡа арԥсаҳәоит, аҭакар газгоит, амшын арҟәандашьышьуеит.
Лахьхьи, аҳацаҟьақәа рыҵаҟа, аҳаԥ хәыҷқәа рҟны абырлаш мыдаӷьцәақәа, ашыцламшәа еиҵәареи аԥслымӡ гәӡареи рыџьанаҭ аҟынтә инхоз аԥсыӡқәа ҭынч иҳәалмышьуа инеивыс-ааивысуеит. Ргәы ҭынчуп уажәы. Асасцәа шсасцәаз рхы дырны досу иахьрықәнагахашаз анхара иалагеит. Шәыда аҳ анцәа доумҭан шәыџьанаҭ ҭыԥ хәыҷы аҟны, шьҭа шәеиқәгәырӷьо шәынхала-шәынҵла, шәраҳаҭны шәыцәала, амала ацәа шәаламхалааит…
Абан хьшьык ажәҩан илаланы, атыртырҳәа ажәҩақәа мҩанҵо иахьцо. Дара акыр ихароуп. Зчыҟә акы нҭазыџгәахьоу ауп ус ихаланы имҩасуа, мамзар… мамзар иҳәыҳәрыхьшьымзааит ари. Иҟанаҵо аабап. Аҵыс хагалаӡаны ирхәмаруеит Алықьса (ахьшькра еицтәоу аӡәы ахьшь икаанӡа аҵыс иара ирхәмарлоит) егьырҭ шьхныԥсыланы ишьҭахь рҽаварԥс ажәҩан ахь иԥшуеит. Ҳәыҳәрыхьшьзар ҟалап. Иҭалар, хымԥада, ҳәыҳәрыхьшьзар ҟалап. Урҭ роуп жәҩангәыла ишәарыцо. Ах, иҭаландаз ажәҩа аҟьара иаҟәыҵны. Ишшаӡа, иаагазҽазит, ҩынтәҟа ашьшьыҳәа иаахагьежьит, ҿыцха ишыԥшуаз. Нас… аҽааикәанарҳәын, ашьапқәа лҭҳәаны аҿыланахеит. Хагәҵәы акәӡам, шьапыла ауп ишҭалаз, ус анакәха… Жәҩангәыла ишәарыцо, шьапыла иҭало ҳәыҳәрыхьшьуп. Урҭ рыжәлоуп ус иныҟәо, зегь жәлала иҟоуп, аҽыҩгьы жәлала иҩуеит. Алықьса ақьала ашш иҽаварԥсӡаны аҵыс хагалаӡаны ирхәмаруеит, ахьшь хызаҵәшәа алеира иаҿуп. Хымԥада иҳәыҳәрыхьшьуп иара. Аҵарақәа «ҵссы-ҵссы», – ҳәа иааилалеит.
Нанҳәа аҽны ахьшь узкыр, ихалаӡом…
Ҩызаки сареи ҿыц ҳаибадырт. Шәмааҭк раҵкыс шәҩык аҩызцәа рымҳәеи, аҩызцәа рырҳара бзиа избоит саргьы. Хәылбыҽхак сусқәа санаарылга, сҩыза ҿыц Мамсыр дызбап сҳәан, игәарԥ сынҭалеит. Иԥшәмаԥҳәыс Наала длыцхраауан, акьыр рҿатата рыҩнқәа ршәуан, ныҳәак ааигәомашь аасгәахәт сара.
Изҿқәаз иаарҟәаҵын, рыҽрыцқьаны, рнапқәа ыргьежьуа саагәыдыркылеит. Мамсыри сареи аӷада-мадаҳәа ҳаицәажәо, рышәшьыраҟны аишәа ҳшахатәаз, иааины иаақәгылоит ҳаԥсы-ҳаԥсынҵры.
Изакәу шәзымдырӡои? Заманалаҵәҟьа ижәдыруеит. Ауатка, аблақәа гызмалӡа. Шәыр-қәыркгьы навагылт. Хпыҿк-хпыҿк лҭаҳарпҟоит. Шәырк ҳҿы инҭаҳҟаҟеит. Ҩба-ҩба ауҳажьит… Нас акәҷышь еиҿымхӡакәа, ажәҩақәа хахаӡа, аҵәынҵәлаӷь аҩыҵракны, аџьыкҵәаҵәеи асыӡбалҿеи еилашьыхааны иақәҭәаны, иҟаԥшьшьӡа иӡны, аҵәы иахазза, ҳаԥхьа иаақәтәеит. Иақәԥсоу ахәысхәеи аџьыкҵәаҵәеи рыфҩы џьанаҭ ахуҳәа унҭаргалап.
Абысҭа еиларҵәиуа, икәаԥӡа ианҵаны, ашәха рҩа ҟәаҟәаса иаларшьшь, аҩы ацыԥхь хаддыла… Анаџьалбеит, сыԥсы маҷханы срыламҳандаз…
Ҳтәоуп ашәшьыраҟны. Ҳаԥсаҭа кыдаҳҵоит. Сызхықәааз жәаҵәыцак ыжәны, схәап-жапуа аҩныҟа сааит. Бзиа сышныҟәыргаз аҩны иҟоу ианласҳәа, абаак саргьы сумгоз лҳәеит. Даҽазны санцо бызгоит.
Сабшан. Ахәылбыҽха ус ҳамамкәа ҳанаанха. Аҩны иҟои сареи ҳкашәкаҷо ҳҽеилаҳәаны ҳнеит Мамсыр иҟны. Ргәарԥ ҿыц адауар акәдыршон. Наала адауар илыркуан, иара дасны аҿаҩ-аҿаҩ ҳәа аҵәымаӷ алаирҟацон. Изҿыз иаҟәыҵит. Ԥыҭраамҭак дысҿаԥшуа дгылан, нас аԥсшәа ҳаиҳәеит. Ҳтәоуп ашәшьыраҟны. Ҳбысҭақәа ашә ргәылашәа иҟоуп. Ауатка ыҟаӡам. Жәаҵәыцак зжәит. Аригьы лқьаф ҟалҵеит. Ҳажә аҿша аризшәа, акыркыр ҳаччо аҩныҟа ҳааит сыԥшәмеи сареи.
Иара санхәагьы дзаҳамгари даҽазны ҳанцо? Санхәеи дареи еибадырп, шәмааҭк раҵкысгьы шәҩык аҩызцәа рымҳәои, аха илымуит санхәа. Аҵыхәтәан ҳаныҟаз ауатка цәырымҵӡеит анысҳәа ацара мап ацәылкит, уи уаткамзар акы налҿакәом.
Амҽыша ахәылбыҽха сыԥшәмеи сареи ҳқьышәқәа ачча рықәыхх Мамсыр игәарԥ ҳанҭалеит. Аиашаз, дыгәхьаагаҵәҟьаны ҳаҟан. Наала агәарԥ лыԥссон, Мамсыр ашәыга импыҵатата идауар ишәуан. Дызҿыз дааҟәыҵын акраамҭа даҳҿаԥшуан, нас аԥсшәа ҳаиҳәеит.
Абысҭа хьшәашәа ххны, аҟәыд, аџьымшьы, аҩы акраҳфеит. Сымгәа хаччыла, ишьшьуа, аҩныҟа дсыманы сааит. Даҽазны санцо ари дызгом. Аҳәсақәа уршьаҳауеит, акы ргәаԥхаӡом. Аԥшәма иаҳҿеиҵаз афатә лгәамԥхеит лара. Сымгәа акалашәа иҟалеит лҳәеит.
Иаахт асабша. Сабацари, схы абакыдысҟьари ҳәа сышхәыцуаз Мамсыр даасгәалашәеит. Иҩцара аҩы хьшәашәа ӡа иааҭганы, жәаҵәыцазаҵәык…
Ааи, ааи убрахь сцап. Снеин сҽааиҭакны агәашә аасыртуан еиԥш, Мамсыр деихаччо даасҿагылеит. «Уа бзиала уаабеит!» – сҳәан, снапы рџаџа аԥсшәа иасҳәеит. Ҳааин ашәшьыраҟны аишәа ҳнахатәеит. Алаф ҳҳәеит, алакә ҳҳәеит. Аҩны иҟоу дааԥсаны дыҟан азы днеины диеит, лыԥсы лшьаразы (акрызуа иԥсгьы ишьароуп).
Иаҳҳәақәоз анынҵәа ҳцап, ҳазԥшузеи, сҳәеит.
– Ҳабацои? – дҵааит.
– Шәара шәахь, ҩыжәра, уара уеиԥш аҩцара сымандаз саргьы, акапеишәа исыԥхьаӡомызт, иусыржәуан, – сҳәеит, агылара сҽазкуа.
Ҳҩагыланы ҳҿынаҳхеит. Дәқьанк ҳнавалеит. Ҩ-мааҭк ааҭиган ҩ-баҭлыкак аҩы аахәаны иаасиркит, аҩны иганы ижә ҳәа. Санхәа лзгьы баҭлыкак иадамхаргьы уаткак аахә ҳәа иасҳәарц сгәы иҭан, аха иара уаҳа дхьамԥшӡакәа дцеит.
Аҩны иҟоуи сареи аҩ-баҭлыкак аажәит, Мамсыргьы даҳныҳәеит.
– Асабша ааихындаз…
Ԥсрак ахь ацара ҳҽазыҟаҳҵагәышьон. Аҩны иҟоу аҽеилаҳәара даналагоз амра ҵлакашәара аҽҩышьҭнаххьан.
Сара смашьына «акәабара» сҽазыскит. Сааҭк аҟара садхалазаргьы, ацәа иҭырԥсааҵәҟьаны «искәабеит».
– Акыр быгу? – сыбжьы насыргеит аҩныҟа.
– Аҳы, шьҭа агәаҟра уалагахт. Сҽеиласымҳәари!
Амшын ҳазааигәоуп. Сцан сҽыкәаба-сҽышьшь, амшын ҵаа фҩы схышәшәо сааит. Сгәы ҳаракӡа сыҟоуп. Лара лҽеилалҳәоит. Слатәан сԥаҵа карффа иссеит. Лара лҽеилалҳәоит. Скашәкаҷо сҽеибысҭеит. Лара лҽеилалҳәоит. Счавра ду ҟатмашьӡа инықәҵан исуанҭеит.
Лара лҽеилалҳәоит.
Ҵәуара иҳаццараны иҟаз хҩык аҳәсақәа ашәы рхьыкәкәа иааит. Ари лҽеилалҳәан. Шьҭа асаркьа даадгылеит.
Амра шьыбжьы агәы ихыҵит, аҩны иҟоу асаркьа дадҵит.
Анцәа илԥха ҳаманы ҳаҵҵит. Иҭакәажәыз ллабашьа хынаа аҽыгәҳәа «инарсны» дхаҟәӡа дласыватәеит.
Аҩны иҟои сареи аицәҳара ҳаламгеит ҳахьынлырхаз азы, избанзар, атәым уаа ақәтәоуп ҳмашьына. Уи уахахьы ииазгеит. Зегьакоуп, лара даиааиуеит, аха сналамгар сгәы иазычҳауам.
Ҭаацәашәала аицәҳара мардуануп. Амала, ҩадаӡам уахьаго…
Ахәырқьҳәа ҳақәышьқьрааны ҳазгоз акаҭран мҩа ҳааныҵын, гараҵас ҳангарлеит ақыҭа мҩа. Аҵәуацәа, амашьынақәа ирыгхаз, еихьышәшәа-еиԥышәшәа амҩа иануп. Аҳәсақәа ашәы ршәуп, ахацәа рчаврақәа рџьыба иҭоуп. Сара счаврагьы мазеиӡа, еиқәшәоуп. Иахьатәи ала уи цәаакраны иҟаӡам лаӷырӡыла. Аха санықәҵлак, ԥынҵаԥссаншьҭахь исҭаххоит.
Ус ҟазҵо ҳрацәоуп.
Амҩа уҳәеит ҳәа, арҭ ақыҭа мҩақәа уаҳа иамуӡеитеи. Ҳаидарагьы ӷәӷәоуп, акәуа аныҟәашәа шьҭысхроуп. Иҟәымшәышәцәоуп арҭ «ажигәулиқәа». Акаҭран мҩа азакәгәышьами анцәа изишаз, аха иааг.
Аа, сынҵәеит, сынҵәа. Абан амҩаду бжьырҭәааны Кьынтышә дахьнеиуа. Ишьапқәа ԥҵәааит, дабаҟоу рҳәааит? Ари длыжәлантәшәа дыҟахуп иара. Ауа, иуа касыжә-маҟа! Абар акаамеҭ сахьақәшәа. Арахь ҭыԥ ҳамаӡам, нас ари далагашт «сара исыҵкару раан ҳмашьынаҟны ҭыԥ ҟалаӡом, уара утәқәа раан…»
«Сара исыҵкару, сара исыҵкару, сара исыҵкару». – апатифон агәыр бжьыс анаҿахалак еиԥш даҿызаашт.
Афырҳәа лҽеилаҳәаны даадәылҟьазҭгьы, ари аҽадҳәыс даҳҿамҳакәа ҳцагәышьон.
Аа, абар илақәа кылҵыҵӡа дааҳәны дахьҳзыԥшуа, амҩагьы даԥырҵӡом иара.
– Уу, Кьынтышә рыцҳа, уаҳәшьа ҽааны дымнеиааит, шьапыла ушԥаауеи амцашоураха. Дышьҭухроуп абааԥсы!!!
– Дабақәсыртәо, сҟәаҟәа дықәсмыртәозар?! «Иаҳәшьа ҽааны дымнеиааит. Ацгәы еиқәаҵәа шәыбжьысааит, бхәы дшаҵаз дымԥсхьази рыцҳа», – аасгәахәт, аха иуҳәои.
– Нас шьапыла душьҭышама?!
– Сара дзысышьҭгәышьозеи, иара ихала дцоитеи.
– Уи изы уара умаҳәуп, сара сзы егьаурым аха. Уара иуаҭәоу ҟаҵа.
– Аиеи, нан, аиеи, усоуп амаҳә ишиқәнагоу, дақәыртәа, абра рҽааиларыгӡап, – ллабашьа тыгә-тыгә ҳәа лшьапқәа рыбжьара амашьына илҭакша-лҭакшаны, иаацлырӷызит исыватәаз аҭакәажә ханҷаҷыргьы. Лымахцә данкны дынҭыганы дноужьны, лхаҭыԥан иара дҭартәазҭгьы…
– Иныҟәызгарц ибҭахи, дахьақәҳартәо ҳамаӡамеи. Ааи, смаҳәуп, сара шьапыла сцап, иара аԥсҟы акышьа идыруазар, азамана.
– Ус ҟауҵаргьы, изыҟауҵазеи ахьӡӡам. Уара умаҳәуп…
– Ҳаит. Амаҳә илахь боуааитеи, дабаагари нас, ҭыԥ шҳамам ббоитеи, хәҩык ҳақәтәоуп, иқьырҵҵуа аарла ҳаанагоит. Ари данҳахьҽныла абӷагьы ааԥҵәеит ауп. Имацара иакәзар дазышьҭыхрымызтеи, ӷбакы дахьаҟароу бымбаӡои!!!
– Ааи, нан, ааи, убра рҽааиларыгӡап, дақәыртәа, – аҭакәажә слыхәом, даҽазны изымдыршеи аха…
– Уи сара исыҵкару раан ҳмашьына ҭшәахоит ҭыԥ ҟалаӡом, сара исыҵкару зегьы ӷбак иаҟароуп, сара исыҵкару ҳмашьына иақәтәар абӷа ԥҵәоит, иара иҵкар шьапыла иныҟәар ҟалаӡом…
– Баҟәыҵ, баҟәыҵ, шьҭа баҟәыҵ!
– Сзаҟәыҵуеи, аиаша ауп исҳәо.
Кьынтышә ихаҵкы камыршәуа аԥсшәа иасҳәеит ҳџыџӡа ҳанааидгыла.
– Ҳмашьына ҭәгәышьоуп акәымзар…
– Ааит, сымаҳә… Амашьына ҭәы-иҭәым ҳәа уабхәында шьапыла душьҭышама нас! Амашьына зыҟоу ауаа рнага-аагаразоуп, – иҳәан, аҷараҳәа ашьҭахь ашә ааиртын. Дҳәарԥсаруа, аҭаларахь ихы ирхеит, ашә дызкылсуам. Аиашазы, аҳәынҭқараа амашьынақәа рышәқәа дырхәыҷцәеит.
Ихы апашра аԥхӡы цәыкәбарқәа иқәгылоу ашәишәи кәтаӷьқәа ираҟароуп. Иҷрыхә-ҷрыхәӡа, акакангьы рықәԥсоушәа збоит. Урҭ ацәыкәбарқәа акы ԥҽны аҟәақҳәа аҩыза ианласлак, уигьы ԥыххааса илықәҵаны, егьырҭ иларылалоит. Нас урҭ ирылҵуа «арҩаш» накәараҵа-аакәараҵо, Кьынтышә илахь ҟьаҟьа ду арӷаз ҿаҿаӡа иланҵаны, ихәда-икәа хәымсыс бнаршәыра инылаҩр ицоит.
Ацәқәырԥа иаанахәаз афлыка еиԥш, акыраамҭа изазон ҳмашьына. Амгәацәа адгьыл илықәххуама уҳәаратәы илеит. Амгәархақәа урҩаханы ишьҭухып ҳәа уҟоу.
Еиҩырҿа-еихырҿа рыԥшьҩыкгьы еиқәыжьын ашьҭахьтәи атәарҭаҿы. «Ааи, нан, ааи, абас ауп ишаҭаху», – лҳәон сҭакәажәгьы. Тыгә-тыгә лыргон ллабашьала.
Иаасыднагалеижьҭеи ари аҩыза аидара иаҵамлацызт смашьына рыцҳа. Идәықәсҵап. Дазырҳәазар дарҳәазеит, иамур иамуит, иҟасҵари.
Ҳашьҭаиаӡаны ҳаманы аҿынанахеит, иқьуа-иӷзуа. Ҳашьҭахь итәақәоу аҳәсақәа руа дарбану сыздыруам, аха аӡәы дыхәнаны сҟәаҟәа абжара дықәтәахьеит, иҟалҵагәышьари.
– Сымаҳә, абааԥс, сгәылагьы абра ҳашнеиуа ҳихьӡоит: дныжьны сцар ԥхашьароуп, убзиара шыбзиароу инагӡа, – иҳәеит Кьынтышә, сигара дук ааиҿыҵеикын, абырқьҳәа алҩа ҩҳалаирчит.
– Нан, саргьы акы аасыркишь, – лҳәан, сҭакәажәгьы акы ааимылхын, пақ-пақҳәа ахара дналагеит. – Дышьҭаҳамхыкәа, нан, уҩыза дныжьны ҳцаратәа, ԥхашьарами, – нацылҵеит.
– Ааи, ааи, дышьҭаҳхуеит, уа шәҽеилажәгӡап, – сҳәеит схы намариашаны. Шьҭа азыҳәа адажә аӡы иаанахәаз саҩызоуп.
Ҽышьҭрак иаҟараз ҭаҩаҿара хәыҷык инҭасит Кьынтышә деиҩырҿахә дахьҭажьыз аганахь ала иҟаз акәыр, уи акәхеит. Бзарбзанкгьы ус абжьы мгацзар ҟаларын, уи абжьы шгазашәа.
– Ухысӡаны ҳаугоит, нан, анцәа илԥха уауааит, – лҳәеит сҭакәажә. Иаргьы амгәацәа адгьыл аҽлықәнакын, иаангылеит.
– Амца агәақьҳәа иахысааит, иахьа уаҳа цашьа шԥасзыҟамҵеи ҵәуара, – иҳәан, ашә аӷьеиҩҳәа иҩкыдыжьланы, дшәи-ԥшьиуа иҿыҩеихеит Кьынтышә.
Амцашоураха шьапыла аныҟәарагьы каамеҭгәышьами уажәы, «иаҳәшьа ҽааны дымнеиааит», аха дақәшәагәышьеит.
Акәыр шәмааҭк ҳәа изҭиуа дыздыруеит, хәымҽхан сизцароуп…
– Дад, мшаԥы анааиуа шсоуҳәара удинаныс? – ҳәа дҵааит аҭаҳмада, апарк атәарҭаҟны зхызҿы қамсаӡа иоужьны итәаз арԥыс данааивала.
– Закәытә мшаԥузеи, сара иалздраауази уи анаауа?! – ихы ихнахт иара.
– Дад, шәара апапцәа ишәзымдыруазар, нас издыргәышьода, – дивсны иҿынеихеит аҭаҳмада.
Мачагәа аусурантә аҩны дшааизҵәҟьа иԥҳәыс лкасы аалхыхны ацәҳара далагахт, ауаа раҵкыс ҳаицәаны ҳанхоит, уара ухаҵаӡам, аҩыжәрада акгьы уаԥсам, акгьы уздыруам ҳәа.
– Быцәҳала, быцәҳала, бара бзы ԥхашьарамзар, быцәҳала, – иҳәан, дҩагылан сгәы аасхасыршҭып ҳәа, акино ахь дцеит.
Абар дахәаԥшуа дтәоуп.
Уи акино аҟны дыхәмаруан дԥаимбаруп ззуҳәаша ԥҳәыс ҟәымшәышәк. Егьа аџьабаа дақәшәаргьы дышԥҳәысу еиԥш, ирҟәымшәышәны, дгәыҟаҵагаха лхаҵа диацәажәон.
Ахаҵа дхаҵоуп, нас зны иамхамжәкәа, усҟан ииашаны иҟаиҵазшәа дихәлаччо днаганы длырион длырцәон.
Нас ианихыԥсаалак ирлафны, дырҩегьых дихәлаччо игәалалыршәон арыжәтә мыцхәы агәабзиара иаԥырхагахар шауа. Усҟан иаргьы длыхәаччон, иԥҳәыс, деиликаауан…
Мачагәа ари аԥҳәыс илаԥш лыдхаланы дгәырӷьаҵәа дышлыхәаԥшуаз акино нҵәеит. Ауаа зегьы гыланы ицеит, иара имацара лара дахькыдыз аҭӡамцахь дыԥшуа дтәоуп, дтәоуп…
Нас ижьцәа ааизганы «ԥу» ҳәа иаԥхьа адашьма длықәыжьцәан, дцарц дҩагылеит. Аԥссаҩ дааидгылан хмааҭк аштраф имылхит уи азы.
Мачагәа аҩны данааи аԥҳәыс илеиҳәеит акино аҟны иибаз аԥҳәыс бзиа лыӡбахә.
– Уи уанлыхәаԥшуаз сара сугәаламшәаӡеи? – дҵааит лара.
– Бышԥасгәаламшәеи, хмааҭкгьы сшәеит уи азы, – иҳәеит Мачагәа.
Ани аби ҭаҳмадцәахеит. Ҳаҷкәын заҵәы уажәшьҭа аӡәы дааигар ҳныҟәигалап рҳәан, рыҷкәын ԥҳәыс дизааргеит. Аҭаца хәыҷы иаанагаз мчыбжьык аҟара дыԥхашьаԥхаҵо дыҟан: «Ааит, еиҿкаарак еилгарак шәымаӡамкәа ишәуаашьоузеи, шәеилашьшьы шәтәоуп. Шәыртәаны мацара сара шәныҟәызго ус шәаб иныс, иахьатәи ҳаамҭазы акрызуз иоуп акрызфо, мамзар ус убра шәтәаз!..» – ҳәа ала кыдҟьо, аҳәа кыдҟьо лҿаалхеит.
Аҭаҳмадацәагьы ус итәамызт, ирылшо ала акы инаха-аахон, аха лара илгәаԥхоз акгьы рзыҟаҵомызт. Ус ишнеиуаз «уани уаби рныҟәгара сылшом, наҟ ҳарҿыҵроуп» – ҳәа лхаҵа иҿаԥхьа азҵаара ықәлыргылеит.
Ус иагьыҟарҵеит, еиҿыҵит.
Амала аҭаца лоуп ирҿыҵыз, лыҩныҟа дцеит. Иҟарҵагәышьозеи аҭаҳмадцәа шықәсык-ҩышықәса ус инаҳәазеит.
Ианамыхәаӡа даҽаӡәы дизааргеит. Ауаа зегьы ҟазшьак-ҟазшьак рымоуп. Ари аҭаца иаанагаз ҟазшьас илымаз абас акәын: лхәы ҟаҵаны акранылҿарҵалакь дкәаԥшьашьраӡа, аӡәы диԥырхагамкәа, лхала днеины адиуан днықәион, шәҟәык даԥхьошәа уа дшықәиоу дыцәон. Ус иахьа, ус уаҵәы… ачанахқәа еилаҵәызы, аҩны аҟьамсар ахысны, амҳараҵәҟьа еилыргамызт.
Аҭаҳмадацәа уахык иааилацәажәан иақәыркит лааӡара. «Уаҵәы шьыжьы акранылҿаҳҵалак, усгьы диауазар акәхап. Бара бҩагыланы, аҩымсаг аашьҭыхны, ишыҟабҵац еиԥш, амҳара аԥссара балага, сара уи бымысхуа сара исԥссоит ҳәа салагоит. Еимаҳкып, нас иҟалҵо аабап» – рҳәеит.
Адырҩаҽны ус иагьыҟарҵеит. Крыфаншьҭахь аҭакәажә аҩымсаг аашьҭыхны, дҟәарҽаруа амҳара еилсыргоит ҳәа даналага; «Сара сшыҟоу бара амҳара шԥеилбырго, изуам, исыҭ арахь!..», – ҳәа лҩымсаг аҵыхәа ианкны дахеит. Арҭ рыбжьы аныцәгьаха, аҭаца лылацәа нҭаауазаарын, ацәа даалҵын ланхәеи лабхәеи еимаркуаз анеилылкаа дҩықәтәан лыбжьы налыргеит:
– Шанаџьалбеит уаҳа акы шәзеилымкааӡои, уи еимактәӡамеи, иахьа лара, уаҵәы уара еиҭакуа ишәыԥссала, абасоуп ишаҭаху, – днарабжьан лхы нықәылҵеит.
Ԥхынын. Агәарԥ аҳаскьын сықәбылгьо сшыхәмаруаз иахьынтәаа сзымдарӡакәа иааи иаасызцәырҟьеит убас гәазыҳәарак, абыржәыҵәҟьа карпыжәк анасымфа ҳаӷеиҭа ҟыт аасхыҵрым сҳәаратәа.
Уажәы акырпыжә былгьа дук арӷзда еиқәаҵәа алданы аҳәызба абӷашшара иналаркьакьаны, аҷҷа ахга, еимҟәыҩрны, иҟаԥшьӡа, ацхаӡы алхәхәа, агәаӷь еиқәаҵәақәа налыршәшәо, иаауҿыҵҳәо… Ахагахара салагеит, азаара ззааз иеиԥш схы ныҵаргыланы акырынтә цыгәхыршәҭ ҟасҵеит, аха иамуит. Исхамышҭит уи акырпыжә агәазыҳәара.
Ҳгәыла Мамсыр иџықәреирҭа агәҭаны иҟами акырпыжә, аха уи иара итәоуп. Ах, кырпыжәк шьыри абыржәы. Исхарои, ашьха ацара гәхьаазгаз иҽы еиԥш, сҿыҵа ахәхәаҳәа аӡы аауа иалагазар…
Ишысҭахымыз сшьапқәа саԥхьаҟа исыгәҭасуа мацара, срыманы Мамсыр иҳәаа сынхәыҵдыркәраан, икырпыжәырҭа агәҭа снаганы, сладыргылеит, Ишысҭахымыз снапқәа иреиӷьыз кырпыжә дук ааҿыхны сыцраԥ-цраԥуа аџьықәреирҭа саалҵуаны еиԥш, Мамсыр даасҿаҳаит. Даасҿамҳар иҟалозеи? Нас анцәа дыҟоуп рҳәахуеит…
Сара саақыџь-қыџьын, скырпыжә сымпыҵыҩрын абақҳәа илкаҳаит. Иара ашырҳәа наҟ днаҳәын симбаӡозшәа дсывсны ддәықәлеит.
Схы ырнаашәа сизыԥшуеит. Ихәда, илымҳарҭа инаркны еилыӷраа-еилыӷраа аҟаԥшьхара иаҿуп акырпыжә зӡаз иара иакәушәа.
Скырпыжә ахьылкаҳаз уа иааныжьны ахәаца-хәацаҳәа аҩныҟа сааит, аха исышьҭархх Мамсыр ани скырпыжә ҟәаз иманы дааит: «Иф, дад, уҷкәыноуп» – ҳәа.
Уи нахыс сара уаҳа акы сӡарц сгәы иҭамшәацт.
– Нан, гәырк суҭондаз, – ҭакәажәык адәқьан днадгылеит хнышьарҵас еиҿаԥса-еиҿаԥса иҿалҳәаз лчавра ду ԥыртуа, лыҟәрышьқәа аацәырганы.
– Азамана, – агәыр хәыҷ цырцыруа иналиркит, абазкгьы ҷаԥшьӡа иаалымиршәеит ахәҳахәҭыҩ.
– Убри агәыр хәыҷынӡара абазк ҟьаҟьаӡа ишԥаԥсахеи, иџьалшьон аҭакәажә.
– Ҵабыргуп, иара хәыҷуп, аха шәқыҭа зегьы ааилаланы абри агәыр хәыҷы ҟаҳҵоит ҳәа иалагааит ирылшозар ббап, «илирдырт» агәыр зыԥсаз.
Абар иаилашәшәуан, аха хкәа амаӡамкәа шьыжьаахыс ажәҩан ҵшәааны, еимаҩны асы шлеиц илеиуан. Уажәыҵәҟьа аӡлагара иаҿыҵуа ашыла еиԥш иссаны, ибахӡа иаанашьҭуан. Шьамхашәара ишьҭанаҵахьан.
Смагә ахәыҵә дуқәа сшьапқәа рҭаԥхаӡа. Сцентралка еиҵаԥахаа сҟәаҟәа инкыдҵаны, снаԥшы-ааԥшуа аҩны сындәылҵит ахәымҽханшәа. Абнараҟны аҵлақәа асы ирықәнаухьаз ихбаҟә-хбаҟәӡа рсахьа акәын ирымаз. Аҳәыҳәқәа гәарҭа-гәарҭала ашәчқәа инрылапапон. Саргьы убарҭ рахь схы рханы, сциҟә-циҟәуа сҿынасхеит, асы сылеиқәаҵәааӡа. Уи абнара, арыӷьарахь ала иҟоу адәеиужь ахь уԥшыхыр, арахәыц иахоушәа еиварыԥх аӡыкәытқәа (акәатақәа) лаҟәны иниаҟьон-иааиаҟьон.
Уажәы-уажәы иҭахәаҽӡа ахысбыжьқәа гон, аха сара макьана акгьы сымбаӡацт. Абан ҟызқәакгьы лаҟәӡаны иахьнеиуа, аа, Анцәа иныс Кәрыжә иӡаҩа ишҭатәо, ааи, ааи, илаҟәӡеит. Уахь схы сырхап, аҟызи аҳәыҳәи абеидукыло. Аҳы , ари аӡаҩа акыр сазаигәахеит. Шьҭа сҳәазаны сдәықәлар иаҳа еиӷьуп, мамзар схақәцә инықәыԥшыр, слымҳа саркьада избараҳа избом.
Ҟоҳ, асы шԥацоу анаџьалбеит, ас мацара сҳәазаны сабанӡацари, аха шьҭа акыр сырзааигәахеит. Смагәқәа асы ирҭалаз аӡҭра иалагеит, аха, аҟызқәа сшьыхыр… Ари аӡаҩа даара иманшәалоуп, аԥаҩ бзиоуп, срымбаӡакәа ахықә снықәгылоит, нас ашәақь аарыласҵоит. Баҭбаҭҳәа аҟызырбаӷьқәа ҩба-хԥа уа иааҭахоит. Нас уаҵәы сҳәахуеит, иара уаха сгәылацәа: Маџь, Кәаташә, Каџь уҳәа снарылагыланы иҟоу абри ауп ҳәа расҳәап. Дара ачалтқәа ҳаны ардәынақәа, аҵарақәа ркуеит… Ах, даҽа хәбаҟа шьаҿа сзыҟаҵар, асы шьҭа ихьшәашәаӡам, асы шлеиц илеиуеит, арахь ишоурахеит, аԥхӡгьы сылҵуеит, мшәан. Даҽа ҩ-шьаҿак, даҽа шьаҿак, даҽа ԥсыӡак…
Абардра иалыҩрны абақҳәа асы схы илықәҳаит. Абар, шьҭа сааит, зны сшәақь хасыршалап нас амыӷқәа маҷк иааршәшәаны, сыҵаҟа аӡаҩа сынҭаԥшып.
Ааи, рышьҭыбжь гоит. Рыҩбагьы хасыршалап. Аҳы, сшәақь агәыцә ашьшьыҳәа алада ахы сырхап. Рышьҭыбжь саҳауеит, дара збаӡом иабаҟоу, мшәан?! Сылақәа асы хыԥсалеит аԥхӡгьы хшылеит, ҳаи чаврак зыԥсази уажәы, нан илымагәышьамзи, аха уажә уа сцаны сабаауа акәымзар. Абар, абар, акы сыҵаҟаҵәҟьа аԥаҩ аҽахьаакыднакылаз… Егьырҭ абаҟоу? Зегь еидызбалар рыгәҭа саламхысуази, ыы? Урҭ сбарҭаӡам, лахьхьи аӡаҩахь иианагазар ҟалап. Зегьы сышрышьҭоу акгьы смоуӡар аҵкьыс, зны ари сшьып. Аҳы, иҟасҵари ԥсыӡак ауп сшәақь агәыцәи иара аҟызи ирыбжьоу, ас сеихсыр исыцҟьаӡашт. Еиӷьуп ахы иасырбар… иара ахы аӡы ихәыҵаҵаны иакуп, ишаахәыҵнагалак сеихсып, Каџьраа шәчалтқәа ҳаны шәтәаз. Абар, ахы ахьхәыҵнага. Снацәа аасырҵысит… Агәыз… мамоу ахымгаӡеит. Цәыссы-мыссы, «ԥшш» ҳәа акы аҳәо иалагеит, нас егьи саҵхеит, уигьы лҩа хәыҷык ааҭышәшәан, цәыш-ԥышҳәа акы аҳәақәеит. Уаҳа сзыҵхозеи, ҩ-патронак исымаз уа срылгеит. Аҟыз ахь санԥшы уи аугаӡахыз, исықәылт аҳәан иҵԥраарц ианаабаҭбаҭ аԥышә амыӷра илахеит. Сшәақь саахан сышьҭахьҟа асы инылажьны аԥаҩ ахь слаҳәазеит, амыӷра цәӷәыхаа. Уаҳа сыҽсызнымкылаӡакәа абақҳәа аҟыз абӷа слықәҳан, амыӷгьы иаргьы шеимаз илӡаасырҟәрылт. Уа сааны иагьыскит. Даара ибаҭбаҭит, аҿы араҳаит, ианоусыжь, ацхырааразы акәхап, иҳәҳәеит аҩызцәа рахь, аха урҭ ацәгьара ҟалазшәа, анырба иныҵаба ицазар акәхап, рхабар збада.
Сҟызырбаӷьи сареи ӡаҩала ҳшьыхны, исгәыдырӷәӷәала сыҩҭыҵын сгәырӷьаҵәа аҩныҟа иқәсыршәит. Сан ари кәтык шацылшьуа здыруеит, сабгьы, уаб дукәыхшааит, дад, ҳәа схы аашьышьны агәылацәа дрыԥхьап. Ус, ус зегьы инарылаҵәап абџьар ҭмырҟьаӡакәа аҟыз шыскыз. Ҟоҳ! Сшәақь схашҭит, абар аҽада сахьақәтәаз, снагьежьын сшәақь асы иаалсхын, иаасыҟәнысҵеит. Баша умбаҭбаҭын убаашәт. Шьҭа џьаргьы узцом.
Абар, ҳаҩны ааигәара сахьааи, уашьҭан аума ҟазҵаз иеиԥш ҳәа, исхыччо иалагоит.
Ари асы зықәҳәҳәы иааиуа дызусҭада, мшәан, аа ҳгәыла Шьахәсна? Раԥхьа ари иласҳәап сфырхаҵара атәы. Даасыдгылеит.
– Ари абоуба, нан. Арцына ацӡамзи? – исымылхырц лнапы аҿаалырхеит! – амырза уагааит, абри ахәымџьар дуӡӡа ԥҵәаны цашьас иҟоуҵазеи? – сҟыз ашьапы ахь лнапы ндәықәылҵеит, саргьы снаԥшит, хәымџьарԥҵәахак ацраҳәоуп!
– Аџьабаа убазар ҟалап, аӡаҩагьы уҭанамыжькәа иҟам амырза иагаша, иара акра цәгьоуп!
– Мамоу, ус аџьабаа снамырбаӡеит…
– Арцына ацӡами, нан?
– Мамоу!...
– Иҭабуп, нан, анреи аҷкәынреи узылыԥхааит!
– Иҭабуп зхыбҳәаауазеи… – сылахь быӷбыӷуа саагылт.
Ачашәарҭа саалҵны, срезина галош дуқәа ирҿашьыхааз аҳәысҭаҳәынҵәа аӡаӡа инылҳәа-аалҳәаны, адурак аахҳәаны, амҩаду кеикеиуа саангылт. Аҵаа ԥҽыха амра анаҿаҷҷо еиԥш, хкы рацәала еилаарцыруа, аҿыц фҩы зыхҟьоз смашьына «Жигули»снадгылан ашьҭахьтәи абагажник аҿы ҩысраҳаит. Сгалошқәа насышьхҳәаны, касыжәк акәыршаны инахәласҵеит, сла аҵыхәа қәацәӡа уа инавасыртәеит. Нас сшәақь, сҟанҭаруаз, сычақәа уҳәа уа инҭаҵаны, аҷапҳәа аҿы неихаршәны, сеимаа ҵаԥалақәа сышьаҵаны, аҷараҳәа ашә аартны, атәарҭа тата снагәылатәан, аҩныҟа ахы рханы «сышьхәа» насырбеит.
Смашьына ауп ари сзықәтәоу – схатә машьына! Уажәшьҭа ишысҭаху ашьшьыҳәа, сшәышәуа амҩа сануп. Исҭаххар саангылоит, сара соуп аԥшәма, исҭаху асырҟаҵоит.
Аттаҳәа асчотчик аԥара ҭанаԥсо, уи еиҳаны шаҟа сымихри ҳәа адыхдыхҳәа сгәы еисуа сыҟаӡам уажәы.
Слымҳа саркьада избараҳа исымбааит урҭ сгәы зфахьаз атақсиқәа. Ааи, сабиц тақсиныҟәцаҩцәақәак здыруеит, умашьына ҳақәыртәаны џьара ҳга ҳәа сарҳәондаз даргьы саргьхаргьы! Иақәыртәаны, дара иахьырҳәо акәымкәа, наҟ ӡыбнаҟа џьара иганы, ижьамжьаны, илалбааганы сыҵҟьон, сшьа кәапеилагьы истон.
Урҭ ирзаауеи, саауеит аҩныҟа ҷыжь-ҷыжьҳәа смашьына сақәтәаны. Ссигарет ау ахәҵәы ҟаԥшьшьӡа исҿыҵакуп, сқьышә ҭырқәацәааны. Алҩа ахәхәаҳәа иаужьуа, снаԥшы-ааԥшуа саауеит, аҳ Мырзаҟан дызгәалашәода?
Амҩан инапы шьҭыхны дгылоуп сгәыла Алиас. Уигьы дшәарыцаҩуп. Ухаҵоуп, уаанымгылакәа уивсуазар, нас блас еиҿашәырԥшуазеи! Ажәҵарақәа рыҭреиԥш, игалошыжәқәа рышьхәа иадчаԥалоу аҳәынҵәа «аа-лак ирзыфом». Илажә қамсаӡа уи иашьҭагылоуп. Уи иашьклататоу…
Атормаз снакьысшәа зун, уаҵәҟьа ахы ныҵаркьакьашәа иџыхӡа иаангылеит. (Асқәа раан атормаз амаӡамзар иаҳа еиӷьымзи).
– Аа Лагәысҭан. Анцәа уиныҳәааит, амашьына шааухәаз сара исыздырӡомызт. Абра ашьҭахь ҳақәтәоит, џьушьҭ, аԥхьаҟа усс иҳамеи, арахь уҭалеи, Қамс, – аҿы аҩеихыхха смаӡакәа, Алиас илажә хәымсысӡа ахы дахо, ашьҭахьтәи атәарҭа иҭеигалеит.
Аҟәада рыхьшы, ишәыраҭра иадҳәалаз ачақәа атәарҭа инықәижьит…
Алажә абз ҭҳәаны ашыҩшыҩҳәа ичақәа арбзоит, рхәыжә рылнаҳәоит. «Ус умун. Ҽааны сҳәап» – иҳәоит, илажә ахы ишьышьуеит. Сара, афы зысыз иеиԥш, сҩаҩаӡа аруль саадхалеит. Смашьына рыцҳа…
«Акры зычҳаз – акры ибеит» – аҿынасырхеит смашьына. Алиасгьы игәы ҭыҷҷаауа, илажә дахцәажәоит. Саԥхьа асаркьа иамоу снаныԥшылан…
Ихәнаны иватәоуп! Ахахәда ишьшьуеит – иԥсы иҟәаҟәаса иасҭааит! Ауаҩԥсцәажәара амоуп иара, ауаҩԥсцәажәара. Лажәқәак реиԥш, акрыфараҟны акәзааит, иахьиоу, иахь–
гылоу акәзааит, ишабалак ахы ныҟәнагаӡом. Цәгьала саҭахуп, ҽааны сҳәап, иааины иахьсыватәоу егьи, – аӡыԥсы иахьыкәкәоз, иқардышха атәарҭа злахҟьоу илаҭәоит!
– Ыы, ааи, – сҳәеит сыԥсгьы сгәы иҩкылачит. Ари алаапкра игәаразгьы иаԥыхьамшәеит, аԥсра агәыҵашәааит. Хаха игәашә снылаимыргылакәа длымбааит. Нас, аҩныҟа умааир сҽысшьуеит ҳәа, дсылаҳәны сикит. Амашьына аԥсҟы шыску арыжәтә шызымжәуа, аусура сшагхо ҳәа акрыздыруазар зегь сҳәеит, аха уҭахызаргьы уҳәҳәаны ухыс. Снапы ырҵәины, амашьына сылҭҳәаны имаҵурҭа сныҩнеигалан, хԥаҟа хпыҿ ашьақар уатка сиржәит. «Шьҭа ашәарыцаразы ҳманшәалахеит, амашьына ааухәеит», – иҳәеит сдәықәламҭаз. Ыыҟ-чыҟ егьиҳәа акы насҳәақәеит саргьы.
Ахәылбыҽха смашьына ашьҭахьтәи атәарҭа иахарԥаз аахыхны исыӡәӡәеит, исырбеит, исуанҭеит. Уи зусу дҳамдыруеи, аха аҩны иҟоу дааҳәынгьы дсызхьамԥшит. «Ауаа рлажәқәа ҭажьны иурҳәазалоит – сара исыӡәӡәалоит – ус хыхь схы инҭамтәааит!» – лҳәеит.
Алиас, игәы ҭыҷҷаауа, и-Қамс игәыдԥало, ахәылԥаз ҳгәарԥ дааҭалеит «уаха ачақәа аауеит, спатронақәа зегь еиҵасҵеит, уаҵәы шылашьцоу ҳдәықәлароуп» ҳәа. Зны схы аазбыӷит. Хәыҷык сааимҳәа-еимсеит.
Акатаҳәа аҩызцәа, ақәлацәа сырҳауан. Уажәраанӡа мшыбзиа ҳәа сазымҳәоз, уажәы рхылԥақәа рыхкәыцәааны «реверанс» ҟарҵон. Дасу иахьиҭаху: чароума, ԥсхәроума, шьтәашьроума дызгон. Стаксиныҟәцаҩхарц акгьы сыгмызт. Аиҳарак, уаха ҵхыбжьон акәын сангәарлоз.
Аҩы ыжәны иҟоу анҭасыртәалак, аӷьеҩҳәа ашәқәа ҩкыдрыкшало мацара, смашьына ашәқәа рҿқәа хьжәарӡа иаанхеит. Уи акәындаз, уа иҭатәаны, абырқьҳәа аҭаҭын лҩа хартәаланы иахон, иҭажьцәоз дубарын, изҿызхуаз дубарын. Абгахәыҷы еиԥш, еснагь аҳәынҵәа ацратата исыман сықәын, арыцқьаха, аӡәӡәаха сырҭомызт. Аҩны иҟоугьы «уабаҟоу, уабадәықәу, дегьызмаха идырххо уара», – ҳәа дынҭасны сылақәа ааҭылхырц аԥсык шлыгыз, уахык…
Ҭынч иҳәатәуп. Уи ауха аҩыза, ааигәа исхашҭуам. Сабшан сгәахәуеит усҟан. Сасцәақәак ҳҭан. Иасыршьуеит сҳәан, иларыдысцалан, ссакасанҵаны снага снадыриеит. Дара ҵыӷә-ҵыӷәӡа итәаны ажәра иаҿын. Сыԥсны сшышьҭаз аҵхыбжьон, каамеҭ ҟалеит ҳәа исыхо-исыгәо, аӡы сҿарҭәо, сиарҭа сҩагәылырхит. Дырҩегьых аиарҭахь схы нхьышьшьын, аха аҽыҩ ҳәа аӡы анысҿарҭәа, акыр саалҵит.
«Ҳгәыла иԥҳәыс лцәа лтәымызт, ирццакны, зынӡак ирццакны ахшараиурҭахь дгатәызаарын. «Аӡәы аԥхҭра анихь, абри сҭахӡамкәа исыднагалеит» – иҳәон еиԥш, уажәы абри абасҭахыз сара. Амашьына абра иҟоуп, шәхы иакәыхшаны иахьышәҭаху бжьрабыжьҵәа ижәга, сҳәеит, аха арныҟәашьа рыздыруам.
– Уласы, уласы, абааԥс, ԥсра ыҟазар уаԥхьаҟа анцәа сшьы, – ҳәа зцәа зтәымыз аԥҳәыс лхаҵа сыбӷа дагәҭасуа, сышьҭырԥо мацара снаганы смашьына аруль снадиргәагәалеит. Агәыла ҳәсақәа ҩыџьа… Аԥшәма са дсыватәоуп. Хыҭҟьарашәа сыҭрысит ахшараиурҭахь. Дӷызуеит, дӷызуеит аԥҳәыс рыцҳа.
– Уласы, уласы, абааԥсы, – иҳәоит лхаҵа гәаҟ, сшьапы агаз иадсырӷәӷәалоит сара кыдынҵәала. Ҳаибаҟьо амҩа ҳануп.
Автоинспеқторцәа ҳагьынарывалеит, урҭ уа исзыԥ-шызаарын, атыҟҳәа сааныркылеит. Смашьына сыҩҭыҵын, инспеқторк снеины снаидгылеит. Сӡара лахыс дсыхәаԥшуеит, нас дысҿаԥшуеит. Дырҩегь сӡара лахыс – алада дыԥшуеит нас сыла дынхыԥшылоит. Ашәикка, сеиқәа шсышьасҵарыз схашҭзаап, трусик заҵәы симҵагылоуп.
– Сахьыжәбо сааихьеит, шамахамзар, исымбац акгьы ыҟам, аха еиқәада аӡәы амашьына ныҟәицо сымбацт, – иҳәеит.
– Уақәшәар иудырп, – сҳәеит саргьы илақәырццакны.
Арахь смашьына дырҟыжуеит, идырҟыжуеит, уааи ҳәа.
– Урҳаны уаашьоузеи, абылра ҟалама?! – дналагеит.
– Еицәоуп!
– Амашьына ақәтәара азин злаумоу сырбеишь!
– Смашьына ашьҭахьтәи атәарҭаҟны дыҟоуп.
– Дыҟоуп шԥа?!
– Убас!
– Уцаны иаага!
– Сымацара мап, уаала ҳаиццап.
Убри аамҭазы, аеҵәа кыдылԥааратәа, лыҵәаабжь геит аԥҳәыс рыцҳа. Сыҵҟьан сдәықәлеит, аха сымахцә санкны саақәиргьежьит. Амашьына анаасхәаз, изхаасхәаз, ишаасхәаз, иахҭнысҵаз, ажәакала, былды сирҳәоит ари.
– Умашьынаҟны иеибарҟыжуа ируеи? – нас уахь днаԥшит.
– Унеи иубап!
Иҿынеихеит уахь, саргьы сцырга-цырго сишьҭоуп. Амашьына ҳнадгылон еиԥш, «Аа, шәмааин, шәмааин, шьҭа шәаҳҭахӡам!», – иҳәеит аԥшәма, амашьына давагьежьуа.
– Ԥоу, ԥҳау? – сшьаргәацәқәа ҳәындазӡа снаидгылеит.
– Ԥоуп, ԥоуп, рҳәеит, ԥоуп! – атрым-атрымҳәа дҩышьҭыԥеит иабхаз. Убри аамҭазы, арҵәааҳәа дыҳәҳәеит ҿыц аԥсабара иқәнагалаз асаби. Саргьы сгәырӷьан сҩаԥа-ҩаԥеит…
Автоинспеқтор арҭ анцәа иеилеигаз џьоукы ракәхап ҳәа дҳахәаԥшуан. Иаууеи, ахагацәа рҭыԥахь ҳаигароуп амықәшәатә! Нас ишәыршәыр иҿыҵакны ишимчыз дасит.
Ртапанчақәа дара еихаххаа, иҩызцәа ааҳакәшеит. Зегь зхәаԥшуаз сӡара лахыс акәын.
Иақәшәар ирдырп…
Аԥсабара ршышны, ишаԥшаԥуа шьыбжьы илхыҵит амра. Ес ииуа ирыциуа, ес иԥсуа ирыцыԥсуа, аԥсҭаҵага – амра. Уи иазаауазеи, уи аха сымаӡам уажәы…
Еихаххаа, аҿыц фҩы ахҟьо ааигәа саб исзааихәаз «Запорожец» ҳгараж иҵагылоу аҿывҳәа «сыҩҽыжәлан», зегь еимырҵәо амшын сҽынҭысшьып, сагьынаԥшы-ааԥшып сҳәан агәарԥ сылҭҟьаны, ес-сс сыкәкәаӡа, амшын ахь схы сырхеит.
Шаҟа угәы шьҭнахуазеи ахатә машьына! Иахьуҭаху иаанукылоит, иануҭаху удәықәлоит, иуҭаху дақәуртәоит. Иануҭаху дылбаауцоит. «Аԥша уақәтәоуп, дад, аԥша», – иҳәон саб сыццакцәоит ҳәа. Шьҭа амашьына сзааихәеит, уа сақәтәоуп.
Угәы ҳаракӡа, уԥыруа аԥҭақәа унрылс-аарылсуа, аҳауа уалоуп.
Амашьына змам рыла ҭраа иухәаԥшуеит уара, уара «агаз» ушьапы аҿарӷәӷәаны, аԥша рынданы, аҿывҳәа анахь уиаҟьоит, арахь уиаҟьоит.
Аҟәара ааигәара аԥсақәа рыҵаҟа игылақәаз амашьына ласқәа инрываргыланы, аҷара-сараҳәа ашәқәа наркны, ацаԥхақәа зхажьыз адаҷ ссақәа ахьхьахьхьаҳәа снацәа иақәырҵәашо аҟәарахьы сеихеит. Атырбла саҩызаха сыбла саркьа еиқәаҵәақәа рыла сылақәа нҭазӡит.
Сеиқәа анапқәа бӷьаауа, аҽы амгәырха иаҩызаз сыҟәбас маҟа ду кылҿҿа, сӡара бжьнаҵәо, хьарч-хьарч ҳәа аҭакар зыншылаз аҟәара снықәлеит.
Иаҳҳәеит ҳәа сынтәа рҭра ԥжәаӡеит арҭ аԥсшьацәа. Ашашәа иахаԥсоу аԥсыӡ еиԥш, еиварыԥх аиҳараҩык ӡны иҟаԥшь-ҟаԥшьӡа аҟәара ашыра иқәжьуп. Џьоукы ԥаҭмаҭуеит, аԥслымӡра илаԥсаз аԥсыӡқәа реиԥш, џьоукы акәыкәбаа дуқәа хыгьежьааӡа ирхагылоуп, рҽадырԥсыланы ашәҟәқәа ирыԥхьоит, бзиарас ирыдырбала сыздыруам.
Сыхьшь халазшәа. Схарахаԥшуа сҿынасхеит. Иреиӷьу аӡәы дсыԥшаароуп. Амашьына сымоуп шьҭа. Амашьына змоу алаԥшрагьы имоуп.
Аԥсшьацәа сынрылаԥш-аарылаԥшуа, снархыкәша-аархыкәшо, сцраԥ-цраԥуа аҟәара бӷанҷ сылаланы снеиуеит. Снацәа цәҟьеит сцаԥхақәа шақәсырҵәиаауаз. Зны абас сџьыба иҭасҵапи, ианаҭаххо ашацаҳәа иаацәырызгап. Аҳәсақәа амашьына рыԥсы агоит. Иреиӷьу, иреиӷьу дсыԥшаароуп, избанзар, амашьына сымоуп, сара, амашьына. Анҭ иҭатәақәоу? Руаӡәы лԥынҵа хашәшәалоуп. Егьи? Уи лхаԥыцқәа ҟьаҟьацәоуп. Ани? Лшьапқәа пацәоуп? Ари? Лымгәа дуцәоуп. Ани дпылтыҟсоуп.
Абан, заманақәак ахьтәоу. Иҭҟәашә-ҭҟәашәааӡа – ашәаӡа, ааигәоуп иагьанааз. Ҷкәын дрылатәаӡам, макьана иахьымӡацзаап. Хҩык ыҟоуп. Ирасҳәои хҩык? Ҳаи, Ҭамели Патеи ааганы исымандаз. Зны ҳаибадырып, нас урҭгьы абаҳацәцари. Ани аганахьшәа итәоу лакәын исҭахыз аԥҟа ахәдашәа зыхәда ҭыгоу. Зхахәы еиқәаҵәоу, зыблақәа маахыру. Ҳаи, аԥсра лмоундаз, деихатаруа, илсахьоузеи. Рыгәхьаа сыкӡамшәа рааигәара сҽааилысхын, аӡы сҽынҭшьны сааин, аԥслымӡ шыра аасгәыҵаҳәҳәаны, снылаиеит ӡыбнаҟа сҿы рханы. Амаца иасуеит, ргәы раҳаҭны иччоит. Сиоуп, сиоуп. Сеисит. Ас сабанӡаиазаауа. Дара рыҽсыларгалаанӡа ҳәа сыԥшыр уи акыр ҵышт. Амашьына шсымоу сылахь ианӡам.
– Уа мшыбзиақәа! – сҳәеит, сааҳәны снарҿаԥшын. Даргьы аасҿаԥшит. Маахыр (ус лыхьӡыстәит гәаныла, ани абла маахыр) лҩызцәа ааԥышәарччеит. Лара, Маахыр, ажәҩан ахь лхы ҩаҟьашәа, хәыҷҵас лҽеиҵыхны акыркырҳәа дыччеит. Лыччаԥшь еиқәаҵәамхааит, дзырччои! ԥсуаҵас ихьымӡыӷшьаны сналҿаԥшит.
– Ҳшәыздырӡом аԥсшәа ҳашәҳәеит. Абри ауп сзырччаз, – лҳәеит, ух, гәышьаҳәа данааиқәтәа.
– Ҳара аԥсуаа иаҳзымдыруагьы аԥсшәа раҳҳәоит, ус иаҳқьабзуп, – сҳәеит, уаҳа исҳәоз ансҿамшәа.
– Шәахьӡозар иқьабз бзиоуп. Ирашәҳәала, шәеизааигәанатәуеит, – лҳәеит. Лхы ақәырԥс лмаца ықәыршьқьраауа аҟьара дналагахт.
С-Маахыр (шьҭа сара дыстәушәа збоит) еиуеиԥшым шәҭла иқәҵоу лҽыкәабага маҭәақәа улаԥш шԥадыргәыбзыӷуа. Лқьышә ааихырԥхьара, лыбла маахыр аччара, агьылшәҭы, аҵыҵмыџь хышәҭ, сыздыруам дыздыскылара. Ажәакала, слыхәаԥшыцыԥхьаӡа, жәҩантәы, дынцәахшаны дызбо салагеит.
Нас иаразнак сара саалхашҭын, «Валет», лҳәан аԥслымӡра илаԥсоу амацақәа инрықәлыршәт илкыз. Даҵахар дыччоит, закәытә ҟазшьои илымоу, дабаҟоу рҳәааит. Дзыжәладашь, дзыжәлада акәу, дызмилаҭда анаџьалбеит! Слазҵааит игәаӷьны. Исалҳәеит, ҟазахԥҳауп. Нас дырҩегьых аеҵә кыдылԥаауа, акыркырҳәа дыччеит. Акыраамҭа хьшьҵәҵәазшәа аҟәара иқәхьархьаруан лыччабжь. Нас ашьхақәа ирныҩуашәа саҳаит, нас ҳнаҩс игылаз ашымҳа аҵла ақәцә инықәԥраа-аақәԥраауа, аҳауаҿы ихәмаруаз аҵыс-иаҵәа Маахыр лычча акәушәа збо салагеит. Уи аҵыс иаҵәа хәыҷы ажәҩан ҵаула аҟнытә уаҩы ибарҭамкәа илашьҭу бызкаҭаҳара рахәыцӡак иахьынҳалоушәа ҭыԥк аҟны иԥырԥыруан, иԥырԥыруан иааҟәымҵӡакәа. Нас акәапаҳәа ашымҳа ақәцә аҽнықәыршәны, амшын иаҵәа агәы ихыԥшыло: кәли-ҷли ҳәа еиҟәыҷҷаауа акы аацәырнагон.
Зны ирпаӡаны. Иргәыкӡаны иоунажьуан. Уи абжьы ссир амшын ҟьантаз ду ихиааланы, цәқәырԥаҵас маҷмаҷ инаскьо, инаскьо, наҟ хара еилаҩеиласуаз аҷныш цәышқәа иаамҵадырсызшәа, амшын инхыӡлон.
Ус агәы хәыҷы рданы, ҩаԥхьа иԥырԥыруа ажәҩан иахьынҳалахуан Маахыр лычча. Ааи, Маахыр лычча акәын сара сзыҳәа уи аҵыс иаҵәа.
Ус саныԥшы ԥҭацк зҵаршәыз ажәҩан иаҵәа, атыртырҳәа ажәҩақәа ҟьо иаҵаланы иаауан ахьшьыцба. Хыхь иаҳзыриаша ианааи иаагазҽазын, иаашанхашәа ауит. Нас ашьапқәа лҭҳәаны, аҽеиқәырҳә, хагәҵәы илҭалеит. Аҵыс иаҵәа – Маахыр лычча иақәкны, иара акгьы абаӡомызт. Ицырцыруа ахәмарра иаҿын.
Абар-абар алақәа мцаԥшьха иахьазлеиуа ахьшьыцба… уаӷеимышхара… иаамҵанарсыр уажәы!!! Игәанаҭеит аҵыс иаҵәа уи. «Ҵәит-ҵәит» аҳәан, ашымҳа иналашәаҟьан, инкабеит. Ахьшьгьы шԥыруа ашымҳа инахагьежь-аахагьежьын, дырҩегьых амрагыларахь ахы рханы, ҵа змаӡам ажәҩан иазцеит. Џьара иамуазар – џьара. Ицон ԥыхьа еиԥш атыртырҳәа ажәҩақәа ҟьо.
– Бзырччеи? – «бара» ахь сиасит исызгәамҭаӡакәа.
– Сара сызмилаҭу аилкаара акәзар иахьа дҵас ишәымаз, уи нашәыгӡеит, – лҳәеит лхаԥыц бырлашқәа сырбо, – сара ара стәамызҭгьы арҭ сҩызцәа руаӡәы дызмилаҭу аилкаара шәалагозар акәхарын.
– Урҭ, сымҵааӡакәа рыԥшрала издыруеит ишоурысцәоу, шәарҭ шәыԥшра ауп («шәара» ахь сиасыхт) сзырҩашьаз…
– Шәаҳәшьцәа, аԥсуаа аҭыԥҳацәа ара, урҭ среиԥшуп, амала, сыблақәа ртәашьа ҷыдала смилаҭ иатәуп шәымҳәозар, – лҳәан, џьыкахышҵас иҟәашыз, еилаарцыруаз ахаҳә ссақәа уамашәа ибаны рыԥшаара, лнаргәыҵа ҟәымшәышә ианԥсаланы рыԥхьаӡара далагеит, дреигәырӷьо.
– Цәгьала шәыԥшӡоуп шәара! – агәызҳәа илалгәыдысҵеит. Амца зхыҳәҳәылаз лыбла маахырқәа сырхыԥшыло, – Маахыр, – нацысҵеит нас.
Дырҩегьых аҟәара ахьтәы ҵәҵәақәа рыбжьы аккаҳәа инықәлырҩит. Лҩызцәа маҷмаҷ инаскьо-инаскьо, хазы итәаны амаца асра иалагеит, рқәақәра згааит. Данааиқәтәа «Маахыр» захьӡузеи ҳәа дсазҵааит. Иласҳәеит лыбла аҷыцқәа амаахыр ишеиԥшыз. Лгәы иаахәеит.
Аԥслымӡ хәыҷык ԥсаҟьаны инсықәлыԥсеит. Нас дҟаԥшьӡа дҩеибакит.
Икалахәҵәаӡа лшьыргәацәқәа, луаҭәа шшәырқәа ааигәаны ихагьежьхьаз амра иназлырхан, аԥслымӡ гәӡа ашыра ахәхәахәхәаҳәа ирықәлыԥсо далагеит. Саргьы «слыцхраауеит» ҳәа салаган илымуит. «Макьаназ схи-сымаҵи еибауашәа збоит», – лҳәеит. Маҷк сылахь ааиқәнаҵеит. Амашьына шсымоу сылахь ианӡам, иалылдыраагәышьеи.
Саалаган аԥслымӡ еилырхуа лнапы ҟәымшәышә «машәыршәа» снапы накьсырсит. Иаармаҷны акыркыр дыччеит.
«Иудыруеи? Анцәа акы иҳәахьеит, Бақь ибаҳчара дсыманы сыҵахзар уажәы, маахыр ҟәшәара» ҳәа. Иҟало аабап. Амашьынагьы сымоуп.
Ашоура ҳшакыз амшын ҭалара ишаамҭоу анысҳәа, аҳәаха сылымҭеит. Ҳангылоз маҷк аԥслымӡгьы «машәыршәа» илықәԥсахт, ларгьы аҭак ҟалҵеит. «Иудыруеи?»
– Аӡсаразы бышԥаҟоу?
– Сханагалоит.
– Уи бзиоуп…
– Цәгьара алаӡам… Иамуӡаргьы амшын аҟны ииз ауаҩы усыцуп, сааӡааукәыцәаап, – дааԥышәарччеит.
Шьыри, аӡы дагоны, дамсхызшәа сыҟандаз уаҳа адунеи аҟны акы сҭахымызт. Иҳәандаз-ҳәандазӡа икажьыз аԥсшьацәа ҳанрылс-аарылсны, иҟәандашьшьыраӡа, маҟҿаҳәара амшын ҳналагылт. Ацәқәырԥассақәа ҳдырчыхә-чыхәуан, ҳдыргәытәуан. Ӡеиқәҭәара хәыҷык ҟаҳҵеит. Лгәы ҭгәырӷьаан дааччеит. «Ыы» аасгәахәт. Длаша-лашо дԥааимбарҭыԥҳаума. Дабаҟоу рҳәааит.
Нас дҩаԥан, калмаҳаҵас дналҵәраа-аалҵәраауа амшын агәы дынхылт. Нахьхьи, инахарашәа акәапеиқәа реиԥш, ауаа рхы кәымпылқәа ахьҵысҵысуаз ахь далԥаалԥо дцон. Даахьаԥшны акыркыр дыччон. Аччара уҳәеит ҳәа инҵәаӡомеи Маахыр лҟны.
Аӡы ахықәан ииз сара Чарыхәба Баҭаҟәа аӡсаразы исуҭахуеи, ахьшәҭҳәа сынлышьҭалеит. Ааи, слышьҭалеит аҟароуп. Слышьҭамлакәа, ауаа шыԥсуаз сыԥсыр иабаргәыз, акәуеи акалмаҳаи ҳарҩызахеит. Амала, сагаӡеит аӡы. Баша сыԥсы саақәыԥшт аҟароуп.
– Аӡсашьа шәсырҵап шәҭахызар, – Маахыр лгәы ҭыҷҷаауа, хәыҷҵас ицқьаӡа, иразӡа дыччеит, сзеиԥшрақәаз анылба, аиааира ахьылгаз деигәырӷьаны. Уа акгьы сзымҳәеит. Ҳнылаиахт аԥслымӡра. Сеихәлачны, аҳашҳашра саҿын уажәгьы.
Сыԥсы анааи, сеиҭаналагахт.
– Акәашара сзааит, уаха кәашара ҳцап.
– Сара акәашара сҭахӡам. Уи азы смааӡеит, – лҳәеит.
Амашьына шсымоу лдыруазҭгьы… Макьана сцаԥхақәа цәырызгарыма? Уаангыл Баҭаҟәа умыццакын. Уигьы уахьӡап. Зегь иреиӷьыз. Лгәы лҽанӡамкәа смашьына ааигәара днаганы, аҷараҳәа смашьына ашә аартны сынҭатәар, лыблақәа ҭыгьежьааӡа шҭакы иаҟарахап. Аҭыԥҳацәа амашьына анырбалак аҟыԥҳәа илеиқәаҳауеит. Аха уи макьана. Уи, зда царҭа амам аҟны ианнеилак ауп.
– Кино бзиак базар цәгьамызт, уаха ҳцарын, – сҳәеит.
– Акино аҩны сахьыҟазгьы шаҟа уҭаху кажьын. Сара сзааз, амшын, аԥсабара аԥшӡара, егьи уҳәа рзоуп, – лҳәеит. «Егьи» ҳәа дызҿу арбанушь?
– Ыы, дынаа, бҭахызар («бара» ашҟа сиасит), хәымҽхан ныҟәара, абрахь аҭыԥ бзиақәа здыруеит, аԥсабара ԥшӡоуп, амаахыр рацәоуп, иҳаҟәшәап, ҳцар, ыы? – сҳәеит.
– Амаахыр. Сыблақәа иреиԥшу амаахыру? Хьыраӡынҵас ахьхьахьхьаҳәа лыччабжь аалҩыхт аҳауа. Лхапыц еиврыԥхқәа ааҵыҷҷеит.
– Ыы, быблақәа иреиԥшу амаахыр ҳамҟәшәози… шаҟа ирацәоу бдыруоу уа? – сааӷьаҵәыӷьаҵәит гәыӷра маҷӡак сыманы.
– Зынӡак сыблақәа иреиԥшума амаахыр захьӡу? – лҳәеит луаԥсҵәы азна еилаарцыруа аԥслымӡ гәӡа лҭаҷкәым икылыршәҭраа. Луаҭәақәа ыргәыбзыӷуа дсазҵааит.
– Ааи, быблақәа рхаҭаҵәҟьа, амаахыр захьӡу, – сыԥсы зегьы еизыркәкәаны агәра лсыргеит.
– Зынӡак, зынӡак!
– Зынӡак, зынӡак!..
– Ихароу?
– Мап. Сааҭбжак ала унеиуеит втобусла.
– Сара автобус сԥырхагоуп.
Абыржәшьҭоуп Баҭаҟәа, абыржәшьҭоуп, амашьына шумоу цәыргатәуп. Шьҭа дазааугеит.
– Втобусымкәа џьара акала ҳцап, џьушьҭ.
– Тақсила ҳцаны, аҷақ-ҷақ ҳәа ашьчотчик кшауа иргыланы, ҳарҭ амаахыр ҳаҟәшәо, сақәшаҳаҭым сара!
– Иҳамбаӡакәа амра шапшап-хыгьежь ду амшын ахьаанҵәо илӡаашьшьылан, ицо-ицо мацара, нас иаразнак илхәыҵашьшьт. Кәамҟьак ажәҩан ашәаԥшь ҟаԥшьӡа инахьнаршеит, нас уигьы нҿыцәааит.
Аҟәара ҭацәуан. Амшынгьы ахы иақәиҭхеит. Автобусқәеи атақсиқәеи абгақәа ирфааит, ирылаҳхи, смашьына ахьҵәаҵәа еиԥш еиқәышәшәа ана игылоупеи. Исҳәап, шьҭа иаамҭазар ҟалап, ыы? Сҽагьыназыскит, аҽыҩҳәа ԥсыӡк амшын иҩалԥан, икахәхәа аҳауа иналалан, нас, инхәыҵаҵәырт. Иаҭахызар иӡсауеит, иаҭахызар иԥыруеит, иабаргәузеи аԥсыӡ. Иаакәыршаны ацәқәырԥа ссақәа хыгьежь-хыгьежьааӡа, рҽырҭбаауа, рҿынархеит. Сгәырӷьан сыччеит.
Угәы аналаҟоу амаҷгьы уеигәырӷьоит, угәы аналаҟам – жәҩангәашәԥхьара узаатыргьы џьаҳанымны иубоит. Маахыр аԥсыӡ ахьалаҵәрыз иацрыҵыз ацәқәырԥа ссақәа рахь лыбла маахырқәа хан, иҭыџьџьаауан, нас ихәыцуан… «Маахыр», хьӡы ԥшӡоуп. Санҭаацәарахалак, аԥҳәызба дсоур «Маахыр» лыхьӡыстәуеит схәыцуан.
– Маахырҟәшәара ҳцозар ҳазлацо анцәа иџьшьоуп… – иаазгәаӷьуан еиԥш…
– Алиа, бара макьана бынхозар акәхап, ҳара ҳцоит, – рыбжьы аадыргеит лнасҭхашәа итәаз лҩызцәа (рҿы иамҳәааит уаҳа).
– Ааи, ааи. Саргьы сышԥамцо! – лҳәан, Маахыр аҽеидкылара лҽазылкит. Адды-ддыҳәа сгәы лкыдҩрны, агәызҳәа илеин илҭаҳаит. Ааи, инкыдыҩрыҵәҟьазшәоуп ишызба.
– Нас, арҭ еибаҳҳәақәаз закәыз, мшәан? Фаф иабаз иаҩызахама?
– Амшын аҟны ԥсшьара ҳааит, алаф-алаӡб ҳәатәуп, – лҳәан, даасҿагәыбзыӷын (усшәа збоит), ашәҭ ҟьаҟьақәа злаԥсаз лхалаҭ шкәакәа аалхалырԥан, дкалахәҵәаӡа лҩызцәа днарыхьӡан, еицны рҿынархеит, смашьына шыҟаз рхы рханы.
– Бара беиԥш иҟоугьы аабахьеит! – сԥагьара схагәҭа иҩкылҟьеит.
– Сақәшаҳаҭуп, – дырҩегьых дааԥышәарччеит. Сааҟәымшәышәхахт нас.
Ирласны срыхьӡан: «Быхцәы самсылра еикәаҳәы-еикәаҳәы, ишԥаԥшӡоу», – сҳәеит. Ақәҿылымҭӡеит. Уигьы исцәыԥсхьоу акы иаҩызоуп.
– «Подумаешь» Маахыр, – сҳәеит. Уажәы сызлаҟақәоу лсырбароуп. Сыҽрыварӷәӷәаны, снарывсын аҷараҳәа с«Запорожец» ҿыц цқьаӡа игылаз ашә аасыртит, сагьынҭатәеит. Усоуп ишыҟоу, исыхәаԥшуа инсывсит, еиқәырццакны хынтә ҽыреимса ҟасҵеит. Маахыр даахьаԥшны, гәҭыӷьӷьаала дшыччац, лыбжьы ныхҵа-аахҵо дыччеит. Лԥараҭра хәыҷы илкыз ааихлырԥхьан, ахьхьаҳәа цаԥхақәак ааҭылган, еилаарцыруа, иуҿаҷҷо смашьына анаҩс игылаз аҵыхәтәантәи иҭрыжьыз «Волга» ашә аҷараҳәа иаартны, лнацәақәа ҭхәаа-ҭхәаа иҟаз, сахҭан ҟаԥшьла икәыршаз, аҳәынҵәра еиқәаҵәала иқәҵаз амашьына аԥсҟы ааныркылеит. Лҩызцәа амашьына ырзазо, ахьшәҭ-сышәҭҳәа инҭатәеит. Аҷара-сараҳәа ашәқәа нкыдырҵеит. Изазо, изазо, сааҭк аҟара иреихырхәошәа збеит рмашьына. Азнаказы сыӡӷқәа бызбызуа акалашәа иҟалеит. Асаркьа сананԥшыла, аԥхҭра зыхьыз иеиԥш инкылҟаԥшь-кылҟаԥшьааӡа иҟан схысҿы.
Нас, сыблақәа ԥшьаала рҿыҩархан схагәҭа иҩеины иҩықәгылеит, ацаблыкь аблақәа реиԥш.
Аус анбалыруа ҳәа сшыԥшуаз, џьоук нагәҭасызшәа ахәырқь ҳәа аҿынанахеит. Анаџьалбеит, ишԥазазоз, ишԥаҟәымшәышәыз, Маахыргьы дышԥанаалоз аԥсҟы, сабиц.
Касыш-наҟәаҵас лҩа хәыҷык хәхәаӡа инаҵшәҭраан. Ишьҭиааны смашьынахь аҿаарханы, иныҵаба ицеит.
Хәыр-хәыр, гәыргәыр ҳәа сара стәы аус асырун еибафо алуқәа реиԥш, аӷу-аӷу ахга аҿынасырхеит.
Шьҭа – Бақь ибаҳчахь, маахыр ҟәшәара ҳцап…
Ахәаша, аусура амш аанҵәон еиԥш ауп ари аныҟала. Аусҳәарҭа амаҵзуҩцәа рыҩныҟақәа рцара ацынхәрас, рҟәардәқәа шьҭых, ихьагәгәа рдиреқтор Дадын икабинет ахь иеигәон. Аизара ҟаҵатәын, рҩыза баӷыр иус иалацәажәатәын.
Амра ашәахәақәа зыҩналашоз акабинет ҭбааҭыцә аҳауа цқьаӡа иҩнашьқьраауан. Ҟыгә-чыгә, ҟыгә-чыгә ҳәа еиварыԥх иргыло мацара иаадырҭәит ҟәардәла.
Иҵхәраа зҿылазхаз аӡыхь, зегь зҭабылгьо амшынҵаа ианлахәлабго иаҩызахан ара иааиуаз аҳауа цқьа, аха дара ирызгәаҭаӡомызт уи. Ачаврақәа змаз, расац бзиак иаҟараны рхы апашрақәа иаақәгылоз аԥхӡы наладырчачон, иаарҿыршьуан.
Урҭ змамыз ааимҟьарак ԥшааны рхырҿы иафозшәа, ирбӷуазшәа рнапқәа аамҩанырҵон.
Зус рыӡбараны иҟоу Баӷыр дхәыцуан, дхәыцуан, дҵәиҵәиуан, исааҭ дахәаԥшуан.
– Ҳаззеизаз ижәдыруа ауп, – дҩагылеит Дадын. – Уаҩра игӡамкәа арахь амаҷаз лацәажәатәыс, рххатәыс ихы ҳаиҭоит. Ҽнакымзар-ҽнак уи ауаҩ иусура қәнагала инимырҵәеит… ма хәминуҭк, ма жәаминуҭк шагу иусура ныжьны дцароуп, ма дагханы даароуп, уаҳа иамуит. Изныҟәымго гәарҭак иҷкәынцәа аҩны изыԥшу џьушьап, уахь уаҩ дааимгаӡацт. Иахьа деиӷьхап, ма уаҵәы ҳҳәеит, аха иамуит. Шәааи гәаартыла ҳаицәажәап. Дҳацәажәааит, абар дахьыҟоу иаргьы. Амала ҳааизар, сааҭк иалаҳагӡароуп, иқәнагоу лахь иаҳҭап. Сара даҽа еизарак ахь исыԥхьеит, – иҳәан, длатәеит адиреқтор. Чавра еилыӷраа дук (шьаршьафс изыҟаумҵахуеи) иџьыба еикәарҽы иҩҭиган, азлымҳак ианкны иааирҵысын, иааилыҩрит. Нас ихыиҿы «аӡаӡа» шәпа иалнаҳәаз налаирчит. «Сааҭк ауп иҳамоу, шәҽалашәыгӡа». Уи маҷишьоит Дадын. Сааҭк аԥсыԥым-пыл еиԥш днеигәыдҵа-ааигәыдҵо дрыманы иқәзаап Баӷыр. Ауаҩы ишьра сааҭк аҭахӡам. Иԥсыхәои? Ичҳароуп. Изымычҳауазар изхарада. Дрыбжьап, даҽазны изеиӷьуп.
– Аҳы, ҳаиҵашәмырхан. Акыр зҳәарц зҭаху шәалага! – дынрылаԥшит Дадын.
Баӷыр инцәыҵырҳәҳәашәа дырҩегьых исааҭ днахәаԥшит. Адиреқтор ицәажәареи итәареи еилагӡаны уахәаԥшуазар, аминуҭ узырбо астрелка шьаҿак ауп иҟанаҵахьоу. Даҽа 59 шьаҿа ҟанаҵаанӡа Баӷыр аҟаԥшьхара даҿызаауазар, амцеиужь иахәладыршәыз афархь еиԥш, длеиқәыблы , дынкацәа дцозар акәхап. Иашәа ргәы мҳәааит!
Зны, ас ишьамхы еиқәиршәт, зны, егьыс еиқәиршәт. Зны, ицламҳәа инапы аҵаиргылт, аха ҭыԥ изрыҭом ишьапқәеи инапқәеи.
– Иуџьысшьом, Баӷыр, ухымҩаԥгашьа, – ажәа амхны дҩагылеит Ҳақы, – аведра азна ахш уҭаны иказҭәо ажә ҳәа акы рҳәоит еиԥш, сара аҳаиуан уадыскыло анцәа иумҳәан,
аха уусура лҵшәадам, нас арахь амаҷ азы… Сыздыруам сара иуҵалаз! Ма заа уусура ныжьны уцароуп, ма уагханы уаароуп. Зегь шьцылароуп, ас уашьцылт ауп, уаҳа сыздыруам. Имазааит лахьы икарточка иланырҟацаланы. Иан лкыкахш ашәа изыхәшәхозар аабап. Ас убахьоу, – иҳәан, длатәеит.
Баӷыр иҟәардә дзықәтәоу ацәажә ккаӡа ахыхра даҿуп. Иқәырҳәазо исааҭ астрелкақәа ҭыхны икызар, маха-маха еимҿижәжәар ҟаларын. Астрелка алу ацрарҳәеит, хәшьаҿак роуп иҟанаҵахьоу, мап, хәшьаҿаки бжаки. Макьана дгьыли жәҩани ирыбжьоу аҟара ыҟоуп асааҭ анҵәара.
– Ааи, ааи имазааит лахьы, ишышәҳәаз еиԥш икарточкагьы ианызааит. Иабеиԥырхагоу, – дҩыҵыззашәа иун, длатәеит Бадра, уажәы амшын иӡаажьзаалакь џьанаҭ шьапыла дымцози ҳәа дхәыцуа.
– Ҳҩыза Баӷыр, дҩыза цәгьам, дчеиџьыка уаҩуп, ақәлацәа пату рықәиҵоит, аиашазы, зегьы даҳҭахуп. Иашарак злам уаҩ ҟьалак иакәӡам иара. Намыс змоу уаҩуп. Ишәымбои абри ҳихцәажәоижьҭеи шаҟа игәы ифахьоу, шаҟа дҳәыцымыцуа. Сара сишьклаԥшуан, абра ҳихцәажәонаҵы ицәабжа ихыҵит. Сааҭла ҳәа ҳаизара аҿҳәара иамоу шықәсы наҟьак изаҩызахеит. Исааҭ мгәагәаӡоушәа ибоит, даргәаҭеиуеит. Ари иара изыҳәа, иеицәоу лахьы ыҟаӡам. Шьҭа илсит, идырит иҩызцәа дышрыхцәажәоз. Шьҭа амҩа иаша данылоит ҳәа сгәы иаанагоит. Лахь иаҳҭап, аха икарточка ҳҟьашьрым, – иҳәан, иҩызцәа дынрылаԥшит Лад.
– Ииашоуп, ииашоуп. Лахь имазааит акарточка ҳҟьашьрым, иамаҳкуи, – иҳәан, шьыри, уажәы уарашк хьшәашәаӡа изжәуа иԥсы аҵаҟа сыԥсы ыҟандаз, аигәахәт Мамсыр.
Уи анаҩс ирҳәоз арҭ ирҳәоз акәын.
Баӷыр аԥхӡы илҩыруан. Аӡы иҭишьызшәа иикыз ичаврагьы шьҭа ихәомызт. Ачалт иаҵашәаз аҵыс иабаргуи. Уи заҳаз ирласны дмааиуеи, аха арҭ? Сааҭ наҟьак…
Лахь ирҭеит икарточка иамырбакәа. Аддыҳәа аҟәардәқәа инарыха-аарыхо агылара, ашә ахь аихара иалагеит зегьы. Баӷыргьы ддәылууаа, исааҭ дахәаԥшуа днеиуан: – Сышәшьит, сыгәнаҳа анцәа ишәықәиҵааит, – ҳәа дуазыруа.
– Уаҳшьы егьиҳәа, хар умаӡам ҳәа ауп ишыздыруа. Шьҭа усааҭ узахәаԥшыхуеи аизара ҳалгеит лыԥхала, – иҳәеит Мамсыр.
– Сышәшьит, сышәшьы, сыгәнаҳа хара ишәзымгааит, – даҿын Баӷыр исааҭ ырҟыҵымыҵуа дахьнеиуаз.
– Шаҟа иуџьабози, даҽазны иуурым, – ааихьигӡеит Ладгьы.
– Иарбан изымуа? – даахьаҳәт Баӷыр.
– Иарбан шԥа?
– Сышәшьит, сышәшьы, сааҭ наҟьак «асвидание» сагшәырхеит, ԥҳәыс заманак аҟәараҟны дысзыԥшын. Иудыруеи уажәгьы дгылазар!!!
Дыкәкәаӡа абарҵа длыбжьууаа дцеит…
Схәыҷраан ҩызас исымаз Кәымпыл цәгьала бзиа сибон, саргьы дысҭахын. Ҳҿаҵа еиҩшаны иаҳфон, иҳамазаалак абжа ааиҩаҳшон. Амала иззакәу сыздыруам. Аха, еснагь сара стәы акәын еиҩаҳшоз, иара акгьы имаӡамызт. Ҵәахаҳак, ма кырпыжәк аасыднагалар «абжа» ҳәа даасыдгылон, иааиҩаҳшон.
Ус аԥсҭазаара зымҩа ҳаиҟәнагеит. Аамҭа акыр цеит. Ҽнак сахьынхоз дааит иара, анкьатәи схәыҷра аҩыза Кәымпыл. Сиеигәырӷьан дсыдыскылеит.
– Оо, бзиа уҟоуп. Ҩ-уадакны иҟоу асекциа умоуп – абжа?
Исҭеит суадақәа руакы схәыҷра аҩыза Кәымпыл. Еснагь иҳамоу абжа еиҩаҳамшози. Уажәгьы ус ҟасҵеит. Асервант дынҭаԥшит, ҩ-ԥаҭлыка хәыҷқәак акониак ҭагылан.
– Кониакзаап иужәуа – абжа?
ԥаҭлыкак иара исҭеит. Нас иҭагылаз аҳәаанырцәтәи асигарет ҭоԥқәа илаԥш нарықәшәеит.
– Аҳәаанырцәтәизаап узыхо – абжа?
– Исҭеит абжа.
Аԥенџьыр дахьынкылԥшыз смашьына ахьгылаз ибеит.
– Оо, амашьынагьы умазаап – абжа, аха амашьына узеиҩшом, ҽнак уара уақәтәалоит, ҽнак сара.
Сазыразхеит, схәыҷра аҩыза иакәымзи, ус ҟаҳамҵалози.
Ус, ашә аартны дааҩналеит сыԥҳәыс, аусурантә дааит.
Схәыҷра аҩыза Кәымпыл сыԥҳәыс длыхәаԥшуа, лхаҟнытә лшьапаҟынӡа деимидеит. Нас ихыиҿы ааихалашеит.
– Аԥҳәыс бзиа думазаап, лыбж…
Имаӡеит иажәа анагӡара. Искыз закәыз сгәалашәом, аха икьакьаз акала ихы сасит.
Ихы маҷк ицәысҟьеит аҟароуп. Сара хышықәса сыманы абахҭа сҭатәоуп, иара дхәапжапуа сыҩны дтәоуп.
Абри ҭсыжьыр сҭахуп, иагу-иабзоу акрыҟазар исоуҳәар, исырҽеип, сҳәан акритик исҭеит. Икарандашь кәырӡа иҵәырԥсаны, днадтәалт. Абар, ииҩыз арецензиа.
«Ажәабжь «Абжа» иара ахы ишаҳәо еиԥш ибжатоуп. Сахьаркырала игәылырҭәаам, ихоуҵартә иҟаҵам. Иахьатәи ҳаамҭазы аӡәы ибз дафаны «абжа» иҳәеит ҳәа ауада агәаӷьра уадаҩуп, иара убас амашьына. Аԥҳәыс, уи нас, уи лтәы хазуп… Диуҭеит ҳәа нас, даҽаӡә дааугар ҟалоит, ҿыцбарахгьы дубоит, ажәакала, иаԥсам аҭыжьра».
Сыбӷа ашшара ааԥиҵәеит. Иациҵаз арецензиа наҟ инаԥхьакны. Иара даҽа критикк исҭеит. Абар, уи иациҵаз арецензиа.
«Ажәабжь «Абжа» уаҳа назҭахым иумортә жәабжьуп. Амала, анҵәашьа маҷк уаҩы игәы еихьнашьратәы иҟоуп. Кәымпыл иеиԥш иҟоу ауаҩы ҳаԥсҭазаара дацәтәымуп. Уи ауаатәыҩса рҿиаразы, реизҳазыӷьараҿы, анапхыц иадамхаргьы цхыраарак риҭаӡом. Ихы мацара ауп дзышьҭоу. Ус анакәха, еиҭасҳәахуеит, уи аԥсҭазаара дацәымыцхәуп.
Уи зыҟны днеиз аԥшәма патронак азыҳәа акгьы ихьӡомызт, агәызҳәа Кәымпыл илеигәыдҵаны дишьыр, дҭаркыргьы даныгьежьлак иԥҳәыс иара дизынхон.
Абас ажәабжь нырҵәазар, иеимҵԥаа акәын ишҭрыжьуаз».
Сара акритикцәа ирҳәаз ҟасымҵаӡеит. Избанзар, ари ҭзыжьыз аиуморист ду ишиҩыз еиӷьын, сара аԥсшәахь еиҭазгеит ауп.
Сыхәда аҩнуҵҟа аԥаса ишыҟаз акәымкәа иаазқәылаз акалашәа аҽыҟанаҵеит. Иаалырҟьаны ауп ишыҟалаз иара. Абри, ишԥасҳәари, зхы еиқәшәам, ма ижәны иҟоу шышкамсак ладеи-ҩадеи ихәаҭхәаҭуа сыхәда иҭалазшәа, иҭанарчыхәчыхәаауа иалагеит. Сафоит, сынҵәоит, аха излоубыӷуеи, узлаҭалои ухәда аҩныҵҟа?
Аимҳәара салагоит нас. Сеимҳәоит еиқәырццакны, аԥҟаца-аԥҟацаҳәа, ԥсеивгаха сымамкәа, аха уҭахызаргьы уҳәҳәаны ухыс… Ус, ус мацара сыхәда аҩнуҵҟа иҩеимашьшьы ицоит, саргьы сылаӷырӡқәа акаканқәа ираҟараны ишысҿыҵыддуа, сынхьыдышьшьуеит… Ус акәзаап дшааиуа ани, зегь реиҳа зымчугьы…
Аҩны иҟоу маҷк аҟара сылҭахызаап, ахәшәтәҩы иахь сдәықәылҵеит.
– Иухьӡуи , иужәлои, уанбаии, уабаии?
Даҽаӡәызар уеилкаара агәырҩа мыкӡакәа, иаразнак ухәшәтәра иҽазикуеит. Ари зегьы ҭиҵаауеит, уи сгәы иаахәеит. Изҵаарақәагьы сзымариан, рҭак аҟаҵара сналагеит.
– 1932 шықәса рзы, аҟәҟәаҳәа ианеиларҵоз хьачхәама ауха сиит. Ԥшьашан усҟан. Сышиз еиԥш арзаақь ҳәа сыҳәҳәеит, избанзар, сышиз ауаа ирыздыруамызт… Нас ҿааихак ҟамҵаӡакәа аҵәуара салагеит…
Егьырҭ ахысра иаҿын…
Ахәшәтәҩы инҭырҳәыцааны сылақәа дырхыԥшылон, иҽеибыҭаны дысзыӡырҩуан.
– Иҵуеи ухәда раԥхьа убас аназцәырҵ аахыс?
– Имҵыкәа. Иахьа хәашами? Абар шьҭа акыҩба ҳәа зеижә мшы нҵәан, ҩажәа срықәуп.
– Сызҵаарақәа рҭак ауп иҟоуҵалаша!
– Ааи, урҭ роуми сызҿу… Иухашҭуа мшӡам уи ансыхьыз. Мшаԥаҽноуп. Иара изыхҵыру алахь сауааит мцрак налаҵаны исҳәозар. Агәадыҳәа «наҟ» амҩа ақәларазы аԥсык ауп иаасыгхаз уи аҽны.
– «Наҟ» абыкәу?
– «Наҟ», зегь ҳахьцо, анагӡаратә ахь.
– Аа, уи бзиоуп. Иуфеи усҟан?
– Уи бзиоуп уҳәоу? Исфахи, азҩа сфартәы зегь ирфоз амшаԥы кәтаӷьқәа ҟаԥшь-ҟаԥшьӡа иқәыз рцәақәа иааргәылыршәаны, асыӡбал инӡаакшаланы акатаҳәа идәықәсҵон. Урҭ уи аҽны адагьы исымфацкәа сыҟамызт. Знызынла, аҩны иҟоу лыҟамзаара иақәыршәаны ахырҵлаӷьҵәҟьа нсыжьуамызт, аха џьеи исԥырхагахарын. Акапет еиԥш, сыблақәа цамцамуа, иҭҟәацны ицо адәы сықәын, сыхәдагьы шышкамсыда иҟан… иууеи, сылақәа ушԥархыԥшыло мбатә убазшәа?!
– Мап, ус… амала амцхә уцәажәацәоит..
– Иаҳхылаԥшхәу абз зсиҭаз аҷҷаҳәа салацәажәарц азоуп… Б-е-е-е… р-е-е-е… – сажәа анагӡаха сымҭакәа атазҳәа сҿы дынҭасын, сыбз касышк нақәырҵәашны иааникылан, иара иахь ашьшьыҳәа даахеит. Сыбз ахьцоз схгьы ацымцози ишиҭахыз инаимҵагылт. «Б-е-ее» – акы сҳәақәар сҭахуп, аха сыбз ауижьуам. Илахь иадчаԥалаз апрожеқтор шаԥшаԥуа сҟырҟы аҭылашьцаара илҭаирԥхеит. Сыбз адақәа ырҳәыҭҳәыҭуа сара сахь сахоит, иара, иахь дахоит. Дахацыԥхьаӡа, сыбзҷыда адац ссақәа аҷҷа рыхгоит, ишеимоу сыбз ҭиҳәара дыҟоуп шьашәы дҭарблааит. Ихалаҭ ҟәаш акәаԥ ҟаԥшьқәа алатата аиод фҩы ҵәыҵәӡа сԥынҵа иҭасует, иаргьы-иаргьы еибамбааит. Ашьхымӡаҭра еиԥш игәаҩаӡа иаатыз сҿы, сыб-шьтәа алымҳа иаҟараз ҩардаџ заманак лҭаиргылан алада, аҩада илҭиҳәа-ҩҭиҳәеит.
Иауа-иашәан зыԥсы ҭазҳәа имҳаҵә акгьы аанамгеит.
– Ҷыҷын анышә данбарҭо?
– Ҷыҷын дарбан, сара дсыздырӡомеи? Зыхраҭ бзиахаша, Ҷыҷын дызусҭашь?…
– Уара суҿым. Дына леиԥш зегь уара урылацәажәоите, убз уҿы иааҭоукыр зны.
– Уаҵәашьҭахь ауп, – ихааӡа иаагеит ицхраауаз аԥҳәызба лыбжьы. Иара ихыиҿы аалашеит, Ҷыҷын ԥҳәыс дааимгозҭгьы, ус иара дымсааит.
– Сихьӡароуп. Убри анузцәырҵуаз аҽны уаҳа иуфази? Макьана дымԥсыр ҟалагәышьон уи ашәиккагьы, адунеи дзахибааз сыздыргәышьом.
– Ыы, аа… дымԥсыр еиӷьгәышьамзи…
– Иуфази уи аҽны ҳәа сҵаауеит?!
– Ачаџьқәа, абырҷманчаԥа.
– Аа, урҭ бзиоуп, уаҳа?
– Урҭ шыбзиоу сымдыркәа ари саҟарахама?..
– Иаҳәац аҳәоит иахьцалак, уаангылар иауеи зны?
Нас дырҩагьых дкылҵыҵӡа сыблақәа дырхыԥшыло далагеит.
– Иаҳәац аринахысгьы иаҳәо, сыбзи сареи ҳаиԥымхо анцәа ҳҟаиҵааит, уара иабауԥырхагоу. Сыхәда ауп ичмазаҩу, уара сыбз агәаӷ укит, уи иахарои? Ыы! Суазҵаауеит сара?!
– Уара убз амцхә аџьа ахьаурбо акәзаргьы ҟалап ухәда ачымазара зыхҟьаз. Уаангыли зны. Уаҳа иуфази уи аҽны?
– Аа, исфази? Исфаз мачхәызма. Ацәымза зхаркыз аишәа еиқәычаԥа ихыбны иқәымзи. Абысҭа еиларҵәиуа иуны, акәҷышь рашыхлеи бырҷманлеи ичаԥаны, ахәысхәа ақәԥсаны…
– Уаагыл, уаагыл, уаагыл?
– Иҟалеи?
– Уаагыл зны. Изакәи, автомат еиԥш аӷәра ақәуршәӡеитеи. Аҵаатәы уачычазар ҟалап, уара арԥыс избо.
– Сыԥсаҭыҩра ауми. Апырпыл еҵәа аҟәыд цаҳәцаҳә илӡаашьны, ани лашьҭасҵоит.
– Ани?
– Аҳәахша.
– Аҳәахша захьӡуи?
– Ухы иҭам, угәы иҭам узырҳәо – ауатка. Мшәан, уаҳа акгьы шԥаузымдыруеи?!
– Аҳыҳ! Нас уҟырҟы ианылбаауа, ианцо…
– Ааи, нас сҟырҟы илбааны алада ицоит…
– Убри аҵаатәоуп уҟырҟы зырчмазаҩызгьы. Нас арыжәтә. Аҷҷаҳәа сцәажәо, снаԥшы-ааԥшуа, амра сықәыҷҷа сықәындаз угәахәуазар, абарҭ иуасҳәақәо урхымԥароуп.
– Урҭ арбақәан?
– Акәтыжьи акәаци ӡны иуфар ҟалаӡом. Ма иҭарбааны ижәызароуп… еиӷьзар ҟалап зынӡа иумфаӡар. Ачаҩа, акомпот, ақашь, нас ашәырқәа рахьтә алаҳа бзиоуп. Абарҭ урықәиҭуп. Аӡы ршны ирхьшәашәаны ижәла. Раԥхьа иргыланы аҭаҭын ахара кажь. Уи ухәдагьы, иахьабалак иуԥырхагоуп, ауаҩы иԥсҭазаара аркьаҿуеит, – иҳәан, абырқьҳәа алҩа ҩасҿаирчын, иԥсы ихыҵуама уҳәаратәы дқьырҵҵы дшеимҳәоз днаҳәын, арецептқәа сзылҩаара далагеит.
– Амала, ус акәымкәа ауаа гәырӷьо, иччо, амра ашәахәақәа рықәԥхо адәы иқәны, сара мацара сзаҵәны сыхьшәашәаӡа анышә схәыҵандаз угәахәуазар, иуҭаху ыфала, ижәла. Са сзы зегьы акоуп, – иҳәеит.
– Ҟаи, мап! Уахь ацара атәы иахысҳәаауа макьана акгьы сыздыруам. Ааигәа сҩызак уахь дцеит, иҟоу иану адырра усҭоит иҳәан, ихабар маацт.
Нас дырҩегьых сылақәа дырхыԥшылон…
– Ҵаара ԥхашьарам, зныкыр ахагацәа рҭыԥ ахь унанагахьоума? – ҭынч дҵааит, арецептқәа даарҟәаҵны.
– Ухагахо, уаапкны унылаҩр уцааитеи уахь усс исымои, – сҳәан еидарак арецептқәа исзылиҩааз аақәсҳәан сҩагылеит.
– Ҷыҷын рыцҳа сихьӡароуп. Ҳаи, иҵапҟааит абри схылԥа, иабазгеи? – дықәгьежьаауа ихылԥа дашьҭоуп, иара уа ихазза ихоуп.
– Ҷыҷын уаҵәашьҭахь аупеи анышә данарҭо, абжьы хаа гоит, аха иаҳаӡом иара. Дихьӡаҵәҟьандаз Ҷыҷын, иаҳа изеиӷьын. Ас гәнымҩышьа убахьоу!..
Уи аҽны ари ауаҩ ачымазцәа рацәаҩны изааит. Аԥсра-абзара зегь рыла деилахеит, ҭынч даҽазны уизаар еиӷьуп ҳәа сабжьаргеит џьоукы. Ус егьыҟасҵеит. Сааит ҭынч даныҟаз
иақәыршәаны. Ҷыҷынгьы даҳԥырхагамызт. Сызусҭаз, схьаа аҭоурых, аханатә акакала еишьҭаргыланы иеиҭа иасҳәеит. Ҭынч дысзыӡырҩит.
– Афатә еилых аҭахӡам. Абас мчыбжьык аҟара уатка џьбарала акомпресс ҟаҵала…
– Ауатка аҩныҵҟала акәу адәахьала акәу?…
– Аҩыџьарагьы иҟаҵала, иуԥырхагаӡам. Аиеи, ахәда хьаа, хьаа цәгьоуп. Ус унадыххыланы иааухәшәтәыртә имариам. Афатә еилухыр, уеизгьы-уеизгьы иаҳа еиӷьхап сгәахәуеит (деиҭааҳәыхт!). Нас иухоумыршҭын аҭаҭын ахара шкаужьра. Аиеи, абарҭ иуасҳәақәаз ҟаҵа, аҵаа злоу акы агьама умбан…
– Исаҳаит, исаҳа. Аҭаҭын ахара касыжьыр, сыхәда бзиахоит (ахаан самыхаӡацт), аҵаа злоу сфар саманы џьаҳанымҟа иныҵаҳа ицоит, аӡы ршны ирхьшәашәаны изжәуеит, акәтыжьи акәаци ахьыҟоу жәохә километр срывсуеит…
Слеиқәаҳан, ахәыцра салагеит. Аӡы ршны, ирхьшәашәаны ижәуа. Суалырқәа ҩыла итҟәацуа сыҩцара иҵагыланы, ақашь ыфо, сыжьҵаа, спырпыл рҵәы, схәыл ҟаԥшьӡа абҟәыл иҭаны…
Еидарак исзылиҩааз ақьаадқәа ааимхны. Ашә ахьҿаз сақәымшәо, сындәылҵыхт.
Ажәҩан кеикеиуа ицқьоуп, ҽаҩраҭагалантәи амра хааӡа аԥсабара аргәытәуеит, аҵарақәа шгәырӷьо рыԥсы ҭкәкәаауеит. «Абри сара саныҟамгьы абас амра гыло, иҭашәо, аҵарақәа шәаҳәо, аԥсабара шыҟац иҟазаауоу, мшәан?! Ҳаи, ас еиԥш аԥсҭазаара гәырӷьахә ныжьны наҟ сцарцу?… Уахь изҭаху цааит, ус сымаӡам… Иҟаҵатәуи? Ашаха сашьҭаларыма аҽкнаҳаразы?! Мап! Иҟаҵатәуп ахәшәтәҩы ииҳәо. Мамзар, дызлааиз умбаӡакәа «ани» даакылсуеит, уиманы дныҵаҳа дцоит уаҩы уахьимбаша. Уаҩы димбааит уи аԥсцәаҳа – дышԥасцәымӷу!»
Сеидара ахәышә-абыӷьшәы зҳәаз еиԥш ааганы салагеит аҽыхәшәтәра. Мызнаҟьак убри саҿын. Сыхәшәқәагьы нҵәеит. Саргьы сеиханы сзымгыло, сгыларгьы алаба наа сзахымсуа. Сгыргыруа, наҟ ацарагьы сақәиҭымкәа, арахьгьы акгьы саԥсамкәа саанхеит.
Сыхәда рыцҳа акәзар уажәраанӡа ашышкамс ҭалазшәа ичыхәчыхәуазҭгьы уажәы аҳәақәа цәысуа иҭоуп. Сеимҳәоит аԥсцаха смоукәа. Сылақәа кылҵыҵӡа арахь икылсуеит.
Инықәыршәын ҳқыҭан еицырдыруаз аҟәыдырԥаҩ Иака лҟны сцеит.
Леиԥка иҵаҿаҳәаз, арҵуҟәшәага амакәан еиԥшыз даахан «ԥсымилаҳ» ҳәа иаахлыртлеит. Амра иарҩаз ажәцәеимаа еиԥш, икҷымлагәӡа иҟаз ллаԥықәшәаиурҭа лҟәыд цырақәа надкылан, лқьышә аалыркәамкәамит. Нас лҟәыд цәашьқәа сԥышәгьы инадлыџьгәалан саргьы иаасыркәамкәамит. Уи акәхеит. Аҷҷаҳәа иаҳәеит аҟәыд. Хәыц еиқәаҵәа злам шьтәа нарҳа дук ажәҩан иаҵарԥштәуп, «хыхь» иҟоу ҳәа.
Уақәтәар, ушьапқәа саара ишьҭамсуа сышьтәа ду аарылызгеит.
– Қьафура ҳамоуп, Сакәыт, ара уааи, – сҳәан, сгәыла даазган, илага илаҳархеит. Иахьабалак кәац убаӡомызт, ицыцашха акәын ишыҟаз. Иареи сареи ҭаацәашәала ҳлатәан «хыхь» иҟоу ҟаҳҵеит. Иҭаацәа «дсакасанҵаны» иҩныҟа дыргеит. Саргьы ахәшәқәа срымгахьази мчыс исымази, сыԥсахәа шҭаз снаганы скаруаҭ снандыршәлан, маалықьҵас сҭаҳәахаа сыцәт. Еицрыҵәҵәы абшьтәа исҵааз, ишшаԥасалаха ҳладтәалан ҭаацәала. Уи ашша иалыҵәҵәоз сҟырҟы ахәша ҭарӡыҭуа, иарԥсаҳәо илбаауан. Акрыфара агәарԥхага ҳәа ишәытаӡа ахәшә изжәуаз ацынхәрас, акакаҷ ҩы аҵәца иалԥхаауа, ачча-ччаҳәа исҿаччо, ҩба-хԥа ҵәыца аҿыласырхон.
Ус, ус, хәыҷыхәыҷла сеимҳәарагьы, сеимсарагьы гәырӡшашәаӡ инкылаӡ ицеит. Аџьма еиԥш атрым сыԥо, сҩызцәа сынрылалеит. Аџьма сыхәаҵәҟьазшәа сгәы иабо сҟалеит.
– Бқәақәра згааит, Иака!
Кадыр Нарҭба аԥсразы дықәын. Дӡышӡа, ԥаимбарын рыцҳа, уажәы ихы дамыхәо ииарҭа даӷроуп. Рчаврақәа
рқьышә иадкылан, рылақәа ҭыҟаԥшьаан иԥҳацәа, иԥҳәыс Шьамсиа, игәырҩон дызҭахыз, иуа-иҭахы. Дызлаз Мрашәахәа ақыҭа. Ауаҩыҵәҟьа дызҭаху рацәахоит.
Иԥсы аиқәырхара иазықәԥоит ахәшәтәыҩцәа.
Абан зхабар ыҟаӡамыз Ӡыкәыргьы ара агәарԥ дахьааҭала. Еилаарцыруа агараж иҵагылаз «Жигули» илаԥш нақәшәеит. Игәы ҩҵыблааит, иҩнуҵҟала дааилауаҭырт. Иахьеи уаҵәи иԥсыша аҭаҳмада иазиуазеи амашьына? Ма ҷкәына димандаз. Аха иҷкәын сара соуми, аӡы сӡааимхи. Шьҭа сыҷкәын уоуп, дад, ҳәа сеимҳәеи, сыԥҳацәа уаҳәшьцәа роуп. Акырсымазар уара иутәуп имҳәеи, уажәы ааигәоуми аӡы санӡааихызгьы, шьҭа иақәиртәода, сара исимҭар. Ах, исиҭахыр. Иԥсы ахьынӡаҭоу иҿы иаирҳәондаз ианаџьалбеит.
Иӷәӷәоу ԥсаҭатәык изаазгоит, аԥсхәы, асабшахә, зҳәаз еиԥш раан, ԥшәымаҵас слахагыланы абри закәызеи, мшәан, рҳәаратәы еиԥш исырԥшӡап.
Схаҟынтә сшьапаҟынӡа ашәы схьыхәхәа ишьҭысхып. Ипатреҭ ашәы аакәыршаны сгәы инадсырҷаблап. Лаӷырӡи-ҿи еиқәымхӡакәа аҵәуара саҿызаап, срыдтәаланы амыткәма рыцысҳәалап. Абри зылшада рҳәо, амармалташь иалхны инышәынҭра ӷьазӷьазуа, ипатреҭ лаласаны идсырҟаҵап. Нас даргьы уаҳа намыс рымаӡами, рмашьына шԥасхырбаари!...
Дахьышьҭоу хыхь ауадаҟны ауаа рацәоуп, даарагьы рылахь еиқәуп, шьҭа «дааизар» акәхап «ани». Иҟаҳҵари, аԥсра мыжда зегьы ирзеиԥшуп, уаҩ деилнахӡом. Амашьына ҿыцҳаҳараӡа, ишԥаԥшӡоу инкыдырҵааит. Дҩыхәнеит, хыхь ауадаҟны. Кадыр абыржәы иԥсы ишьарц днықәиеит уҳәап, дҭынчӡа дышьҭоуп. Аарла илақәа аахитуеит, инхиҩоит.
Ӡыкәыр иҽеиԥсхарчны, «иҽыҟажаны» днеихагылт.
– Уҽырӷәӷәа абааԥс, саб ухаҵами. Амшын иҭоу аԥсыӡгьы акы анахьуа ыҟоуп рҳәоит, акы ааулакьакьазар убзиахап. – Дыниабжьеит. Ачымазаҩ ила ҭырхаха дааԥшит. Иԥсыдаз инапы ҩышьҭихын, ихагылаз Ӡыкәыр ижәҩахыр ааишьышьит. Акы иҳәарцгьы инаԥшьигеит. Ӡыкәыр иҽеиҩырҿаны, длаҟәӡаны илымҳа наидикылт, зынӡа деиқәлымҳаха. Ауадаҟны Кадыр иԥҳацәа рқьып-шәып бжьы ада амҵ ԥыруазар иуаҳауан.
– Уаҳәшьцәа урхылаԥшла сыҷкәын, уаҳәшьцәа роуп арҭ, рангьы уара уан лоуп… шәеицыз… – нас дынҭанагалт… Ӡыкәыр деиҵакы-еиҵакуа дындәылҵын. Ӡыбнаҟа иҿы рханы ичабра ааҭиган, хычбабаҵас ибахӡа иҟаз иблақәа инархишь-аархишьылт…
– Уасиаҭс иуеиҳәази, иара ахәаша? – дааидгылеит аԥшәмаԥҳәыс Шьамсиа.
Ӡыкәыр акыраамҭа ҿиҭуамызт, иҳәаргьы «иҭахымызт», аха данхҭалкӡа имҳәар дабацоз.
– Иара даныҟам азыҳәа адунеи иқәаҳхуеи зегьы. Абаа ду еиԥш ҳиқәгәыӷуан… Сҭаацәа унапы иануп, сыҷкәын. Амашьынагьы ухы иакәыхшоуп иҳәеит… иара илымкаа… амашьына… ыыҳ-ыҳ… – иааимеиҭәеит. Шьамсиа лкасы, аҿацә ҟаҟо, амаҵурҭа аганахьала лҿыналхеит.
– Дыԥсуазар аабап ҳәа ҳизыԥшуашәоуп ҳаштәоу. Аҟәа ахәшәтәыҩцәа дуқәа ыҟоуп, уамак бжьам, ҳҩеины, ҳалаԥшны иреиӷьу аӡәы даагап. Анцәа имчала, ҳазлацои ҳҳәо ҳаҟам, амашьына еихаххаа ара игылоуп, – иҳәеит Ӡыкәыр даагылан. Уи усгьы дыԥсуеит, баша аџьабаа ухы залауҵои ҳәа аҳәара уадаҩын. Ааи-чааи, хәарҭак иоургьы иудыруеи, анцәа акы иҳәахьеит, рҳәеит.
Ашампыл еиԥш, агаражгьы амашьына ныҵууааит. Ицырцыруа, ҷыжь-ҷыжь ахго, аҿыц фҩы ахышәшәо, ишԥахазыноу, амашьына мыжда! Абри зегьы ирҭахуп – зегьы ироуӡом, аԥсра уаҩы иҭахӡам – зегьы ироуеит. Аԥсҭазаара, аԥсҭазааражә, ушԥашоу анаџьалбеит!
Абри аҵлаҳәысҭажә, зызшьапык акәыба иҭагылоу амашьына абеиҭахыз, сара исзааихәазҭгьы арысҟак сгәаҟӡомызт. Сыҷкәынамзи, сызхара саламҽырбози. Кадыр ифахьеит, ижәхьеит, уи итәы ииасхьеит. Уи гәеиҭазар акәхап анцәагьы, иааирҳәит уажәы.
Шьҭа сара ишԥасмоури… Иқәсырӡлак зеиӷьа дыҟам профессорк даазгап. Са саанӡа уи агәараҭа аҳәҳәабжь шԥаҭымыҩри. Шаҟа иласузеи, шаҟа иҟәымшәышәузеи, сыҩныҵҟа цәаныррак снаҭоит, сгәы ҭнаԥаауеит сарчыхәчыхәуеит, сеилыбзаауеит. Ишԥабзиоу ахатә машьына, аха ахә мыжда… ԥарак агәараҳәа ишԥасқәашьымхеи!1.
Ӡыкәыр хәшәтәҩык диманы дгьежьны дԥырӡаны даауеит. Абар ақыҭа далалеит. Иналак-аалакны лашбыжьқәак гоит. Сишь!!! Ҳәҳәабжьык гошәа смаҳази… Ахәыҷқәа рыбжьоуп Шәҿы еихалар ҳәа шәшәоу шәаангылар…Сара устәхарушь, сара устәхарушь!.. Уара амашьына? Кадыр иуасиаҭ иалеиҵеит ҳәа ласҳәеит Шьамсиа. Лыԥҳацәагьы, иахьеи уаҵәи хаҵа ицап аҭакәажә амашьына иазылуеи? Ишԥататоу, ишԥаргәыбзыӷгоу – аџьанаҭ?.. Аҭыԥҳацәа рыԥсы аҷҷаҳәа еиласҵалап. Аӡәы алаф лаҳәаны, даҽаӡәы слалацәҟәыслон, егьи «свидание» лысҭалон. Хыхь анцәа, ҵаҟа – сара. Абар шьҭа ҳааигәоит, аҳәҳәабжь гозар арантә исаҳар ахәҭан. Исаҳауам аҳәҳәабжь. Ишԥататоу, ишԥататоу. Ажәҩан саланы, сԥыруашәа збоит. Салаԥшны амал ду змоу аӡәы иԥҳа даазгон. Дысгәамԥхар, уи дкажьны даҽаӡәы… Шьыри, абас машьынак ҿыцҳа…
Игеит аҳәҳәабжь. Игеит иҵарыхәҵәаӡа, аҵымҵымҳәа, игәыҭшьааганы. Ауаҩы дшыԥсыз зҳәоз аҳәҳәабжь цон икаууа, ақыҭа иалууаа ицон, ицаӡон, ажәҩан ахь, аеҵәа кыднаԥаарц, иԥсыз иеҵәахә кыдшәарц…
Аҩнқәа ирдәылҵны, агәарԥ иаақәлон агәыла-азла, анаскьа. «Ааи, рыцҳа Кадыр, уара уеиԥш ауаҩ бзиа иҟаз аԥсра абаихәҭаз». «Ааи, Кадыр ахәаша, ауаҩы ҳалал, ашьац ахы иқәгыланы иныҟәоз, ахаан аӡәы игәы цәызымҟьацыз, уабеимԥыхьашәеи аԥсцәаҳа мыжда». «Аԥсцәаҳагьы абзиақәа роуп ииҭаху, иҟаломтәа». «Еи-гиди, аԥсра-мыжда, ҳамиргьы ҟамло, ҳамԥсыргьы ҟамло»…
Аҳәсақәа ашәы шьҭырхуан, ахацәа – ачаврақәа. Еицырхашьшьы амҩаду иныбжьалон. Ҵәуара ицон, ҵәуара, нас дара рахь џьоукы ааихуан ҵәуара, ҵәуара…
Аҳәҳәабжь гоит ишгац. Икыдшәеит еҵәак, уаҳа икыдымлаӡо…
Ӡыкәыр анышә данарҭоз аҽны ишәшьын, аха қәа леиӡомызт. Амра ахьцозаалак аԥҭеиқәаҵәақәа аҿагәаны иаман.
Аԥсы ихыиҿы ҵәахын, узҿаԥшуа ҳәа акгьы ыҟамызт… Кадыр иҩны ааигәара иҟаз ажраҟны уи ицәхышәҭит амашьына. Иааигаз ахәшәтәҩы лыԥхала деиқәхеит, Ӡыкәыр… дҭахагәышьеит.
Амашәыр бааԥс… Аҳәҳәабжь, аҳәҳәабжьқәа, амыткәма, алаӷырӡ-ца…
Кадыр илаба иҵаргәо, ижәуша, ишәҳәаша ҳәа ауаа еилиргон.
Арҭ шҿоу, амԥа…
– …Абан даҽа троллеибуск ахьаауа, аха…
– Уигьы аангылаӡом. Еиҵаҟаа ԥҳәла идырҭәыз ауардын еиԥшҵәҟьоуп иқьырҵыҵуа ишаауа.
– Аа, ахацәа рпалта ҿацәқәа, аҳәса ркасқәа ашәқәа ирывҵыҳәҳәоит, «конешно» иаангылаӡом.Ес-с, исымҳәази, аӡы шцошәа уцааит!!!
«Ари аангылт, анцәа иџьшьоуп, аллаҳ иџьшьоуп. Еимаххаа, аҿҿаҳәа ашәқәа шԥаатуеи, анаџьалбеит. «Таак», уажәы абас смахәарқәа сҩарыхан, схылԥа слаханы, схы ларҟәны, ашә иадчаԥалоу иҩарыдыргыланы срыгәҭамскәа ҭалашьа сымаӡам… даҽа маҷӡак ыҳ… ыҳ… даҽ…»
– Ԥшьшьала аҩыза, уаашьои! Акамбашь ахәыл абон…
– Сҭалароуп, сҭамлар ҟалаӡом, шәуаами абааԥсы, аусура сагхоит…
– Ашьыжь кәашара ицо ҳәа ара уаҩ ҳаҟаӡам…
– Маҷк шәнаскьа абааԥсы, гәырԥынҵак иадамхаргьы…
– Иауам, амца агәақьҳәа иахысааит!
– Сыбжак адәахьы инхеит, шәымбаӡои?..
– Сара сызшьапык ауп иарсу, уигьы сшьацәхыԥ ду ауп сзықәгылоу…
– Иубаргәузеи. Аха сара сеиӷьуп. Сыҩшьапыкгьы аҳауа иалоуп…
– Уара ахәыҷы, ужә аҵша аризшәа узыргәырӷьозеи, асааҭ жәба ирхыситеи?
– Уи ауми сзыргәырӷьогьы, актәи аурок сыздырӡомызт.
– Нын, саргьы аусура сагхеит «авыговор» хәхәаӡа исзыԥшуп сеиҳаб иҟнытә…
– Ашықәс ҿыц азы – ҳамҭас!
– Аиеи…
– Уҽысгәыдырӷәӷәалан, узҿуи, арԥыс?!
– Сызҿу акыр здыргәышьо, саргьы арахь исыгәҭасуеит….
– Абилеҭқәа змам ишәгәаласыршәоит ижәгарц…
– Абилеҭқәа… ҳџьыбақәа рахь ҳнапқәа ҳазнагозар… – ҳқьуа, ҳӷызуа аӡәиаӡәи ҳаиқәтәоуп…
– Иҟалозар схы ааԥсеит шьҭа, маҷк сҟәаҟәахь уласкьа…
– Саргьы сҟәаҟәа аӡә дықәтәоуп ишԥаҟасҵари…
– Аԥхынра анцәа иааумышьҭын…
– Избан?!
– Аԥсшьаҩцәа рацәаҩхоит. Усҟан ҭоԥла аҟәаҟәа ақәтәарақәа ҳақәшәоит…
– Схылԥеи сҳәынҵәрақәеи жәбозар шәгәы иҭаз абааԥсы, урҭ сышьҭахьҟа инхеит, абзиаразы…
– Уа инеиуа арԥыс, угалстук ааҳәны уҟәаҟәа иқәуп, џьым, ирҽеи!
– Сгалстук, сгалстук ауп, иахьаҭаху инаҳәы-ааҳәааит, бара ибусым! Сагхеит, сагхеит аусура, анцәа инирҵәаз…
Аҟәа, 1978 шықәса, ианвар 1
Абар ахьышәҭҳәа атроллеибус ахьаакылс. Аҷара-сараҳәа ашәқәа аатит. Иҭыккаӡа. Уҭал, анцәа иныс ушҭалар…
– Ҟаи,ҟаи, изуазеи еиҳабык уаԥхьа сҭаларатәы. Сыԥсааит, ушҭалара.
– Сара сеиҳабхару, иухыҵуеи уара?
– Сара – 42.
– Нас умбои, ҩышықәса дуӡӡа рыла усеиҳабуп, уаԥхьа сҭалар анцәагьы исџьишьарымызт.
– Аа, анҭ аҳәса иааиуа ҳаарзыԥшып, аԥхьа иауҳажьып, урҭ рыда ахацәа ԥсыхәас иҳамагәышьои…
– Ааи, уи иашоуп, шәлеи шәхаҵкы сцеит…
– Иҭацәу атәарҭақәа збаӡом, ҳгыланы ацара ҳақәшәар ҟалап.
– Гәаҟрас иҳамоузеи ҳшьапы ҳақәгыланы ҳцартә еиԥш. Абар аҩызагьы ааины ашьҭахь иахьгылоу, итәаны ицар зҭаху шәылбаа, уа аҟәардәқәа ԥыҭк ҭацәуп.
– Азамана.
– Уҭал…
– Шәҭал…
– Анцәа иныс…
– Сыԥсааит, сҳәеит. Ааҟ, абас ҳтәаны ҳцап.
– Ҵыԥх закәытә гәаҟрази иҟаз аныҟәаразы.Шәҩыла ауаа рмаҵурақәа ирыгхон.
– Аа, ҳазҭалаз ашықәс ҿыц азы апассаџьырцәа мҩаԥызго атранспорт ахыԥхьаӡара иацырҵеит. Уи гәахәара дууп. Ҳаргьы шьҭа ианаамҭоу ҳмаҵурақәа рҟны ҳҟалоит ҽыԥныҳәада.
– Иҵегьы агәырӷьарақәа ҳзаазгараны иҟоу ашықәс ҿыц, ҽаанбзиала!
– Амшын аҟны сцаны алыхәҭа азна аӡы аазгаанӡа анцәа уимшьааит!
– Шамахамзар, қыҭас еимысымдаз ҳәа акгьы ыҟам. Ахәҵақәа инадыркны зегьы сырзеит, аха… Иҟам, иҟам ауп. Иргеит, ирӡеит рыԥсы иҟәаҟәаса иласҭааит.
Уӡырҩыр, ажәытәан акәын аӷьычрақәа аныҟаз, ажә аԥеи иареи еиҵадыргыломызт, уаха шаанӡа игәеигәеиуа ршахақәа рымӷыҵраҵа абоурақәа ирхаҩон, рҳәахуеит. Иахьа? Усҟан уахынла акәызҭгьы ианӷьычуаз уажәы аҽнышьыбжьон ируша руеит.
Сара Ҳаҭажәыҟәа сакәым исымԥшаауазар. Анышә иҵазаргьы иҵысхып, џьоук рџьабараҟнытәгьы.
Аҵыхәа патагәа хәыҷы аффаҳәа имҩанҵо, ана, ара акыӡӷы наарақәа ишырҿаз гәрыӡ-шашәаӡ инкылахәаша имцеи уара!
Уҽадажә зҭахыда, ашоураха, амҵқәа ирыцәшәаны мҵырбӷьрак инхәыҵашьшьызар, аԥсы ааиҭанакыр иаахәыҵыҵып, рҳәоит. Ус рхы акәапеира иамаҿоуп, амҵырбӷьра инхәыҵаланы иаахәыҵыҵуеит уажәы. Џьит ҟанаҵоит. Ас аҽада мариазма, изԥыхьашәаз иԥсы иаҵеиҵеит. Ашәа ԥшьшьапак иҵаланы, дқәаџқәаџуа, адәы днықәло, ашәа илымҳақәа ҩардаџӡа рызҳаны ихагыларазы, хыхь иқәтәоу анцәа ду сиҳәоит. Иргеит, агара анакәха. «Гоошь катра» анысҳәалак, алымҳа џарџарқәа леивых-ҩеивыхуа, иааины иаасыдгылалон рыцҳа, аӡлагаразы ишԥабзиаз, алашьцарақәа раан сагьнақәтәалон… Шәеиҩызара анагӡара ақәзааит, хьшәашәара шәыбжьамлааит, рҳәахуан ашьыццәа. Ыы, адунеи иқәӡааит урҭ ашьыццәа! Урҭгьы шьҭа ргәы ршьышьлашт. Ирҭахыз рыбла иамбеи, рыбла ажьӷырла амбааит.
– Уҩыза аҟәаҟәа ушԥақәтәоу абаа? – иҳәахт Мшәагә, жәаха сҽада рыцҳа сақәтәаны, аԥсса икәаруа санаана
гоз. Илақәа ҭымҵуази уигьы. Ҩыџьа ааимабзиаханы иҟалар, анаԥшцәа рыблақәа ашьа рхымлои иааҭышәшәа-ааҭышәшәаны, игьежьы-кәымпылӡа раԥхьа инкаԥсааит! Аҳарамцәа! Абас дыгәжәажәо, игәы дахаԥжәо дышдәықәыз илымҳа инҭыршьит, уҽада хара имцаӡеит, угәыла Алиас иҵәахны имоуп ҳәа. Ари заҳауаз Ҳаҭажәыҟәа иакәызма. Иеигәышә аакҿԥааны, иххымшақә Алиас игәарԥ дынҭаххит.
Уанаџьалбеит, Ҳаҭажәыҟәахеит, абызҳәацәа ужьаны уаарышьҭит, мамзар сгәыла уҽада сара ишԥазӡо, схы стәыми? Зныкыр акы сӡахьеит ҳәа уаҳахьоума?! – Илакәишьеит
аԥшәма. Саргьы аҽада шсымоу умдыруеи, уиазоуп цасҳәа изырҳәо, уажәы дара џьара ицәыҵатәаны иччоит, аԥсра даргьы саргьы иаҳмоундаз…
– Ус унавала-аавалашәа, унакәараҵа-аакәараҵашәа усмацәажәан. Ус изоуҳәац ираҳәала. Даара гаӡакгьы дубеит, убама. Абыржәыҵәҟьа сҽада анахәҭа нахаҵаны абра иаасыдургылароуп акәымзар, – иеигәышә ааирҟымҟымит Ҳаҭажәыҟәа.
«Абар амықәшәатә, иҽада ибаргьы изымдырӡои иқәынҵәаз. Сҽада згоит ҳәа далагар ауп ассир, даазышьҭыз ихы рхындаз!» – даагәаҭеит Алиас.
– Уара уҽада ҽадаԥсзу, ҽадабаӷьзу?
– Уи цқьа исгәалашәом, аха избар заманалаҵәҟьа издыруеит… Иааг арахь!
– Уи цқьа иугәалашәом… Уара аҽада умаҵәҟьазу, мамзар, иумамзу, уи угәалашәоу?
– Ааи, асҭаршын Ҳаҭажәыҟәа, аҽада ҳәа аусҳәарҭаҟны уануп ҳәа сеиҳәеит. Уҭахызар, уи зырҵабыргуа ақьаад иара асҭаршын ихаҭа имхны иузаазгап, – дааӷьаҵәыӷьаҵәит Ҳаҭажәыҟәа.
– Иаҭахӡам ақьаад, асҭаршын ииҳәаз хасҵоит, саргьы избоит уи шиашоу, – иҳәеит Алиас.
Аилымгара рҳәеит ҳәа…
Аҽадақәа ирфазшәа лыхцәы хлырҟәыҿааит, – рҳәеит,
Нас ишкәакәаӡа илшәит, – рҳәеит,
Леиԥкагьы дҩахаӡеит, – рҳәеит,
Лыџьымшьқәа ҵылҟәшәааӡеит, – рҳәеит,
Акиноқәеи акәашарақәеи хҭалкӡеит, – рҳәеит,
Лҭаацәа рзыӡырҩра даҟәыҵӡеит, – рҳәеит,
Нас хаҵа дцеит, – рҳәеит,
Нас дышцаз еиԥш дааит, – рҳәеит…
Сара акгьы схараӡам уи аухагьы. Саб имаҿоуп мцрак налаҵаны исҳәозар. «Аухагьы» ҳәа зысҳәо хыгәҭас-чыгәҭас ҳәа ҳҭаацәараҟны иааҟало зегьы сара исхаралтәуеит есымша, ари абзиахәшәа аҩны иҟоу (исымӡааша, исымысхша). Ааи, уи ус ауп дшыҟоу лара.
Саналага сымццакӡакәа аханатә ишыҟалаз шәасҳәап. Ух, гәышьа ҳәа сусура саалганы, скәаԥ-ҷаҷараӡа сыҩны санааи:
– Бан дычмазаҩуп ҳәа сзаарыцҳаит, уаха уахь аангылара сықәшәар, ашьыжь ахәыҷқәа чаик рзыршны ашкол ахь иуздәықәҵару, – ҳәа даасҿаԥшит.
– Ҟоҳ, барак зынӡа акгьы саԥсамшәа бсыхцәажәо балагеит. Ачаи рзыршны ашкол ахь акәым Сҭампыл ишьҭтәызар исышьҭып, – сҳәеит. Ахацәа акы ҳаԥсац иҟаӡам абарҭ аҳәсақәа, ус рхы акәапеира иамаҿоуп.
– Бгәы рҭынчны бца. Илыхьи зырҳәа, нан? – абри санхәа лзы «нан» анысҳәо, иззакәу сыздырам, аха маҷк сыбз сҿы иҭабылгьоит.
– Сыздыруам, амшцәгьақәа ҟамлеи, хьҭак лылалазар акәхап, – лҳәан, амҩа ақәларазы аҽеидкылара далагеит.
Ахьҭа лылаланы акы лыхьыр ҳаӷеиҭа ҳҩахыӡаа ҳцеит, ауаагьы акрыфара иааҟәыҵуазар акәхап. Аха дыҟазааит, уаҩы димыхәозар диԥырхагам рыцҳа, макьана 90-ҟагьы цқьа илхымҵыцт, ҳалзыҳарамхарым.
Иахьа ҷанҷаны ҳаибакны ҳаибарԥсуеит, ҳалақәа ҭибахуеит. Уаҵәы уԥшыр цҭәа ыҟам, еимактәы ыҟам, ҳҷыгә-ҷыгәӡа, ҳкәаба-ҳашьшьы, акостиум ҿыцқәа ҳашәҵаны, адухь наҳақәҭәаны наҟ ҳанхәыҵарыҳәҳәоит…
Крыфароуп, крыжәроуп, ҩызцәа рҳароуп иҟоу, уаҳа акгьы.
Сбуфеҭ саргьы сныҟәнагоит, аҩызцәагьы сызнарҳа-уеит. Ҭәа збаз – ҭәа иҳәҳәеит ҳәа, зегь аҩныҟа ирыхоит џьоукы. Рхала ишырфо-ишырфо мацара, ичуа-ичуа ихаззала ишнеиуа аҟәақҳәа иԥжәоит, иагьааилгоит. Сара стәы
хазуп. Амала акрыфацәа-акрыжәцәа анцәа акала ишеит. Урҭ, егьырҭ ауаа зегьы иреиԥшӡам. Шамахамзар, аӡәаӡәала ҟәрышьқәак намыцхәны изцәызымго уаҩ дыҟаӡам, уи даргьы заманалаҵәҟьа ирдыруеит, аха уи ахыхь даҽа ҟәрышьқәак «иҭабуп» ахы инықәыршәны инрыжьхуеит. Саргьы иаасхашәало џьоукы инарҿасҵахуеит – ҳаишьҭоуп ҳаиқәҵәашо.
– Бца браҳаҭны, ахәыҷқәа сара избап, – сҳәан, лгәы рҭынчны дноусыжьит. Ахәылԥаз ахәыҷқәа ателевизор ишадтәалаз адәахьы сындәылҵит. Аԥша асуан, ибахӡа асы наҿыҵышәшәа-ааҿыҵышәшәон. Аԥшаҳәа аҟынӡа алеирахь мчык сыхо-исыхо, шьҭахьла исыгәҭасуа сылкылсит. Хьрыԥс ибуфеҭ савсуан, дызҿу збап сҳәан, баша сныҩнашылеит. Сара еснагь сызҿу иаргьы даҿын. Нас иеибадырқәоз ҩыџьа-хҩы ҳаиқәшәан, даара бзиа пату ақәҵаны ҳақәныҳәеит раԥхьатәи асы. Нас ани аныҳәаҿа, нас ари аныҳәаҿа, ани аныҳәаҿа. Аҵыхәтәан ишрықәнагоз еиԥш икәаԥӡа ҳаԥсцәа иныҳәа-ныԥхьаны ҳҩагылеит. Џьоукы рызхара анырфалакь рыԥсцәагьы ргәалашәом…
Ҳгәыдеибакыла-хыдеибакылеит. Ҳаргьы ҳаныԥслак инхо ҳныҳәаҿа ркларц азоуп, ҳаԥсцәа заҳныҳәо, зныҳәаҿа укыр зҭахымда.
Ԥсра ыҟазар раԥхьа анцәа сшьы, шаҟа иҩызцәа бзиақәоузеи исымоу. Урҭ сшьапы сықәмыргылаӡакәа, исыҵагыланы ауп аҩны сшааргаз.
Хәлеит, дара арахь уажәыгьы ателевизор иадтәалоуп, шәиа абыржәыҵәҟьа, сҳәан, ишхьышьарххоз риарҭақәа инхәыҵасцалт ахәыҷқәа. Ашьыжь цәыкьа ашкол ахь ицароуп, аус дуқәа ҳаԥхьа ишьҭалҵеит ран.
Акрушкақәа ԥшааны, ашьақар рҭаԥсаны ахьхьахьхьаҳәа амҳаҵә хәыҷқәа нырҭаршә-нырҭаршәны инықәсыргылеит. Ачаиник пахәӡа ӡыла исырҭәит. Ажәакала, сыҽсырхиеит, ашьыжь ашара ззыбзиахаша…Анцәа хьымӡӷы ҳаумырган.
Ахацәа ԥыҭк аҭаны ҳаныҟоу ауха аӡба ҳанҵәо ҳауаламгахуа. Сналагеит ашәах хаччыла ауараш ажәра. Абажә цәымса иаҩызахаз сқьышәқәа ауараш шәах ашшыҳәа ирылаба ицоит, аҟәырқь-ҟәырқьҳәа, мап… каплак лбаауам. Нас сааҟрым-ҿрымын, ацәагьы саалҵит, ашьыжь ҟаҵатәык ансымоу сгәы рҭынчны сзыцәаӡом.
Сҩықәтәеит, сшеилаҳәаз самхацәазаап, афасааит…Амра ицәхалаз акәалаа иаҩызахан имхәаӡо, иҩаҩаӡа сыбз сҿы иҭагылан. Сҩыҵыззашәа зуит. Амшын ихдыршәлаз акәапеи еиԥш, схы кәымпыл нхыршәҭ-аахыршәҭуа, икәаталеиуа исхагылан. Афлыка сақәтәоушәа сзаза-мазауа снеин архьшәашәага адулаԥ ашә аасыртит аборжом азы. Аборжом рыцҳа зыԥсоузеи. Архьшәашәага иааҭызгеит, адәахьала аԥхӡы алхәаҭа ицо иалагеит.
Аҭыџьршы аӡы иӡааркылаз еиԥш, ачча-ччаҳәа абжьы гозшәа саҳауан иахьсылабоз. Уҿажәкны уаныҟоу, аборжом хьшәашәа зҭоу абаҭлыка ахы уҿыҵакны ианужәуа аџьанаҭра иамоу зегьы ирыздырӡом. Ибылуаз сыҩныҵҟа сырхьит, сагьааиқәтәеит.
Асааҭ иаҳәои? Опаа, ааба ҟалеит.
– Маџь, Каџь, аҳы шәыҵҟьа ашкол ахь! – Маџь даарԥшны Каџь иахь сиасуеит, уи даасырԥшаанӡа, егьи деиҭанықәҳахуеит, уантәи егьи иҟны саннеилак, уи дҭаҳәахаа дыцәоуп. Срылагьежьаауа срылоуп, шаҟа рырҿыхара цәгьоузеи, ран иаалылшозеи рыцҳа. Изулак исыргылеит. Ачаи ахьыржәуагьы ихырҟәысуеит, рыхқәа хьанҭаӡа ирзышьҭыхуам, инеидыслоит. Ахәыҷқәа ацәа бзиа ирбоит ианакәызаалакгьы.
Крырҿаҵа-акырдыржә ашкол ахь иноужьны саагьежьын, дырҩагьых кылт-кылт ҳәа аборжом снаҿыхәан, маҷк сыԥсы ааиҭаскып, сҳәан, ус сшеилаҳәаз адиуан снықәиахт.
Шаҟа ҵыз сыздыруам, аха аҿыгә-ҿыгәҳәа ашә шьоукы шасуаз саҳан сҩыҵыгәгәеит. Сыбӷа сзыхтәалом. Ажәҵарақәа реиԥш ҷырҷырҳәа ахәыҷқәа рыбжьы гоит. Агәылацәа рхәыҷқәа роуп, ашкол ахь еиццаразы ҳара ҳҟны иаакыдгылеит.
– Шәца, шәца, арҭ цахьеит, автобус аангыларҭа аҟнынӡа инеихьазар ҟалап шьҭа, – сҳәеит, аха иадҵуам, иасуеит ашә. Иаасыртит. Схәыҷқәа ҿабыӷ-ҿабыӷӡа ашә илагылоуп. «Иҟалеи?» – сҵааит. «Автобусқәа ныҟәаӡом, џьаргьы алашара ыҟаӡам», – рҳәеит. «Шәаала арахь» – сҳәан, аххы ҳнедаҳало исаԥцаны сдәықәлеит, алашара ыҟаӡам, аӡын ара ус ауп ишыҟоу, ԥшак аасыр алашарақәа ыцәоит, аӡы ааира иаҟәыҵуеит, автобусқәа, атроллеибусқәа, зегьы иҩархацәоит. Абар шьҭа шалашт, ҳагхоит.
Шьапыла ирқәасқәасуа исыварԥаланы исыманы сдәықәлеит ашкол ахь. Ԥсы зхоу дыҟам амҩахь, инҵәама ақалақь аҟны инхоз ауаа!!!
Ҳнеит мшацкәа ашкол аҟны. Ишыжәдыруа еиԥш, аӡын шьыжьгьы лашьцоуп. Ашкол агәашәгьы аркуп. Лажәк ҳаишуа иалаган, ҭаҳмадак иԥаҵа хырмыгәӡа шәақь цәыггарак иҟәаҟәа иқәҵаны дааҳадгылеит. Амбатә ибазшәа даҳҿаԥшуан…
Афы аҟәақҳәа иаҿасааит, ахәыҷқәа ансыргылоз асааҭ астрелка хԥа рҟны иқәгылазаарын, сара ааба ракәыз џьысшьеит. Аҩ-цифракгьы ашышкамсқәа реиԥш рыбӷақәа ҭаԥҵәаӡа иеиԥшуп, сара исхарагәышьои.
Ус лаҳәишь ани аҩны иҟоу, иуалҳәо уаҳап.
Абыржәы иҳаҩсыз асабша ауп абри аныҟала, уаҵәы мшаԥызар иахьа еиԥш. Уи усҟан агәнаҳа ҟасҵагәышьазар сара исымазааит, аха уаҳа даҽакала ныҟәашьа сымамызт уи ауаҩ иҟны, аха уи уашьҭан…
Ақыҭаҟны сахьҩеиз, амыждаразы Мақьҭаҭи сареи ҳааиқәшәеит. Ҳааиқәымшәазҭгьы уи арыцҳара ҟаломызт. Адунеи аҟны иааҟало зегьы мзызк-мзызк аурымахым.
– Ҳаи, ушысҭахыҵәҟьаз узбеит – иҳәан, ашыхәшыхә дыччо, инап ду аасиркит. – Хәыҷык дноуцәыхарахаргьы уи ақалақь аҟны дынхоит Амбако. Думдыруеи Амбако? «Зегь злоу Амбако» ҳәа изышьҭоу? Убри, аҩны уаннеилак ателефон уизасны ҭаацәала дысзааратәы иҟаҵа, уаргьы уицаа, ҳнеидтәалап, ҳааидтәалап, акы ҳнахәап, акы ҳаахәап.
– Аиеи, дсымдыркәа, Амбако дыззымдыруада, иасҳәап. Уа сааигәара ателефон автомат ыҟоуп, алымҳа аасырҵәиип…
– Ҟоҳ, ақалақь аҟны амаҵура умоуп, аҩны ателефон шԥоузықәгылам, – иџьеишьоит, Мақьҭаҭ. Уи ада арахь уаҭахлагьы сеиқәшәшәа стәоу џьушьап, ус ихы акәапеира иамаҿоуп.
– Уи ззуҳәои Мақьҭаҭхеит. Амаҵура салоуп уҳәеит ҳәа сминистрым-счинистрым, егьим-ҽакым… Закәыхи жәурналк сҩыҵракны класск сныҩналоит ҳәа…
– Нас уара излоуҳәо ала Амбако иоуп иминистру-ичинистру. Уи ателефон имоуп. Ҵабыргуп, уи ауаҩ амбатә ихы аџьыка ықәиххьеит, ажәлар дрыдынҵәалахьеит. Уааи абри ақды ахы ҳнықәтәан, ҳаԥсы ааиҭаҳкып. Аиеи, даара аџьа ибахьеит. Џьоукы-џьоукы реиԥш, дқәасқәасуа, амаҵура дуқәа сышәҭ ҳәа аиҳабацәа рышәхымс химхааит. Маҵура хәыҷы ыҟам, маҵура ду ыҟам, иҟоу қәнагала, намысла, патула ажәлар рымаҵ ауроуп, иҳәан қьала хәыҷык дыҵагылоуп, иҿажәкуа ауаа рқьышә ӡык нықәкуа.
– Ааи гәышьа, – сҳәеит саргьы.
Ажәлар рымаҵ иуеит, урҭ рзы шьыжьы инаркны ааилашәшәаанӡа ишьапы дықәгылоуп. Ихгьы дахәагәышьоит. Ҩбоу, хԥоу аихагылара иамоу сгәалашәом, аха хыбрак иргылеит. Анкьа аҭауад Мырзаҟангьы уи аҩыза изгыламызт. Анс иҟоу аҩны ателефон амамзар изыԥсоуи. Аӡмыжь иаҵәа ԥсыӡ млаӷәырда иԥшӡахома! Ателефонқәа руак арацәаххырашәа еиқәшәы хыхь иқәгылоуп, егьи – аслан бҩаш, ҵаҟа иқәгылоуп. Атрубкақәа ирцраҳәоу арезина шашәақәа асыс хәы еиԥш еикәарҳәы-еикәарҳәы иҟоуп. Атрубка анаақәух ахәрқьҳәа еиҵыҵ-еиҵыҵуа абраанӡа иааиуеит. Ахьшьҵәҵәақәа реиԥш акка-ккаҳәа иахьеи уахеи ауада ҭбаақәа ирныҩуеит. Ауаҩы дануаҩха ибзианы дынхароуп-дынҵыроуп, нас ишԥа, баша адәы иқәихуеи, амҵқәагьы гииуа адәы иқәуп.
Мақьҭаҭ ажәа исҭеит хымԥада инапынҵа шынасыгӡо ала.
Анхаҩы цқьа ахаангьы уижьаӡом, уара данужьагьы, ахәац згәылоу ашәыр дшахәаԥшуа еиԥш ауп дышухәаԥшуа. Ари ҳара ҷышәрак зҵақәаз егьа аадыруеит, егьи, ус дыҟам.
Адырҩаҽны ашьыжь усура санцоз автомат снадгылан схы иакәхшаны ҩ-капеик адиск ашьарҭа инбжьаршәны Амбако ителефон аномерқәа нҭаргьежьааны атрубка слымҳа инадскылеит. Аҟыԥыҳәа.
– Алооу, сӡырҩуеит,– амаалықь бжьы ԥшқарахӡа, аа, абра дсыдгылоушәа иаагеит аԥшәмаԥҳәыс лыбжьы.
– Амбако Алр… Алеко-иԥа дыҟазар, ауадаҩ шәаласҵоит, аха…
– Ааи, абри аулицаҟны агәылацәа дрыдгылоуп, уажәыҵәҟьа сиԥхьоит, «ҷыгә» ҳәа атрубка нықәҵаны, лыԥшәма иахь дындәылҵит. Шаҟа дыԥҳәыс ҟәымшәышәузеи. Аразҟы змоу ахаҵа абас аԥҳәыс ԥшқарах диқәшәоит. Шьыри, саргьы абас аӡәы дсынасыԥхондаз. Ларгьы, аиашазы, ақьафура лымоуп. Аҳыҳ, стелефон абудка ауаа адеизало иалагахьеит. Урҭ ркапеиқәа кны ҷақ-ҷақ ҳәа сзыҩнагылоу ашә иасуеит. Саргьы абыржәы иааиуа автобус сзахьымӡар сусура сагхеит ауп. Дааиуам, дааиуам, дааиуам… Днықәынҵәааит.
– Изҳәо шәарбану? – анцәа иџьшьоуп, дааит.
– Арҵаҩы Амзыцба Далаҭбеи соуп…
– Ибзиоуп, иасҳәап, – дцеит дышьқьыруа. Аа, абан автобусгьы ахьаауа, еилаҟҟы иақәжьузеи, иабаҟоу рҳәааит. Шьҭа аԥхынра аазар ус ауп – аԥсшьацәа «ҷақ, ҷақ, ҷақ» – иасуеит ркапеи цәгьақәа рыла скабина. «Скабинагьы» ахьӡысҵеит, саб рыцҳа абхәыс исиҭазшәа.
– Сара ус аӡәгьы дсыздырӡом, иҳәеит, – анцәа рҵыс лыбжьы ааҭаҩит дырҩагьых.
– Шәыԥҳа Назиброла дазырԥхьо соуп, – сҳәеит. Уажәшьҭа дмааир дабацо. Шәара изшәасымҳәои, мшәан, ауаа ишәыманы шәрылалома. Мақьҭаҭ амшаԥ иалагӡаны ауацәа ирҳауеит, ихәыҷқәа Амбако аӡы иӡааирхуеит. Акыр зку дыбӷоуп. Саргьы иабасԥырхаго аӡыс ажьы сыц иаакыласкып. Аҵаҩцәа иалырдыраауеи амшаԥ сфозу, азҩа сфозу.
– Ушьҭаншәа дасааит, иҳәеит, – лыбжьы ааҭакәрит.
«Деилахазаап нас. Ахәылԥазы сизасхып. Шьҭа шәыԥсы шәшьа, шәыҩнал абааԥсы», – ашә аартны сындәылууааит. Уа ирылагылаз ҷкәына патазкгьы иҭаҷкәым раҵәаны иаасирбеит (сыхәдаџьал деиҽырбозар акәхарын). Џьоук рызхара ателефон изасуам, рхы аҟәақҳәа ианырҟьааит.
Изулак автобус сахьынԥашаны усура сдәықәлеит. «Ааи Амбако мыжда, – схәыцуеит амҩахь, – хышықәсаҟа роуп иҵуа ичамадан гәаҩаӡа иманы дааижьҭеи. Иара дрыздыруамызт, иара уаҩ диздыруамызт, аха нас дынхәыҵкәраа-аахәыҵкәраауа иҿааихан «махәҿеилҳәала» аусура далагеит. Раԥхьа аус ахьиуаз иаҳа изеиӷьгәышьан, аха аԥсыӡ мыжда иԥырхагахеит акәымзар. Ҽааны уи аԥсыӡ анцәа инаимышьҭааит, егьзым-неит, аха!»
Наҟ урыстәылантә ахш аагара дазкын иара. Ҽнак ахш шиҭиуаз аԥсыӡ ԥаҭԥаҭуа ԥҳәыск лыхшҭра инҭаԥҟалеит. Аочеред иқәгылаз зегьы шанхеит. Азныказы иаргьы зҿаҵа зыхәда икылахаз иеиԥш, ииура изымдыруа даагазҽазит. Аԥсыӡ зԥыхьашәаз аԥҳәыс «апа» аацәырылгеит, лҩызцәа «идырӷызуан». Амбако иакәзар, иԥсы анааи аԥсыӡгьы хазы ахә сыбҭароуп ҳәа даақәгылеит.
Ашьҭахь ахш гәарҭо рҿаархан, ахш абаҟоу, ишкәакәоуп аҟароуп. Амҩахь иахьааигоз егьа ӡымҩас дыруан, ихш уахь ииҭиуаз ацынхәрас аӡы ахьалеиҭәоз, ԥсыӡ ҟадыџьк аԥыхьашәазаап, имаҵура даамҳәаны дылканажьит. Иҟамло егьыҟам, ари адунеиажә аҟны. Уажәы ԥсыӡгьы хшгьы злам аӡы цқьа аҭира даҿуп.
«Ҟоҳ, аурок сагхара сыҟоуп, шԥашоуроу иахьа!»
Хш-ҳәара инеины измауз иеиԥш схьагәгәа, сгәы акы аланы снеит аурок ахь…
Ахәылԥаз сеиҭеизасып, ианаџьалбеит атрубка шԥашьҭимхра. Шьыжьы аахыс еиҵагәо схы иҭарцалоз ахәыҷқәа ршыкь бжьы, схы ҭҟәацрыма сҳәо инанагахьан, ишәыз акырпыжә ааимаурӷәӷәар аҷҷа шахго еиԥш, акәын ишыҟаз. Втобусла сцон аҩныҟа. Амбако игәашә ҳанавсуаз игәарԥ сынҭаԥшит. Имашьына ГАЗ-24 алаҳәахӡшәа игараж иҵацырцыраауан. Иԥшәмаԥҳәыс мпахьшьы хәбаба дук кны дадгылоуп, дацклаԥшны ана иахьылшьуеит, ара иахьылшьуеит. Иара дызбом, уаҩы димбааит. Аа, абан, ауҭраҟны иҭагылоу аца хаҳа ақәцә дахьықәтәоу, аца ҟаԥшьқәа паз-пазӡа иниҿаҟәшәо. Аҩны дыҟоуп, снеир сасхып.
Снацәа нҭасырҵәихт, Ани ателефон мыжда.
– Сӡырҩуеит, изҳәо шәарбану? – абырлашқәа ахьы ԥсҭҳәақәа ирылшәшәаны араӡны саан ианԥсалошәа акәын лыбжьы гәыкӡа атрубка ишҭыҩуаз.
Џьоукы-џьоукы ателефонқәа аӡлагарақәа ирҭагылоушәа ауп рыбжьы шуаҳауа, ари агәыр аԥынҵашәа иҵарӡа иҟоуп. Сбудка иазааиуа иалагахт ателефон асцәа. Ашьха ацха ианазнеиуа еиԥш еизҵәаҵәоит ауаа. Рхаԥыцқәа еихадырӷәӷәоит, изыргәамҵуеи ранаџьалбеит. Аӡәык, зынӡа илақәа кыларбаӷьны исирбоит. Дҟаԥшьӡа, акыргьы иҿықәуп, хәыҷык аҭаны дыҟазар акәхап. Иаууеи, иаууеи, цәгьашәа дсыхәаԥшуеит иара. Егьи зылақәа рдынаны исзырбаз сбудка иҽадиҵан илақәа ҭыгьежьааӡа дысҿаԥшуеит, «сигәаԥхазаап». Аа, абар, ашәгьы ааиртит. Ацгәы андәылдырԥо еиԥш, сымахцә санкны сдәылимгандаз ианаџьалбеит.
– Амзацба сакәхуп, Амбако Алеко-иԥа даҳҭахын, ҳаҭамзааит, аха… – сҳәеит.
– Уажәыҵәҟьа! – «ҷыгә» ҳәа атрубка нықәылҵахын дышьқьыруа дындәылҵын, «уҟоума уара?» ҳәа ҿылҭит. «Уашьҭаншәа дасааит» ҳәа аҭак саҳаит. Сбудка ашә азыртыз сылақәа кылцаӡаны инаирбаны адәахьы сындәылҵит. Амырхәага хааӡа адәахьы ишԥабзиоу – мшаԥы, аныҳәақәа иреиӷьасшьоит. Илақәа кылҵыҵ ддәылҵит, егьырҭгьы иасны ианца, ҭынч сныҩналан сеиҭасит.
– Сӡырҩуеит, – уи ателефон дадҿаҳәаланы дрымоума, лыбжьы аагахт аԥааимбар ԥҳа.
– Амбако даҳҭахын!!!
– Изҳәо шәарбану?
Арҵаҩы Амзацба сҳәеит ҳәа лҵшәа аиуамызт уеизгьы, саалаган, сажәабжь хыс иасҭаз соуп сҳәеит. Сыԥшуп, сыԥшуп, аха ҟыҳ, ҳампалгьы. Ус еинҟьа-ааиныррак агәарԥ иқәыҩны атрубка исзаанагоит ауп. Уаҳа аҭак ансмаҳаӡа сындәылҵын, автобус сҩақәтәан, иқәсыршәт иара иахь. Уеизгьы, уеизгьы уаҵәы мшаԥуп. Аӡыс жьы татаӡа ижәны асыӡбал инӡааҵаны… аирыӡ наваргыланы…
Автобус слалбаан скәаталеиуа «сылашара» Амбако игәашәахь сҿынасхеит.
Амбако иԥҳәысгьы иаргьы ыҟаӡамызт, агәашә аԥхьа агәылацәа инеимҵакы-ааимҵакуа, акы иалацәажәон.
– Иҟалеи, бзиароу? – сынрыдгылеит.
– Бзиарасгьы иҟоу ҳәа ҳаздыруам. Амбако абра аҵла ақәцә дықәтәаны аца шиҟәшәоз, иԥҳәыс асоф даақәгылан акы иалҳәеит, изакәу ҳаздыруам. «Уажәыҵәҟьа» иҳәан, ар даарцошәа, ажәжәаҳәа аҵла амахә-чымахәқәа дрыхьҳәазо дышлеиуаз адгьыл даназааигәаха, сынкаԥап ҟаиҵан, иҽноуижьын, ҟәынџь папанҵҟәырк уа иҵагылазаарын, итәыӷәқәа рыбжьара иҩабжьасын, аа… Нас иԥҳәысгьы иаргьы «аскори помошьч» иаманы ицеит, – иҳәеит игылаз аӡәы.
– Изакәузеи иԥҳәыс иалҳәаз, усҟак дзыргәаҟрыз сыздыруам, аԥсразы акгьы имыхьыр ҟалап, аха… – иҳәеит даҽаӡәгьы.
– Хылҵрыла деиқәшәоуп, ианамух иара акгьы имыхьааит, аа … – иҳәеит егьи.
Ааи агәнаҳа ҟасҵагәышьазар ҟалап, аха уаҳа ҟазшьа смоуит уи ауаҩ иҟны.
Мшаԥ ахәаша, аӡыс рыцҳа … сара гәаҟ …
Сҩыза Рамиз дшәарыцаҩуп, ашьха даҿалоит, аамҭа анимоу. Ԥханык ҳаԥсшьара аамҭақәа еиқәҳаршәан, сигеит ашьхаҟа, мчыбжьык аҟара ԥсшьара, шәарыцарагьы ҳныҵыҵырц. Ахьшьцәа ахьтәаз аҭыԥ аҟны ҳрыцԥхьон.
Рамиз ашәарыцара иазку ажәабжьқәа рацәаны идыруан, аԥсы ахаҵаны аҳәашьагьы иҽақәиршәон. Аиҳарак амшәқәа ракәын зыӡбахә имаз. Амшә анырхә, ашәарыцаҩ дшагәыҵанагалаз, иара дшыҳәҳәаз, аха дхәарԥ-жьырԥуа даманы ишықәлаз, иааигәара уаҩ дшыҟамыз, нас ҳәызбала амшә дшаиааиз уҳәа, еиқәыртәа-еиқәыргыла иҳәо иҿанынаихалак, абар, амшә уара уакны, абыржәыҵәҟьа ақәԥара уаҿушәа, уҳәыцы-мыцуа уааҟаиҵон. Нас сара уаха шаанӡа амшәқәа, алымқәа рабашьра саҿын ԥхыӡла.
Шарԥазыла ҳныҵыҵ-ааҵыҵлон иареи сареи, аха изакәызаалак рышьҭақәа ракәымзар шәарахк ахабар аабомызт. Аԥсҭҳәа еилачқәа ацаҟьақәа ргәылак рҿанаархалак, ҳахьгылоу ҳамҵысӡо хаҳәқәак ҳнарықәтәон. Ахрақәа ирҿаҳәазо ианыҩаҳхыслак ҳҿынаҳхон. Нырцә ҳаҿысуан, аарцә ҳаҿысуан, ҳанкарахалак, ҳаатәон.
Абри ахҭыс аныҟалоз аҽны шәҟәыԥхьаран хықәкыс иҳамаз. Мамзар иҟаҳҵози! Ашьха даара игәҿыӷьроуп. Ацәҳәыраҿы ашоура аҽарӷәӷәон азы, уахынла иҳаҵаҳҵалоз ауапыжәқәа аашьҭхны, лахьхьи аԥсҭа ҳанҭаланы, ашә ҟьантазқәа рыҵаҟа ҳҽааиҟәыҭханы, ашәшьыраҿы ашәҟәыԥхьара ҳналагон.
Ҳшәақьқәагьы еиқәных иҳавоуп. Хԥа-ԥшьба хәы ҳаракы ҳархыгоуп. Ари аккараҟны амшә ашьҭақәа анаара иубоит. Ауаҩы игәы иҽанызароуп.
Аиеи, аффыҳәа ашәҟәы бӷьыцқәа еихыршәшәо аԥхьара саҿын. Исчычоз акәыбрқәагьы «сынрыҵаҟьалон».
Рамизгьы, нахьхьи, ҵладук аҵаҟа, аҩада игәы ҩарханы аҳәыҳә ачарыц аннаҿанаҟәшәо еиԥш, аттаттаҳәа анбанқәа неивҵаԥса, ажәақәа нарылхуа илбааидон.
Ҭынчроуп, ԥсшьароуп, қьафуроуп ара. Адунеиаҿ сраҳаҭӡа ашәҟәы саԥхьоит…
Ашәарыцаҩцәа ирызкуп сзыԥхьо. Абар, амшә ихәызаап аӡәы, ҩынтә аихсра имаӡакәа хаха илеигәыдлан, иабџьар имхны ирууааӡа иаршәит (иабоуҭаху, амашәыр умпыҵҟьоит ҳәа акәхап). Сара сгәы ҭыԥан ицоит, сызнапык ала сшәақь еимарӷәӷәаны иааныскылоит, нас ани исыҟәну аҳәызба гьаргьалашь ду снапы нахьысшьуеит. Абар, дагәыҵанагалт зынӡа. Ашьапхыц дуқәа рыла имаҭәақәа ккаӡа иааишәыхны, изқәа аҟьантазра арӷазқәа ҩалнадан, ашьа ҩалнаржжит. Иаҳәызбахь инапы дәықәиҵеит, аха имч архом, аҿҿаҳәа ибаҩқәа илаԥнаҵәҵәоит, анаџьалбеит! Аԥсгаха, ацхыраара, аԥсгаха, аха иааг!
Абри аамҭаз ауп амықәшәатә захьӡугьы ансызкылс сара.
Хьарч-марчҳәа сышьҭахь акы абжьы геит. Схәы-сжьы қақаӡа иҩеилагылт, сцәа ҩасхыбзааит. Ахьшәҭҳәа акәымкәа, иара ус, ашьшьыҳәа схы насырнааит сышьҭахьӡа, ахьарч бжьы ахьгаз. Уи шаҟа исҭахны снаԥшыз аҟара, ус сызҭахым ӡәыр дыҟазар, ибысҭа ԥха иҭахны днадтәалааит. Снаԥшит, аха избази!!! Ишәықәшәира, исықәшәира, шәареи сареи ҳаҟамындаз згәахәуа иибаша! Мшәы еихиаа дук қамсҳәыџьӡа, ашьҭахьтәи ашьапқәа ирықәгыланы итәаамаауа, «ан-ан-ан» ҳәа абжьы гәаҩаӡа, анапқәа еихьшьуа иааиуеит. Абар иаасхагылоит. Ацқәагьы аахнарџьаџьеит. Ацирк аҟны ишәымбахьеи амшәқәа иҟарҵо? Убри ахаҭа, аха ари ҵара змамыз, бнала иааӡаз мшәын. «Схәыҷ рыцҳақәа, сыԥҳәыс гәаҟ, сара хәаша!» – мацәыс еимҟьаран абри схы иааҭагьежьит аҟароуп.
Аҷҷаҳәа схәыҷқәа срахәмаруа аҩны стәамзи, сзышьханыҟәаҩыдаз, сызшәарыцаҩыдаз!
Асқәа раан убаҩ уцәыласымзар, уцеит ауп укаууа, ушиашоу – нырцәҟа.
Азнак азы иара «сызкәыхшаша» Мышә аиԥш саргьы сааҟрымҿрымшәа зуит, сыцқәагьы аахсырџьаџьеит, аха сҿы цқьа сҳәатәы ханаҵомызт, асаԥыџь зҵадмыргылаз ауардын еиԥш, сыцламҳәа ҵысҵысуа иалагеит зны. Аха нас аҭыԥ аҟны ианааи, сҽааибысҭан, сыбжьы аеҵәа кыднаршәартә акәукәуҳәа сыҳәҳәеит, сагьыҵууаан сыҩт. Сшәақь шсымаз сгәаламшәеит аԥсра агәыҵашәаргьы, аха иабаҟоушь…
Хыхь, аҭыԥ лақәа аху-суҳәа ишуа илҭалеит, уахьынтә атрышә асбыжьқәа геит. Сара сыкәкәаӡа сышнеиуаз бажәк снадыххылеит. Сшьамхқәа ҟәарҟәаруа, абажә сзахымԥазт, сахыҩрны абақ аашьҭсыргеит
Амала, даҽаӡәызар, игәы ҭҟьаны дзыԥхьаз ишәҟәгьы ихашҭыр ҟалон. Уи снацәкьарақәа аларҟацаны искын.
Санкаҳа, исышьҭаз – абна илӡааша Мышә ахь снаԥшит. Иара ахьгылац игылан, ихыџхыџуа иааччан, ацәажә лахыҩрын… Рамиз даагәылҵит.
Исымаӡамкәа иаасымсхыша Рамиз!.. Аҭыԥ аҟны дцан, салеиршәарц, амшә цәа ду иҟаз ихарԥаны даазаап…
– Аҳ иԥсы ухазу, шаҟа ушәазеи! – иџьеишьеит дыччо.
Ашьха гәҿыӷьроуп, анс ак ҟауҵароуп, ас ак ҟауҵароуп иҟаломтәа.
Ашьҭахь аҩныҟа, ақалақь ахь ҳанлыбаагьы акыраамҭа уахынла сымацара сышьҭалаӡомызт, ари аҩны иҟоу сааигәара дыҟамкәа.
«Есышықәса ашьха усышьҭлароуп, уҟазшьақәа рҽырԥсахит» ҳәа лгәы ҭыҷҷаауан лара. Рҽырԥсахцәап. Сзықәшәаз иалылдыраауеи!
Ашьоура. Уажә сшьа кәапеила истароуп, аха сақәшәом уи «амомент». Сшьа сзымухуазар, нас адәы иқәсхуазеи!
Иааит ачашәара аамҭа. Рамизи сареи ҳаиццалон шәарыцара. Исымҩатәны агәашә снавсуан, иара дысзыԥшын, ҳаибагалон. Абар иахьа ашьыжь шаанӡа, иҩны сазааигәахон еиԥш, санԥшы, агәашә даавсын, иабџьар иазқәынҵа, дцәыха-жьыхо, алада ихы рханы даагылт. Ахаан идсымбалацыз хылԥак ахәажә еиԥш иқәацәӡа ихагылоуп. Аулица авараҟны иарсу ашьаҟақәа ирыдкнаҳалоу алампақәа иџьбарацәаны илашоит, сыдмраргамандаз. Абарҭ акәыбыр-чбырқәа ирҭахи, мшәан! Рҽеибыҭаны, иааҟәымҵӡакәа, икаххаа илашо алампақәа ирыкәшоит, ирызӡатәуеит. Рхы рнамырхьӡои, мшәан!
Абар, зынӡаск изқәа сеиаирхаӡеит Рамиз. Абни ашьаҟа сҽавак сдәықәлан, ус сагьынаидгылеит. Аа, арахь дааԥшит, аха алашьцара салагылоуп, сабеибо. Нас днаҳәыхт. Сшьа кәапеила истап. Ааи! Сышԥаурбыбыз ашьха!.. Иааит аамҭа уара утәгьы. Абыржәы сеиӷьым. Ацгәы ашьапышьҭыбжь шьҭыхны, сциҟә-циҟәуа, снеиуеит. Аа, абар ишьҭахь снагылеит.
Шьҭа уаҳа ԥшрас иаҭахызеи, сабџьар ашьшьыҳәа иаасхыхны иҩаихыкны агәыз, ааҭсыргеит. Аҵх лашьцара амацәыс ишаланарҷҷо еиԥшҵәҟьа амцабзқәа иҩҭҟьаз имацәысха, ҳакәшамыкәша иаадырлашеит. Уи акәхеит, зшьапы аазҵырхыз аҵлеиԥш агәараҳәа дласымҵаҳаит. Ҟ-еиҳ. Ус ауп ишыҟоу! Илоуҵаз ауп иааурыхуа.
Сара ажәҩан ахь схысит, иара ҵаҟа дкаҳаит! Ихыҩрыз иабџьар иганахь ишьҭоуп. Иаҳҳәақәо ирылашәхи, аха иаасцәымыӷхеит, маҷкгьы саагачамкит. Сҩыза Рамиз рыцҳа, дысшьыма! Риашашьа змам агаӡара ҟасҵама?
Анахьгьы аӡәы илақәа дрыԥхьо даауеит, ачашәацәа дәықәымлои шьҭа, абар ишоит, ашара зызбзиарахаша.
Мап, иԥсы ҭоуп, дҳәыцымыцуеит. Ашьшьыҳәа илахь инапы наԥыракны, инацәкьарақәа дрыбжьыԥшны дыҩсҿаԥшит. Сабџьар алҩа ҭышәшәо икны сихагылан… Нас инапқәа ныҵарсны, ампыл еиԥш дҩышьҭыԥан, уаҳа зныкгьы дхьамԥшӡакәа аулица ианыршәлан, есс, узцозаргьы уцала, архәара длавахәаша дцеит. Усоуп ишыҟоу! Сара, ақыдбажә сахыҩрны санкаҳа дысхыччон. Уажәы? Ихашҭны инижьыз ишәақь (сара саниршәоз сышәҟәы схамышҭӡеит) аашьҭысхит, аха ари еиԥш ашәақь идзымбалацызт, азаҵәқәа иреиуан.
Дахьаваҵәиз архәарахь снаԥшны, «аҳ иԥсы ухоума, шаҟа ушәазеи!» – ҳәа сыбжьы иқәсыргарц сҿы аасраҳауан еиԥш: «Шәарбақәан уара, ашаха амҭакәа ахәхәаҳәа ихысуа сааҵра, иавоу?! – иҳәан, агәашә ааиртит Рамиз…
Рыцҳа, уажәгьы аҩра даҿызар акәхап, исзымдыруа уи ашәарыцаҩ…
Бааԥсшәа ишоуран. Ақалақь аҿы мҩадук сыбжьанагалан, снеиуан амшын аҟәара иазыриашан. Сынҵәоит аӡба. Амра аҭакар аҳауаҿы икәалыкәаџьоит. Нахьхьи еилаҩеиласуа амшын ихԥраалоит аҷнышқәа. Урҭ роуп уажә ашоура иамкуа, ргәы ҭыҷҷаауа, ҷыжь-мыжь ҳәа акы еигәырӷьаны еибархәмаруеит. Ирыбаргузеи. Иаарҭаххар, рымшын инхтәаланы рызхара аӡы ржәуеит. Аӡы, аӡы, ҿамҩак аӡы зыԥсоузеи!
Абар ари агәарԥ аҟны ахьхьаҳәа акран-аӡы ахьлеиуа. Ла Мура дук аҿы ҭшәшәааӡа ҭанақьы еиқәаҵәак аҟны асахьа ҭыхны агәашә икыдуп. Иаҵаҩуп нбан дуӡӡала: «Во дворе злаиа собака» ҳәа. Аџьма имԥсыша амаҵә азылаҟәуеит
рымҳәои,  ҳәа иану агәхьаа зкыда… Аха абар, уи аҩызаҵәҟьа акран иахьадҿаҳәалоу.
Анаџьалбеит, сҿаҵа, сҟырҟы бажәӡа, изакәызаалак цәаакырак рҭамкәа ишԥаҟалеи!!! Аԥсыԥ алагаҩагара сцәуадаҩхеит, абар абықҳәа сыԥсы маҷхан сахькаҳауа. Аӡы, аӡы… «Уи аҵеиџь, гәылшьап дук ахылаԥшын!..» – алакә аҟны ирҳәоз аасгәалашәеит.
Агәашә снадхалт, ԥшәымак алашыбжь ддәылнагозар ҳәа, аха мап, уаҩ дыҟаӡам. Аҩбатәи аихагыла аԥенџьырлашә аӡәы дкылԥшуеит, аха маҳәра иуашәа ддәылҵуам.
Ала зыдҿаҳәалаз акран ахь сеихеит. Зынӡак гәырҭынчла саԥылеит уи алажә ду. Сафаргьы сафааит. Сызхара аӡы ыжәны сафар, џьанаҭ сцеит. Иаабықчықын, иҩышьҭыҩрит сасахь. «Булка-чулка» – сҳәан, иргәыбзыӷуа снацәақәа ааихьысшьит. Иара агәы разӡа, ашыҩшыҩҳәа аҵыхәа бабала аԥша сыннадо иалагеит. Саргьы ахы снапы лықәсшь-ҩықәсшьын, аӡахьы слаҟәит.
Абықҳәа аҽыласымҵанажьын, аблақәа ҳалалӡа исыхәаԥшуан, сара аҟәырқь-ҟәырқь ҳәа аӡыхь албаадара саҿын.
– Аа, уафоит абаа, иҟоуҵозеи?! – ҳәа аԥенџьырларшә икылԥшуаз аԥшәма ибжьы аасықәиргеит.
Нас ауп ианыздыр агәашә аҟны ианыз зызкыз…
Атеатр ҭәын, ишырҳәо еиԥш, кәапеишәа. Зегьы аԥсыԥ алагаҩагара иааҟәыҵны, асценахь иԥшуан. Ргәеисыбжьқәаҵәҟьа рԥырхагамхарц, урҭгьы аанкыланы иӡырҩуан.
Зыҭра иҭыҵны, митәы цәгьала ицәқәырԥоз амшын даҩызаха асцена дықәын Отелло. Амреи амзеи кыдыҟьҟьаны, еилаҟәыбаса икаижьуан.
«Оо, шәарҭ игәеигәеиуа жәлар ирылоу, амашәырқәа, сшәыҳәоит Отелло дырцәышәыхьчарц рыцҳарас адунеи иқәу зегьы!» – игон амавр ибжьы. Иаго илеиҵаз ашҳам – иара атәы ҟанаҵон.
Дездемона дбырлышха, аиарҭа дагәылԥхаауа дыцәан. Отелло игәы иақәҵәиаашо абырбырҳәа амца иакыз цәашьҵас аҿыцәаара иаҿын. Ус, ус Дездемона лыхәцә ҵкааны, димшьыр ада ԥсыхәа имамкәа аҟынӡа днеит. Лаԥхьа днышьамхнышгылан, лыхәда ҵҟәашәаара дназыҭрысны, лыхәаҽра данналага аамҭазы ауп арыӷьарахь исыватәаз ахаҵа ианизааз…
Уи маҷмаҷ ихы ҩышьҭыхуа, дыфҩыс-фҩысуа, аҭуан агәҭа шшара аҿыҵәҟьа алиустра ду икнаҳаз иԥынҵа азыриашаны ианнақәик, зны маҷк даанҿасит. Нас, нас аҳаҭарч еиԥш, иҽааиԥсхырчны, аҵықь-аҵықь ҳәа хынтә деимсеит. Аԥшьбатәигьы неиқәикшан, аха еибамгазт днеихәласшәа ус даатәеит.
Отелло дааҭрысны, инапқәа лаиваҳаит.
– Хаир, абзиара уанаҳәааит, уи арыцҳа (Дездемона) дааиаанӡа умнеиааит! – сҩеихаҵгылт.
– Иҭабуп, абзиара уқәзааит, – дҩаҵыззеит иаргьы.
Изакәу сыздыруам, аха азал аҟны итәаз зегьы ҳа ҳахь иԥшуан…
Кәунтик игәыла имжәаҵла ду даҿцаалон ес-ԥхынра. Мжәа ҳаракын, ахәнареи албаареи даарак уеилаҳауа иҟамызт. Аха убас мжәа еиқәаҵәак ҳәа ҿассы иҿалон, шьақар-канфеҭшәа илауҿаӡыҭ ицартә еиԥш ихаан.
Абар, иахьагьы ашаха амҭакәа амжәа ашьапы дыҩкыдыззалан, ҽаҩрадаӷьшәа ишьапы неишьклаԥса-ааишьклаԥсо, амахәқәа днырхьынҳала-аархьынҳало ақәцә дазцон. Хыхь иҿало амра иазааигәами, еиҳа излахон.
Ҷырт-сырт ҳәа иналԥраа-аалԥраауа иалаз аҵарақәа наҟ инаԥхьацаны, ишәпаз махәык днықәгыланы, акакала амжәа какалқәа ааиҿаҟәшәо «аусура» дналагон еиԥш, иблахаҵ аагьежьын, ооп-аа… ддәықәлеит.
Анцәа дицхраауазар акәхарын «дмыццакӡакәан» амахә еилачырақәа днарықәҳа-аарықәҳауа акәын дышлеиуаз.
– Шәсыцхраа абааԥсы, шәсыцхраа, анцәа дызмоу! – дыббит амшә дакызшәа.
Анцәа дызмоугьы ауаа шԥаҟам! Абар, уи аҳәҳәабжьы заҳаз Алықьса дыҭрыс, ишьамхы иҽаргаӡаны дахьаауа. Дагьахьӡеит, иҵаҟа иҷышәшәааӡа амжәафара иаҿыз иԥина хәыҷ аԥсы аиқәырхара.
– Нын, иахьа аҩны сыҟамзаргьы Кәунтик улаиҵаҟьыц умцози рыцҳа, – амжәа зҿататаз иԥина ахы шьышьуа иманы аҩныҟа дцон.
Егьи, алеира даҿын…
Адунеи иахаану ашьха ӷьазӷьазра иақәԥхон, ахәылԥаз иҿыцәаауаз ааԥынтәи амра ашәахәақәа. Иара – амрамца иҽҳәыргаз аихатә алу еиԥш иҟаԥшьӡа, еилыблаа-еилыблаауа, хланҵы амшын иазлеиуан иахьатәи аԥхықә нагӡаны, аҽыкәаба-аҽышьшь аҽыԥхьанакырц агәы иҭаны.
Аҵар рашәа хҽуамызт. Ашьыжь амра аҩаҵхахара ишеигәырӷьоз еиԥш акәын уи аҭашәарагьы ишазышәаҳәоз.
Инықәԥрааны ицарашәа, аҳәаа азааигәара игылаз аҩны ԥшӡа хәыҷы амрагыларахьтәи ахышә иалаҽырбоз, апытҟәырқәа аазхәахьаз абиа-ҵәа аҵаҟа, итатаӡа ашьац иаҵәара сҽыртаӷаны снылаиеит. Аҩада, ҵа змаӡам ажәҩан ашҵа саҵаԥшуан.
Снаҩс, еиҟәлыҷҷаауа заа ишәҭыз атамақәа ирывагылан икалахәҵәаӡа ажәҩан иаласаз аԥсазаҵә. Ақәацә акьаткьатра иқәтәаз ардәына ҷышә абӷа маҷк иаазырхәаны, аҵыхәагьы ԥшандагашәа алада иарҵыс-ҵысуа, ац ҩежь хәыҷқәа аартуа-иаркуа еихыршәшәо иаунажьуан зоурахкы уҭаху ашәахкқәа.
Мзахәа ақыҭан шьыжьы аахыс уаха-саха ҳәа ааԥын усқәа идыркараз анхацәа ргәы аргәытәуан, уи ардәынамаахыр
абжьы. Урҭ рхәыцрақәа уи абжьы хаа анрыцлалак аԥсабара зегьы ааилаӡыҩны, иаарџьанаҭны, абаҳча ссирқәа ирыҵаҩҩ ирыҵан, ашәҭ хкы рацәа рыжәпара изалымсуа.
Шьыжьы аахыс ацәмаҭәа искыз, смахәҿа ажьышәақәа ихьухьууа идырааԥсаз неиҵыхны, схы инаҵаҵаны, рыԥсы дсыршьон. Ажәҩан, ашьха, амра – абарҭ ҳа ҳаныҟамгьы дара ыҟазаауоу, мшәан? Ааи, иҟазаауеит! Амала, зны ҳара ҳҟалаӡом, уаҳа ҳагьзыгьежьӡом, аха ҳцынхәра нҳажьуеит, урҭгьы, нас – рцынхәра… Усус еикәшоит аԥсабара, аԥсҭазаара… Еикәшалааит, уи нҵәашьа амаӡам.
Иаҿуп ардәына ашәаҳәара, ишынеибакәу иразӡа, нас иаақәтәоит. Инахьхьи абнаҟнытә аҿаанахоит уи зандаҭло аҩыза абжьы.
Сара сыԥсы сшьоит шьҭа, сраҳаҭуп иахьатәи сус ала.
Абан иахьыҷырҷыруа иаци иахьеи иаҳзааз ажәҵарақәа. Рашәа анҵәамҭаҿы рыц хәыҷқәа еихарӷәӷәаны аҷҷа шԥаҵдырго, мшәан, дара. Абасҟак ауаҩы изааигәазтәи. Имшәа-имырҳа аҩны иҩналаны рыҭрақәа ҟарҵоит, рԥацәа хырхуеит.
Пыввы ҳәа атамаҭра ашәҭқәа еимдо ашьха гәарҵуеит. Зҷапанқәа хшәаз ашәҭқәа иныргәылатәаны, рԥынҵа ҵәырԥса хәыҷқәа ааҭыганы, инагәҭас-аагәҭасуа «агәырқәа» нарзыҟаҵаны ҩаԥхьа еимдо рҿынархахуан.
Акыр ишәны иҟьаҟьаӡа зҽаазыртхьаз ашәҭыцқәа ашьха аныргәылатәалак ирызнымкылакәа инҿшәшәаны, иԥырԥыруа адгьыл ахь еихон. Зегь адгьыл ахь еихоит…
Иаҿын ардәына агәы хәыҷы еиҟәыҷҷаауа даҽа ашәа хкык аԥҵара. Аҩызцәа иаԥырҵахьоу ашәақәа азхом, аамҭа ԥхьаҟа ицоит, еснагь аҿыц ҟалозароуп, уи иаҿуп иаргьы.
«Агара игароу амаалықь, мшызҳа, ҵхызҳа узҳала, уан лгара угарами, уаб уара узы дбаагәарами. Хәыҷи дууи шәнеибанеиԥшны, аԥсҭазаара бзиа шәԥеиԥшны, шәгәырӷьала, шәыхәмарла, шәнапы еикәырша шәнеи-ааила». – Абри акәын иаҳәоз ардәына, ишынеибакәу игәыбзыӷу уи ардәына.
Аҵыхәтәантәи амырхәага гәыбзыӷқәа ахышә иаакылԥхан, ауадақәа иаарыҩнаҷҷеит. Нахьхьи, иԥаҟьа-ԥаҟьаӡа атамақәа ирылшәшәоит ашәҭыцқәа, ахышә аҵаҟа иҩеиуа агьылшәҭ абыҟә-чыҟәрақәа ԥытуеит.
Сызҵаиаз абиа абыӷьқәа аҽнрыланаршәит ҵыс еҵәа хәыҷык. Азнаказы ишәаҟьаӡеит. Нас, иааԥырԥырын, аҩны ԥшӡа ахышә ахь ахы нарханы аҽыларҟәуа, аҽышьҭыхуа, сылақәа ирхыԥшыланы, ирццакӡаны, еишьклаԥсаӡаны акы аҳәо иалагеит.
Ԥҭацеиқәаҵәак аҵаршәым, иӡмыжьуп ажәҩан. Иаҿуп ани ардәына аԥсабара зҩыдара аигәырӷьара.
Иаақәтәоит «кәыли-ҷли», наҟынтәи иааҩуеит егьи абжьы.
Иааԥырԥыруеит уи аҵыс иаҵәа, даҽа махәык инықәтәаны сара сахь иааԥшны, аҽыларҟәӡаны аԥаҟь-ԥаҟьра, агәамҵра иалагоит, «ҵәит, ҵәит, ҵәит, ҵәит» – абри амшуп. Атамаҭра иналшәшәа-аалшәшәоит иԥаҟьа-ԥаҟьаӡа ашәҭыцқәа, иԥырԥыруа ана ара аҳаскьынра инылаԥсоит. Сара сылацәа нҭаауеит. Аха абжьы цәгьахеит сҵыс иаҵәа хәыҷы сара ацәа хааӡа сҭанагалоит, иауеи нас маҷк сылацәа ааихьысшьыр. Сыгәнаҳа зуқәуҵои аҵыс иаҵәа? Абар ажәҵарақәа ҩба лаҟәӡаны, исыцәхасуа аԥырра иахьалагаз. Ижәымбахьеи, адәаҟны ацгәы цәырҵны ихбаҟәӡа иантәо, ажәҵысқәа уи ацәа ишалырхуа. Убас саргьы исзыруеит. Ацгәы шәара ишәаӷоуп, аха сара шәҩыза гәакьа соупеи. Акгьы рзеилкаауам. Амаркатыл анеиҿакшо еиԥш аҷак-сақ ҳәа рхаԥыц шьҭыбжьқәа гоит ишьҭаианы ианынасхыԥраауа. Шьыри, ацәара маҷӡак иадамхаргьы. «Шьшьы, амырза шәагааит!..» – снапқәа ҟьаны срыҵаҳәҳәоит, аха ируам, мацәысеимҟьараны иқәҵәиааны еиҭа схаԥырԥыруеит. Исыцҳар рҭахума? Есышықәса сыҩны ихылоит, ихыҵуеит, ҳаицынхоит, нас уажә цәымӷыс сзыркзеи? Аҵыс иаҵәа акәзар, агәы еиҟәыҷҷауа, исхаԥырԥыруеит. Нас инеин абиа махә инықәххуеит, аха иара уаҵәҟьа, акәапаҳәа аҽалыршәаны еиҭа схагьежьаауа иалагоит. Инықәххуеит амахә хәыҷы. Аҵыхәа ырҭрысны иҩханарҵҵалоит, инықәԥраауеит. Аха ацәа аҵкьыс иаиааиуа ҳәа акгьы ыҟамзаап. Сынҭанагалоит, сҭахәхәа, ихааӡа, игәырԥсшьаганы – аџьанаҭ.
Ажәҵысқәа исхыԥраауаз сышрыхәаԥшуаз ирызҳауа, ирызҳауа мацара зны алаҳәақәа, зны ашьауардынқәа ираҟарахеит, нас афырҭын ԥша сыжәҵаны исывагьежьуеит. Сҵыс еҵәа акәзар, ашьха уарба иаҩызаха акәукәу ҳәа иҳәҳәо, ацлымҳәа еихакшо арахь исхаԥраауеит, анахь исхаԥраауеит.
Сраҳаҭны ацәара шаҟа иԥсшьароузеи. Аԥхӡы улхны укара-уараха уаныҟоу… Ибзианы анцәа ишеит уи. Ауарҳал уҵаршәушәа аҳаскьын иаҵәара ҟәымшәышәӡа улаианы, аԥша ахәхәаҳәа аҭәҳәа узнауа, аԥхӡы уларбо.
Исхаҵәиаауеит ашьауардынқәеи ауарбеи, рҽыршьӡоит. Ус, ажәҩан аҭуан иаҵәа акаҩ-акаҩҳәа ааха ӷәӷәак аиун саркьашәа аҷҷаҳәа иаашьшьан, нас икылчхәыхәӡа иаакылҵәеит. Акылҵәара иацло-иацло ҵеиџьк ахы аҭбаара иааҟарахан, гәылшьап дук уи акылҵәара аакылнарҭәааит. Нас илҭыҩрын, хагәҵәы, сара исықәк аҿыланахеит.
Ажәҩан ааимеҩ-еимаҵәан, иаадыды-мацәысын, ахаҽаҳәа ақәа лалагеит. Ахыкәалаа иаҩызаха илеиуа агәылшьап акәшамыкәша алашара карҷҷо, амца ацырдды ицоит.
Анцәа абзиара ҳзыҟаҵа, изакәызеи сыла иабо!!!
Ԥыҭк ианлеи асаса аараҳан, иҩыз-ҩызӡа иҟаз ацлымҳәақәа ааиднахын, ахаԥыцқәа ҭыџьџьаауа иаанартит. Ааи, агәылшьап ахаԥыцқәа ыҵыџьџьаауа!!! Ҵаҟатәи ацлымҳәа зегьы џьықәреи рыцшәа ахапыцқәа ирыԥху еилаарцыруа хьыла ичаԥоуп, хыхьтәи бырлышла. Ахҟәаз ду нарҳәы-аарҳәуа, акьатеиах ԥҵәо иччоит, хагәҵәы илеиуеит. Изырччозеи! Ашьауардынқәеи ауарбеи ирхыччоит. Изакәытә митәы цәыршәагоузеи, аа абар, исзааигәахеит. Сдақәа, ашьақәа ҩарҭашәырц акгьы рыгым. Акәукәуҳәа сыҳәҳәаны агәылшьап ахагәҭа ахчаара иарбаны аҵықь-ҵықьҳәа схысроуп, уаҳа ԥсыхәажәла сымаӡам. Аҿаԥс-аҿаԥс рҿыҵгоит, ари агәылшьапи сареи иҳабжьагьыжьуа ашьауардынқәа, ашьха уарба. Еибарххоз сдақәа иԥыххааса еилаҟәыбаса ицарц аԥсык ауп ирыгу.
Ҳәагәыжьла сԥахума, иҟалеи?! Сшьаҳиҭхеит. Еихысхит сҿы. Аха ишысҭаху сзеибагом. Сыбз хәажәҵас сҿы иҭабылгьоит, аҟыт азҳәом. Нас ицырцыруа иску сабџьар еиқәхаԥс агәылшьап ахы иақәскит, аҿаԥ-аҿаԥ аҿыҵгоит. Ахәыҷқәа злахәмаруа атыԥ акәхап. Аа, абар сшынеибакәу сшьалашәуеит.
Абри аамҭазы аҿаца-ҿацаҳәа ашьауардынқәеи ашьха уарбеи рыжәҩақәа сҿаркшоит, ицаҳәцаҳәо, имцабызны иҩасхҟьоит, аҭҳарцәҳәагьы салҵит аџьаҳаным сызлаз. Наҟааҟ снапқәа лсыварсны, сқыџьқыџьуа сыбӷа сҩықәтәеит, иарсу снапқәа сыбӷахә рзынкылом. Ажәҩан ккаӡа еилгоуп, гәылшьапгьы ыҟам, уарбагьы ыҟам, – кашырроуп. Зыжәҩа сҿазҟьоз ажәҵарақәеи аҵыс еҵәеи иаҳагьы рҽыргәаҟуа сааигәараӡа аҳаскьын иласуан, нас сылақәа ҭырхуама уҳәаратәы исҿагьежьуан, митә ҟарҵон. Снаԥшит уахь. Аларқача ахьызшәа аҳаскьын иаҵәара рҵысуа, шшыҳәа, илакьылакьуа маҭаԥшьк шьҭаианы иааиуан. Иҟьаԥсӡа иҟаз ахы шьҭкәыцәаа иакын. Ахацлымҳәа иаакәыршаны бырлаш шкәакәассала ихырҷан. Абыз рахәыц ҭхәуаа, ирқәацқәацо, иҵәиҵәиуа аҳаскьынра илшьқьраа исзааигәахон уи амаҭаԥшь, абар, абар исыцрасуеит…
Рҽыршьуеит ажәҵарақәеи сҵыс иаҵәеи, рҽыршьҵәҟьоит…
Нахьхьи, амра амшын иҩӡаашьшьылан, аҿыцәаара иаҿын… Аха ишаԥшаԥуа, агәамч ҿыц аманы уаҵәы шьыжьы игылоит.
Ақалақь «Ахьтәы-Ҟәара» инхо аҭаацәарақәа шәыҷкәынцәа 20, ихагахар 25 шықәса шырхыҵлак аҳәса рзаажәгала (аҳәса ҳәа ус ажәаҟны иаҳҳәоит ауп, аҭыԥҳацәа роуп усгьы ирзаажәго). 25 шықәса даншәыцәҭыс, нас, хәыҷык ицәуадаҩхоит аҭаацәара алалара, акыр иқәра имфар ауам. Уимоу, сара џьоук здыруеит, уажәгьы аҳәса аарымгаӡацт. Атәан
ықәырҭәазшәа, рыхқәа пашӡа, уҽушьуазаргьы џьара хәыцк узыԥшаауам ицырцыруа ныхаҵас ирхагылоуп. Ас ҟазшьас иамоуп ари ақалақь «Ахьтәы-Ҟәара…»
Ари иақәшаҳаҭым абас ауп ишырҳәо: «Аҷкәын дықәҿаҳәаны иаразнак ԥҳәыс дизаагатәым, дрыцҳауп, аҽышьаҳара дахьӡоит, зны днаԥшы-ааԥшааит, изхара дҽырбааит, аӡә дибап, аӡә диаҳап». Ааҟ, убри аӡә данибалак ауп наҟ-наҟгьы иԥҳәысаагара маҷк иашьклаҳәуа ианыҟало. Аӡә данибалак даҽаӡә дибар иҭаххозар акәхап. Еиҭасҳәахуеит, ус рдыруеит ари ақалақь «Ахьтәы-Ҟәара», ибырлашу амшын аҿықә, урҭ ҭазлаҳауа аԥсақәа, амагнолиақәа, агьылшәҭқәа, ашьац иаҵәара, амра цеицеи, ашьхақәа зтәу…
Абри амшын ахықә аҟныҵәҟьа саб ҩнык сызиргылеит. Амаҵурагьы ара салоуп. Сабышак, мҽышак акәымзар ақыҭахь, сҭаацәа рахь, сцаӡом. Аха агәҿыӷь саго сыҟаӡам, еиҳарак аԥхынра анааилак. Сыҩны аԥсшьаҩцәа ҩнасҵоит, урҭ даара иуаа лахҿыхқәоуп, зынӡаск сылахь еиқәырҵаӡом, хәмарроуп, ччароуп, шәаҳәароуп.
Аԥсшьаҩцәа, еиҳарак аҳәсақәа, аратәи аԥсабара рҽаҿыршьаауеит, ранаџьалбааит, шәаԥыџьаԥыс иназвыслак рнапы ҟәымшәышәқәа ԥшьшьала инархьыршьуеит, иахьӡузеи ҳәа иазҵаауеит. Издырқәо сҳәоит, аха шаҟа удыруазеи, шаҟа хкы ыҟоузеи! Исзымдырқәоугьы хьӡык-хьӡык нарысҭоит, ари «Камшьышь» ахьӡуп, ари – «Хакәыцә», сҳәоит. Мамзар, исыздыруам уҳәар, уамашәа урбо иалагоит, арҭ дрылиааит, урҭ дрылааӡоуп, арахь ҳампалкгьы издыруам, шаҟа дыгәнымҩузеи, рҳәоит.
Мзала аҽыкәабара. Ӡызлан лакәын мзала зҽызкәабалоз. Арҭ мзала ҽыкәабара сыргалон. Аиашаз, шаҟа иссирузеи! Иҟаԥшь-ҟаԥшьӡа иӡны, аҽны аҟәара иқәжьыз аԥсшьацәа абаҟоу. Ус иналаршә-ааларшәны, гагаҵас алашьцара иналубаауеит џьоукы; ҩыџьа-ҩыџьала џьара амшын ихықәтәалоуп, џьара амшын иҭоуп. Амза лаша-лашо амшын ихгылоуп. Иԥсыдоу аеҵәақәа кылԥшуеит, ԥшакәармак суам. Амшын ҟәазгаӡа, аарла аԥсы шҭоу удырратәы «хьарч» аҳәоит. Ажәҩан ахь умԥшыкәа, амзеи аеҵәақәеи убар уҭахызар,
маҟҿаҳәара амшын уналагыл. Жана (ҩызада ҳаӷоу адәы дықәзааит, аӡә дуцзар еиӷьуп!) лыжәҩа унапы наҵхшәа шәынӡааԥшыл. Аеҵәақәа рылақәа кылҵыҵӡа, иԥсаҟьаны иалаԥсоуп, амза шапшапуа, иӡсауа, изазо уа иӡаауп. Знызынла ԥсыӡк налԥалоит, амза ашәахәа нахьырсны, ицырцыруа инӡааҵәрылоит. Уаҳа ԥсы зхоу адунеи акы ықәым, икаууа, ҭынчроуп. Аҟармаҵыс заҵәык, амшын ахықәан аԥсақәа ирылатәоу, игәырӷьацәаны изыцәом, агәы еиҟәыҷҷаауеит, аҷырҷырра иаҿуп. Ԥшьаала уарӷьа шьапы ҩышьҭыхны, Жана лышьҭахьала лшьаргәацә инахьырҳәаза. Арҵәаа ааҭлыргоит, дҩаԥан, лнапқәа ухәда иаакәлыршоит.
– Бымшәан, Жана, бшьап иакьысыз ԥсыӡуп, уи сара сшьапқәагьы ирхьҳәазеит, уаҩы иԥырхагаӡам. Быԥши, абар иҳәалмышьуа, аҵыхәа наҟьа-ааҟьо иахьнеиуа, ибымбаӡои? Аа, шьҭа наҟ иахьҵаулаз ицеит, Анцәа инирҵәааит…
Ӡеиқәҭәа ҟаҵо, шәыӡсауа шәынхылоит. Шәнапы ӡаашәшьыцыԥхьаӡа амза ҿыпны иалаԥсоушәа еилаџьуџьууеит. Шәызхара амшынӡы шәылшәырсит, ипаҟә-паҟәӡа ацәыкәбарқәа ишәықәҭәоу, ампахьшьы хәбабала ишәықәшәырбоит… Ас уаха, ас уаҵәы… Ус, ус, иахьца-иахьаа сымбаӡакәан, саргьы 35 шықәса снырҭысын, наҟ снықәлеит.
Схахәы зегь камԥсаӡацт. Ацгәы аԥаҵақәа реиԥш ихырвырӡа ԥыҭк ықәгылоуп. Зегьгьы мышлаӡацт. Сықәлацәа рхәыҷқәа ҷырҷыруа ашкол иҭоуп. Сара аҵла бажә саҩызахеит. Саб ауаҩы дысниҵеит ԥҳәыс дизаамгозар, сара дизаазгоит ҳәа. Сазыразхеит. Амала, дқыҭа ԥҳәызбазароуп, сҳәеит. Зыжәҩа хаҵа нап акьымсыц дуԥшаарц уҭахызар, ақыҭахь уеиха! Уи аҟны скылсит сара. Шәгәы иалымсын, уи сара сгәаанагароуп. Саб қыҭаԥҳәызбак лакәымзар, ақалақь аҟны иидыруадаз, уи акәын игәы иҭазгьы.
Аха дысгәамԥхар? Мап, дысгәаԥхоит. Аԥасақәа, сангаӡаз акәын сара аҭыԥҳацәа анеилысхуаз. Аӡәы – лцәажәашьа сгәаԥхомызт, аӡәы – лыччашьа, аҽаӡәы – лныҟәашьа. Уажәы! Абри дыбзиоуп ҳәа иаасдырбаз дысгәаԥхоит. Саалагар, бзиагьы дызбоит. Изакәызаалак бзиарак иалаҟам дыҟаӡам.
Убри абзиара илымоу ада уаҳа акы сазхәыцӡом, нас, бзиа дышԥасымбари.
Саб сара сҟнытә ҿа иаҳаит. Иҽы даасын, Џьгәаҭ ҳәа нхаҩ бзиак иахь ихы ирхеит. «Акгьы зқәымыз иабхәараа рҟны даннеи ахьурӡы кнырхит» – ҳәа, амҩан дышнеиуаз цҳак аҟны иҽы ашьапы нкылашәан, иԥҵәеит. Даагьежьын аҩныҟа дааит.
«Агәнаҳа ҟасҵазаарын, сахьнархәит. Сыҷкәын дыбжьысуп, уи длыԥсам. Иара изы уаҳа шьаҿак ҟасҵом, аха ари ашықәс ала уаҩ данааимга, изсыргылаз иҩни, ичараз исырмазеизи зегь ҭины, иара арахь, ақыҭахь даазгоит» – ҳәа ажәа сниҵеит.
Сара саалаган, уи Џьгәаҭ иԥҳа Ҭакәына захьӡыз дсыԥшааит. Ҳәара зқәым лоуп лара. Ԥыҭҩыкгьы лыӡбахә рҳәахьазаап, аха лмап иаҿаршә икны даауеит. Ҩажәеиԥшьбаҟа шықәса лхыҵуеит, деихытаруеит, дбарфын цахоуп. Ашьха ӡыхь еиԥш дыцқьоуп. Иахьылнеирҭаз-иахьлааирҭаз «машәыршақә» сыҽлықәсыршәақәеит. Лафқәакгьы сҳәеит. Атыҟҳәа бзиа дызбеит, аха дызшьцылаз лмап лҳәеит. Сара «мапқәа» срышьцылахьан. Нас, саалҟәаҵит. Баша схы агәырҩа изаласҵои, уи сара дсыццом. Сҽаасырҭынчит. Бзиа узбоит сга ҳәа сазҳәо аӡә дызбозар, дзеиԥшразаалакгьы дызгоит. Иамур – иамуит. Ақыҭахь сигааит саб. Сара исеицәома уа иҟоу. Ауаа цқьақәа, ауаа заманақәа. Шәыркгьы ҵлакы иааҿыхны исымфои, абыб ақәтата абазар аҟны иаахәаны, ӡырҟәандала иӡәӡәаны аҵкьыс. Исгәыстәрыз сгәыстәит.
Зны чарак аҟны ассаа ҳәа сықәгьежьаауа ҭыԥҳак сышлыцкәашоз («изаҭәоумшьо аҳәак иҟәнуп» ҳәа сара акәашара сылахуп), уи даақәганы даҽаӡәы даақәырҵеит (уажәы ус имодоуп), сара сзы зегь акоуп иқәырҵозаалак, сқьаф ыҟоуп, скәашоит, авырвыр еиԥш схагьежьаауеит, адунеи кашырроуп. Аха, абар, ассир! Ахьшьеиԥш дсывагьежьаауа, Ҭакәына дкәашоит. Наск исырдыдӡеит, уаҳа акгьы сылзаԥсамзаргьы, акәашараҟны сзакәу лсырбап, сҳәан, атәыла рбганы сшьацәхыртәӡеит. Ԥыҭк ҳкәашахьан еиԥш, ԥшьаала даасывагьежьын, дыххаччо сара сахь лҿаалхеит. Лнапы аалымсхит, иҭабуп ҳәа слеихырхәеит. Шәыԥсынҵра духааит, рҳәан, рнапқәа ааинырҟьеит зегьы. «Уи лара лыԥсынҵры иацлааит, абас сгәы аазырхыҭхыҭыз!» – сгәы инҭысҳәааит.
Анапы ҟәымшәышә иҵегь снапы иаанхалар сҭахын, аха афырҳәа инсымпыҵҵәрааит. Сзышьцылаз анапқәа иреиԥшымызт ари. Сара анапқәа маҷымкәа избахьеит. Знык иузыкуандаз, иузышьшьуандаз, нас, уаҵақь уаҵаз, шаҟа иумрымхра.
Саалаган дырҩегьых бзиа дызбеит. Бзиа дызбеит, аха уи зԥырхагада? Хьаџьала икамбашь еиԥш, ушшаҩызӡа адәы уқәзар аҵкьыс, џьара акы угәы архыҭхыҭуазар еиӷьуп. Иҟалап салам шәҟәыкгьы лзызҩыр. Уи еиԥшгьы ҟалахьеит. «Аӡыкәыт убар ахаҳә агәыдҵа, иаахар уара иутәуп, иамаахар ахаҳәгьы аӡыкәытгьы рҩызцәа инарыцлоит», ԥырхага ҟалаӡом.
Изҩит асалам шәҟәы. Абар: «Ҭакәына, бзиа бызбоит. Цәгьала исҭахуп бсыццар, џьабаа бмырбаӡакәа бныҟәызгоит. Ианаҳҭаху акино ахь ҳцалоит, ианаҳҭаху – амшын ахь ҽыкәабара. Ибзӡатәу Кәынта».
Ҩынтә-хынтә саԥхьеит. Ахы алымҟьо иҩуп. Аконверт инҭаҵаны, сыбз нахьшьны, ҷабла иааибаркны, снақәныҳәаны аҿынасырхеит.
Мчыбжьык аҟынӡа сгәы аҭыԥ иҭамгыло аԥошьҭа сазыԥшуан, аха мап! Нас ԥшьшьала саалҟәаҵит. Илымаски рыцҳа, лара адунеи деигәырӷьо адәы дықәуп, ус дықәзааит. Шаҟа ибзиоузеи аҭыԥҳацәа зегьы! Уамакала ибзиоуп, аха рмоурахә мыӡыртә, урҭ ус аламала иуццаӡом…
Мызк аҟара ҵхьан, исхашҭхьаз Ҭакәына ашәҟәы сзаалышьҭит. Абар уи: «Аԥсҭазаара шаҟа имароузеи! Ианаҳҭаху акино ахь ҳцалоит, ианаҳҭаху – амшын ахь ҽыкәабара! Уаҳа акгьы ыҟаӡам! Ҭакәына».
Аҳыҳ! Ари закәи? Ари иаанагои? Иаууеи, иаууеи… Бзиа сылбазаргьы иудыруеи! Ақалақь аҟны амшын ацәқәырԥа ацԥхьқәа сыҩны иаадҽҽало, смаҵура ыҟа, сара сыҟа, сылгәаԥхазар?! Аха сажәақәа лгәамԥхеит. Иаармариацәаны исҳәазаап. Уи уадаҩӡам. Ажәа хаақәа сыцәмаҷхар, уи рацәаны измоу аҩыза дсымоуп, ашәҟәы исырҩып. Нас, сара сладтәаланы, икәаԥӡа ихҩылааны илзысшьҭып.
Абар уи ашәҟәгьы: «Ҭакәына сыхаара. Сыхаара ҳәа схы бахьадыскылогьы аԥсра сзаауеит. Сара сызусҭада бара бызусҭада! Сара баша уаҩуп, бара бԥааимбар ҭыԥҳауп. Сара суарбажәуп, бара быхьшьыцбоуп. Бара ахьшьыцба аҭыҩра ианааҭҟьо беиԥшуп. Шьыри, ԥхыӡла есқьынагьы бызбалонда, бара беиԥш иҟоу ахазына лабҿаба сара дсызҭагәышьода. Бара бахь исымоу абзиабара гәаӷьны исызбаҳәом, аха бҩызцәа аҟармаҵыс, агьылшәҭ, ааԥынра, сшьамхнышгыланы, слаӷырӡышо ирасҳәалоит, еиҭарасҳәалоит быда ԥсы шысхам. Ашьыжь амра аԥхьа бангыла, амра ахы ԥхашьаны изгылаӡом… бара бҿаԥхьа амра закәыхи!..»
Нас амза атәы ыҟоуп, аеҵәақәагьы ыҟоуп, ажәакала, 10-15 даҟьа абахә еиҟәнажәо исышьҭит. Уажәшьҭа дахьцо сымбари.
Мчыбжьык, ҩымчыбжьа, хымчыбжьа, мызкы – ҟаҳ, аҭак ыҟаӡам! Зынӡаск дахәнатәӡеит ҳәа сыҟоуп сышәҟәы.
Абри Шьаҳан иԥҳа илыхьӡу сыздыруам, аха дышԥабзиоу акы дагааит. Лыц-лышә шаҟа иԥшӡоузеи! Ларгьы уи азы акәхап даныччо лхаԥыцқәа зегь заалырԥшуа. Убри дсыццар ишԥаҟалари? Ицәгьаӡамызт.
Шьахәсна? Илыбаргәызеи, уигьы аҭыԥҳа замана. Лыхцәы заҟроузеи, дықәынҵәааит. Сара ҭыԥҳацәақәак здыруеит, рхахәқәа аҽада иафазшәа, иқәырҟәдааны иҟоуп, ма апарикқәа рхоуп. Шьахәсна? Уи лыхцәы ҽышьаҳагоуп. Убри дызгагәышьон дсыццозар.
Ната ҳәара зқәым ҭыԥҳауп. Закәытә еиҿкаашьоузеи илымоу, дабаҟоу рҳәааит. Еиҳарак ԥхын маҭәала дҭабаҟаӡа данеилаҳәоу, «машьшьалаҳ!» – улаԥш аалцәухьчап. Ажәҵыс еиԥш, дҷырҷыруа лцәажәабжь уаҳар, уԥсны уқәзаргьы улыргылап. Ас ицәажәо зыҩнуҵҟа цқьоу лоуп. Лгәы иҭоу зегьы ахьхьаҳәа иҭганы арахь иуалҳәоит. Еснагь дгәырӷьоит, дыччоит. Убри дсымазар, есымша ҳажә аҿша аризшәа ҳаиҟәҷҷаауа адәы ҳақәзаарын. Аха уи ҩажәаҟа шықәса роуп илхыҵуа, сара? Аҭаҳмада хшыҩца сышԥаиццо, лҳәозар
акәхап. Аха, ус ихәыҷқәоу гаӡақәоуп, ржьара еиҳа имариоуп, рҳәоит. Мап, мап сара аӡәы джьаны дысзыгагәышьом, илымаски, ллахьынҵа деижьо дҟасҵаратәы. Лара илҭаху аӡәы дилаӡыҭааит. Амала, сара сылҭахызар, сыхиагәышьоуп. Аҳы шылҳәалак снаҵҟьоит.
Кама дҭыԥҳа цәгьоума? Лыхьӡҵәҟьа ахаафҩы ахышәшәоит. Шьазина, Нуца, Асҭанда, арҭ зегьы – ахьҟәыршәақәа.
Ранаџьалбеит аӡә дсыццар иҟалои?
Ус снеилап. Ара «Ахьтәы-Ҟәараҟны» аԥхын усгьы уаҩ ԥҳәыс дааигаӡом, гәҿыӷьра ҟалаӡом. Ыы, агәҿыӷьра иаганы аума аҳәса заарго? Усҵәҟьа акәым, аха уи еиԥшқәагьы ҟалоит. Шьыри, ԥҳәыск даазгазшәа сыҟазар исыбаргәыз! Аха ара шаҟаҩы хацәеи ҳәсеи ацгәы еиқәаҵәа рыбжьысны итәоузеи! Рыҳәсақәа ашәира иаҿуп даҽа ҳәсақәак рзы, арахь ҿааҳәыра рмоуааит ҳәа. Џьара уныҵыҵыр, уабаҟаз асҟаамҭа, зыҟны уҟадаз, аҳәсақәа лафк узраҳәазар, зегь акоуп, уи сара исаҳауеит ҳәа иушьҭаршәыҵәҟьаны иушьҭоуп. Даара рлеишәа цәгьоуп аҳәсақәа аҩынра анроулак. Иааугаанӡа иԥхашьа-ԥхаҵо, гәацәыхьажәак шаҟа ирымҳәара. Ианааугалак Хса леиԥш, ркасы рыхкәыцәаа, илауҿагылоит, уҿы ԥжәатәызар аҟыт аахдырҵуам, иԥжәаны иурҭоит.
Ахацәа, ҳаӷоу рыгәра игааит, урҭ иреицәоу уаҩ дыҟаӡам, рыҳәсақәа рыԥсахуеит, рҳәоит дара аҳәсақәа. Аха сара ак сзеилкаауам. Ишырҳәаҵәҟьо аиԥш ахацәа алаҟазар, дара зыҭнырԥсахло аҳәсақәа ракәӡами? Нас, ус анакәха, ҳаӷоу рыгәра игааит аҳәсақәагьы. Аӡәы аҵла даналҩыр ҳаилаххаа ҳцеит, иҳәон еиԥш, аӡәы акы далаҟазар, зегь ус иауҟаху, уа рҽааныркылааит, еиҳа еиӷьуп.
Абар аҭаласиар! Ҭакәына аҭак сзаалышьҭит. Мызкы наҟьа дуӡӡак абри аҭак аҩра дшаҿызгьы, хажәак роуп ианылҵаз! «Уахыҵны ақыҭахь уца, нас ҳаԥшып!» Ари закәыхи? Ҭакәына дхагоуп ҳәа сыҟоуп. Акы лхоуп. Хыхь иҟоу ҳәа дныҳәазар акәын. Амала, аиаша ҳҳәар зегьы иреиӷьуп, лара дҭыԥҳа бзиоуп. Ақалақь ахь уҳәар, ҭыԥҳацәақәак ахышә рыҽкылууааны иуццоит. Ари? Аа, уи дзыцәшәо шьҭа еилыскаауеит, рыцҳа. Сыҷкәынра ҟьала-ԥалашәа ақалақь аҟны ишымҩаԥызго
лаҳаит ауп. Убри азыҵәҟьа сыҩны, сгәара ҭины ақыҭахь сцону? Дымшәааит уи, сара схы аҵкьыс саиааиуеит.
Амала, лара дсыццар лҭахызаап, убама? Саргьы насыԥк сымазаарын. Иауазеи, насыԥк смоукәа!.. Анасыԥ салалоит. Абзиара узыҟалааит, сыҷкәынра, адунеи ахаан уаҳа имгьежьӡо! Абзиара шәзыҟалааит, акәашарҭа ҭыԥқәа, аҟәарақәа, аганқәа, алашьцарақәа… Абзиара шәзыҟалааит Жанараа! Абзиара шәзыҟалааит «Рокин-ролли», «Буги-вуги». Нагӡара шәықәзааит, сыхәдеи ауӷәи! «Бзиа нагӡа ыҟам, цәгьа нагӡа шыҟам еиԥш», – гәаныла инацысҵеит.
Шәҟәыла акәымкәа лабҿабала ҩынтә-хынтә ҳаиқәшәеит Ҭакәынеи сареи. Былды ҳаибарҳәеит, ҳагьеинаалеит. Лара иахьынӡалҭаху ақалақь аҟны ҳаҟазаауеит, ақыҭахь анылҳәогьы уахь ҳнаҵҟьоит.
Ҭақәынеи сареи ныҟәараҳәа атәыла ҳакәшаны ҳанаагьежь, леи-чыси еиҩысуа ачара иуит саб, ҳуалқәа илаҳҵахьаз зегьы ылҳхит. Уажәшьҭа изҭаху ԥҳәыс дааигааит, аха сара шьаҿак ҟасҵом, саб иуазар, ҵыхәаԥҵәарак змам убахьоу, иазхоуп.
Ҳҷыгәӡа ақалақь аҟны ҳанхоит. Абзиа дуқәшәар, убзиалтәуеит. Иубац сакәӡамызт сара… Зынӡаск сдаҽаӡәхеит… ԥаса ԥҳәыск дниасуазар, сналгәыдмыԥшылакәа, лшьапаҟнытә дааимызымдакәа сыблақәа ируазма, аха уажәы, мап. Уахь аԥшра зынӡаск сгәы аҳәаӡом, иԥхасшьоит. Сусура аамҭа нҵәаны знык аҩны снеиндаз ҳәа акәын сшыҟаз. Лара дмааицзар дааиаанӡа ҳәа сыԥшума? Ачуан ӡәӡәаны ахьурӡы нақәсыргылоит. Ианбыкәыз сара ачуан анысыӡәӡәахьаз! Схәы мазеины адулаԥ иҭагылазаргьы иҭыганы исфомызт, исырымҭакәа. Чак аагатәума, шьақарк аахәатәума, Ҭакәына сышԥалызԥшуеи. Абри асигарет еиҳа ибзиоуп, рҳәеит, абри аиуа уахала ҳәа, еиԥхыҟәҟәа асигарет паҷкақәа лыманы дысҭаауеит. Ашьыжь ҳәа акрыфараан, хаҵаҵас акруҿанаҵоит ҵәыцак-ҩаҵәцак ужәыр ҳәа, аҩы ҭыхны инықәлыргылоит. Схәы рыԥхамкәа ааигәара сналышьҭуам. Амҿы армазеира сақәымшәаргьы, лара дысзыԥшӡом, аиха
аашьҭыхны днадгылоит. Еснагь дсеиҽырбоит, дсыхәлаччоит, сылахь ааиқәылар луӡом.
Абас ԥҳәыс дызмоу ибаргузеи. Сара сеиԥш аразҟы зауз адунеи аҟны дыҟам. Лҭаацәа бзиа сырбоит, сҭаацәа бзиа дырбоит, уи еиӷьу иҟоузеи.
Хышықәса ҳнырҭысит. Ҩыџьа ахацәарԥар ҳаухьеит, аха ҳмыхьшәашәаӡацт. Ақыҭахь нхара ҳәа, даазгаанӡа илҳәоз, зынӡа илгәалалыршәаӡом. Уи лгәалашәартә еиԥш мзыз ыҟаӡам. Сыӡәӡәа-срышҳа, саарҳәны сықәлыргылахьеит. Зхы аҵкьыс изымиааиуа уи дуаҩым, саргьы схы аҵкьыс саиааит.
Ҽнак аусурахьтә санааи, Ҭакәына дыччо даасԥылеит.
– Хҩык аԥсшьацәа ауада шәымазар ҳәа иааин, ҟәрышьқәак ааҳарҭап, иабаҳԥырхагоу, сгәахәын, исыдыскылеит. Дара уажәы амшын ахь ицеит, уазыразу! – лҳәеит.
– Ибыдыбкылазааит, азамана ауми, – сҳәеит, ԥара мыцхәы збахьада. Хацәақәоу, ҳәсақәоу ҳәа сқьышә инықәххын, аха сыбз слацҳан, уа сҽааныскылеит. Сара сзы зегь дара ракәӡами, хацәақәоу, ҳәсақәоу?
Ахәылԥаз акәын. Ҭакәына агәылара дыҟан. Иҵҟәашә-ҵҟәашәааӡа, ипажә-пажәӡа, рымпахьшь хәбабақәа рҟәаҟәа иқәыршәны, ҳгәарԥ иааҭалеит хҩык, амшын шаҟа ибзиоу ргәы ирнамырҳәо.
– Бзиала шәаабеит! – сҳәан, рнапқәа анрымсхуаз руаӡәк сылаԥш налыдхалеит. Лара даашеишеит:
– Суцәҩашьама?
– Жана!..
– Ааи, 30 шықәса ҵуеит Жана ҳәа сарҳәоижьҭеи. Ҳудукылауоу? Уԥҳәыс дазыразхеит. Уԥшәма лакәхап, ара ҳанааи ԥҳәыс заманак даҳԥылеит.
Схәыҷқәа ааин, иахьынӡазыҩаӡоз сеиқәа аанкыланы наҟ исыхо иалагеит.
– Ииашаны иҟашәҵоит, шәаб шьҭа џьара дхьаԥшыр ҟалаӡом, ишәымун, – лҳәеит Жана, нас, зегьы ааибарччеит, саргьы сыччеит, исцәалаӡуеи ҟасҵан…
– Уаҳа хаҵа бымцаӡаци?
– Знык слахьынҵа сеижьеит, уи уаргьы иудыруеит, уа акәаԥ сыргылеит, уаҳа хаҵа сцом.
– Ееи, барак ибымуӡеитеи, ббаашәит, ауаа жәантә хаҵа ицоит, бара ҩынтә ацара бацәшәоит.
– Шьҭа иазҳархап, уԥҳәыс дааины алаба ҳаҵылхаанӡа, – ҳааибарччан ҳааидыҵит.
Та-а-к… Жаначка деиҭаахт. Хаҵа данца хышықәса дмааӡеит, аха нас даахт сара сҟны. Исыдылбалеи иқәынҵәаз лара? Аа, исгәалашәеит. Усҟан «абокс» салахымзи, акыргьы сыӷәӷәан. Жанеи сареи акәашара ҳалган, амшын аҟәарахьы ҳашцоз, ҩыџьа, зцәа азна ыжәны иҟаз, ахацәа дсымырхырц иалагеит. Рыцламҳәақәа аарҳәны иҿаҵаны, аҟәараҟны инеивасҵеит дара. Убри лгәаԥхеит! Смахәҿа ажьашәқәа ықәчаԥаны иҟаз лгәыдлырӷәӷәалон, дрыгәӡуан!
«Бсыцымцои бара» ҳәа ласҳәеит зны (шамахамзар, ус аӡәы иласҳәаӡомызт, аха ари анҵәа, избахьаз аӡәы длеиԥшымызт леиҿкаашьеи лыгәыбзыӷшьеи рыла).
– Цасҳәа ишуҳәо здыруеит, аха ииашаҵәҟьаны иуҳәозар, минуҭкгьы аҭак азхәыцра аамҭа асҭомызт, сақәшаҳҭхон, амала, исҳәоз уазыразхозҭгьы.
– Ибҳәоз?
– ԥҳәыск дахьаамбо бнаршәырак ахь нхара ҳцап ҳәа уасҳәон.
– Абгақәагьы ҳарфоитеи.
– Уара уааигәара абга акәым алымгьы зааиуам ишәаны, абри сараӡәзаҵәык суцәшәом акәымзар…
Абжьааԥны сыгәнымыҩӡа, схы ҭыԥшша сыҟоуп, иахьа исфаз уаха исгәалашәом, хышықәса рышьҭахь Жана лажәақәа уажәгьы исгәалашәоит! Дааит! Дааит! Жана!..
Аха, мшәан, Ҭакәына Жана длеицәоума? Ашьха ҭыԥҳа цқьа хазына. Ус ауп, аха… Ҳашԥашоу абри ҳара ахацәа! Ҳы, исгәалашәеит: Шьмаҭ иҩны аҟәыд ифаӡомызт, агәылара днеир асаан дадԥсылон. Мамсыр иҩы агәылара ианижә (иԥҳәыс илымхны иахьнаргаз), «сара аҩы ҭасҭәоит, аха асҵәҟьа аҩы бзиа сызҭаҭәаӡом» иҳәон…
Ак сҳәашан. Гәырыӡ-шашәаӡ ҳәа шырҳәо еиԥш, зынӡак иӡаны знык Жана сынлыцныҟәар иҟалои? Уи Ҭакәына иабалԥырхагоу, илсырдырӡомеи? Аха ак сҳәашан, зынӡак исмырдырӡакәа Ҭакәына аӡәы днаицҭыҵыр иҟалои? Ыы? Ишԥа? Сара сыԥҳәыс даҽа хаҵак дицныҟәону?! Схаҵоуп ҳәа нас абаџҳәа сцәажәо ауаа срылагылону? Уи аминуҭ азы идыдыроуп, имацәысроуп, уаҳа ԥсыхәас иамои?!
Мап, мап, сара шьҭа сҭаацәароуп, схәыҷқәа, сара, анцәа ишиҳәара ҳаҩны ҳаҩноуп, ԥшьаала сызқәу ахәы сҽаақәкны сыҟазар еиӷьуп. Уи аамҭа ииасит сара сзы. Ус акы аԥшьызгар, исыҵыҵып, нас, ауаа иртутууа, еимырҟьо ирыма рҿынархап, сабхәараа ирызнаргап. Ус акы узыҟаҵар агазеҭ изануҵахуеи, ауаа «умыцхраауеи». Ашьапы иқәмырсӡакәоуп амаҵ шазыруа. Сабхәараа ари аҩыза ажәабжь раҳар аҵкьыс быжьрабыжьҵәа анышә схәыҵазар еиӷьуп. Саб усгьы ииҳәо уажәнатәгьы издыруеит. «Уанаџьалбеит, Даџь-иԥа Салыбеи иеиԥш, уарак уаҳа иузамуӡеитеи, уҷкәынрагьы ҽеимызт, – уажәрагьы. Еи, аф сысындаз, абрахь унсырхарц уанаазгарыз, уи сара исхароуп. Саԥхьа угыл абыржәыҵәҟьа, уара уакәызма қыҭак рыԥҳа дныҟәызгоз!» – ҳәа ихҭарԥа еиларҽы ихаргыланы, илабашьа сықәырххо, иаԥхьа сиргылозар акәхап. Угаӡамхан Кәынта, угаӡамхан. Амала… амала… нас… зынӡак уаҩы изымдырӡо акәзар, уи атәы хазуп.Мамоу, усгьы гәнаҳароуп, гәнаҳароуп. Агәнаҳараҵәҟьа, Жана ус дцар акәгәышьоуп, аха… ҳабла иабо зегь ҳара иҳазҭагәышьода, уа ԥшьаала сҽааныскылап.
Ауха сыцәа ҭынчымхеит, аф асааит. Зны сыҷкәынра саашьҭнакәыцәаа саманы, иныҵаҳа ицеит. Ицеит, ицаӡеит. Издырқәоз аҭыԥҳацәа, акино аҟны еиԥш, аӡәаӡәала сыбла иаахгылон, аха иџьоушьаша, урҭ ныҵаба ицон, Жана заҵәык лыблақәа амца рхыхәхәала даасҿаччон, дысԥырҵуамызт. Абри закәытә ҩысҭаароузеи? «Угәы еиқәшәаӡами, амца умоума?» – схы лнапы надылкылон ауха аҩны иҟоу. «Хәыҷык схы сыхьуашәа сыҟоуп, изакәу сыздыруам, аха», – сҳәон. Ахыхь хәшәы таблеткақәак сылҭеит, исымжәыр сабацоз!
Ашьыжь схы хьанҭыџьӡа, ацәа сықәҳаны усура сцеит. Сысчот саахан, акәанҷақәа рҭаԥсара салагеит. Аҳасабтәеилыргара еицәоу ус адунеи аҟны иҟоушь? Иахьа мшымхәла акәанҷақәа рҭаԥсара уаҿуп, аусура амш аанҵәар, аҩныҟа уцоит, уаҵәы дырҩегьых акәанҷақәа рҭаԥсара уналагахуеит. Урҭ акәанҷақәа рҭаԥсара ушаҿу, дара нымҵәаӡакәа, уара уԥсҭазаара зегьы икәанҷаха ишыҟоу, униаӡаа уцоит. Амҩа санны саннеиуа «Кәанҷа» дахьнеиуа убоу ҳәа сзырҳәошәа сгәы иабоит.
Иахьатәи сусура акалашәа иҟан. Акәанҷақәа ҩба-хԥа рҭаршәра сҭахӡамызт. Ԥшьбаны иҭасыршәуазар акәын исҭахыз, усҟан, «Ж-а-на» ҳәа аанагон. Ҳусураҟны усгьы армӡаа аутәахым. Сынрылаԥшны, ԥшьҩы-ԥшьҩыла еидыскылон. Аԥенџьыр сынкылԥшны, аҵла иқәтәоу абаӷырқәагьы ԥшьбаны исыԥшаауан. Абас сырныгхашәа сыҟан ари аҽны.
Сысасцәа рыбла аҭаԥшра, ҽнак хәба-фба минуҭ ракәын иансоуаз. Иааиуан, ицон, ицон, иааиуан, амшын, абазар, абазар, амшын абри иаҿын. Амала, Жана ааимҟьарсҭак анаалԥыхьашәалак, деибакны сыбла дынхыԥшылон, нас, даақәԥсычҳаны, лымпахьшьы аашьҭхны, дыӡса-ӡсо, лҩызцәа дынрышьҭалон. Иаууеи, аасгәахәуан саргьы. Атах-атах ҳәа, сгәы аисра иналагахуан, аха иҟалом захьӡу – иҟалом ауп.
Мшәан, ус иагьы иҟазаргьы, баша ҳнеидтәалар иҟалои Жанеи сареи? Минуҭк иадамхаргьы. Ҳамацара. Иамуит, уи еиԥш аамҭа ҳара иаҳмоуит. Хәылбыҽхала лҩызцәа акино ахь дыргоит, дааргоит, уаҳа хаҵакгьы ихьԥшуам дара. Нас, исызгәамҭаӡакәа агәамҵра салагеит. Ҭакәына лыцхыраарагьы аԥаса еиԥш иҟамызт. Знызынлагьы сынлықәҵәҟьо салагеит. Жанеи сареи минуҭк ҳаизынханы, ажәак иадамхаргьы инасҳәаратәы ҳзыҟамлеит, сыԥҳәыс лылаԥш ҳхызшәа сгәы иабон.
Жана зыхьӡу дызусҭада ҳәа мҽыша шьыжьымҭанк Ҭакәына дсазҵааит! Дабаздыруеи Жана зыхьӡу?! Изхыбҳәааи ҳәа аӷьеҩ ҩалыхсыргеит. Ари лакәми! «акгьы ыҟаӡамкәа Пылтыҟә дыршьит» ҳәа, лыхьӡ ахьыздыруа сақәымӡуазар, уаҳа акгьы салаҟаӡамеи?.. Аха лыхьӡгьы шыздыруа лара илазҳәада,
уаҩы иасымҳәаӡацтеи? Аҩсҭаа ҳәа аӡәыр дыҟазар, уи уԥҳәыс лоуп, уаҳа уаҩ дыҟаӡам. Апырпыл еиԥш схысҿы еибакуа, аҟаԥшьхара иалагазшәа анызба, ашә ҩкыджьланы, адәахьы сцеит.
Даара акыр схысгәы сҭахәыцит. Иаасгәыдҵаны сышьтәуп акәымзар, аԥҳәыс ауԥшәыл дсымоуп, схәыҷқәа – алмасқәа, нас, иарбан сзыршаҟьо? Ҭакәына сызхлықәгәамҵуа арбану?
Аҩымсаг ҿыц еиԥш саақәгылеит. Сыԥшәмеи сареи иац ҳаиднагалазшәа ҳҿынаҳхеит. Ицеит жәамш раҟара.
– Ахәыҷқәа сыманы, сҭаацәа рахь мчыбжьык аҟара сцар сҭахуп, угәы иаанагои? – лҳәеит Ҭакәына, шьыбжьонк, лыбла ааихмырсыӷьӡакәа сыблақәа дырхыԥшыло. Снеилууаа сцеит. Ари аҭак ҟасҵаанӡа, Жана ԥаса данызбахьаз еиԥш сыбла даахгылт. Ихашәҵару, адунеи бзиарас иҟоу зегьы хышәҭны, агәызҳәа сара исгәыдҳалеит ари аминуҭ азы. Сыԥсыԥ алагаҩагара сцәуадаҩхашәа сыҟан, аимҳәа сакызшәа ҽыреимҳәа ҟасҵеит. Ҭынч, сигаретк сџьыба иааҭысхын, инасҿыҵакны амца нацрасҵеит.
– Уажәы узыхаз макьана имԥсӡацт, алҩаҵә хәхәаӡа иҩеиуа иахькаршәу умбаӡои? Ас еиқәырццакны даҽакы узахои, иузеицәами! Нас, угәы иаанагои, аҩныҟа сцаразы?
– Уажәааигәа акәымзи баныҟаз, мшәан, беиҭацахуама?
– Ахәыҷқәа рзоуп сызцо еиҳарак. Рҽынеиҵыхны адәқәа рҟны еихәмарп, шәырқәырк аҵла иааҿыхны ирфап, мчыбжьык аҟароуп, нас, ҳмаауеи.
– Ҟоҳ, мчыбжь дуӡӡак уа бцаны бышԥарылатәо рыгәгьы быхшәоитеи?
– Егьарааны уа сыҟазаргьы, сара сҭаацәа ргәы сыхшәаӡом.
– Уи сыхәмаруеит, аха ибмуӡозар, ҩымш-хымш баангыл, нас, сҩеины баазгап.
Уа ҳаилаӡеит. Тақсила бысшьҭып, сҳәан, уи аԥара зақәҳарӡуеи, автобус бжьоупеи, лҳәеит. Уи акәхеит. Ахәыҷқәеи лареи ааидкыланы, автобус инаҭан саагьежьит.
Акыр аамҭа алуқәа зшьаҵаны иныҟәоз ианишьырх дшыҟало еиԥш, сшьапқәа амзаатә рзааны, иҩны аҩныҟа идәықәлеит. Амҩан машьынаныҟәцаҩыкгьы сан «лхәы» лиҭеит, амҩаду уаныззала иуцашьои ҳәа, аха егьоурым. Сара цәгьарак сгәы иҭаӡам, аха ус, Жана саалыдтәалар атәыла бгома… Урҭ уажәы амшын ахьтә иаауеит. Шьҭа иахьа хәлараны иҟаӡам, ацгәы ҭаркит. Амра шахак ацраҳәаны исымазар, саханы ишԥалбаасышьҭрыз… Ҭакәына лымшираан лгәы ҭзыргәырӷьааша ҳамҭа бзиак анылзаасымхәа, саб Хакәыцә сиԥам.
Сххымшақә сгәарԥ сааҭалеит. Сгәарԥ аҵла ашьапаҿы сабхәа иԥаҵақәа ыршаны дтәоуп.
– Шәабаҟоу, дад, шәыҩны-шәгәара ныжьны? – дыххаччо, дҩагылеит.
– Уа, бзиала шәаабеит! – «сыххаччо» даагәыдскылеит.
Аҭыџь шаԥшаԥуа иршны аӡыхь иӡаадыршьшьылт. Уара иуӡбо анцәа иуциӡбозароуп. Абыржәы сара сызҭагылоу знык анцәа дақәшәахьазҭгьы, ас сзиуӡомызт…
– Ууаажәлар абацеи?
– Аҩныҟа ҳцоит рҳәан, абыржәыҵәҟьа инаскьаганы саауеит.
– Иаба? Шәара шәахь акәу, ҳара ҳахь акәу?
– Шәара шәахь.
– Уи бзиоуп, дад. Уаргьы уцандаз, иахьа мҽышамзи.
– Акәын, аха уаха еизарак ҳамашәа ҳаҟоуп… – амҽыша аизара закәыхи, аха ианузамулак ус ауми.
– Сыншәылаԥшып насгәахәын, сааит…
– Уаха шәаагыларцу?! – аҟәада сҿыҵааит, исҳәо закәи? – Уаха шәаҳҭаз… иҟалозар… ыы?
– Мамоу, дад, абра зиацкақәак ҿасҵарц саан, иҿасҵеит. Сааҭыбжакынӡа амашьына ҟалаӡом, уаанӡа снашәылаԥшырц саакыдгылт.
Аҷараҳәа агәашә абжьы геит. Рыгәқәа хьажж, реилақьқәа ҭҭәааӡа, иӡса-ӡсо… сысасцәа агәарԥ иааҭалеит.
– Аԥсшьацәа шәымазаап.
– Ааи, аха…
Дара ааҳадгылт, ирхаҵгылаз сабхәа инапы аанкыланы, аԥсшәа иарҳәеит, рыхьӡқәа рҳәеит. Шәтәа ҳәа реиҳәеит
иаргьы, аха имтәеит. Ицәаакыз рымпахьшьқәа нкнарҳаит. Жана сабхәа дааидгылан, шаҟа ухыҵуеи ҳәа диазҵааит.
Хынҩажәа шықәса схыҵуеит, иҳәеит сабхәа. Лара «18 шықәса урҭагылоушәа уҟоуп», – лҳәеит. Сабхәа иԥаҵа днаха-аахеит. Иҟәныз араӡны ҟама џьашьаны, лнапы ԥшқақәа нахьылшь-аахьылшьит. Сабхәа, иаартыз Жана лыкәа данынҭаԥш, иблақәа аацырцырит, нас, сара сахь дааԥшит, сара ҿыцха сыԥшит, иаргьы – ҿыцха. Саҭашәымҵан, аӡыцқьа сыхьсыршароуп, лҳәан, Жана ишаабоз лхалаҭ аалшәыхны, акрант днаҵалеит.
– Шаҟа бзиа ааӡара рымоузеи, шьҭрала изжәлақәадашь дара, ҭауад цырҟьамкәа иҟам, рхахәдақәа ҭхәхәаа?!
– Сыздыруам, анцәа иныс … – сҳәеит сара. Нас, ссааҭ снахәаԥшит.
– Иаҳәои, дад, усааҭ автобус ацара аамҭа мааикәа иҟам?
– Мамоу, макьана 15 минуҭ агуп, акы шәнамыцҳакәа шәышԥацо? – сҳәан, аирыӡ азна аҩы аазгеит, хыжәлақәак надкыланы, асасцәагьы акака дҳаркып, иҳәан, дрыԥхьеит. Урҭ, еибарччо, аҵәцақәа аашьҭырхит, шәгәы бзиаз, рҳәан, иржәит, чаик аныржәуа еиԥш, инаҿыхә-ааҿыхәо. «Ас аҩы бзиа ирласны иужәыр ирыцҳауп», – рҳәеит дара.
– Асааҭ иаҳәои?
– 5 минуҭк агуп.
– Сара сцеит, дад, абзиараз. Иааиуа амҽышазы, уеилахамзар, аҩныҟа уҩықәыл. Уҭахызар, арҭ усасцәагьы ҩага, ақыҭагьы зеиԥшроу рбап, аҩны иҟоугьы даргьы еибаҳардырп, – иҳәан, сабхәа дышхьаԥшкәаԥшуаз агәарԥ дынҭызгеит. Автобус дагханы даагьежьыр исыԥсыхәоузеи? Уаха ара даангылахыр? Аха 5 минуҭк ракәӡам, макьана 12 минуҭ имоуп. Акгьы ҳҳәоит, аха даҽакгьы аадыруеит.
Жана дхынҳәны дааит аишәа сыцеиллыргарц.
– Аԥшәмаԥҳәыс дызбаӡом, дабаҟоу?
– Лҭаацәа рахь аангылара дцеит…
– Рыцҳа…
– Избан, «рыцҳа?»
– Мамоу, умацара уахьаанхаз азоуп «рыцҳа» зысҳәаз. Умбои, аҳәса рус ахацәа шәшамарам, унапқәа қыџьқыџьуеит, аишәа ахьеилурго.
Сара ҿысымҭӡеит.
– Уаха сҩызцәа акино ахь ицоит, сара исҭахӡам ацара.
– Избан?
– Ус… – Жана дааԥышәырччеит: – Анкьа ибзиан укәашон, аха шьҭа иухашҭхьазар акәхап…
– Сеидроу…
– Ҳазцкәашалоз апластинкақәа «Рокин-ролли» «Буги-вуги» аазгеит… Аԥхӡы шԥаулҵуеи, – лчабра ԥшқа аасҿылшьит. – Иугәалашәауоу, зны аҟәараҟны, аҩы ыжәны иҟаз џьоукы сумырхырц ианалагаз, ишупҟаз?
– Ааи…
– Ушԥасхыбаауаз усҟан…
– Ааи… – «Кәынта, Ҭакәына духоумыршҭын, Кәынта ухәыҷқәа ухоумыршҭын…» – схысгәы иҭаҳәҳәон бжьык.
– Арҭ ачанахқәа ӡәӡәаны сара рҭыԥ иқәсҵап, уара аҩы аҭыԥ иқәҵа.
– Ааи…
– Изакәи, «ааи» умшуп… – даасҿалашеит Жана.
Жана уаҳа лымҳәаӡеит. Сыла дышхыԥшылоз дкаҵахәырхеит, нас, хәылԥазынӡа бзиала, лҳәан, лбжьы хҵаны акыркыр дыччо, лҩызцәа рахь дышьқьырит.
Исымҳәази хәлаӡом ҳәа? Амра ажәҩан инадырӷәӷәаланы аҵәымӷ аадырхазшәа, иззаӡа, уа иахьыҟац иҟоуп. Уаҳа уҭамшәахааит! Ацыгәқәа ахьыҵаркыз здыруазар, сцаны иаусыжьуан.
Хәылбыҽха… Хәылбыҽха…
Суада кеикеиуа еилыргоуп. Аишәа хәыҷы иқәгылоуп аҩы, ахыжәлақәа адгылоуп. Адиуан сықәтәоуп. Газеҭк ахы ларханы искуп. Аԥенџьыр акыдыршәылақәа лашьҭуп, (урҭ лоумышьҭыргьы, аҩбатәи аетаж аҟны инеины икылԥшыхуада) алашара аркуп. Снапы иахоу асааҭ асекунд узырбо астрелка акәуа аныҟәашәоуп иамоу.
Ҭаҭын цыблаахала иҭәыз аццышәҭра, иҭырҳәыцааны сызхаз сигаретк наласыршьшьын, иҭсыршәшәарц исыман сындәылҵит. Абарҵаҿ ҳааиҿаҳаит Жанеи сареи. Аха избац лакәмызт. Еилаџьуџьууаз, хԥаны, ԥшьбаны, еиларша лыхәда иахажьыз адаҷқәа хьу, разну, лмасу иудыруеи. Лкофҭа ԥшқа шылшәу адырра уадаҩын, имаахырха ҳәынҵәра ссақәак ҿамызҭгьы, иҭабаҟа леилақь амацара лшәушәа иҟан. Зызхара ицәаны иааԥшыз аԥшқа ишьа илԥхаауа дшыҟоу еиԥш, лкәафҭа ԥшқа иалубаауан лцәалжьы. Лхылҿы еибакуп иуаркалеиуа. Ԥшьмацә раҟара иҟьаҟьоу, алак зхьыршоу маҟак лӡара ааихнаҵәо илымӷоуп. Уи убас лыгәчамақәеи лгәышԥқәеи ҭнагоит, а-аап-а-папа!..
Лқьышәқәа агьылшәҭ ҟаԥшь аԥштәала ишәуп, лыхцәы хьҩежьуп.
– Абар саргьы сааит, – даасҿаччеит лара, апластинкақәа сырбо.
– Бысцәҩашьарц акгьы аасыгымхеит. Блеи, сыццышәҭра ҭарцәны саауеит.
– Уахь слеиӡом, уахь сызлеиуеи? Ҳцаны кинок аабарц азоуп сзааиз.
Сгәы лкыдҩрны агәызҳәа иласыӷраҳаит. Ҳақалақь аҟны, Еқәыԥ иҽыӷра еиԥш, зегьы сырдыруеит, ари дсыманы сналалар… нас, сҭаацәеи сареи хәыда-ԥсада аконцертқәа ҳгәылацәа идҳарбо ҳалагозаргьы акәхарын…
– Зҿумҭуеи, суццар уҭахӡами?
– Ус ахьԥабҳәо, аха… ааи, аха…
– Мамоу, сыхәмаруеит, сыхәмаруеит, умшәан. Сара схәыҷӡам, еилыскаауеит узыцәшәо. Сузԥшуп, улеи, – ашә ааимԥаа суада длыҩнапҟеит.
Агәараҳәа сыԥсы леиқәаҳаит. Икыдырҩны исыӷраҳаз сыгәгьы ҩышьҭыҵын, атыҟ ҳәа аҭыԥ аҟны инеит, аха аҭра иамкуа, адық-дық ҳәа икшоит…
Слалбааҟьан, сыццышәҭра аҟьамсарҭра инахакны саақәҵәиаауан еиԥш:
– Кәынта уоума, Кәынта? – агәашә аҿы аӡәы ибжьы геит. Ҿысҭӡомызт, аха сибоитеи, злаҿумҭуазеи шьҭа!
– Соуп, аа! «Уакәымкәа шар ишԥабзиаз». – Сҿынасхеит агәашә ахь. Алгери дааимаурӷәӷәар, аҵәҵәаҳәа аҩы илҵәрааны идәықәлап, адгьыл ҵысуа џьушьап, дзазо дгылоуп. Аԥсшәақәа ааибаҳҳәеит.
– Аҩы умоума, Кәынта, аҩы? – даагазҽазын, агәарԥ дҭаларц иақәикит, дҭалар ауп ассир!
– Ааи… аҩгьы сынтәа… аҩгьы ҳаԥшаап, сара исымамзаргьы, – сааиҿагылеит агәашә дҭамлартә. Сыҩцара иҵагылоу аҩқәа зегьы иӷраҭәазаргьы ҟыҳ сҳәомызт, амала, арахь дмааиуазар. Суалырқәа зегьы иҩны иганы исҭон, ианаџьалбеит, наҟ дшысԥырҵуа здыруазар!
– Зны сыззааиз аус ҳалацәажәап, нас, уахь снеиуазаргьы… Дҩахан, даара аџьабаа збахьаз қьаадк иџьыба иҩҭихит. – Мачагәа думдыруеи?
– Ааи, дышԥасымдыруеи.
– Вот, убри иҷкәын ԥҳәыс дааигоит, унеи ачараҿ. Иуаҳау? (Уажә Жана дызҿуишь, дгәааны дцазар ауп ассир?)
– Иуаҳау, сымҳәеи?
– Исаҳаит, исаҳа Алгери. Мачагәа рыцҳа анышә данарҭо анбыкәу?
– Ианбыкәу уҳәоу?
– Ыы?
– Уаамыццакыр уигьы уасҳәоит. Уигьы абар иахьану. Уажә иааиуа асабша, аиеи, асабша ма амҽыша. Иуаҳау?
– Исаҳаит, исаҳа. Аха ддырбаауама, ианаџьалбеит, мчыбжь дуӡӡак дыкҿаҵаны!..
– Изакәытә ҩузеи уара, Мысҭафа исиржәыз, сыԥсыхыргьы, уаргьы ижәны уҟандаз. Убри убас аҵаҵындра фҩы ахышәшәон… ишужәуа уԥсы ааҭухрын, аха сара сҽасыршьыр сҭахымхеит…
Сара хәыҷык шьҭахьҟа сааиҭаҵыр сҭахуп, аха иԥынҵа ҟаԥшь ду сҿагәаны ауп дышцәажәо, уажәыуажәы дысҿаҳауеит, аха ухаҵоуп уеиҭаҵуазар, смаҟа быжьҵәа икуп.
– Абыржәыҵәҟьа аизарахь сымцар ҟалом, сагхоит, ишԥаузызури, Алгери?!
– Раԥхьа хпыҿк-хпыҿк ауатка ҳиржәит, ашьақар уатка иршӡом иара, хәылрҵәык ҟаԥшьшьӡа иааиҩырссаны ҳҿы инҭаҳҵеит, ыҟ, ыҟ! (Дысҿаӡәара дыҟоуп, ианаџьалбеит!) Аҩцараҿы акәын иареисареи иахьаажәуаз…
– Алгери, адәыӷба сагхоит, 10 минуҭк рышьҭахь иааиуеит, Москваҟа сцоит.
– Ауалыр ҿыцны исызхитит. (Улымҳа згаз уԥсгьы игар сҭынчымзи! Жана бабаҟоу, аҷырҟәанта сшакыз бымбаӡои?)
– Сара сагхоит, сцеит, Алгери! – илымҳа сынҭаҟааит.
– Сцоит уҳәоу? Уабацои ара иахьеиӷьу?
– Парижҟа сцоит, Парижҟа, адәыӷба сагхоит!..
– Ачара руама, иҟоузеи уахьцо?
– Хыхь иҟоу ҳәа ашьтәа ршьуеит…
– Абас, 13-ҟа ҵәыца роуп, уаҳа ҳамжәӡеит, аныҳәаҿақәа иаҳкыз уасымҳәои уажәы…
Смаҟа ҿырҳәцаа иахьикыз инапы ырҵәины иаамысхын, сыҩныҟа агәашә сҭамлакәа, схы ахьынахаз алашьцара сналалеит.
– Уи ауп, иҵагь аҳәарҭақәа сымоуп, сцеит, барақьаҭ умазааит! – ддәықәлеит иаргьы.
– Иузыҳалалхааит иуфаз ахәыҷы…
Агәашә наркны аҩныҟа сыҩт. Суадаҿы алашара ырцәоуп. Алгери алашара ухацәааит. Ашә аасыртит. Икаууа иҭацәуп, ҳаҭгәынҵас илашьцаӡа. Алашара аҽыԥҳәа иаасыркит. Дшеишеиуа, амца лҿықәҳәҳәы сдиуан дықәтәоуп Жана. Леиԥка еиқәаҵәа лшьамхы ссирқәа акыр иҩархыгоуп. Ашьапқәа… Сыԥҳәыс, ԥсра ыҟазар, баԥхьа анцәа сшьы. Исзыбуз абзиара аҟара сылымшаргьы адунеихаан бгәы басыргом, снапы бықәыргыланы бызбалоит. Аҩнуҵҟала аҷараҳәа азарза нахасыршәит. Иудыруеи, Алгери дгьежьыр.
Жана дҩагылан, зны ԥыҭк дысҿаԥшуан (арасҟаамҭа сахьыӡыз азы акәхап), нас, лгәышԥқәа аасхьырҳәазаны «Буги-вуги» зҿаз алымҳа аалырҵәиит. Иаргьы «ҳас-ҳас» ҳәа иналагеит. Изакәытә ԥхара-шоуроузеи исылалгалаз. Афымца сысма, анаџьалбеит. Дааин, лыҩнапык наҟааҟ сӡара иаакәлыршеит, амузыка аҳас-ҳасра иақәыршәаны, аҵыгьшәыгьра далагеит. Сара аҩы зҭаз аирыӡ ахь схы насырнааит.
– Сара арыжәтә зжәуа аҳәса бжьысқәа среиуаӡам… Амала, уара ус иуҭахыҵәҟьазар, уаҳаҭыр азы хәыҷык зжәуеит, – лҳәеит. Ҳнапы еикәыршаны скамк ҳаицықәтәеит. Ларма напала аҵәца азна ааҟалҵан, уҭаацәеи уареи шәеигымхааит, лҳәан, днаҿыхәеит, иаанхаз абжеиҳарак сқьышә инықәылкит… Снахәеит саргьы, аха зегь смыржәкәа, дырҩегьых лара иналҿыҵалкит, ус иаргьы ааҭаҳарцәит. Нас, акәашара… акәашара… Лнапқәа зкәыршаз сӡара лара лышҟа днахо, деиҭанахо, маҷмаҷ сгәы аҟьаҟьара лгәышԥы баҟақәа ҩаҵаргылан, дынсылаӡҭит. Лхы маҷк инарнааны, сыжәҩахыр инықәылҵеит, ихьҩеижьыз лыхцәқәа аҵаҵындра фҩы рыхҟьо, сыхәда инҭалеит. Саргьы сауцәахыз. Дысгәыдыҳәҳәала, ԥшьшьала амузыка атакт иақәыршәаны дырзазо, шьҭахьла адиуан ахь ҳаихеит. Адиуан лшьаргәацә шшәырқәа надгылеит. Сналҿаԥшит. Лылацәақәа еиқәылԥсеит…
Агәақь-агәақь ҳәа аҩны ырхыџхыџуа, аӡә ашә дасит.
Азнык азы сгәы аангылт, сылхьашьшьит, аха Жана сҿарбаӷьа сылкуп. Сыхшыҩ аусура иаҟәымҵӡацт уҳәартә иҟоуп. «Зыҩны иҩнанҵәаз Алгери даама?!» – сыԥсыԥ сызхом.
– Абыржәыҵәҟьа ашә аарты, мамзар сыҳәҳәаны агәылацәа еизызгоит! – ари сыԥҳәыс Ҭакәына лыбжьоуп. Ас, сақәымшәакәа, суацәеи сҭынхцәеи лаӷырӡыла скәабаны, сеиԥхьашьшьаа анышә сынхәыҵаҵаны, иаагьежьызшәа иҟазар, закәытә џьанаҭзи! Аҵаардәына еиԥш ҳахьҭышьуеит Жанеи сареи. Аԥенџьыр скылԥар ишԥаҟалари?.. Сыцҟьа, схи сҵыхәеи уаҩы изеидымкыло сҟалоит ауп, уаҳа изакәыхи.
– Жана, балагар аԥенџьыр бызкылԥару?
– Сара ҽшьра смааӡеит!
Ашә аҟәақаҟәақҳәа абжьы гоит. Ҳәарада, еихалоуп дшасуа.
– Ааи, ааи, уажәыҵәҟьа, – Жана лахь снаԥшит. Аԥсыншьан шәымбахьеи, убас дтәоуп лара.
Схыџ-хыџуа ашә аасыртит. Иаасмыртыр сабацоз? Ҭакәына лыблақәа ҭыҵны ицо, ҳамҿыԥҟага аиха ду аҿы ӷьазӷьазуа, лыжәҩа иқәкны дгылоуп…
Адырҩаҽны шьыжьымҭан сабхәеи санхәеи сыҩны итәан. Аинышәара лгәы иҭамзар акәхап, Ҭакәына лани лаби рымацара дрыԥхьеит, дрыцны дцарц. Лара аҽеидкылара даҿын. Ҳхәыҷқәа агәарԥ аҟны ампыл дыркәымпылуан.
– Угәы иаанагои, дад, уԥҳәыс аҽеидкылара даҿуп, аҩныҟа даагар уҭахума? – дҵааит сабхәа.
– Уи еиԥш иҟоу зынӡагьы сгәы иҭамшәаӡацт! – аҭак ҟасҵеит.
– Ус акәзар, ас улзымныҟәар акәын. Дуаҭәоумшьозар, даҽаӡә деиӷьоушьозар, лара аҩныҟа даагоит, хьымӡӷ лымаӡам, уи иагьамоумкын! – дласҿагылеит санхәа. Схы хьнырҳаланы сгылоуп сара…
– Афы аҟәҟәаҳәа ларгьы баргьы ишәҿасааит, иамоумкын-чамоумкын егьиҳәа ибцәажәашьоузеи! Ара блыԥхьаны даагеи быԥҳа, – ҿааиҭит сабхәа.
Санхәа дцан, лыԥҳа дхьышьарххо, длыманы дааит.
– Абна асқам аҟны бтәа, ҭацара буеит, ус гәыцқьара боуааит. Утәа, дад, уаргьы. Уара шьҭа умаҳәӡам.
Снатәеит сара.
– Ыы, бхы зыхбырҟьо ҳаҳәи?
Ҭакәына лкасала лылаӷырӡқәа лырбоит.
– Сара уаҳа ара сзаангылом, аҩныҟа сцоит.
– Аиеи, бцозаргьы бцап, аха зны иҟалаз еилаҳкаап. Ус, иаармарианы аҩны бцо, баауа егьи акәӡам аусқәа шыҟоу. Иаргьы аҭаацәа имоуп, иуа, иҭынха, ҳара ҳтәқәагьы адаагалароуп аҩныҟа ацарахьы бхы анбырха. Ус бани баби, ҳамацара аҩныҟа бгара азин ҳамаӡам. Ҳаилгозар ауаа идырдыртәуп, шаҟа иаармарианы бахәаԥшуазеи. Иҳәа бҽызхбырҟьо, зегьы.
– Иара иҳәааит, абар дахьтәоу, иара еиҳа имдыруеи? (Исҳәоит аа! Изакәи исҳәо! Алахьышәшә сара, абас шыҟалоз заанаҵы сазхәыцыр иҟалоз! Аҩныҟа сцоит ҳәа дымцази, даазгеи, нас лара?)
– Зны бара боуп ҳзазҵаауа! – дааҿахиҵәеит сабхәа.
– Жана ҳәа ара зегь зыхҟьаз абра сааиаанӡа есышықәса ԥсшьараҳәа иара иҟны даалон, еилхәдаамызт, зегь сымҳәар шәымуазар… (О уара, ари лара иалылдыраауеи, даҩысҭааума?)
– Уи бара ибазҳәада? – дҭиҵаауан сабхәа.
– Издыруаз исарҳәеит. (Ыы, агәылацәа «сыцхраазаап» убама!)
– Ус аныбдыруаз, дызбыдыбкылазеи уи Жана ҳәа иҟоу?
– Аӡбарҭаҿы шәгылоума, дурҳәацәома уԥҳа, зегь зхароу ара дтәоуп, акгьы иоуҳәаӡомеи!? – амца аҵалҵон санхәа.
– Бара зны баангыли, ибзычҳауазар! (Уқәақәра згааит сабхәа).
– Ыы, сбазҵаауеит сара, дызбыдыбкылеи Жана ҳәа иҟоу?
– Дуаҩыцқьазар гәасҭон…
– Ыҳыҳ, ыҳыҳ, шьҭа еилкаауп. Дԥыбшәар бҭахын, ус ауми? Аҩныҟа бцазшәа ҟаҵаны, џьара баватәаны, «ҵиҵу» ҳәа бкылԥшуеит. Ыы, дԥыбшәоит?..
– Жана ҳәа ԥхыӡлагьы иҳәо саҳахьан…
– Ҿыбымҭан, ҟыт бымҳәан. «Жана ҳәа ԥхыӡла иҳәо саҳахьан» егьи ҳәа… Аӡәы иҟаиҵома бара иҟабҵаз! Еҳ, сабиц…Иауеи, дад, шәҷыгә-ҷыгәӡа шәыҟоупеи, афы бзаҟьои? Ари леиԥш аԥҳәыс, аҷкәын иакәым, аҭаҳмадагьы деилалгап… Иреиӷьыз аԥсшьаҩы дбыԥшаазаапеи! Ианбыкәыз шәара аԥсшьацәа рыла шәхы анныҟәыжәгахьаз?! Ари аус ауаа адгалатәны избом сара. Уи ҳзырԥхашьо акоуп. Шәеинааланы, ԥшьаала абра шәынхала-шәынҵла, мап анакәха, мчыла уаҩы бизынкылаӡом, иахьыбҭаху бцоит, амала, аҩныҟа бҿы ҳәыр шыҟамло уажәнатә ибасҳәоит! – сабхәа анцәа илыԥха иоуртә даара иҽирӷәӷәеит.
Ари «аконцерт» ашьҭахь сабхәа адәахьы сыҩдәылиган, «шьҭа уаргьы саргьы хаҵаҵас ҳаицәажәап» иҳәан, аҩны снавагаланы, илабашьа нарсны, иҩнапык рыла илабашьа ахы аанкыланы, уа ицламҳәа нықәкшәа, дысҿаԥшуа далагеит. Сара схы ларҟәны симҵагылоуп, аха ҿимҭӡошәа анызба, схы ҩышьҭысхит. Зынӡа дымҵысӡакәа сыблақәа дрыхԥшылоит.
Ԥшьаала схы ласарҟәыхт. Ҳгылоуп, ҳгылоуп, ҳгылоуп… Шаҟа ихьанҭоузеи арҭ аминуҭқәа. Нас, – Иҽеим, дад, ас, иҽеим! – иҳәеит. Уаҳа ажәакгьы ацимҵеит. Аҽеи аабар иҳамдыркәа… Сабхәа сааикәхшоуп. Ҭакәынеи сареи ҳаиниршәеит.
Нахьхьи, сахьынаԥшуа, ишхәыҷыз иҳааӡаз ҳажә абз ҭҳәаны, ампахьшьы аҵыхәа ааҿыҵыҳәҳәо, зегь ахәланагалахьеит. Уи ианыхәыҷыз изышьцылахьаз акәын. Ампахьшьы ҳаракны икнаҳазҭгьы…
… Аха уи ҳаиуануп…
Уажәы ас имодоуп.
Иуарымҳәаргьы ахьауаз чарак ахь иуарҳәеит. Изхауарҳәазгьы ани иаадыруа – аилышьқьраа мыжда ауп.
Уара уаалаган, уҵәгәыр аашьҭыхны ԥсыӡкра уцеит. Аԥсабареи уареи шәеимадоуп, гәырҭәыла аӡиас иахылҵуа аҳауа лбааудоит, уҵәгәыр ҭаршәуп, иахахәмаруа хыхь ихуп апропка, улақәа кылҵыҵӡа уи уахәаԥшуеит. Иара аақәацмацаны аӡы илхәыҵашьшьыр ахәырқьҳәа уҩахоит. Иԥаҟь-ԥаҟьуа, амра ашәахәақәа зхьысуа аԥсыӡ еилаарцыруа иааҭганы унамҵысны, иҵәырҵәыруа иаанкыланы асаса хәыҷы хьжәаны аҵәгәыр иаамухуеит. Ӡыла ирҭәны унаҩс игылоу аведрахь аҿынаурхоит. Аҟылԥ ааҭгоит. Иҳәалмышьуа аҩызцәа инарылалоит.
Уара ажәжәаҳәа даҽа хәацык уҵәгәыр инахаҵаны еиҭанҭауршәуеит… угәы аисыбжьы маҷк иааиқәтәоит. Ҭаҭын ҿыцк укәалаԥ иааҭыхны иноуҿыҵакны, амца нацраурсуеит. Алҩа ҩначуам, аццышәҭра уҭахым, аҳауа иалоуп, аԥсабара уагәҭылакуп.
Аамҭа бзиан иухугоит, угәы ҿыцҳаҳараӡа, атрым уԥо аҩныҟа уаашт.
Аха ҽнак угәуҽанӡамкәа дноуҿаҳашт, ани – уаӷа. Аҟаԥшьхара уалагаанӡа:
«Ҳаи афы асааит, шаҟа исҭахызеи усҟан учара сақәшәарц, аха арахь, адынаа… иахьӡузеи, ачарақәа еиқәшәан сахнагеит. Абзиара ауаҩы дшахьӡарыз, уи ус унсыжьуам сара», – уҳәоит, џьара уццакӡошәа унаидҵуеит.
Ауаа срыдынҵәалахьан – иаасауа ахәыҷы снапы ианҵаны ирқәасқәасуа ачарақәеи, аԥсхәрақәеи, амардуан ныҳәарақәеи, амардуан сҳәоу… аҩнныҳәарақәеи зуаз ирзызгон. Акыр сымазар абна иласҵон, мышкы зны, мышкы аҵыхәан урҭ зегь еизакны ишԥасмыргьежьри ҳәа. Ма ԥсхәрак, ма чарак зухьада! Сгәараҭа акгьы амбаӡацт. Анцәа иџьшьахартә сыҷкәын ԥҳәыс дааигеит. Сҭаца хәыҷы акасыш дагәылыԥхаауа дыгҿагылоуп.
Гәырӷьароуп, гәырӷьароуп. Ачара зуеит леи-чыси еиҩысуа. Ақыҭа рқәабқәа хгылоуп акәац ахәаҭаҳәа ижәуа. Ҵааршә кәацуп, кыргьы ахыҵуеит, аха ачара еилнаҳәап. Шьак камҭәаӡакәагьы иҵасым, рҳәан, сӷааҵс хәыҷы ахы хырффоуп.
Уи акәац, ахаршә ахьылаҳхуа инақәаҳҵап. Хә-ведрак аҩыцқьа исымоу уа инадаҳкылап. Закәытә кәацузеи, закәытә ҩузеи ачараҟны ицәырига!» – рҳәалап ахаршә шәаны ианаагьежьуа, рыбз рқьышә иаақәыршьлап. Хә-ааҵәак ашьақар иҟарҵаз 200 уедра аҩы (анаџьалбеит сҵеиџь ҭанарбарц аԥсык аагхеит), илага иларыласҵар… изышьцылоу ауп, иаҿызаап…
Азакәан ҳәа акы цәырҵыхт уажәы – ачара жәу, аха ахаршә ылшәымхын ҳәа. Ахаршә ылаҳамхуазар, изааухуеи ачара? Уажәы сара саан ауп уи азакәан анцәырҵ. Уажәраанӡа иабаҟаз? Абар агәырқьҳәа агәыԥ аҭалара иаҿуп срыкәыхшахааит. Уара узакәан, егьи… иашьҭоума… 800-ҩык ауаа ирасҳәеит, шамахамзар, зегьы ааихьеит, срызӡатәуп.
Ҩажәа еиҵахо уаҩы дҟаларым, саргьы ҩажәа-ҩажәала ирыҭо смаауази! Азакәан егьи ҳәа. Абри иахьатәи счара ниасааити…
Ааи, амшгьы соуит, ауаагьы соуит. Ҳқыҭа аламҵакәа 800-ҩык ауаа ҩажәа-ҩажәа мааҭ анықәрыԥсалак, шаҟа ҟалои, мшәан? Зықь мааҭу! Ных… зықь мааҭ шԥакәу. Мшәан! Ашыла акьыла мааҭбжак ахҭынҵаны иаасхәеит. Сшылеи, скәаци, сшьақари, иаасхәаз рыхә аума илҵуа? Ҟоҳ, сеилагеит, убама. Жәанызықь ҟалоит, иагьеиҳахоит. Оҳ, гәышьа. Сгәы шԥанҭыԥсааз, шәгәы акы иҭнашьааит. Машьынакгьы алақәа цырцыруа агәарԥ иааҭанагалап. Ҳаиламгакәа… рзакәанқәагьы даргьы еибамбааит. Ахаршә ылшәхыр ҟалом ҳәа иаауеит, уажәы. Абри Каџь иԥҳәысаагара акәызма уи азакәан ззыԥшыз. Ыы, Каџь иакәызма иззыԥшыз сымҳәеи?.. Уи агәхьаа зкыда, мшәан, ауаа ааитеи, срыкәыхшахааит.
Знык ахаршә шәаны наҟ итәандаз. Знык наҟ ҳнеилыҩрқәандаз! Нас ачара-мара ҳәа уаҳа капеикгьы џьара изгомызт, сагьцомызт. Азакәан иауам, узлацагәышьои?! Шьҭа ҳаззыԥшуи? Афатә-ажәтә хиоуп. Акәаци арашых сыӡбали рыфҩы хааӡа ашьаԥа иҵҟьа иаауеит, ҳԥынҵа арчыхәчыхәуеит.
– Ажәлар, шәааӡырҩы, сшәыкәхшоп! Амшгьы ахьыжәбо иааихьеит. Атәара мазеиуп, ахаршә ахь! – Шьмаҭ идыз ҳәаны даалгеит.
Агәырқьҳәа ажәлар еихеит, сшәыкәыхшахааит, аха… атәарахьоуп иахьцо. Шьмаҭ ииҳәаз рзеилымкааӡеи? Шәаангыл уара, ахаршә шәшәа! Ҿысҭрыма? Усҵәҟьа ԥхашьарахап. Иантәалак ашьҭахь иршәаргьы ҟалап. Атамада ииҳәо ҳаҳап.
Ахыԥҳәа акрырфоит, иаҵашьшь аҩы ржәуеит. Атамадагьы ихы иқәырԥс, иԥылгды ҳәызбала ацәра даҿуп.
Акрырфеит, акрыржәит, ҳалалс анцәа ириҭааит. Ас ижәны уаныҟоу иаҳагьы ахаршә ушәоит, усҟан акгьы уеигӡаӡом.
Ажәлар ҳаи-пиуа, еимгәамӡо акрыф-акрыжә еиханы идәықәлеит… агәашә ахь.
Арҭ иҟарҵо закәи, еилагама? Уара, шәымцахә ыцәааит, ахаршә мшәаӡакәа шәцома?! Шәаагыл! – сыҳәҳәеит, аха зегь дагәоуп, рлымҳақәа рықәырԥс иқәышьшь аҩныҟа ицеит.
Атамада даақәгьежьаан ибжьы ныхҵа-аахҵо дыччеит.
– Уанаџьалбеит, ианбыкәыз ажәытә ҳабацәа асас акриҿаҵаны, ахә анимырххьаз. Ҵоуп арысҟатәи аџьар рацәа ирыԥхьомызт усҟан. Абри уӷааҵыс иушьызи ухәуедрак аҩыцқьеи зызхаша агәакьацәа ракәын иаарыԥхьоз. Иҳалалӡа, гәыкала иныҳәа-ныԥхьаны, акрыфаны ицон, ҟәрышькгьы ршәомызт, убри акәын аҳақ иахьа абра 800-ҩык
узыԥхьаз ахаршә ҳшәаргьы, уара узы иуалуп, нас иуманы унҳалалахуеит. Уи аҵкьыс, уа иаанкылазааит. Барақьаҭ умазааит, – иҳәан атамадагьы имгәацәа шьышьуа агәашә дылҭыҵит.
– Шәаангыл уара, шәаангыл, шәуаами уара. Ахаршә шәшәа, уара, ахаршә! – акәу-кәуҳәагьы сыҳәҳәеит, сыбжьы саанарԥшын, ахьышәҭҳәа сиарҭа сықәтәеит.
Акыраамҭа схәыц-хәыцуа сиарҭа сықәтәан. Ҳаи абри ахаршәшәара раԥхьа иаԥшьызгаз убз ада…
Уи амҽышаҽны ҩыџьара ракәын ачарақәа ахьсаҳәаз. Сиешьараҟны жәамааҭк азхон. Сармарахьтәи сџьыба инҭасыџьгәеит. Аҩызаразы (ҩызарамкәа, схәы дшаҵаз дынҵәахьан, ус иаб иныс) иахьсаҳәаз жәаҩа мааҭ аҭаххон, еилаз еижәеихәба сыман, сарӷьа џьыбахь слахеит. Уи ԥсыргар хәмааҭкгьы «схашәалон», санаауа саанагон.
Абас спланқәа ҷыгәӡа иҟан уи аҽны. Аа, исхашҭыз аҩны иҟоу лылагьы ишьақәрыӷәӷәан дара.
– Бара аҩны баатәа, ачарақәа рзы уаҳа џьоукы ҳдыргәырӷьарц ргәы иҭаны «апригласительниқәа» ааргозар, иаарымхла. «Аҩныҟа шәааи, анцәа иныс», – ҳәала, амала ихҭабымкцәалан. Агәашә иҭыҵны рҿанынархалак «ари дыҟазҭгьы ус шәишьҭуамызт…» – ҳәа иацҵала иабаԥырхагоу.
Абас аҩны иҟоу сналылабжьаны, агәарԥ сынҭыҵит.
– Иуҵагылан, ушьапы уқәмырсӡакәа уааргаратәы уҽыҟаҵа, амарџьа! – ларгьы дынсылабжьеит. Ус ҳаибадыруеит лареи сареи.
Раԥхьа сиашьараҟны сынкыдгылан, суал нарыҭаны, сымтәаӡакәа, баша ахәараҳәа акәац ахьыжәуа, агәаҵәақәа аџьыкаҵәаҵәа рыхьшьны иахьырфо снеины ҩбаҟа ҵәыца атрышә иарсны, сҩыза ичарахь сцап. Абас сыӡбеит. Ус егьыҟасҵеит.
Снеин раԥхьа сыжәлантәқәа рҟны. Аочеред снықәгылан. Ахаршә ылызхуаз аҭыԥҳацәа рчамадан еимгәачы саназааигәаха, ахьышәҭҳәа сыҟәрышьқәа нықәыршәны, аҵәца аӡара нҭарсны иаақәысхын, икәаԥҷаҷараӡа исныҳәеит, ҿыц еибагаз «ахәыҷқәа». Исныҳәеит иара уаҳа ԥҳәыс дизаамго, лара уаҳа хаҵа дзымцо, илеидажәло ҳәа.
– Ҳаи, анцәа днеигӡааит, шаҟа ҟәышла дныҳәазеи, шаҟа ишәеи ахаршә?.. – Инеихәаԥшы-ааихәаԥшит, уа аишәа иахатәаз аҭаҳмадцәа. Урҭ уа идыртәалоит, иааиуа аарцәыԥхашьашәа рхаршә маҷк иаадырҟәазырц акәхап, сеидру…
Уи иазаауазеи, саҵәцақәа снахан бзиа инасцахьан еиԥш, анҭ аҭыԥҳацәа руаӡәы сыхьӡи сыжәлеи нҭкааны «Ҩажәихәба мааҭ ахаршә», – лҳәан, инықәсыршәыз абӷьыц иаҵәҟаҟараӡа азлымҳак ианкны аҳауаҟны инаҟьа-ааҟьаны, зҿы еихыхыз ачамадан инахалгәеит.
Саҵәца лсымпыҵышшеит… Сҿы аиаҳәаҭра аиԥш игәаҩаӡа иааҟалеит, нас сцәышхеит…
Иԥҵәаша снапы, сарӷьа џьыба акәзаап изҭысшьыз!...
Аԥсы «аҳалал» иҭарахь рхы дырхон еиԥш, ҵәуаҩык аххы деидысло агәарԥ дааҭалеит. «Амҩа ишәҭ аҵәуаҩ», – рҳәан, ажәлар наҟааҟ иааилыҵын амҩа ныҟарҵеит.
Ихылԥа аишәа инықәҵаны, ихы даасуа, дыбӷьаауа аҭоубыҭ ахь иҿанынеиха, ибӷа нҭарс икны сынишьҭалеит. Дҵәут иҽықәырханы, длаӷырӡышауа. Данаақәҵ, иԥынҵа ҭӷәӷәаны иԥссеит, ичавра ду неиҿиҳәан, иԥынҵа, илаӷырӡқәа ирыцқьеит.
Ихылԥа наганы инеисыркит, дыздышшылашаз рахь дынхьасрыԥшит, аха иара ихылԥа рҽеины ихаҵо, слымҳарҭа дназааигәахан: – Ахылԥарч зылхашәҵеи, рыцҳа? – ҳәа дсазҵааит, аӷьфҩы ласҿарчны.
– Дарбан ахылԥарч зхаҳҵа?
– Дарбан?.. Аԥсы лоуп сызҿу!..
– Аԥаҵагьы зылҿашәҵеи ҳәагьы узымҵаауеи? – сҳәеит сара.
Аҵәуаҩ афырҳәа аҭоубыҭ ахь днаԥшит. Хәыҷы-хәыҷлагьы уахь иҿынаихеит деишькласуа. Нас еикәшаны «аҳалал» зҭиуаз днарыдгылан, илақәа кылцаны аҭоубыҭ ахь аԥшра далагеит. Аԥсы рыцҳа иԥаҵақәа џарџаруа ихылԥарч ихы иаваҵаны дықәын.
Аҵәуаҩ, иԥынҵа аӡәы дынҭасызшәа, ишьхәа днықәҵәиаан, дыздышшылоз рахьгьы дмыԥшӡакәа, илақәа ҵырҟәаҿны дласыхәаԥшын, агәашә дылҭыҵны, дбырбыруа иҿылаихеит.
Ҳқыҭан ари аҽны ԥҳәыскгьы дыԥсны дыкҿан…
Кьамсыс ҳәа ҩызак дсымоуп. Ааигәа иара иҟны снеит. Илахь еиқәышьшьы дтәан. «Иуҵалеи, уара?!» – ҳәа сизҵааит. Иуҳәо заҳауада.
Игәшәа-мшәак аасҳәан сеиҭаизҵааит, узықәшәеи ҳәа.
– Изумҳәои, уара анцәа ишиҳәара уҟоуп, уԥҳәыс дышьқьыруа, дувагьежьуа уҩны дыҩнагылоуп. Сара, аҵаардәына саҩызаха схәаԥӡа. Сыхьшәашәаӡа сымацара сышьҭоуп, иҳәеит Кьамсыс.
– Нас ԥҳәыс дааугомеи, дуҭахӡамеи, иҟаҳҵари, – сҳәеит сара.
– Дысҭахым, аа, саҟара ԥҳәысаагара зҭаху адунеи аӡә дықәуп ҳәа сыҟам, аха иҟасҵари, ԥшьашеи-хәашеи ацәымза анышьҭырхуа ауп, егьырахь амҽыша ауаара сара исоуӡом, – иҳәеит.
– Шьмаф угәы сызнымхааит, аха абар мчыбжьык ҵуеит уԥа ичара уны шәеилгеижьҭеи, арахь уԥшәмаԥҳәыс усура дҭымҵӡацт, ус аӡәы иҟаиҵома? Ачарагьы чароуп, ҩымшхымш даадхалазаргьы нас дҭыҵыр акәымзи, – абригадир игәы наӡомызт.
– Иуҳәо ҵабырггәышьоуп, абригадир ухаҵкы, аха аҩны иҟоу арҭ аҩымш-хымшк ракәым даҽа ҩышықәса, хышықә_сагьы дызҭыҵуеит ҳәа сыҟам усура.
– Избан?! Иҟалеи?!
– Иҟалаз умбои, ҳчараан уҟамзи, ула абзиа абааит, иубоит ҳсоф аҟны иқәрыжьуаз ахызақәеи, ацәырҭақәеи, ахчқәеи, аҭуан иаҵасуа. Убарҭ зтәу иргаанӡа аҩымсаг кны убра дрыдтәалазаауеит, аҳәынаԥқәа ирцәылыхьчалоит.
Ҳақалақь аҟны аӡәы ачара иуан. Исыԥхьеит. Аҽазыҟаҵара салагеит. Џьара неироуп анырҳәо исшәысҵалоз сымаҭәақәа акыр инықәсхьан. Аҩны иҟоуи сареи ҳлатәан ҳхәыцит иҟаҳҵари ҳәа. Амаҭәа ҳзаамхәо, ҳаччианы ҳаҟаӡам. Ҳчықьмаџьа ашә ааҳартын, ҟәрышьқәак ааҭаҳгеит.
Адәқьанқәа ҳнарыҩнаԥшы-аарыҩнаԥшит. «Акаамеҭ» уа иҟоуп. Уачарад ыҟам аҽакы, зоурахкы уҭаху амаҭәақәа кнаҳауп.
Сцәа иаабып заҳгәахәуаз костиумк ҿыцҳаҳараӡа иаақәаҳхит. Нас, сеимаа-сеимсы, зҳәаз еиԥш, сыҽҵәылцаны сҽеиласҳәеит. Шьҭа ачараҟны сахьнеиуа, рыла ҭраа сара исыхәаԥшлап.
Сдәықәлеит. Слахан 25 мааҭ аԥара ҷаԥшьӡа сџьыба илҭасҵеит. Зегь 2020 мааҭ ршәоит (ус модоп иахьа), сара сеиҳазааит, арахь костумлагьы сеиқәшәоуп, уаагьы сара среиӷьхап.
Снеит ачараҟны. Зегьы сара исыхәаԥшуеит, саргьы зегьы срыхәаԥшуан. Дарбанзаалак лак инасшаз хаҵак ишәымызт сара исшәыз аҩыза амаҭәа.
Сара абри сзаҟароу ижәбо ауп абарҭ ахәҳахәҭцәа, абра иааиз иршәыз, ирышьаз аиуа амаҭәа дәқьанк илықәҵаны
ирҭиуа збахьазар, уаҩы иимбара збааит. Иуҿаҷҷон, уҽырнубаалон, ирқьҭашәҭуан. Иабааргеи ркәакәылахы нҵәааит.
Сцырга-цырго, ганк снавагылт. Араатәиала сла ажьа амкыхт, аха «ахаршә ашәараҟны иҳаибарбап», – сҳәан, џьоукы срыԥгыланы уахь сҿынасхеит.
Ҳназхагылаз аишәа, еиқәычаԥа фатәыла ихиан. Ҩ-чамадан жыцәк еиҵаҟаа аԥара ҟаԥшьқәеи аеҵәақәеи рыла иҭәын.
Ажыҩҳәа сџьыба сылҭасын, сыҩажәеихәба мааҭ ахьхьаҳәа раԥхьа инықәсыԥсеит. Зегь сара исыхәаԥшуан. Хпыҿк ҩхасрыҵҵалан, излаз иаарылсхит. Акы сҿы инҭаршәны, сыбз сқьышә иаақәшьуа, насҭха снагылеит, џьара иамуазаргьы џьара ҳәа сгәы ҭгәырӷьаауа.
Исышьҭанеиуазгьы рџьыбақәа ирҭалеит, аха… узхәаԥшуазеи? Сылақәа ргәы ҟәазхо, иҭыгьежьааӡа, мпыл бзиак иаҟарахеит: 30-40-100 назышьҭуазгьы дубарын! Еилыскааит иҟалаз. Ачара зуаз дыхәҳахәҭҩын, иааизгьы аӷьырак дара ракәын.
Даазгаз ишьапқәа срыкәыхшааит, сара сымаҭәақәа иреиԥшу зшәыз қыҭа уаҩык 20 мааҭ ахаршә ишәеит. Ижәҩа снапы ааҵысхын, ҳнеин џьара ҳаидтәалеит. Пату ақәҵаны, иахьаҭахыз ҳахаҵгыланы, арыжәтә бзианы иаажәит.
Егьырҭ зегь, ашьха ангыло еиԥш, еиццәажәон, аҵәцақәа еиԥхаҟәҟәа ирымҵагылан, аӡә ииҳәо егьи имаҳауа, иаханы ажәра иаҿын.
Шәымш аабзиахааит ачарақәа, ас акәзар са самыхәеит!
Аамҭа ԥхьаҟа ицоит, амодагь шьҭхысаа уи иашьҭоуп. Уажәы чарақәак рҟны иааладыршәуа иалагеит абри еиԥш иҟоу амода. Ачараҟны атәыҩақәагьы амымхӡакәа ацә ахы жәны атолбашь имҵарҵоит.
Убас чарак аҟны атолбашь инаганы ахы имҵарҵеит, абасгьы нахырҳәааит:
– Абри ахы иумҵаҳҵаз, унапгьы ҳәызбагьы ахьмыркьысӡакәа абыҩлаша иҭоу ҭыганы иуфозар ауп утолбошьра уанаԥсоу!
Атолбашь акыраамҭа инарҳәы-аарҳәуа дахәаԥшуан атәыҩақәа ыршаны, ахы былдыз ду иикыз.
– Аа, ари сара сҟны акәӡам иахьаагатәыз. Аҩны иҟоу илзыжәга, абааԥс, уи лоуп уи атәы здыруа! – иҳәеит данеиԥхьхәыц.
Атолбашьра, ижәдыруа ауп, иџьабаа усуп. Ара ҳахьааилатәо уажәы, сыда шәхамшәалошәа шәҽыҟашәымҵан, саргьы сҽаамасыриашан, ус исыманы саауеит, аха еиҭасҳәахуеит, иџьабаауп иара аныҟәгара…
– Ее, уи зуҳәои, Ламшьаҵә, уи зуҳәои? Атолбашьра мариаусзар, зегь ҳҽазаҳамкуази! – иааиларԥсеит Кәымпыл ичара хпыҿ иахатәаз.
– Сара еснагь исҳәоит, уажәгьы еиҭасҳәоит, аҩы ззымжәуа схаҵоуп ҳәа ихы ԥхьаӡаны дахамтәааит ачара. Насгьы, иужәуа ахәыҷы пату ақәҵаны, иҭыркәамҷааны ижә. Уаҵәца бахӡа инықәургылозароуп анцәа иануџьишьо. Аишәа анахыҵ-аахыҵра зынӡа исымбароуп. Иужәуазар, ижә хаҵаҵас! Аҩынаҳа, сааукәыхшоуп! Абар ҵәыцак, ԥыҭк ҳзаага, амала аҵәцақәа еиҟаразароуп, акы Камсыс иԥынҵа еиԥш иҩызшәа, егьи Камаҿ имгәа еиԥш ипылтыҟсаӡа акәым кәа, – зымпахьшьцәашьы знапқәа ныларбылгьашәа ирывсуаз амаҵуҩы Шәагә ихы наиқәикит Ламшьаҵә.
– Аа, урҭ са избап, шәарҭ аҩы шәзыжәуандаз, – иҳәан, Шәагә дыццакыццакуа дышлеиуаз, ихымшақә, џьоукы днархагылеит. Идыркыз аҵәца инапы рӷәӷәаҵәҟьаны иакәыршаны, аныҳәара далагеит. Ламшьаҵә инапы ианиҵаз, иикыз иаҵәца илӡааҵаны ижәны, дыбӷаӷо, ӡыбнаҭаҟа ихы рханы дцеит.
– Ажәытә ҳабацәа, уахык иахьааидтәалоз ишыржәуаз иҟьаҟьаӡа иаадыршон. Урҭ, ҳара иахьа ахпыҿ ҳәа иҳамоу ала акәын ажь иалҵыз, аччаҳәа зыцыԥхь гылоз аҩы зларжәуаз. Аҩы аԥштәы шьамашәыгаҵас аҵәцахәыҷы икыдышьшьыла иаакыдхалон.
Акәанӡа асахьа змаз афырџьан, ҩба-хԥа мацәа раҟара ауатка зкуаз, аимхәыц хыхәхәала, ажьаӷь уатка акака ржәуан. Абас акакала иаанкыло, аҷҷаҳәа ажәабжьқәа еибыҳәо, ишәаҳәо, икәашо аамҭа рхыргон ачеиџьыкаҟны ианеиқәшәалак. Урҭ арыжәтә аҵкьыс уаҩ дшымиааицыз рдыруан, рымгәахә азагаҟны иҩашьомызт, – даҿын Дамеи захьӡыз.
Арҭ аҵыхәтәантәи Дамеи иажәақәа даарак илымҳа иаимырҳаит иҿатәаз атолбашь.
– Алумааҭ аҵәцаҟны ашьҭа ннажьуазар ҳаҩгьы иннажьуеит. Ашьақар уатка акәзар, ҳкьатеиқәа арҩан уаҳа ҳалам, – дашшуан Дамеи.
– Сара еиҭасҳәахуеит. Аишәачараҟны ахаҵа ачҳара имазароуп. Иҩызцәа пату рықәиҵозар, иахьынӡатәоу дтәазароуп, мамзар инамысым. Џьоук «иаарту астол» ҳәа акы рдыруеит, илыҵҟьа-ҩыҵҟьо. Закәытә «аартузеи!» уантәа утәеит ауп: «открыты-чаткрыты» ҳәа акәымкәа. Ухаҵазар, ухаҵаҵәҟьазароуп. Сара егьараан сасырҭаны сақәшәахьеит, иабихәацт, хьмыӡӷ згома сҳәо, суаҭәақәа… аԥхӡы сылхәраауа. Аха исычҳауан. Ахаҵа ачҳара имазароуп, – иаашьақәирӷәӷәеит Ламшьаҵә аԥҟарақәа.
Анцәа иҵаԥшуаз аӡәы, ҵәыца гәарҭак ара иаақәиргылан, иаханы аҩыжәра иалагеит. Игылт, итәеит, аԥхӡы рылибахт, аха имуҵәҟьеит. Ламшьаҵә идтәалаз зегьы «уашхәа-мақьаԥсыс» дирҳәеит. Кьоу зҳәара аӡәы даанымхакәа, лахьхьынӡа-аахьхьынӡа икьашӡа иааирыцқьеит.
Ихәылашьшьха, аҵәцақәа еиԥхаҟәҟәа, гәарҭак-гәарҭак ана, ара иқәгылоу. Абысҭа ҿахра дуқәа кылгәаҩаӡа игәылфааны, ԥылгыдқәаки ажәҩашәаҟьақәеи уҳәа ажьхәқәа кьыбжыт-кьыбжытӡа, уԥаны узырхыԥом, ихаххала аишәақәа ирықәхаз. Алажәқәа ҳәсуа аишәақәа ирыҵоуп, абаҩқәа хыҟаҟаауа.
Ашьаԥа аҵыхәаншәа аӡәы драҳаҭӡа ибӷа кыдҵаны дыштәаз, Ламшьаҵә илаԥш наиқәшәеит. «Уа имгылацкәа иҟоу уарбану?!.» – ибжьы наиқәиргеит атолбашь Ламшьаҵә. Егьи дааҳәыцымыцын, даахьаҳәын: «Е-еи, сызгылондаз, уара уҳәарагьы сҭахӡагәышьамызт, сшьапқәа сҳәатәы харҵом, Мамсыр сакәгәышьоуп, сакәымкәа шеит ҳәа уаҳааит», – иҳәеит. Мамсыр рыцҳа аҽбыга зҵыршьыз еиԥш иҩшьапык зынӡак иааимнахын, драҳаҭӡа ибӷа кыдуп…
– Уигьы силгеит. Ухаҵазар, ухаҵаҵәҟьазароуп, – ихала дцәажәон Ламшьаҵә амҩа дахьықәыз. – Аҵыхгьы акыр инеит. Шьҭа гәарԥныҳәа ааҟаҵаны, аҩныҟа, сҭаацәа рахь иқәсыршәып, Маџь, Каџь, Кәаџьраа рахь сцап. Аҩны иҟоу дҩагыланы сааилыхны слыриап. Ашьыжь агыларазы аџьабаа лсырбаӡом, схала сгылоит. Абри уахынла аиароуп акәымзар, «Вот-таак»…
Аҵх еимыггоит. Арымӡаа аеҵәа, абгарымҵқәа реиԥш еилацәҟәысуа, еилаҩеиласуа ажәҩан иалоуп. Сҳақьыԥсықьуа. Исзыҳалалхааит исфаз-изжәыз ахәыҷы… Абри амҩахәасҭа абна илгоу ауми, мшәан, аҩныҟа сызго. Знык снылаландаз, знык абни ахьаца хыгьежьаа ду амҵанӡа сызнеиндаз, нас амза ашәахәа сабаӡомызт. Ахьаца снаҵагыланы… Кьоу зҳәара аӡәы днымхеит. Гәарԥныҳәахьгьы уаҩ дцәырымҵитеи, иԥсыма сукәхшоуп, зегьы: Иужәуазар ижә… Уҳ гәышьа… уҳ, гәышьа, сеилгеит лыԥхала… Ҵр-р-р-р-ҵр-р-р ҳәа абри арҵу абжьада шьҭыбжьык гом, шаҟа иҭынчузеи аҵх. Иахьабалак адунеи абас иҭынчразар. Аибашьра ҟамлар. Уи азгьы имаҷымкәа аҵәцақәа ҳкит уаха, ишԥамыхәари. Аӷба дуӡӡа ныҳәаԥхьыӡла еиқәдырхоит рҳәоит. Уаҩ даанымхеит, зегь сыцҟьеит. Ухаҵазар «аткрыты-чаткрыты стол» еигьиҳәа акәымкәа, абасоуп.
Ух, гәышьа, шьҭа ԥшьшьаала сымҩахәасҭа снанылап абас. Ауаатәыҩса, ауаа зегьы мҩахәасҭак-мҩахәасҭак рымоуп. Урҭ рахьтә амҩаду ахь икылсуа рацәоуп. Амҩахәасҭа ишану ианӡоу дубап. Џьоукы рзы уи амҩахәасҭагьы рцәырацәаны, адыхҳәа џьара иааҿахҵәоит. Шаҟа аҵх ссирузеи уаха! «Акрыф-акрыжә сбақьаӡа, амҩа сануп сыббаӡа». Ааҟ! Аҵх
ссир сызлахаз џьара баҩхатәрак сыманы ицәырнагозаргьы сыздыруам, сеиҭахәыцпи, апоетхара уамак аҭахӡам. «Амза ашәахәақәа, аҵла амахәқәа хахаӡа рсахьа ҭыхны амҩахәасҭаҟны ишьҭанаҵеит. Ламшьаҵә иԥҳәыс деилыхны, ииарҭаҟны дныкҿалҵеит!» Раԥхьатәи еиҳа еиқәшәан. Уахатәиала иауам, аха шьыжьнаҵ салагап апоетра. Зегь неиҿаԥшы-ааиҿаԥшуеит, абас акы нарҳәа-аарҳәахуеит, уаҳа акгьы. Шьагә изымычҳазт дныҵаҩр дцеит усоуп ишыҟоу. Лад абыжьбатәи аҵәца данҩаха ауп… ахлахаҵ леилахынҳәны уашьҭахьҟа ианеиха… Анцәа инирҵәааит. Аԥшӡа аиԥш дынкабагьы дышԥаца.
Аҩыжәра мариандаз зегь атолбашьра рҽазырымкуази. Абнатоура ҭууа ишԥаҭынчроу. «Ҵр-р-р», абарҭ арҵуқәа уахынла цәаблаҟы изикуеи? Аҩы ржәуашәа дара? Толбашьс амаҵыҩқәа ракәхап иҟоу арҭ арҵуқәа рҟны.
Знык аҩны снаӡандаз. Аҩны иҟоу илеиӷьу ԥҳәыс адунеи дықәым. Исҳәаз аӡәы иаҳара дыҟоуп. Аҩы шьақарын излыхыз, иҟазҵаз азҩахьаа надкыланы ижәааит!!! Зегь ахысцеит, Бадра дысҿапаӷәӡан, кыр днаха-аахан, аха… анцәа дақәшәиит ҳәа уаҳааит. Атолбашь иацлабра мариам, џьым.
– Ашьхарахь иҵблаауеит, Ашарԥыеҵәагьы маҷ иҩеихьоума… ашьыжьтәи ашәаԥшь… шозаап, ашара зызгәырӷьахаша. Амала, амра арахь иабагыло, мшәан…
Уаха зегьы еилагоуп – ижәны иҟоуп. «Мамсыр соуп, сакәымкәа шеит!» – иҳәоу, ашьаԥа аҵыхәан итәаз? Деиламгеи рыцҳа. Уи ауп. Дсацлабны ҟылт-ҟылтҳәа, аӡыс-ҿааӡага ан ианаҵоу еиԥш, аҵәцақәа дрыҵан, инҭарцәны иқәиргылон… Абар шьҭа аҵарақәа рашәаҳәабжьы, еилаҩеиласуа «ура» рҳәоит ҳәа сыҟоуп. «Открыты-чаткрыты» иазууазеи, аха абасоуп, схы хьанҭахеит. Иныҟәо саԥаџьк аҵагылазҭгьы, трыгә-трыгә-трыгә ҳәа саманы ицаларын.
Амза ахьы-раӡны ҿырпны иаҳгәыднаԥсалоит уаха. Иҽырба-ҽырбо. Шьыри сыхәныганы, аҟәаҟәа сықәтәандаз. Ааигәа, адгьыл аҟны иамкыз џьоукы цаны иқәтәамзи, нас иааит рҳәеит. Саргьы сықәтәандаз, снаԥшыааԥшрын. Ауаҩы днымхокәа иҟам. Аҩы ржәуоушь уа? Абри иоуп атолбашьҵәҟьа
ҳәа сыхьӡ ҳәаны, аӡы акәара инахәо иҟасҵарын уа, сабиц. Даара иԥшӡаны, пату ақәҵаҵәҟьаны ихыбуп ажәҩан. Амала, абанҭ иаҵарыԥсаз аԥырӷқәа уахак аилаҩеиласра хҭаркӡеит, измааноу сыздыруам. Ижәны иҟазар акәхап... Ари амҩахәасҭа уаха нҵәара ақәӡами, Мыд ихәыц алашәама!.. Ари сара сымҩахәасҭа ауп… Мышкы зны скылнагап мҩадук ахь, сыхшара насыԥ бзиа роуны, сара сажәра шкәакәаны, уахынла амза ҳхаччо, ҽынла амра ҳхалашо ҳҟалап. Абрахь ашәаԥшь ҵыблаауеит, избан?.. Арыстәи амра гылома?
Ааи, уахатәи амҩахәасҭа, ҵабыргны Мыд ихәыц алашәеит, избанзар Ламшьаҵә амрагыларахь ауп ихы ахьхоу, алада ацынхәрас. Шар еилиргап.
Ааигәа уахык сыҟан сгәыла Ламшьаҵә иҟны. Иҩны акәым, ахәышәтәырҭаҟны. Гәыԥ-гәыԥла иуа-иҭынха ахәышәтәырҭа иакәшаны анаара игылан. Аҳәсақәа рҿы рнапы иаԥыраркуа, маҷк рҳәошәа еицәажәон.
Избац атолбашь казказ Ламшьаҵә иакәымыз ари. Ицәа-ижьы ҭабаҟаӡа иҟаз цәашьшәа иӡыҭхьан. Иҷапан илаҵакны иҟьаԥсхьаӡахьаз имгәацәа, аԥараҭра еиҵаԥа еиԥш арҽырсҭақәа змаз, амсатә кьатеи амазза иалагылан, аҵыхәа икаруаҭ аҵаҟа иҵагылаз алагьан иӡаакылан. Имцашоура згәамыԥхаз ахәышәтәҩы ихы нарҵысы-аарҵысшәа дындәылҵит. Иԥшәма лнапқәа акасырбааӡа ихы инадлырчачалон, нас лнапқәа лгәыҵаԥса даатәон ихчаны. Иара ихы ҟьаны акасы аиарҭа инылаиршәуан, лара ҩаԥхьа инадылҵон.
Нас агәырӷьара иҿықәҳәҳә ацәажәара дналагон. «Открыты-чаткрыты» стол ҳәа акәымкәа, ухаҵазар ухаҵаҵәҟьазароуп… Кадыр иџьысымшьеит… жәаха, «иара иаҵкьыс асасцәа аиааит» рҳәеит… Мысҭафа молодец, дшааиц дааиуеит, итолбашьра цқьаӡа иныҟәигоит»… Нас аҭӡамцахь иҿы нарҳәны акы иҟәындҟәындуан.
Кадыри Мысҭафеи ҳәа Ламшьаҵә дызҿыз ҳгәылацәа рыԥсхәы, рсабшахә ҟарҵеижьҭеи акрааҵуеит. Аамҭала ҩыжәцәа ӷәӷәақәан ҳәа иԥхьаӡан, рыцҳа…
Адәахьы аҵх ҵәцан, еҵәак аҩызцәа ирылшәаны икәалаауа илеиуан…
Зқәақәра згаша Аԥсцәаҳа, знызынла аиашақәа ауҟаимҵахуа – ауаа кьаҳәқәагьы иманы ддәықәлоит. Абар Калакәыт дима дцеит. Калакәыт Кьаҳәба иоуп ҳазҿу.
Аԥсыжра аҽны иаабац – еилыхаран. Ашьыжь хыҵуа ианалага, аԥсыжра иаҭахыз зегь мазеин. Аҩы џьбара абаҭлыкақәа ирҭаҭәан, аҟәыд ахәаҭахәаҭаҳәа ианжәы ашьҭахь, апырпылфҩы алҟьо ақәабқәа ирҭан, ача ҟәаҟәаса еиқәыжьын.
Шьҭа аус злаз ирласны аԥсыжра аиҵыхра акәын. Аха амра цас иауашәа, – икыдыззала ҩахьхьи икыдуп, алада илақәацом.
– Ари анышхҵә ауаа еизаз рхәы иҟаҳҵаз нҭыганы икаҳмыжьуазар изҿашәҵода уара, дара аимпра иалагеитеи? Аԥсы анышә даҳҭаанӡа акрыфара ҟалом рымҳәахи уажәы, аӡәы лахьхьи агәашә даԥыраргылатәуп. «Аҳалал» аҭара ҳналагар, уи ҳшаҿу аамҭагьы ԥыҭк цоит, ауаа ннакылоит, – иҳәеит агәыла Шьмаф.
«Ааи, чааи» рҳәақәеит ашьҭахь анеира хьаас измақәаз.
«Ижәуеи уара, рԥсы аҽнышьыбжьон анышә дарҭеит рҳәо», – иамаркуан аӷьфҩы зҿыҵҟьоз џьоукгьы.
Аиашазы, ацуҭа акы еиԥшымкәа ҳгәы иаахәеит ҳгәыла Калакәыт иԥсра. Иаргьы, ҳдулаԥқәагьы, ҳакәытҵарақәагьы, зегьы-зегьы ҭынчхеит.
Уажәы ҳасны, ҳашьхәа ҳақәҵәиааны имаҵ аура ҳаҿуп. Калакәыт абжьбатәи иԥҳәыс – Хса, ашәы лшәылымҵаӡеит. Дҽырбо, дҳалагылан. Ажәакала, зегьы анцәа ишиҳәара ҳаҟан. Знык Калакәыт наҟ дынхәыҵаҳаҳәҳәар, нас ҳара ҳтәы ҳара иаадыруан…
Ауаа рацәахеит. Згәы иахәаны иааз роуп аиҳараҩык. Калакәыт рыцҳа, ԥсроума, чароума, ԥсхәроума акы иагижьӡомызт, иаргьы игырмыжьт.
Ахаан бзиароума, цәгьароума акы ахьыҟазаалак цхыраарак аҳасаб ала иџьыба џьара иаамқәацаӡацызт. Излақәацои еснагь амҵ ҭԥсааны иҟагәышьазар…
Уи иазаауеи, амра маҷӡак ианылақәаца ииасит «аҳалал» аҭарахь. «Уара угәылоуп, Дамеи, уаалаганы раԥхьа Калакәыт акы наихҳәаа-ааихҳәаа», – ҳәа сарҳәеит.
Аиашазы, исцәымыӷхеит, даара иаасҭахымхеит, аха иҟасҵари... «Агәыла изоума атәымуаа рзы ҳқамсоите», – рҳәан, исыдырцалаӡеит.
Ас ауаа еилақызуа иахьыҟоу қьаадк уамыԥхьаӡакәа ацәажәара мариам. Калакәыт дызхысхьоу иҭоурых зегь агәаларшәара уадаҩуп, саалаган акы ианысҵеит. Абар уигьы: «Калакәыт ашәикка, уԥсын, уҩызҟатаӡа абра уҳамҵоуп. Жәлары-еиқәара еизеит, ушыԥсыҵәҟьаз агәра ргарц. Аиашазы, ас иаахәыҵырҟьаны аԥсцәаҳа дусасып ҳәа ҳгәы иаанагомызт.
Уажәы уеизыхха анышә унаҭаны, ҳлатәаны аҩыжәра ҳалагоит. Уԥсы згоз аҩы мыжда… Ҳаҩцарақәа рыԥсы шԥаршьа уҳәар иауазеи. Ҳҽаҳҭап аха, ҳҽаҳҭап аха, иуԥскымҭаны ишужәуаз еиԥшҵәҟьа. Алиас иҳәаҵыс ӷьычны иануфоз угәалашәоу. Калакәыт? Арахь уԥсылманшәагьы уҟамзи. Аха зегьы уцәеилаганы уҟан уара ахәаша. Аҳәажьы, акәтыжь уҳәа цәгьала бзиа иубагәышьон.
Хәырҭыжә иԥсыжраҟынтә уҽеиӷраҵаны, ушьапы узықәымгыло ушаауаз, уахьылкаҳаз уцәт. Ушыцәаз уагьԥсит.
Џьанаҭ шьапыла уцеит, избанзар, уажәыгьы ижәны уцәоу џьушьоит. Џьаҳаным аума, џьанаҭ аума ухы ахьдырхо ҳаздыруам, аха арыжәтә рацәаны иахьыҟоу анцәа уишьҭааит, рыцҳа». Уаҳа сыдмырҩит, иара аригьы садмырԥхьеит… Аԥсы ишихцәажәатәу уздырӡом, рҳәеит.
«Аҳалал» зҭиуаз сырзыӡырҩуан. «Унарцә бзиахааит, Калакәыт рыцҳа. Ууаҩ разын, ууаҩы қьиан, учеиџьыкауаҩын, уахьынӡаҟаз ауаа рзы уҟан. (Ус гәыцқьара уоуааит. Амала ачеиџьика атәы иашоуп. Иахьибоз иҽӡааишьылон). Абар, жәлары-еиқәара еизаны, аҵыхәтәантәи ҳаиԥырҵра рцәыхьанҭаны, илаӷырӡырқәақәо иџьабоит. (Рылақәа апырпыл
хыршьыларгьы лаӷырӡык аауам, амц шԥеиҳәо.) Џьаҳаным иҭыԥхааит Аԥсцәаҳа! Уаҳа иигашаз уаҩы димбаӡози. (Уажәраанӡа Аԥсцәаҳа дабаҵәахыз ҳәа ауп уи иаанаго).
Ухраҭ бзиахааит! Аамҭала уахь саннеиуа Анцәа ҳаиқәимыршәааит… Анцәа, Анцәа ҳаиқәршә… ҳаиқәимыршә…
Абас ауп «аҳалал» шҭитәу. Сара, апап иибаз иԥшьеит ҳәа издыруаз сҳәоит ҳәа, салагеит, ус ируазма.
Жәлары-еиқәара иӷәӷәаҵәҟьаны Калакәыт ргәы далдырсит, ашьаԥа аҵаҟа.
– Даҽа ҩбаҟа уедра аӡы ахаҭәатәуп абри ақәаб. Уи знапы иану Камшьышь уакәзар… Ҟоҳ, алҩа ҳашәыргеит, шәанаџьалбеит, амца ҩеиҵышәхар, икыдыбгоит, икыдыбгааит иахьа амш, Камшьышь иуаҳауоу исҳәо?
– Исаҳауеит, иҳәала акәацқәа реиҳабы Аҳмаҭ, иҳәала. Абра даҽа ҵәыцак зжәыроуп аԥхашьара саднакылеит… иаарԥши уара ҵәыцак…
– Ажәха анцәа ишәимҭааит, шәышгылаз шәҽашәҭеитеи, нас иҟашәҵараны иҟоузеи?! Ари чароума, уара, ԥсхәроупеи, шәабаҟоу рҳәо шәынҵәааит. Асасцәа ааира иалагеит, арахь рхәы ҟаҳамҵаӡацт. Арашхәаа ақыҭа амаҵ руам, рҳәо иҟашәымҵан. Афырҳәа уца уаргьы аҵеџь аҟны, ҩбаҟа уедра ахоуҭәароуп учуан, – ахылҩа-ԥсылҩеи ацәаакыреи зҵачыз ананыра дныҵалт Аҳмаҭ. – Агәаҵәа алахь шәоуааите, ашьха ацха ишахапапо еиԥш, шәадыԥсыланы шәышԥадгылоу. Иаабац акәзар, ачараҟны акәымзи агәаҵәа ахьырӡуаз…
– Иуҳәогьы уаҳа назҭахым ауп, аха Бадис иаб Џьыгрыц рыцҳа уара иаҳа дуџьабарҭамзар, абри наухәлоуҭәар, уеилабаа-еилаԥсы уҟоуп, ахьҭагьы ааугәылнацап, Џьыгрыц дааиаанӡа умнеиааит. Уи иаҟара шнуҵуа удыруандаз, ашәа акаҩҳәа иҳәо абра ухы ыҵаргыланы укәашагәышьон, – иҳәан, аҩи аџьыкаҵәаҵәеи еиларшьшьы зхьырҵәызыз ачеиҵәца ахы лҭеикит ԥаҭлыкак. Ҟылт-ҟылт ҳәа абжеиҳара
ааҟаиҵеит Даҭа. Акакаҷ хылоушәа, ихымлошәа акы иаҿқәан иара. Аҳмаҭ иқьышә аақәацқәацан, Џьыгрыц дааигәалаиршәашәа акы наиҳәақәан, агәаҵәа ӡны, аҵәы иахарыԥх иқәыз аишәа ӷәы инадкыланы инхиҭәалашәа иун, илҭаирпҟеит. Аџьыкаҵәаҵәеи асыӡбали аларчачаны инеидыркыз агәаҵәа иқьышә ааркәамкәамит.
– Уи маҷк уааиқәнакып, нас акы аабахп, – иҳәеит Даҭа, ақәабшәыра аԥштәы аазхәахьаз иԥраҳәа-мпахьшьы инапқәа нақәырҵәашо. Абысҭа чуанқәа, акәац чуанқәа уҳәа ананыра ду иҵагылаз ирыҵарҵоз амҿы цәаакын азы, алҩа мбатәын иҟанаҵоз, ҽаҩраҭагалантәи ақәа каамеҭ ҟанаҵон.
– Уажәыгьы аҩыжәра уаҿума, уара Камшьышь, азҩа ужәааите! Уӡы шитеи, уедрақәак нахаҭәа ҳәа уасымҳәази! – зԥаҵа џьаџьа аҩы алыхәхәо аҵәца зҿыҵакыз Камшьышь иахь ибжьы наиргахт Аҳмаҭ.
– Ааи, ааи, ари быжьбоуп, стәаанӡа уаҳа акы агьама збом. Сара саб иԥсхәраан Бадис дтәаанӡа жәеиза ҵәыца аҩы ижәит, ахпыҿ аламҵакәа, сара уи сынамыс иаҵанакуам…
– Аллаҳ, Аллаҳ… унамыс уҳәеит ҳәа акы агьама убом… – Камшьышь ҩ-уедрак аашьҭихын, дзазо ананыра дныҵыҵын, аҳәынҵәа днаха-нахеит. Изшьапык даарак иҳәатәы ханамҵошәа, ибыруашәа ишишьҭаз, аҩыза инаишьклаҳәит.
Иуедрақәа рхаха-чахо, хьар-чарҳәа, наҟааҟ ишикыз, имыруадаҩцәакәа ҿыцха аҳәынҵәа-қашь днылагәыгәт. Даақәацмацан, иҽынеиҵыхны «хәыда-ԥсада», иҟәымшәышәӡа иҭыԥ ааникылт.
Игалошқәеи иуедрақәеи измырҭәит, аха уеизгьы иааҟәнумшьартә иоуит аҳәынҵәа. Аԥсхәра ашыкь бжьы гараҵас дарҵысуашәа игәы иабон, алажәқәа реишыбжьы – чарашәан иара изы, уа аҳәынҵәа дылажьын.
– Ани ашәикка дызкырҭоу дышәкы, итәы иоут, – ибжьы аагеит Камшьышь иеиԥш абаҭлыка ирзадымгоз Ладгьы. Аӡәы итәы, аӡәы иҳәароуп.
Ақәабқәа ирыкәшаны игылаз амаҵуцәа рԥыраҳәа цәашьқәа рыла рылаӷырӡқәа рбо рҽынеиҵыхны рызхара ихыччеит.
– Саанӡа арҭ ауедрақәа шәаархылаԥш, џьаргьы имцааит, – иҳәан, днеигәа-ааигәан, дҩыҵыззашәа иун, ашьаԥа ду аган, алашьцара шыҟаз иҽнаҭаны, дхәылашьшьны, аҩныҟа ихы ирхеит Камшьышь. Дзаманахәха иҭаацәа дрызнеит.
Ананыраҟны акәац азы аӷәқәа иқәырҵаз, аҟанҭаруаз еиԥш еиврыԥх абаҭлыкақәа цәашь-цәашьӡа иқәгылан. Аҩи аџьыкаҵәаҵәеи еиларшьшьы, чанах гәаҩа дук ианыжьлан. Амаҵуцәа ахапапан.
Адыжә ҳәа лак авардым анкыдыржәалак, арҵәааҳәа иҳәҳәаны, аҳәынҵәа ҭҳәаны ааҵра инавалон, минуҭк мҵыцкәа аҩызцәеи иареи ананыра иаакәшаны, иҿабӷ-ҿабӷӡа иаагылон, ма бысҭа чуанк рхы лҭаркуан.
– Амш ҳмоуит, аха ауаа ҳауит. Агәырқьҳәа ааира иаҿуп. Ари акы лҭаҟьашьи уара! – иҳәан, иаҵәца хәашь Лад инаимҵеикит Басиаҭ.
– Ҩу, уаткоу уԥсы зго!
– Аҩы еимгәахьшәашәа иазызуеи, иааг ауатка! Ауатка аԥшра змашәа иҟаз акы лҭеирыпҟеит. Џьыгрыц рыцҳа инарцә иазкны. Зегь Џьыгрыц ихьӡалоуп изыҟоу уаха ара. Џьыгрыц рыцҳа, закәытә џьабааузеи идырбало. Ауаҩы изы ауаҩы иҽимшьуеи…
Иааиуан ауацәа, аҭынхацәа, агәакьацәа, ауа-иуа касыжә-маҟа, изаҳәаз зегьы ааиуан. Агәарԥи ашьаԥеи ирзымкуаз, аца, акәытҵара уҳәа рыҵаҟа иҵагылан. Нас ҭагалантәи аԥша-ҵәҵәы анырзымычҳалак еилабаа-еилаԥсы акәац ахьыжәуаз, абысҭа ахьыруаз амаҵуцәа инрыдгылон.
Џьоукы амца ахаара рқьышә иқәдырԥхон, ҵәыцақәакгьы гәаҵәала ихзырҷоз дубарын.
– Аҳы, атәара, атәара, атәарахьы! – аӡәы дгәамҵӡаны абгыӡ еиԥш дрылаҟааит.
– Ҳабатәо уара, макьана абысҭақәа анаҳамҵаӡацтеи! Маҳҭы амысҭхәагақәа уаарыхи, ашәи-қашьишәа ҳашԥеилаха анцәа инирҵәааите, – иҳәан Басиаҭ днықәсны хпыҿк аақәихын, ахьҭа «ааигәылнацаразы» индәықәиҵеит, ирыцҳахәха иқәыршәыз рыԥҳа хәыҷык асыӡбал хәашь инӡаакшалашәа, уахь ишԥеиқәымшәари ҳәа инашьҭеиҵеит. Маҳҭы имсҭхәагақәа руак лаимпыҵшәан, амца илыҽҳәаҳаит.
– Уи уадаҩым, амцеи ахәеи хәынгаӡам. Ана ӡык ин-ӡаашь. Шәышгылоу шәҽашәҭоитеи – ҳалалс изоуша, – иҳәеит Басиаҭ, аҵәца акы лҭаҭәо, – џьоукы ԥырны амзахь ихалоит, џьоукы адгьыл аҵахь иҟоу аԥсцәа рхәы ҳаҿуп. Абысҭа чуан дуқәа неимакы-ааимакуа, инышьҭырҳәаза-аашьҭырҳәазо ашьаԥа инхәыҵаргалт. Нас ишаҳҭахыз агәы ҳақәыԥшит рҳәошәа, чанах-мҳаԥла иаақәшәаз зегьы абысҭа карппы, анҵара иалагеит. Ихзаҟә-хзаҟәӡа, уавыҳәҳәом ихарапаны иқәрыжьуаз абысҭа ҿахрақәа. Ҭаҷкәым бзиак иаҟароуп рыбӷа шшарақәа «ирықәтәоу» аџьыкаҵәаҵәақәа.
– Атәарахьы, атәарахьы, шәеиха! – игон бжьык. Аԥшәма Бадис днаваргалон: «Абри цәымзак ахәы» ҳәа иџьыба акы нҭарџьгәон. «Иаҭахӡам ауадаҩ ухы залоуҵеи, абзиаразы сухьӡааит», – дынцәыҵагыланы илаԥш нархигон. «Уаб ахцәықәысса иаан 30 сшәеит, уара 20 роуп иаауга, дук хара имшьҭыкәа унаихьӡааит!»
«Абра цәымзак ахә, Џьыгрыц изы иҵегь сылшаргьы изсылшазеи ахьӡымызт, дад, 50 мааҭ ыҟоуп, – «Ҟоҳ, 50 мааҭ Патыхә ишәазар акы иазҳәоуп», – инапы ианиџьгәалаз днахьаҳәын дахәаԥшит. Ача рацәа зкхьоу ахьшь ажәҩақәа реиԥш, еилахаа 5 мааҭк. «Иабеиԥшааи, сукәыхшоуп, «иҽықәихтеи», ус иара дымсааит, жәытә ԥарала иԥхьаӡеит ауп!»
Аџьар ашьаԥа ыҵдырҭәааит. Амаҵуцәа апылҳаҭ илагьежьуеит. Ахәыҷқәа ранацәа ркалҭқәа ирхьынҳалоуп рқьышәқәа аҵәынҵәлаӷь еиԥш ихьшәаа-хьшәааӡа. Апырҿҳәа ачашәқәа инрыцҳауа. Иқәжьу афатә ахылҩаԥсылҩа наҟәҵас ашьаԥа иҵачын, алашарақәа такәы инахан, аарла ҵиҵу ҟарҵоит.
– Абысҭа ахьагу гәашәҭ, амарџьа, абысҭа!
Абысҭа рҳәеит ҳәа аҿахрақәа рҿыгҳара алуқәа ираҟароуп, уқәсны узырхыԥаӡом.
– Шәааԥши, ани ала аҵыхәа ашьҭарҽны акәац аҿыҵарзза ишаго!
– Ҳаи, ирԥханы иаҭазар акәгәышьан, ари ахьҭаха иазеицәахар ҟалоит.
– Алаф алухуеит. Иаҳҭахыиаҳҭахым ари зегьы ҳҟны инеиуеит. Ас мша-мыта ачыс ҳазныҟәар ҳҭаххаӡом усҟан. Уабгьы уажәы дзеиԥшроу ала, дук хара имышьҭыкәа ҳааилаирԥшыр ҟалоит… Шьыри, аиныхра ҟәыд умҳәалози, уигьы узхара уфап…
– Саб макьана дыӷәӷәоуп, уи итәы зҳәоз ԥыҭҩык иаԥхьаҟа идәықәиҵахьеит, уиҟәаҵи…
Итәоуп ауаа гәата-бӷата, рқьафқәа ҷыгә-ҷыгәӡа иҟарҵахьеит, рԥаҵақәа дырҳәуеит. Амаҵуцәа ракәзар, игазҽазуа, итәоу инархаҳа-аархаҳауа, рбаҭлыкақәа рымпыҵышшалап, аӡәы ихы апашра аҟәыд ықәырҭәалап. Ус, ашьхыҵә ангыло еиԥш, аууҳәа еилаз аԥсхәрауаа рбжьқәа нкаба-аакабо, ҳаҭгәынк аҟны еиԥш иааҭынчрахеит. Аӡәызаҵәык ачалт даҵахазшәа, дқьырҵыҵуа ашьаԥа аханы ибжьы гон.
– Уажәраанӡа дабаҟаз иара?
– Акы днахәозаарын, изхара анижә иԥсцәа игәаламшәеи.
– Маҷк шәааӡырҩы, сҳәеит, маҷк, ажәлар саашәыкәыхшоуп! Аԥшәмацәа ирҭахуп, саашәыкәыхшеит, абра итәоу ҳәсеи хацәеи шәҽааидырхаланы, шәымццакӡакәа, шәқьафқәа нагарҭа амамкәа, иҷыгәӡа иҟашәҵарц. Уи аԥшәмацәа реиҳагьы шәара шәоуп иззеиӷьу, уи шәаргьы ижәдыруеит, саашәыкәыхшеит. Џьыгрыц рыцҳа дааиаанӡа шәымнеиааит, иахраҭ бзиахааит. Џьанаҭ гыларҭас, тәарҭас, иарҭас Анцәа ииҭааит. Уи шьҭа иаҳҳәеит ҳәа иазаауеи, арахь иргьежьра атәы уадаҩуп…
Абригьы иҳәеит, нас даахәыцхәыцын, днеиқәыҟьашан, дныҵаҳа дцеит. Аӷзаа ааилдыргеит изыӡырҩуазгьы. Итәаз, аиашазы, ак игырмыжьит Џьыгрыц рыцҳа. Аӡәы скәашоит ҳәа далаган ирымуит, ашьаԥаҟны аҳәынҵәа бааԥсын, дкаҳар ауан… Аӡәы итапанча ҭиган, аха дыдмырхысит, ақыҭа ршьаԥа шԥакылуҵәо рҳәан.
Аамҭа ԥыҭк цахьан. Ашьаԥаҟны гәыԥҩык рыда игылақәахьан, ишзахәоз рыҩныҟақәа рахь иҳәазон зшьамхы инанагоз. Абысҭақәа бжамҽамны инхаз ақәабқәа ирҭаҩаны, иҿыцәаауаз амцақәа ирхагылан. Аԥша ҵәҵәы асуан… Ананыраҿы акәац иахылаԥшыз, иаанхаз икалаҭ абжа акәац инапқәа акәыршаны, даваианы, ашақә дасу дыцәан, иара изы кәыркәан.
Ибақьа-бақьаӡа, алақәа рыла ахьҭоу умбо аҳәынҵәқашь иаганы, икалышь-малышьуа, акалаҭ рхқәа нҭакны ифҩышәон, пату змоу акәац жьыхәҭақәа алԥшааны, ирбзо, инадтәалон.
Аҵх даара иҷыхьын… Имцацызт аҳәсақәа, рарҭмаҟқәа дырҭәуан чысла.
– Уа ари гәырӷьароуп, уа уаридари, уара-рира! – акаҩҳәа еидхалаз рахьтә аӡәы ачарашәа аацәыригеит. Агәыԥ излалшоз ала ирхааны арӷызра иалагеит. Ҳәса-хацәа имцацкәа ҳәа аӡәрыҟазар уахь еихеит. Даргьы уамак шрымпыҵҟьаз рдыруазар акәхап, азныказы, ацаблыкь ацәҟьа иакыз еиԥш, иаашҳазхеит. Нас еихеит, еигәеит аишәа ахыҵрахь – абналарахь.
– Ҳауа ицәырызгада апа, ҳазшьыда ҳәа аӡәиаӡәи еизҵаауан.
Аӡәы аишәа ихы ықәҵаны, дҭашыҩкӡа дыцәан, рнацәа иқәыркуан, иара иҵыргарц акәхап. Иара драҳаҭын…
Ҭаацәарак еикәазааӡаз Џьыгрыц анышә хьшәашәа дамадан. Иҩызцәа аԥсы хьшәашәақәа ашьаԥа аҵаҟа қьаф руан.
Аԥша ҵәҵәы асуан адәахьы. Сынтәа аӡынра цәгьахар ҟалап…
Еибыҳәаны иҟазу сыздыруам, аха ари аҽны зегьы ҳаицыхҭаркит, ҭахак ҳарҭом. Аусура аҟынтә «пригласительник» сыманы ҳгәарԥ санааҭала, аҩны иҟоу лылахь еиқәырпата даасԥылеит. Иҟалеишь, анаџьалбеит, ԥсроума, бзароума.
– Абар, усҭ. Даргьы уаргьы аҿыгә-сыгәҳәа шәыхқәа неинышәҟьааит, – лҳәан, илкыз «ҩ-пригласительник» ыршәны иаасгәыдлыԥсалеит. Атазҳәа снарымҵасын иааныскылеит. Сара искыз нарыцысҵан, «х-пригласительник» кәаԥӡа
иаарылҵит. Снарыхәаԥшит. Аԥаҭхьқәа еихырсны, хьы раӡныла ихырҷаны аӡәы икуп, аҭамада иакәхап. Инаҩс ԥҳәызба, ссирк ашәҭқәа дрыгәҭылак, акыркыр дыччо, арԥызба шьахәк дихәаԥшуеит. Ҳаи, ллеишәа шԥабзиоу… Шьыри…
Ари аҩны иҟоу акгьы дазыразым акәымзар, излаугәамыԥхарызеи арҭ «пригласительниқәа».
Аиеи. Уи усоуп. Ҳара ҳаҩны иааҟало усгьы зегьы сара соуп изхароу. Агәамҵра даҿуп ари, са сзы, амарџьа «апригласительниқәа» сзаашәышьҭ ҳәа расҳәазшәа. Абыржә иааиуа амҽыша хыџьара ачара руеит. Агәырӷьара, ахәмарра, аччара нагӡаны ираҭәашьазааит! Уи мап ҳҳәома. Аха дарбақәан ҩыџьа аҳәса аазго? Ари лыҵкар? Мап. Сара сыҵкар? Мап. Нас изусҭцәада ркәакәылах абаҟоу рҳәо инҵәааит! Амала, егьи аӡәк даадыруеит, уи Кәымпыр иоуп. Иара ҵыԥх ҳчара аан иаҳҳәан, аха дзақәымшәеит, уи аамҭаз аӡлагарахь дыҟан рҳәоу сыздыруам. Абас ари «аҟәымшәышәи» сареи ҳанкахәыцуа, «ҳпригласительниқәа» ирзааура ҳзымдыруа, инарҳәы-аарҳәуа ҳашрыхәаԥшуаз, ҽырххыла ҳгәашә аӡәы даадыххылан, «аԥшәма уҟоума» ҳәа ибжьы ҿацаӡа иааиргеит.
– Ҳаи! Аԥшәмацәа ҳаҟамкәа иаауеи! – ачалт сааҵырхызшәа сеиҵакы-еиҵакуа снеиԥылеит.
– Агәырӷьара, ахәмарра, аччаразы шәгәарԥ ауаа ҭалалааит. Абыржә амҽыша иааиуа Кәынтышә-иԥа Дамаҟьа ԥҳәыс дааигоит. Шәнеир ҵәыцақәак жәжәып, чаракәацк шәнацҳап, харшәкгьы…
– …Наҳшәап.
– Аиеи!
– Иабааго иара?
– Закәызеи?
– Ахаршә ҳәа узҿу!
– Аа, уи шәара ижәдырп, сара усс исымеи. Ацҳаражәҳәаҩ дшьым, дкым.
– Дызусҭа уара, Дамаҟьа ҳәа узҿу?
– Исымҳәеи, Кәынтышә-иԥа иоуп ҳәа, маҷк ихы аадамаҟьашәа, еснагь иқьышә ҭырқәацәааны, аҵкырт ҳәа дкажьцәо, аҭаҭын лҩа ихыббы, амҩадуқәа дрыбжьоуп.
– Кәынтышә ҳәа узҿу дызусҭада?
– Кәынтышә иаб зыԥсаҭа бзиахаша, Ҳабыџь Андырба иакәын. Уаҳа аӡәыр зҵаара шәымоума? «Апригласительниқәа» арымӡаа сымоуп, сцароуп. Ас зегьы Дамаҟьа дзусҭо раҳәо сдәықәлар, ари ашықәс акәым, ҽаангьы сзахьӡом. Шәыҟаз.
– Уара сызцом, сызцом уара, Дамаҟьа ҳәа узҿу иахь. Дсуам, дысҭынхам, зынӡак ҳаибаздырӡом, ҳаибамбааит иаргьы ҳаргьы.
– Амин! Ацгәы еиқәаҵәа шәыбжьагьыжьаауа ишәыбжьалааит, аҭахызар. Абас абзиабарақәа рзын шәгәараҭа ауаа мҩахыҵлааит!
Иҽы ишьхәа наирбеит.
«Мгәак сара исымоуп, даҽа х-мгәак ауаара ҳәа иаашьҭыхны, ҟәрышьқәак ааԥсахны срылаларыма? Мамзар!..»
– Агәырӷьара нагӡаны ишәымазааит, аха… шәыздыруа роуп ачаразы изашәҳәалаша, насгьы еиқәышәмыршәалан аҿҳәарақәа.
Шәдинаныс, зныкыр ас аӡәыр шәақәшәахьоу?
Ҭакәына ланхәа рыцҳа дыԥсны дыгҿагәышьан. Ауаа еилауаҭыруа, аҟәыд, ачанах, арҵәы, аҩы уҳәа иаабац ирҿын.
Ҭакәына еимгеимцарак лҽақәыршәаны, кҿаҩрак дныкҿаланы, аҭӡамц ахь лхы рханы аиҵарҟәаҟәа афара даҿын, ахарҵәы лҿатата.
– Унан, сыԥсында, аиҵырҟәаҟәа шԥабфо, арахь банхәа… – лҳәан, дналыдгылеит агәыла ԥҳәыс.
– Бысҟәаҵгәышьа, сызгалак наҟ акы сагандаз ҳәа сыҟоуп, – налаҭалкит Ҭакәына лгәыла.
Ачара-кәац сыԥсықәра ауп сара. Бзиа избоит ачарақәа. Егьа лассылассы иҟалозаргьы сҭахуп. Баша крыфарҭак аҟны,
ма егьресторанзааит аҭахызаргьы, ус гьамала крузыфом ачара аҟны еиԥш. Аресторан чысқәа сгәы ааԥырҵәаӡеит.
Аԥылгыды, ма ажәҩашәаҟьа, аваҵыс акәзааит, ашша рықәчаԥаны, ахылҩаԥсылҩа рыхҟьо, уаҳәызба ааҭыганы еиҩырссо, уҟарҟы иаакылзхыша аҩы лашьҭаҵо…
Лассы-лассы срықәшәалоит ачарақәа. Урҭ сара заманалаҵәҟьа издыруеит изыԥсоу. Зны ируҭоит, ируҭоит, ируҭоит, аԥара. Нас? Нас зегьы ааидкыланы еиқәырчаҟәа уаԥхьа иаақәырҵоит. Нас – ируҭахуеит, ируҭахуеит еиҭа, аха уи хьаагатәым, нас иумырхынҳәыхуеи.
Ауаа зегьы еиԥшым. Иҟоуп уи аҟара уаҩ илаԥш иҵамшәо ауаа, аха иҟоуп унеишь-уааишь ҳәа зарҳәогьы, шәҭахызаргьы шәгәы иалс, шәҭахызаргьы шәгәы иахәа, абри аҵыхәтәантәи исҳәаз «акатегориа» ауп сара сызҵазкуа.
Уажәы сҩыза Котики сареи ҳаҟоуп ҳҩыза Толик ичараҟны. Иззакәу сыздыруам, аха Котик ҩажәа мааҭ роуп харшәс ираҭәеишьа, сара – 100 мааҭк. Егьа узалаҵонда ихынҳәны имаауеи. Абри изеилкаауам Котик. «Заб ԥсаҭа шкәакәа иԥсахаз уара уоуп», рҳәеит ахаршә ылхыҩцәа. Ҩажәа шықәса наҟьак аҩы зауад иахагылаз саб рыцҳагьы дыргәаладыршәеит.
Адырҩаҽны, иаажәыз иԥырхагахазар акәхап, аусура дагхеит Котика, арахь ахәыҷқәа, ҳарҵаҩы данбаауеи ҳәа, иԥшны итәоуп…
Саргьы схы мыжда тҟәацуан, шьыжь шаанӡа аресторан ахь усура сымцар ҟамло сауҟахыз, схаҭыԥуаҩ дыҟоуп, сҽаашьҭаскит. Ас заб иԥара «иаԥсахаз» иусура дагхаргьы зыҟамло ҳәа иудыруеи?!
Мамсыр маҵура хпыҿк иман. Амаҵура хпыҿ аҳәара мариоуп, аха аиура ус егьымариам. Уи аиура зны-зынлагьы ахшыҩ адагьы иаҭахқәоу: …абӷа… зегь ҳашәмырҳәан, шәаргьы ижәдыруеит.
Амаҵура хпыҿ змоу ипату, иаҳаҭыр хазуп, унеишь-уааишь ҳәа зарҳәо дреиуоуп. Убри аҟынтә игәы иабарызеи, игәы иахәара иҟасҵарызеи ҳәа уҟазароуп. Убас ауп Кәантрагьы дшыҟоу.
Кәантра, уи Мамсыр иҟны аус иуеит. Зны Мамсыргьы иаргьы чарак ахьынтәи иаауан. Ишаԥу еиԥш, Мамсыр аԥхьа дгылан, Кәантра дкәаруа дишьҭан. Арыжәтә мыжда иҟанаҵоу, мамзаргьы иахьҟьыҵәыраз иахароу ҳаздыруам, аха Мамсыр ишьапқәа нықәшьқьраан, уаҳа иҽааизнымкылаӡакәа днышьҭасит. Аха ашьҭасха имҭаӡакәа Кәантра дҩышьҭиԥааит. Нас дшаҟь-шаҟьауа иеиҳабы дааивахеит. Ишьапы ықәиршьқьрааит, ықәиршьқьрааит, аха дкаҳауам. Инаҩс ладарашәа иҟан, убра иҽықәиршьқьрааит Кәантра, дагьцеит дкаууа лахьхьынӡа. Уадаҩк имыхьт, еиԥыршьит иԥҵәаз иарма нап.
Аиҳаб игәыҟаҵара уамак аҭахӡам. Уи моу Хакәыцә иԥа Ҷышә данабрагь, иаҳаҭыр азы имаҵуҩгьы дабрагьуан рҳәоит. Кәантрагьы уамак ҟаимҵеит.
Акрааҵуан Мамсыр иҭынха Гәаџьа димбеижьҭеи. Хәылԥазык инықәыршәны дизцеит уи дахьынхоз ақыҭаҟны, ҭынч иҽынеиҵыхны ҵәыцақәак ижәырц.
– Бзиала уаабеит ҳәа инапы рџаџа диԥылеит аԥшәма Гәаџьа.
Ԥыҭрак ашьҭахь ишақәнагаз аишәа рхианы итәан асаси аԥшәмеи. Аҩы ԥхеиԥхеиуа иқәгылан, аха Мамсыр аҩы кылкааны хәаԥшырҭас икит.
– Удинаныс, Гәаџьа, абри закәытә ҩу шсоуҳәара, – аԥшәма днеиҿаԥшит Мамсыр.
– Аҩны иҟоу илымаҿоуп ишҩыцқьоу! – дқәит аԥшәма.
– Ҳаи, сушьит, ҳаи, ашәақь сгәыдуҵеит, – ауазырра далагеит асас.
– Ыы, иҟалеи?
– Иҟалеи захьӡузеи, ҵәыцақәак зжәып ҳәа сгәы иҭамзи, сыгәнаҳа анцәа иуқәиҵааит, – иҳәан, агылара иҽазикит Мамсыр.
– Ыы, иҳамжәуеи нас?!
– Иабаажәуеи, сара абар шьҭа ҩажәа шықәса ҵуеит шьақарҩуп изжәуа, сзышьцылоу. Уи сцәа иалашьшьы ицоит. Ҳаи сышԥоушьи! – деихеит агыларахь.
– Уа утәа, убаашәт, уа. Аҩны иҟоу лакәым, уи лабгьы сабгьы ирымаҿуп ишшьақарҩу. Аҩыцқьа саргьы аԥшра схашҭиижьҭеи акрааҵуеит, изжәыргьы сыца ианаалаӡом, – наиаҭеикит аԥшәма.
Еиуара ӷәӷәас иҳамаз ҳәа уамак ыҟамызт Мытеи сареи. Амала, ҵабыргны, ачеиџьыка ҳабжьан. «Ҳабжьан» зысҳәо нас иара ичеиџьыка знык исфахьан, сара счеиџьыка иҿаҵара сахьымӡацызт.
Уи шыҟалазгьы усоуп. Абас, хԥаҟа шықәса ҵуоу сыздыруам, шоура бааԥсык азы, аԥхӡы наԥхьаҳәо ауараш ажәразы гәаран сықәгылан. Ауараш маҷын, изҭахыз рацәан. Уи азакәын изҭиуазгьы «зымха ҟаларгьы, хьымӡа ҟамлааит» ҳәа ачаҟәақәа илырҭаҟьашәа, ашәах ҩхарччыланы дзынарыгәҭасуаз.
Ауараш аазышьҭуаз акран аихәласра иаҿын, сара исыхьӡару-исхьымӡару анцәа дақәиҭын. «Уанаџьалбеит, ма ӡ-хәыҷык налоумҟьашьуаз, иахьынҵәо умбаӡои?» – аӡәы ибжьы наиргеит. «Уигьы аггәышьаӡам, аха иазымхазаап», – иҳәеит даҽаӡәгьы.
– Уи иазаауеи, ауараши аӡи еицымкәа ирҭиуам, иҟаҳҵари, аҩбагьы цәаакуп, иаажәуеит, – иҳәан, сгәамҵхамҵуа абра сышгылаз сыжәҩа кны саарылигеит, ашьҭахь излеилыскааз ала Мыта захьӡыз, сара сыздыруаз арԥыск.
– Уарашк азы гәаран уҳаргылартә, – иҳәан, иара иамиххьазаарын, снеиган ҩ-чаҟәак сиржәит. Ҳаибадырит. Ԥыхьа ишысҳәаз еиԥш, хышықәсаҟа ҵуазар ҟалап уи.
Абар иахьа уи сахьынхо еилкааны ауаҩы дысзааишьҭит. «Суацәа, сҩызцәа раԥхьа угылоуп, абри аамҭазы сыҷкәын ԥҳәыс дааигоит, ачара зуеит, усзааи», – ҳәа.
Изулак дысгәаласыршәеит.
– Агәырӷьара, аччара, ахәмарра, акәашара, аҩра, аԥара еснагь анцәа изааигалааит! Даара акы еиԥшымкәа сгәы азнарҳаит. Ариабжьарак слаԥықәшәақәагьы, сгәы иахәашаз акы шысдырбоз ҩашьомызт, – сҳәеит.
Исазҳәаз дласҿаԥшы-ҩасҿаԥшын, «угәы иахәоу-иамыхәоу уи са исусым» иҳәошәа, агәашә дынҭыӡаа дцеит.
Сара уа снеиаанӡа Мыта ачара имуазар акыр ҵып. «Мышкызны џьара дызбар ҩ-чаҟәак ауараш исыржәып», – сҳәан, аҩныҟа саагьежьит.
Исниҵаз ауаҩы игәра имгозу сеидру, илақәырццакны «апригласительни» сзааишьҭит «счара уанақәымшәа акгьы сызмырҽеит» зҳәоз. Иҭахызаргьы ашаха ныхшьны иҽкнеиҳааит, сцаӡом. Амала, амилиционер дааишьҭгәышьар, иҟасҵари акәымзар…
Апомидор апатырџьан ҟаԥшьӡа, ибылгьаӡа, аӡы хьшәашәа илаҵакны инархьырша-аархьыршо, ирықәтатоу ахәшә-мыхәшәқәа лрықәҳәаны, икеикеиуа иуӡәӡәоит. Нас, еилыԥхаауа акалашәақәа иҟалоит дара.
Уажәы апомидор ҟәазқәа, аӡы цәыкәбар цқьақәа пыҟә-пыҟәӡа, ирықәӷаа ирықәтәоуп. Нас ицқьоу, ачанах зыҭшьу саан дук илануҵоит. Ҳәызба ҵарыла, урҭ апомидорқәа саса еиҩырссаны инеивоуҵоит. Аԥсуа пырпыл цақәа кәрыцә-кәрыцәӡа, аџыш, аџьымшьы, анаша уҳәа ааихырҟҟаны, илеилоуҵоит. Азараҟьа хәша умазар маҷк нарылаурхәхәаргьы – азамана, нас – асметана.
Асалаҭ хҩоуп. Унахәаԥшуеит, убз уқьышә иаақәушьуеит. Нас? Нас закәыхи, ҩызак дуԥыхьашәозар даашьҭыхны шәшьырак шәыҵашьшь шәныҵатәаны, хпыҿк-хпыҿк лоужьны, шәычқьыԥқәа ырмацәысуа шәналагоит. Ҳалалс анцәа ишәиҭааит!!
Аха, упомидор ас уеишәаҟны иноугаанӡа иахьа изхысуа «апроцедурақәа» роуп аус злоу.
Ажәа ахы умҳәакәа аҵыхәа узҳәом рҳәоит. Ажәытәани иахьеи уи шырааӡо еиҿаҳарԥшып.
Ажәытәуаа даара иаашьацәан. Урҭ џьара дгьылк: аабӷьаҭны апомидор еиҭаҳатә аныҵадыркьакьалак, знык ианыдрашәоз убарын, ма уаҳа иааҳәны иазхьамԥшуазгьы дыҟан. Убри азакәхап шьаҭак аҟны хәба-ааба рыда помидор зҿамлоз. Дара урҭгьы, ихагахар, акы ҵәахаҳак изеиҳахомызт. Избанзар, еиҭаҳҳәахуеит, урҭ ирхәышәтәуамызт, ҩынтә-хынтә идрашәомызт, агроԥҟарақәа ирдыргәышьоз – иҵарадан, уи азмырхакәа – иаашьацәан.
Уажәы? Уажәы ажәҩан аеҵәа кыдырԥаауеит. Иаашьаӡом, иҵарауаауп, хшыҩла аус руеит.
Ҳалагап иахьа «цивилизациала» апомидор шааӡатәу атәы. Анышәи, ауаци, аторфи цқьа еилырхны, бжьынтә асетка икылухуеит. Ахәа еиԥш игәӡаӡа ианааҟалалак, асуперфосфати аселитреи леилажьны ҿыц сеткала иухәуеит. Нас, заанаҵ арӷазақәа зылданы иурмазеиз анышә аминералтә рҵәыгақәа лҭажьны еилаурҩынтуеит, агроԥҟара ишаҳәо еиԥшҵәыҟьа. Шьҭа, аиҭаҳатә хәцәахьы илыҵаршьшьны, ршьапқәа ҽыгә-ҽыгәӡа анышә ларыдыҳәҳәало уаархысуеит. Аполиванкала меигӡарахда аӡы рыҵоуҭәоит. Уи даарак ихьшәашәамзароуп, егьҵаамзароуп. Ҽааныбзеила унеиааит!
Уаарԥеиԥшуеит мчыбжьык аҟара. Нас, уааины, уаахагыланы уарма бла аҵкар ала унхыԥшылоит. Ахәацмыхәацқәа ирцәынхаз ҭышьшьааны иурашәоит, иухәшәтәуеит ҵырмақьала. Ашьҭахь умаашьаӡакәа амачавинеи акәытуаци еиларшьшьны, анышәгьы ԥыҭк налаԥсаны, агроԥҟара ишаҳәо инақәыршәаҵәҟьаны, иҷыгә-ҷыгәӡа, ршьапқәа иаарыкәырша-рыкәыршаны иҭоуҳәҳәоит. Уажәтәиала аӡы аҭахӡам. Угәы рҭынчны ухыҵит. Упомидорқәа бзиахоит, қьафура уауеит.
Уаахагылоит мчыбжьыкҟа анҵлак. Уарӷьа бла аҵкар ала унхыԥшылоит. Ацәымсарпылқәа аашьаӡом – аплантаж ҟаҵоуп. Урҭ ирцәынхаз иҭырҳәацааны иурашәоит, иухәышәтәуеит иблу кьырла. Нас ишшапа-шшапаӡа ахақәа арсны, имрххацәакәа, агроԥҟара ишаҳәо инақәыршәаҵәҟьаны шашәала ирыдҿоуҳәа-лоит. Уцоит, упомидорқәа, бзиахоит, қьафура уауеит.
Уаахагылоит мчабжьыкҟа анҵлак. Агроԥҟара ишаҳәо инақәыршәаны ублақәа абласаркьа еиқәаҵәақәа аҭаны унхыԥшылоит. Анцәа – ишиҳәара! Ашхқәа ирцәынхаз упомидорқәа быбышӡа ашәҭрахь рхы дырхеит. Уааԥсара баша иӡуам-тәа. Шьҭа уусқәа даарак ишәарҭам.
Ауразоуроу хәбаҟа-фбаҟа цәаҳәа ҟаҵаны, аҵәҩанқәа ирхаркьакьаны иалаургылоит. Ицәгьам урҭ ацәаҳақәа ашлиапақәа рхаргыланы, агалстукқәагьы рхазар. Нас абаӷырқәа даарак изачычаӡом. Урҭ амыждақәа апомидор ашәҭ даҽа чыск иналарҵом.
Хымш-ԥшьымш рҟынӡа абаӷырқәа уахь упомидорқәа рааигәара инеиӡом. Аха нас еишьцылоит уцәаҳақәеи дареи. Даҽа ԥшьымш-хәымш иузыхьчар, раҵкыс уаиааит. Упамидор бзиахоит, қьафура уауеит.
Иҟаҵатәуи уи азы? Аус ахьууа – «за своҟ счӡт» ԥшьымш аарымхны, упомидорқәа рааигәара қьала хәыҷык ҟауҵоит. Ацәаҳақәа ирыларгыланы иумоу ашашәақәа нарыбжьданы, уқьала инадҿаҳәаланы уныҵатәоит. Абаӷырқәа шаакылслак еиԥш, «гәаранла» ушашәақәа урыхалоит. Усҟан ацәаҳәақәа акакала ихырхәо иалагоит. Умаџьаражәгьы уааигәара иҟазааит. Зынӡа ԥхашьарак зылақәа ихым, намыс змаӡам абаӷырқәа ыҟоуп. Ианырмуӡалак агәыз аарылыргала. Акаҩҳәа атрышә уасла.
Абас ԥшьымш-хәымш ианузыхьча ушәҭқәа гәылҵуеит, апомидор гәлымҵәах ҿалоит. Уаргьы угәы рҭынчны усура уцоит. Упомидорқәа бзиахоит, қьафура уоуеит.
Уааит мчыбжьык ашьҭахь. Уҩ-блак ӷьаӷьаӡа ихтны унхыԥшылоит. Апомидор акәымпылқәа иҿалаз ҭаҷаҷа-маҷаҷашәа, абӷьқәа ракәзар еилҩаауа иалагеит. Угәы, умышьҭын,
уаҩы дызқәымшәо акгьы ыҟам. Инықәыршәны абжьаратә агроном иҟны уцеит. Уи иуеиҳәеит, хымԥада, «цинебала» ишыхәышәтәтәу. Иухәышәтәит. Иамыхәеит. Угәы каумыжьын, ухаҵами абааԥс! Инықәыршәны аграном хада иҟны уцеит. Уи иуиҭеит ахәышәтәышьа арецептқәа. Иухәшәтәуеит «ацинеба», «асуперфосфатнеба», «азҩанеба», «атыркьнеба», «алаапкнеба», «амачарабнеба», рыла.
(Дара зегьы ԥсуа хьыӡқәоуп «ба» ала инҵәоит).
Иухәшәтәит. Иахәом. Аилҩаара ишаҿыц иаҿуп. Уарма бла ԥырԥыруеит, уџьымшь уҟәнаҟьоит. Умшәан абааԥс, Анцәа акы иҳәахьеит. Аԥсса укәаруа, аҟәыдырԥаҩ Кәакәа лахь уцоит. Иҟоуҵоит иуалҳәақәаз. Упомидор азааигәара угәашә аҟны наҟааҟ икнауҳауеит аҽхыбаҩқәа ҩба… «Ахьаца казҿаз, аџьажә-зражәыз, абынҽаҳәыс матиказтәыз алаԥш ауп» ҳәа алаԥшҭәҳәа ҟоуҵоит, аха…
Иамыхәеит. Шьаҭанкыла ақәӡаара иалагеит. Нас улеизҟәаҿны улатәоит. Тыгә-тыгәҳәа унацәкьарақәа ушьамхы иқәукшоит, инхәыҵакшәа ушәышәуа утәоуп. «Узыршәышәуеи, уара, аԥсцәа уркыма?» – ҳәа аӡәыр уқәҿиҭуазар: «уақәшәар иудырп!» – ҳәа иоуҳәоит.
Нас угәаҵанӡа уаақәыԥсычҳаны, инҭырҳәыцааны аҭаҭын уаханы, уҩагылоит. Уҳәаа азааигәара, абас аршьынбжак иазынаԥшуа иҵауланы, аҭбаара ҩынҩажәи быжьба сантиметыр наҭаны, анышә ужуеит. Иаанхаз упомидор ашьаҭақәа ԥшьшьала, напы иамыршьыкәа иааҵхны, инаганы иужыз ажра илҭоужьуеит. Агроԥҟара ишаҳәо инақәыршәаны жәибжь литра агаз ларықәҭәаны, улахь-уџьымшь ааӡатәны амца ауужьуеит. Цқьа ибылны ианеиқәтәалак, уа иҭухыз анышә лҭажьны, бзиа икәаҳаны, еиԥшьырхаа иааурҭәуеит.
Нас уҿи-унапи бзианы иӡәӡәаны, уҽааиҭакны, удәықәлоит амшын ахь. Агроԥҟара ишаҳәо инақәыршәаны уҽыкәаба уҽышьышь, уаҳа хьаа-баа умамкәа, ушьамхы ласкәантраӡа, аҩныҟа удәықәлоит.
Амҩахь дәқьанк аҟны унымҩахыҵны, апомидор аахәаны иааугоит, асалаҭ ҟаҵаны иуфоит – ҳалалс Анцәа иуиҭааит.
Ҳусҳәарҭаҟны чара хпыҿк ҳахатәан. Сара стамадан. Дысгәалашәом аӡәы имшира азгәаҳҭон.
– Анцәа улԥха ҳаҭ, Анцәа абзиара ҟаҵа! Ауаа кашьшьы инхо-инҵуа, еибашьра ҟамло Анцәа иҟаиҵааит! – ҳәа аҵәца скит. Амҵ ԥыруазар абжьы уаҳауан.
«Виқтор Сумана-иԥа ишиҳәаз еиԥш, еиӷьнгьы ҳәашьа амам, аибашьра ҟамло, ауаа кашьшьы инхо-инҵуа Анцәа иҟаиҵааит!» – ҳәа еицҿакны аҵәца ркит. Зегьы ршьапы иқәгыланы.
– Ҳзыхшаз ҳанацәа, ҳабацәа Анцәа иныҳәааит, урҭ ирыхшаз рабиԥара дмырԥхашьо, рҵеира мшхо Анцәа иҟаиҵааит! – ҳәа аҵәца скит. Амҵ ԥыруазар абжьы уаҳауан.
«Виқтор Сумана-иԥа ишиҳәаз еиԥш, еиӷьнгьы ҳәашьа амам, абиԥара рҵеицәа идмырԥхашьо Анцәа иҟаиҵааит!» – ҳәа еицҿакны аҵәца ркит. Зегьы ршьапы иқәгылан.
– Ҳала иамбо Анцәа иныҳәааит, зыԥсы ҭаны аӡәрыҟазар рыҩнқәа ирықәшәааит! – ҳәа аҵәца скит. Амҵ ԥыруазар абжьы уаҳауан.
«Виқтор Сумана-иԥа ишиҳәаз еиԥш, еиӷьнгьы ҳәашьа амам, зыԥсы ҭаны инхаз ҳәа аӡәрыҟазар досы рыҩнаҭақәа ирықәшәааит!» – ҳәа еицҿакны аҵәца ркит. Зегьы ршьапы иқәгылан.
– Адунеи иқәу, хәыҷыжәларыс иҟоу зегьы рыԥсҭазаара гәырӷьахәны иҟало, мши-насыԥи рыманы Анцәа иҟаиҵааит! – ҳәа аҵәца скит. Амҵ ԥыруазар абжьы уаҳауан.
«Виқтор Сумана-иԥа ишиҳәаз еиԥш, еиӷьнгьы ҳәашьа амам, хәыҷыжәларыс иҟоу зегьы рразҟи рынасыԥи бзиахааит!» – ҳәа еиҿкааны аҵәца ркит. Зегьы ршьапы иқәгылан.
– Адунеи зегьынџьара аҭынчра ҟалааит. Ауаҩы ишьразы абџьар еибамгааит! – ҳәа аҵәца скит. Амҵ ԥыруазар абжьы уаҳауан.
«Виқтор Сумана-иԥа иеиԥш, еиӷьнгьы ҳәашьа амам, ауаҩы ишьразы абџьар еибамго, адунеи аҭынчра ҟалааит!» – ҳәа еицҿакны аҵәца ркит. Зегьы ршьапы иқәгылан.
Ачара хҳаркәшон.
«Уаха абра ҳчара еиҿкааны, иԥшӡаны, ихааны имҩаԥызгаз, аныҳәаҿақәа рыла ауаҩы дзааӡаша ажәа ҟәышқәа, ажәа, ԥшаахқәа, ажәаԥҟа ссирқәа ҳазҳәаз ҳ-тамада Виқтор Сумана-иԥа Анцәа шәиныҳәааит, шәҳагымзааит! Еҳ, шәара шәеиԥш аҵеицәа бзиахәқәа даҽа аӡәыкҩыџьак рыдамхаргьы ҳ-Аԥсны иазкашәазҭгьы изакә разҟызи ажәлар ирымазаауаз!!» – ҳәа еицҿакны аҵәца ркит. Амҵ ԥыруазар абжьы уаҳауан. Зегьы ршьапԥынҵақәа ирықәгылан.
Зымшира азгәаҳҭоз дшысныҳәарыз шысхашҭыз уаҩы «изгәамҭаӡеит».
ԥыҭрак ашьҭахь, дарбан сгәалашәом, аха ҳусҳәарҭаҟны даҽаӡәы имшира азгәаҳҭон. Сара стамадан.
– Анцәа улԥха ҳаҭ, Анцәа абзиара ҟаҵа, абас амширақәа азгәаҳҭаларада, ачарақәа ҳархатәарада хьаа-баа ҳамамкәа Анцәа ҳҟаиҵааит! – ҳәа аҵәца скит. Зегьы еилашьшьы итәаны, рхы рықәыԥс, ахаԥыҳәа акрырфон.
– Ажәлар дуӡӡа Анцәа иныҳәааит, еибашьра Анцәа иҟоумҵан! – ҳәа инеиҵыхны ажәа ҳәаны, аҵәца скит.
Сара исҳәаз, сара исаҳаит. Ашьхаҵә ангыло еиԥш, ауу рыхгон, иштәаз иаханы аҵәцақәа ржәуан.
– Абра итәоу зегьы снапсыргәыҵа хәыц ықәу аҳа, ҳәа сшәи-ԥшьины аҵәца скит. Ҭыӷьӡаа реиԥш еилан.
Ааи, аԥаса, санеиҳабыз акәызҭгьы сабиц…
Ашьтәажьы бзиа избоит сара, аха… Аха зысҳәо ԥыхьатәи, ажәытә аџьмақәа ргьама акәӡам иахьатәи аџьмақәа иргьамоу. Уи зынӡак даҽакуп. Убри азакәхап иахьа рыхәқәагьы… Ҟҳы!..
Лакәуп дара рыҿиашьа, рызҳашьа. Амала, рбара каамеҭгәышьоуп акәымзар. Шьтәак лкажьны иушьыр, мызнаҟьак аџьма шшафҩы лаҳалаҳа уҩны иҩныҵӡом, умӡырха иқәҵӡом, угәы ҭәы, ухы ҭәы уҟоуп.
Иалоухи, ҳара абензин фҩы ҳалҟьо ақалақь аҟны ҳанхоит, унаҳәыр: пи, пиип – амашьына, уааҳәыр пи, пиип – амашьына! Аџьма ара иабануҵагәышьои... Аџьма акәым ҩкәтарцынак ҳамоуп, ахәшырб иаган, рыла ахьҭоу убом, рхы ахьыргара рыздыруам.
Ашьха ашьапаҟны инхоз суак аԥсаса маҷымкәа иман. Иара дақәыршаҳаҭны, ҩ-џьмахьак аахәаны, иганы ирыласҵеит: иҿиалааит, аныҳәақәа рзы хәыда-ԥсада аџьмажьы…
Шәымшьыцын. Шәаргьы уак, ҭынхак ақыҭа анаӡара аԥсаса змоу дшәымамкәа шәыҟам, ус ҟашәҵа. Дара, ишаҳҳәаз еиԥш, шәақьхысҵас иҿиоит, шәаргьы хәыда-ԥсада аџьмажьы шәахатәазаап.
Аиеи. Сыџьмақәа хьон, иԥон, акака дриуан, акака. Ус, ҳзаманахәха ҳшааиуаз ԥхнык, ҳаԥсаса атрым иԥо, иҳәуа ашьха акәазара ишалаз, амш ааихәлашәит. Ашьха ус ауп ишыҟоу. Ажәҩан ԥҭак хымкәа, амра кажжы ишыԥхо мацара иахьааиз, излааиз умбаӡакәа иааимеҩ-еимаҵәоит. Ус ҟалеит абри аҽынгьы. Иааиқәылашьцеит. Нас иааҵырҵырын, абахәқәа еилагома уҳәартә убас дады-мацәыск аацәырҵит, аха… аҩсҭааҵәҟьа дшәаны быжьрабыжьҵәа дыҵанацалартә еиԥш. Ус ахысра иаҟәымҵӡо ишааиуаз, иааи аџьмақәа иаарылалан, кьоу зҳәара акы ыҟамкәа иаарылгеит – сыџьма рыцҳақәа. Рҩызцәа реиԥш рхы ааԥхьаркызҭгьы, аха… Иҟалаша хырԥашьа амам.
Иҟасҵарыз. Ма акы лкажьны ишьны «ԥсымилаҳ» ҳәа саҳәызба цырцыруа икны, ишшаԥасалаха слахатәахьазар сукәмыхшози.
Аха зегь дара роуп урҭ сыԥсы рылоуп. Даҽа ҩ-џьмахьак аахәаны иганы иԥсаса ирыласҵеит. Иҿиалааит, нас аныҳәақәа раан хәыда-ԥсада акакала ртәыҩақәа ирнкны саарыхалап.
Ҳзаманахәха ҳшааиуаз, ԥхынык ҳаԥсаса атрым иԥо, иҳәуа ашьха акәазара ишылаз, аурҭ бааԥс асит. Ула аҵәыршы ҭакызар иумбо анаҟә хылеит. Уиакәхеит. Ибалыбаҭуа ишнеиуаз атыша илҭаҳан, есс-уцозаргьы уцала… Сыџьма рыцҳа… Рҩызцәа реиԥш икәаԥӡа џьара иааикәагылазҭгьы, анаҟә
нхыҵыр, еибга-изҩыда аҭыԥ ахь иаарымцози, аха… Иҟалаша хылаԥшышьа амам.
Аха зегь дара роуп урҭ сыԥсы рылоуп. Хьачхәамаз хьақәла заманак ҟыцӡа иаахәан иаазган, илкажьны исшьит. Ишшаԥасалаха, ҭаацәала ҳаҳәызбақәа цырцыруа ҳлахатәан, ҳабз ҳқьышә иаақәшьуа иаҳфеит, иаажәит, ҳалалс Анцәа иҳаиҭааит!
– Аарҩарахт, бааԥсыла иаарҩарахт, ааи сабиц, ажәытә акәындаз шьҭа ԥсыхәак ҟаҳҵахьазаарын, аха иалаухи…
– Иҟоуҵози ажәытәан акәызар, ақәа лаушьҭуан акәу?
– Ааи, уамашәагьы иумбан, иласышьҭуан.
– Изла?
– Ацуныҳәа дсырҟаҵон, ақәагьы леиуан.
– Ацуныҳәа уажәгьы иҟарымҵо џьушьоу, инхәыҵак-аахәыҵакны иаҿуп, аха ахәшырб каҩҩы қәацкгьы лаимышьҭит, хыхь иқәтәоу.
– Уажә иҟарҵо ацуныҳәа акәу џьушьо, уи «празник урожаиа» ауп иахьӡу, уи ақәа ланашьҭӡом. Ааи, ажәытәан акәындаз сабиц, ақәа ҟәымшәышәӡа ишԥаласышьҭрыз.
– Уажәы илашьҭы уара, ус мчы уманы уҟазар.
– Иауам, уажәы исзылашьҭуам.
– Избан?!
– Аҩы ыҟаӡам, ҩыда ацуныҳәа злаҟоуҵои?
– Аҩы шԥаҟам, ҩымзар уаҳа иҟоузеи?!
– Уи аднакылом, Анцәа дыцқьаӡа хыхь дықәтәоуп. Аҩы цқьала уи, – уиҳәароуп ақәа ануиҭо. Аҩы цқьа уажәы ҳаԥхыӡгьы иалашәом, иара агьама збаргьы шьҭа сҿы иаздырӡом, егьзмадашь иара?
Изакәу жәдыруама «анонимка» Ишәыздырӡом. Уажәыҵәҟьа ишәаҳҳәоит уи закәу. «Анонимка» фатәӡам, рыжәтәӡам,
уахь азы акгьы иаԥсаӡам. Уи ганкахьала баҩхатәра дууп – шәҟәыҩҩроуп уи, аха изакәытә шәҟәыҩҩрозеи? Уи аҩразы агәымшәара, ахаҵара ӷәӷәа аҭахуп, уи зылшо дмаҷуп. Иара ҩны идәықәиҵоит аиҳабырахь, убри аҟынтә, еиҭаҳҳәахуеит, агәымшәара умазароуп. Аха ахаҵа данхаҵаха акы дацәымшәозароуп, ҳәаҭыхла дазгылозароуп аиаша. Иаҳҳәап, иугәаԥхом уара џьоукы. Урҭ ахьубо амзаатә узаауеит, аха арахь урыцәшәоит, уеиҳа амч рымоуп. Урҭ рԥаҵақәа еицаҟьоуп, ма рхылԥақәа нааны ирхарҵоит. Уи уара уеиланагоит, аха аргамаду улырҿагыланы, «еицаҟьоуп» ҳәа иуԥхьаӡо рԥаҵақәа узсом, рхылԥақәагьы узыриашом. Амықәшәатә захьӡугьы уи ауми…
Еицырдыруа афырхацәа: Аии Ҳуиҭ, Кац дызмыхәаз Уазбақь ахаҵа, Соломон Бӷажәба, Кьахь Ҳаџьараҭ, Володиа Ҳаразиа уҳәа хаҵарыла рышьҭахь игылоу уаҩӡам уара! Уимоу ҵаралагьы уагьынарԥынҵоуп. Ус анакәха умшәа-умырҳа, аӷьараҳәа улатәоит. Унаԥшы-ааԥшуеит, ашәқәеи ахышәқәеи цқьа иаркымзар, иҵырҟаца инаркны, укарандашь ақьаад инақәукуеит.
Гәеиҭаԥарак ҟамҵаӡакәа, арк ираԥгылоз ԥшькьаҿ-иԥа Манча ахаҵа уиҩызаха урҭ иуцәымӷқәоу ауаа анышә ижны иазҭаша, абахә еиҟәнажәо аиқәаҵәа рзуҩуеит.
Нас уарма напала ихуҩаалоит, мамзар хпыҿк ауатказ зынамыс зҭиуа (абзиа ҳҳәааит, аха уара иуеиԥшу аӡәы ихиҩаалоит). Ус зыҟауҵо «на всиаки случаи» ҳәа ауп.
Аҵыхәтәан ухьӡи-ужәлеи рцынхәрас «Гәымшәа» ҳәа аҵауҩыр ҟалоит, ма ус иҭԥшшаӡа инужьуеит.
Аиқәаҵәа иуҩыз уханы аиҳабырахь идәықәуҵоит, уагьԥшызаауеит уззашшыз кнаҳаны ианбаршьуа ҳәа. Ус ауп ирықәнаго!..
Унамыс иуднаҵаз ҟоуҵеит, шьҭа ақәыџьма ашьабсҭа иацрызҟьаз алым аиԥш уеиқәфырхаҵаха, ухы шьҭԥааны адәы уқәуп.
Абри ауп наукала «анонимка» захьӡугьы.
Амала, уи ашьҭахь уахынла ацәара хәыҷык иуцәуадаҩхар ауеит. Есуаха аҩсҭа итәыҩақәа қәацәӡа, ихаԥыцқәа хырџьаџьа дааухагылоит. Дуҿаԥшуа, дуҿаԥшуа мацара нас икьатеиах ԥҵәо, унҭыбӷҷаа-ҭыбӷҷаауа, духәлаччо далагоит. Ус, «маӡала ицҳауа аԥина лахьынҵацәгьа еиԥшҵәҟьа уфырхаҵоуп» – ҳәа науаҳәаны, аҟырҿҳәа уԥынҵа ақәцә днацҳаны, дныҵаба дцоит. Уара дырҩегьых уҭрысны уааԥшны, алырқача зыхьыз иеиԥш уҟаҿ-ҟаҿуа, угәы ҭыԥаны ицо уиарҭа уҩықәтәоит. Алашьцара жәпа уалаԥшуеит, ирласны ишандаз ҳәа, угәы адақәа еибарххоит. Иалухгәышьозеи ашара…
Уамашәа иубаша, аҩсҭааҵәҟьагьы «анонимка» зыҩуа диҭахызаарым.
Шәара шәшыҟоу сыздыруам, аха сара џьара хәыҷык самхажәны аҩны санааи, шьыбжьон акәзаргьы, аиарҭа саниароуп. Уаҳа ԥсыхәажәла сымаӡам, аҟаԥыҳәа ацәа аасысны сакуеит. Ҟәардәк снықәтәаргьы схы лхьыхәхәеит ауп, асаԥыџь аҵоумыргылозар иазууеи. Усҟан ари аҩны иҟоу дналагоит: «Указза аҽнышьыбжьон ушиоу аӡәы дааиргьы аҽада ҳақәымтәеи. Уааҳалатәаны иааухурԥсаар. Асҟак умжәыр иҟалозеи, мчыла аӡәыр уҿы раҳаны иҭеиҭәозма? Аҽы шгылоу ицәоит еиԥш, уштәоу уцәаз, уиарҭа ҟасҵаӡомеи. Ажәха анцәа…» – наҟ иацу шәара ижәдыруеит усгьы. Сара схырқәақәо сыштәоу наҟ сынҭанагалоит. Ус сыхәда абжьы саанрԥшуеит. Нас ашьшьыҳәа сҩагыланы ашьҭаларҭа ҳәа иҳамоу аҟны снеины, иаҳа ибзианы еилыргоу каруаҭк схәаԥӡа снагәылаиоит. Ахчы схы накьыст ауп уаҳа сҭахӡам, нас уҭахызаргьы уҳәҳәаны абзырбзан ҭырҟьа – аԥсы акыр иаҳауоу? Санааԥшлакь – сшьаҵақәеи сеиқәеи шсышьам збоит аҟара ауп, сҽыртаӷаны сагәылажьуп.
Нас ашьыжь лҿы ааӡәӡәаны дналагоит… Хымш, ԥшьымш илхыԥсааӡом, лҽынеиҵыхны лызхара даныцәҳалак, дааиқәтәоит.
Даҽазных? Даҽазны даҽакала сҟанаҵоит уи аҳәахша. Хәыҷык аҭаны аҩны санааилак, схәыҷқәа, сҭаацәа еибгаеизҩыда санаарылаԥшлакь, жәашықәсаҟа Сибраҟа сахганы сыҟазшәа, рыҿгәыҳәааны хәмарра-ччараха исысуеит. Усҟан «гаӡа дыччаҩуп ҳәа уҽааиқәумкуа, уахьыҟаз уҿы раҳаны мчыла иҭарҭәозма» – ҳәа дналагоит ари абзиахә.
Уи, агаӡа сидылкылозаргьы сылҭахымкәа акәӡам, ус илгәыбзыӷ бызшәоуп. Сҿы ҭыӡәӡәаа сцәажәоит, аха саҭашәымҵан, сыԥҳәыс заҵә лоуп, лыда исымагәышьада, акы лҳәаргьы… иҟасҵари, арыжәтә зжәыз иара ишиҭаху деиқәнаршәом. Сара арыцҳа соума, адау дҿарзза дызкыз иара ауп рҳәоит. Уи аҳәсақәа ирыздыруам, мчыла уҿы раҳаны аӡәыр иҭеиҭәома рҳәоит. (Иаҳауеи ус акәындаз аҽыҵгагьы умоуази).
Уи иазаауеи, ҳнахатәахп ҳаишәа, акы ҳнахәап, акы ҳаахәап.
– Иаажәып даҽа акака, иахьоума абжьааԥны иаажәуеите, иахьа ныҳәами.
– Схы ҭууашәа иҟалеит, сашьышоу?!
– Ееи, изакәызеи иара, макьана иаажәхьоу акык-ҩбак роуп…
– Акык-ҩбак шԥаракәу. Уаангыл, исыԥхьаӡоит уажәы. Акы… ԥшьба-ԥшьба аажәхьеит, арахь ҩыџьа ҳауп еидтәалоу.
– Акәзааит, ԥшӡала иаажәлааит. Иҳамжәыкәа шаҟа нхо ауп зтәы ҳәатәу.
– Уааи нас, даҽа акака аажәып. Иаҳҳәои уара, шьҭа аныҳәаҿақәа нҵәеитеи?
– Иаҳҳәаша мачхәума, макьана ҩба-хԥа роуп иаажәхьоу. Сынтәатәи – 1979 шықәса адунеи ахәыҷқәа ирышықәсоуп, убарҭ рныҳәаҿа ҳкып. Нас, ус, ус аныҳәаҿақәа рхала иааиуа иалагоит.
– Уаҳа ҳзыжәуам уара…
– Иаажәхьеи макьана…
– Нас, агәылацәа ҳныҳәап.
– Ҳәара зқәым ауми…
– Сашьит ҳәа сыҟоуп.
– Изакәызеи макьана…
– Саарыкәыхшоуп ҳгәылацәа. Нын, ишԥасҭаху убарҭҵәҟьа, акыр рыхьраны иҟазар рхаҵкы быжьрабыжьҵәа сара сцааит! Иахьатәи аныҳәа ишаԥыло еиԥш, есныҳәа иааиуа игәырӷьа…гәыр…гәы…
– Изакәызеи, апластинка агәыр анаҿахо еиԥш, быбз акӡеите, башьыма? Ибзымжәуазар баангылар, мчыла бҿы раҳаны аӡәыр иҭеиҭәома.
– Аиеи, сҿы акуашәа убоит, аха макьана сашьӡом. Уара уоуп ацаблыкь еиԥш, улақәа ухагәҭа иқәыргыланы, узеиԥшроу убондаз… Ҳгәылацәа срызӡатәуп, урҭ рҵакыреи дареи еиԥхамзааит. Ҩынҩықәра нысҵыргьы шьҭа ҳгәылаԥҳәыск лгәы нсырхом. Ааи, сылаӷырӡқәагьы аауеит, ҳгәылацәа иреиӷьу иҳамада, нас ихоумҵаӡои? Удинаныс, ҳхәыҷқәа аашьҭыхны, ҽаанбзиала ҳәа аныҳәа рыдаҳныҳәалап ҳгәылацәа.
– Абыржәы, аҵхыбжьон?!.
– Иҵхабжьонзааит.
– Башьын, ибҳәо быздырӡом. Абра ԥшьшьала бхы нықәҵа. Иаҳа ибзеиӷьуп.
– Аџьџьаҳәа ҳгәылацәа инрыдаҳныҳәалар ргәы иамыхәои?
Ахәыҷы аиҵбӡа дҵәуаӡомызт, уи сара дахьысгәыдкылаз дҭаҳәахаа дыцәан. Егьырҭ ахбыџқәа еибарҟыжуа ацәа иаалхны, ран, дгыргыруа дрыбжьагыланы, иналгон.
Агәылацәа рлақәа егьа рҽыршәазаргьы ҳрызнымкылеит. Иаапкуеит акәымзар, аныҳәаз агәыла даазмышьҭуа убахьоу!
Ашьыжь ашара маҷк шагыз дааԥшит лара. Зны дӡыҩӡа аҭуан даҵаԥшуан, нас иаха илымҵасыргылаз алагьан днаныԥшылеит… лхы еимлагәа икны ҿыцха диеит. Ус диан акыр аамҭа дымқәацаӡо. Нас инеималҭәан, дқьызқьызуа аҵәуара далагеит. Лхы еиларҟаца касыла иҿаҳәан, итҟәацны ицозар акәхарын.
Ачча-ччаҳәа аҵәца азна аборжом лҭаҭәаны иналсыркит дахьиаз. Дҩахан, илжәуеит. Абар лареи сареи ҳаиднагалеижьҭеи амбатә ҵуеит, аха абас игәырмаҷгаха ӡык лжәуа сымбацызт, дрыцҳасшьан, нас наҟ сҿы насырхеит.
– Снукылар ҟамлози, иаха сҿаҳәатәха агәылацәа санрылаз!
– Ибымуитеи, иҟасҵари.
– Диида, скәашахуашәа сызҿқәаз закәыхи, арахь ашәы сшәыхуп, сқамсахуеит. Иаасгәыдҵаны сумшьуаз абааԥс…
– Арыжәтә мыжда, ҳҿы раҳаны мчыла аӡәы иҭеиҭәошәа…– ҳәаны снеин, лымшныҳәа – Март 8 лыдныҳәало, узнапык иакызар игәаӷьны егьи унапы иузамыркуа аџь лых «ашвабра» лышҟа инасырххеит…
Ааигәа аҩны санааи, аҩны иҟоу дгәырӷьаҵәа исыдныҳәало «пригласительник» ааслыркит. «Дызусҭа ари?» – сҳәан, «сыздырӡом» – лҳәеит. Агәылацәа ҳразҵаан, «иззааз шәара шәоуп, шәара ианышәзымдыр ҳара иалаадыраагәышьеи» – рҳәеит.
Ианыз аҿҳәара анааи ақыҭа, ажәлар уҳәа, иара иаҳәоз ала сҵаа-ԥшаауа снеит ачара ахьыруаз. Агәарԥ сҭалеит, ана снагылт, ара саагылт, ҟаҳ, дарбанзаалакь аӡәы «бзиала уаабеит» ҳәа аԥсшәа сеиҳәом.
«Ма ахаршә ахьыршәо снеип, уа аӡәыр сидыруазар збап» – сҳәан, саннеи атазҳәа иаасысын 10-10 ицоз ҩба ҟаԥшь-ҟаԥшьӡа иаасымыркәыцәит хпыҿк ауатка ҳәа.
Сқьышә нарыцқьа-аарыцқьаны, сџьыба снапы ҭарӷәӷәа (шьҭа изҭасырӷәӷәагәышьои) џьоукы сынрылагылеит.
Аҽада сақәтәеит, аԥшәмацәеи сареи ҳаибазымдырӡакәа сцар…
Ус, ара акатаҳәа илеи-ҩеиқәоз маҵуҩык «ара уааскьеишь» – сҳәан, аанда дадсырӷәӷәалан сизҵааит: «абра аԥшәымас иҟоу дысурбар сҭахын» ҳәа.
– Сара соуп аԥшәма, изхуҳәаазеи? – иҳәеит деиҿамсӡакәа.
– Сара судыруоу?! – сизҵааит.
– Мап, ухаҵкы сцеит! – иҳәеит.
– Саргьы усыздырӡом! – сҳәан, снагьежьны аҩныҟа иҩықәсыршәит.
Еицәоу сықәнагоит, еилыскаарауааз.
Дыццакуа ақалақь далсны днеиуан сҩызак. (Ишәҭахызаргьы ихьӡ шәасҳәоит, амала, шәҿы иааҭыхны аӡәы иашәымҳәан. Никәа иоуп). Аиеи, дыҩуа дышцоз имахцә нҭарс дааныскылеит:
– Узыргәаҟуазеи, уанаџьалбеит, уабацо ас шьыжьшаанӡа, изузгьы ифеит – изымузгьы… Ари апарк аҟны маҷк ҳаԥсы ааиҭаҳкып, – сҳәан, дҿарҵәиаауа дласыртәеит.
– Усҟәаҵ абааԥс, стәо сыҟоума, иахьатәиала сымнеиӡацтеи, арахь ишубо сшьапқәа хтит.
– Иабыку уахьымнеиц, ируеи ушьапқәа?! – слаишьклаԥшит. – Изакәи, ҵиҵу ҟарҵошәа ушьацәкьарақәа арахь икылԥшуа збаӡомеи?..
– Ирзууеи, арҭ Аҟәа иаасхәаз роуп, амбатә рхыргахьеит. Жәаха мшы ирықәуп, уаҳа ирылуршои… Арҭ ракәым… Сара есышьыжь «Н» аконтораҟны снеины ааҵра снавагылоит. Нанҳәа аухаз х-мҩак ахьеихагылоу инеины ишыӡырҩуа еиԥш, слымҳақәа кыдҵаны даара акыраамҭа сӡырҩуеит. Нас сусурахь сҿынасхоит. Соужь абааԥс, сагурхоит. Соужь!.. – иҽсымпыҵижәауеит, аха анцәа дысзырбаз ҳәа амаркаџьы еиԥш силаԥсны дыскуп, ак иасҳәақәар сҭахны.
– «Н» аконтора ҳәа узҿу ахьӡ нҭкааны изумҳәои, узацәшәои?
– Иабаҭаху уи аҳәара, ушьҭан урҭ ираҳар ихьымӡӷыршьар ҟалоит, ишакәым ргәы иасыр ауеит. Уи сара исыхәарҭаӡам. Ишысымҳәо ҳәа уқәы, нас иуасҳәоит.
– Сыԥсцәа ирымаҿуп!
– Ус акәзар иуасҳәоит. Ахәҳахәҭҩцәа рхы ахьеиларсу аконтора ауп сызҿу, амала, исҳәахьоу, уҿы иааҭыхны аӡәы иаумҳәан.
– Ҟоҳ, иухьи уара, исҳәом сҳәеит. Аԥсыӡ иаҳәараҳа исҳәом. Нас уа унеины уразҵаауама: «импортныи ашьаҵатәқәа шәзаанагама?» ҳәа.
– Ҳаи џьушьҭ! Уразҵаар ргәы ҭыӷьӷьаа, аҷҷаҳәа иаауарҳәара иҟоуп…
– Еилкаашьас иоуҭои?
– Ишысҳәаз еиԥш, ашьшьыҳәа снеины рконтора ааҵра снавагылоит. Иаҳа иҟьаҟьашәа иҟоу сарма лымҳа аҭӡамц инадҵаны сгылоуп, сгылоуп сӡыҩӡа. Ҭынчроуп, иаҳҳәап, акгьы саҳаӡом. Сшьапы ҩҵыркьакьаны, сызлак ала сынцәыҵыԥшшәа ахышә сынкылаԥшуеит. Иаҳҳәап, зегьы рхы рықәырԥсны аусура иаҿуп (иаацәнымхааит). Иахьагьы сла ажьа амкит ауп, луанытә саақәыԥ-сычҳаны, сусурахь сцоит. Абас иахьа, абас уаҵәы, абас есымша. Знымзарзны жәҩангәашәԥхьара шԥасзыҟамлари ҳәа агәыӷра сымоуп.
– Иџьашьатәуп, иџьашьатәы!!! Ас маӡала еилукаараны иҟоузеи?!
– Уи мариаӡоуп, убаашәт.
– Изла?!
– ԥҭацк ажәҩан ихымкәа, амра кажжы ианԥхо ақәа леиуама?
– Исмаҳацт.
– Идды-мацәысны, аԥҭа еиқәарақәа еилауаҭыруа ианхалалак?
– Уи атәы хазуп.
– Нас убасҵәҟьоуп араҟагьы ишыҟоу. Аконтора аусзуҩцәа аӷьал-пал рыманы, ҭаӷьӡаа реиԥш, аӡәиаӡәи еибакны рылақәа ҭибахуазар – иаанагеит ауп анҭ.
– «Анҭ» закәи?
– «Импортныи» ашьаҵақәа, атауар бзиақәа. Нас ушзахәо уҩ адәқьанқәа рахь. Аконтора аусзуҩцәеи, урҭ руацәеи рҭынхацәеи (ацгәы еиқәаҵәа зыбжьысша) иаарцәынхо уахь
идәықәырҵоит. Адәқьан усзуҩи уареи шәеимабзиазар, ма маҷк анҭ «аилашьқьыраақәа» наваршьқьраашәа иџьыба (амца зҭалаша) иузҭаҵар, шьыжьы угылан уҽан ҽаба аҵоукит ауп. Ус анузыҟамҵа хшыҳәара инеины измоукәа игьежьыз иеиԥш, ухьагәгәа аҩныҟа уцоит.
– Ани «аилшьқьыраа» ҳәа узҿу арбану?
– Убриҵәҟьа шԥоузымдыруа, ажәҩан уалҩрны улеима уара? Уи захьӡу умбои, зегьы зҿыԥсаауа, арахь аламала иуԥыхьамшәо…
– Мап, исзеилкаауам.
– Иаахтыҵәҟьаны иуасҳәап нас: анамысрӡга! Абыржәшьҭагьы иузеилымкааӡои?
– Ҳампалкгьы ҭалом, схы кәымпыл.
– А-ԥ-а-ра!
– Аа-аа, уи уҳәар, саҳаит.
– Амала, сеиҭауҳәоит, уҿы иааҭыхны аӡәы иоумҳәарц уи иарбан контороу. Мамзар, уи иҳәан, егьи иҳәан ҳәа ут-утҳәа ирыманы инықәлоит.
– Амаӡа маӡоуп, аӡәы ишԥаиасҳәо, – сҳәан, сыҿҟьаса адәқьанқәа сҩарылалеит. Аҭиҩцәа рҟны заанаҵ «аблат» ҟасҵарц.
Уасил сасцәа бзиақәак иҭааит. Асас бзиа дымшуп, бжь-насыԥк ицуп, данцо акы ныжьны дцоит. Гәылацәа ааигәас имаз Махази Синаҭи даарыԥхьан, хьақәла ҟатак лкажьны ирзишьит.
Шәақьхысҵас, аџьма ацәа лахырҵәрааны, еиҿыҟьҟьа, инага ачуан инҭарҵеит, ижәны итатаӡа, ишшаԥасалаха иааҭыргеит. Рыҳәызбақәа ҭыхны инадтәалеит.
Асасцәа ишрықәнагоз пату рықәҵаны, аԥшәмацәагьы даргьы, даҽазынгьы ҳаиқәшәандаз анаџьалбеит рҳәо, ихааӡа, еиқәгәырӷьо еидыҵит.
Адырҩаҽны шьыбжьоншәа «ххьит-чххьит» ҳәа рыхәдақәа ҭрыцқьаауа, Уасил игәашә иааҭалт Махази Синаҭи.
– Иаарҩарахеит, даара шоуроуп, – рҳәеит агәарԥ агәҭа иқәгылаз ахьаца ашәшьыра ианааҵатәа.
– Шәымшәан абааԥс, цәаакыракгьы ҟалап, шәҿы зырҟьаз акы ҭаижьп. О, бара, иаахт арҭ, акы бнаха-ааха, – иԥшәма лахь ибжьы наиргеит Уасил.
– Акәац иншәыжьыз ҭаҵа, егьырахь сара избап, – амаҵурҭа ахьынтә лыбжьы хааӡа иааҩит аԥшәмаԥҳәыс. Махаз ибз иқьышә иаақәишьит, Синаҭ аҵанӡа даақәыԥсычҳаит.
– Сцап, слыцхраап, шәыԥсы ҳахьӡароуп, – иҳәан, Уасил урҭ ашәшьыраҿы инартәаны амаҵурҭахь иҿынеихеит, иаҳәызба ҭыганы днаҿаԥшы-ааҿаԥшуа.
– Абааԥс, иуулакь, – рҳәеит даргьы, аҩада ахьаца иаҵаԥшуа ргәы ҩарханы ашәшьыра рыҽныҵажьны.
Уасил амца дахагьежьуа, аԥхӡы аҵәҵәаҳәа илҵуа акәац ижәуан. Иԥшәмаԥҳәыс лышьхәа дықәҵәиааны лыԥҳәысмусхә – лхьурӡы, лцыфа, лҵаатәы уҳәа дырҿын.
Махази Синаҭи ахәхәаҳәа аԥша рысуа аббыҳәа аҭаҭын иахо, ашәшьыраҿы ишьҭан.
Рнаҩс, адауар-аандаҟны аџьыкахыши ахрыӷи ақәырҳәҳәа, раса быцала еиҵҳәа ирҟацаны икнаҳан иахатәи рхьақәла ацәа. Уа аган аҟны, иара атәыҩақәа ырхәаны адауа иахакьакьан.
Ацәа бзиа ианҩалак, абыцақәа наҟ инкылрышәшәаны инкаԥсаны, ахрыӷ иадҩалоу кеикеиуа иаарыцқьаны, ашәшьыраҟны инкаршәны, уҳ, гәышьа ҳәа итатаӡа унықәиоит. Мамзаргьы укаруаҭ аҵаҟа инышьҭоуҵар ашьыжь уаныҩагыло иҟәымшәышәӡа ушьапқәа нылашәкәоит. (Усгьы ааҷа шьҭа иалырхуам, ажәцәеимаа амода цахьеит).
Атәыҩақәа ракәзар, цқьа ианԥшшалак, аҟаза бзиа дақәшәар, дымццакыкәа инапы иҵихыр, аԥаҭхь хәыҷқәа цырцыруа ирылҵыр ауеит.
Абас ауп аџьма шыҟоу зегь иара иалҵуеит.
Ҷит-сит дыргоит ари ахьаца иалатәоу аҵарақәа. Ахәыц иҭырфааз бӷьы еикәаҳәқәак налшәшәа-аалшәшәаны анаара
Махази Синаҭи рааигәара инкаԥсоит. Инаҳәуеит, иааҳәуеит, рыла ҭраа амаҵурҭахь иԥшуеит, «ахҵы» икажьцәоит, аҭаҭын ргәы кыднашьаауеит.
Игеит абжьы амаҵурҭахьтә. Ҳакәыхшандаз уи абжьы ҳазӡатәындаз уи абжьы, кәырбанс ҳамандаз уи абжьы. Ишԥассиру Уасил ибжьы.
Акәац ҟәымшәышәӡа ижәны, ицаӡа, ахылҩаԥсылҩа хаччыла, абысҭа еиларҵәины иуны, иацтәи арашых сыӡбал кәалыкәаџьо, асақә еиԥш аџьыкаҵәаҵәа хны, аҩы, ауатка, иацы еиԥш аԥсаҭа кыдҵара иалагахт арҭ.
– Ааи мышрақә урҭ асасцәа узаауан рқәақәра згааит, аџьымшьи асыӡбали сгәы агахьан, ԥсымилаҳ, – иҳәан иреиҳаз жьыхәҭак иаҳәызба ахыргәҳәа инаирхеит Махаз.
– Урҭ срыкәыхшаны быжьрабыжьҵәа сцааит! – иҳәан, икәац ҿаҵа аџьыкаҵәаҵәа иналакшаны, арашых сыӡбал инӡаакшаланы аҿынаирхеит Синаҭ.
– Ҳалалс анцәа ишәиҭааит, анарцә гатәуп, цҳакы сықәнагап, – иҳәан, «анцәа улԥха ҳаҭ» ҳәа исамсалха аҩы зҭаз аҵәца дҩахеит Уасил. Егьырҭгьы наиҿаԥшит. Нас маҷк аҟара рцәажәабжь ыҟаӡамкәа, рхы рықәырԥс «аус» руан, даара еилахан. Ашьҭахь аҩы аурыжьӡеит, аха аӷәра ақәыршәӡаны.
– Ас ашоура аныҟоу, аҩы хьшәашәа кылт-кылтҳәа ишԥацо сакәыхшахааит, – иҳәеит Махаз.
– Иуцәалаӡуеи, дад, уаханы ижәла,– наиаҭаикит Синаҭ. Иныҳәоит, иныҳәоит Махази Синаҭи рыԥсы ҭыкәкәааны, ажәауаара рибаҭом. Уасил иԥшәмаԥҳәыс, соуп зҳәо илыцназго ԥҳәыск џьара дубараны дыҟам, убас дчеиџьыкауаҩуп, дсасдкылаҩуп, убас, убас, убас…
Аԥшәма? Ауаҩы ҳалал, ауаҩ қьиа, ачеиџьыкауаҩ, ауаҩы, ауаҩы… Хыхь анцәа – ҵаҟа Уасил!
Хәылбыҽхахьан аԥшәма «дсакасанҵаны» днықәҵаны, дара рқьышәқәа ҭырқәацәааны ишеибагәӡуаз, игыргыруа агәарԥ ианҭыҵуаз.
Аџьмацәа аԥша ахәхәаҳәа иасуа адауар иахарԥан, анаҩс – атәыҩақәа.
Адырхаҽны ашьыбжьон еиԥш, Уасил иҭаҭын казармаҿы аус шиуаз: «ааи, сҭаҭын нҵәеит, адәқьан ахь ахәыҷы дсышьҭит, аха даанӡа исзычҳауам» – ҳәа иеигәышә иҟәаҟәа иқәҵаны аказарма дааҵалеит Махаз. Уи ишьҭарыххны: «Махаз дысҭахын ара дыҟоума?» ҳәа ибжьы аагеит Синаҭгьы.
Уасил арҭ игәылацәа дрыхәаԥшуа, дрыхәаԥшуа акыр дгылан, нас «Шәаала!» – иҳәан, ишьҭаргыланы амаҵурҭаҟны инеигеит. Иацы ирцәынхаз акәаци абысҭа хьшәашәеи инадтәалан, даара бзиа рқьаф ҟарҵеит. Еибак-еибашьҭуа иҩдәылҵит. Аџьмацәа аԥша ахәхәаҳәа иасуа адауар иахарԥан, анаҩс – атәыҩақәа.
Аԥшьымш раан акәын. Ахьаца амҵан Махази Синаҭи амаца иасуан (шьҭа амацагьы ааргеит). Аԥшәмаԥҳәыс дыҟаӡамызт. Уасил алҩаҵә ихарччыла, аҵықьҵықь деимсо амаҵурҭа дыҩнан, арҭ «афурҭ» рҟьон. Асас дымшуп рымҳәаҵәҟьози, урҭ ааины ианца нахыс Уасил иҩны «асас» дагхом.
– Уара абри иацы хьшәашәала ҳиртәеит, иахьа алҩа ҩнарчы дызҿу убоит, џьара ԥхак иҽазикзар ҳәа сыҟоуп, – иҳәан, имаца ашьацра инылаиршәт Махаз.
– Ыы, учеиџьыкауаҩуп, уеиԥш «дыҟаӡам» ҳәа иацы уҵаркьакьаны уажәа ҭлапҟақәа иуҳәоз башазма нас, умбои дызҿу, – имаца аҭак ноуижьит Синаҭ.
Аԥшәма бысҭак иуазар акәхап арсҟаамҭа данадхала. Амала, аиашаз, хәыҷык дадхалацәеит. Иаҳҳәеит ҳәа амла ишьуама нас арҭ, абар шьҭа шьыбжьон хыҳәҳәеит, иааижьҭеи иҵӡозеи.
«Ауаҩы дангә шәалак иҿоуҵо иалухгәышьеи. Бысҭаԥхак, бҳәаса сыӡбалк цаҳәцаҳәо, ах изакәытә ҩузеи анаџьалбеит, нас кәац цәынха-мынхақәак, кәырма-чырмақәак шԥаҟамлари анаџьалбеит. Ааи, арысҟак данадхала, хымԥада, ҳаблақәа аазырччаша акы ҳирбоит. Ицәышҳабиаӡа ҳиртәарым. Дышԥасҭаху Уасил, иаԥхьаҟа ԥсра ыҟазар анцәа сшьы».
Абас ихәыцуан, игәжәажәон аигәылацәа. Иԥшын Уасил ибжьы гәыкӡа ианбагари ҳәа. Уи еиԥшҵәыҟьа абжьы хаа змоу аӡәы адунеи дықәым. Ишԥахаау иара аџьмажьы ҳәа иҟоу – иқәынҵәааит.
«Изакәи, алҩа иҩнаббуа, дҳазгәааны имаҵурҭа амца ацреиҵама ианаџьалбеит?»
Махаз амаца касыршәуеит ҳәа инапы дҩахан, уа аҳауаҟны иаанхеит. Аҩыџьагьы шьҭууааны амаҵурҭахь еихеит, Уасил дыҩдәылҵны: «шәааи» сҳәоит ҳәа иҿы анааихих.
Абысҭа ҿахрақәа былгьа-былгьаӡа, алҩаҵә рхылыззо, акәырма чаԥа аџьыкаҵәаҵәа ршьшьи абжьеи наҵаҭәаны, абҳәаса сыӡбал ахәысхәа хыххыланы…
Арҭ ирхылҵуаз афҩы лаҳалаҳауа, инықәҵәиаа-аақәҵәиааны, аҵәцақәа ирҭыԥхаауа ирҭоу инӡаакәыркәырны, Махази Синаҭи рыԥсы аманы ицон. Уасил џьоукы-џьоукы реиԥш, акәац еиқәырццакны изыфаӡом «игәахшәоит». Убри азы ауп иара уажәы ибысҭа изагәылоу зҿыгҳара бзиоу, ахәша злжжуа ашә, нас – аџьымшьы, аџыш уҳәа.
Акы, ҩба, хԥа… жәаба… жәохә – шаҟа ужәри, иарҭеит, аха иарҭаӡеит. Акәырмачаԥа рҳәеит ҳәа, рнацәахы адкыланы, иакәыхшаны акәын ишырфоз ,арҭ агәылацәа.
Уара уарбан, сара сарбан ҳәа аӡәиаӡәи еизҵаауа аҟнынӡа ианнеи, иҩагылан рызхараҵәҟьа еибагәӡит. Еиԥымхааит, еидажәлааит…
Аҳаҭарчқәа реиԥш, рымгәацәақәа пахә-пахәӡа, иҟасҟасо ҩыла иҭәын. Ахьақәла ацәа ахькнаҳаз ианнавала иаагылеит. Иҟаӡамызт иара. Атәыҩақәа рымацара ихахаӡа икнаҳан.
Икылкааны иԥшуан уахь, изазамазо игыланы. Аха ацәа аҭыԥ ҭыԥшша иҟан.
– Шәызԥшуеи? Макьана ҳшәо ҳаҟам, уаҵәазы атәыҩақәа ҳамоуп, – иҳәеит аԥшәма.
Исасцәа дрыгәҭасуа, иргәагәо наҟ агәарԥ иҭигеит. «Ыҟ-чыҟ», ус акәҵәҟьами, уаҵәгьы ҳаап нас, ҳааукәхшоуп, Уасил», – рҳәан, инеидаҳало амҩаду иныбжьалеит.
«Ацәыхь-цәыхьҳәа асаркьа ԥҽыхала ацәа ахәы карффа исауа, аҷҷа-аҷҷаҳәа уи ахәы амца иақәыԥсаны ибылуа, нас аӡыршы иӡааҵаны икеикеиуа иӡәӡәауа, ирқьҭа-шәырқьҭо иҟаҵауа, инага аишәа инықәҵауа, ахәырҭ-хәырҭҳәа ҳәызба ҵарыла иххны, аӡыршы инҭаԥсауа, ахәараҳәа ижәуа, уи
иҷыгәӡа иаалҵуа – акәырма...» – абас дҟәындҟәындуа ашәшьырахь днеиуан Уасил.
Нас Махази Синаҭи, ирызкны, иашәаны ақыҭа ирылалеит:
Аџьмацәа жәны итатаӡа,
Аҵыхәа акәзар иԥаҟьаӡа,
Хыжәлас ианырзыҟаиҵа,
Иасны рыԥсаҭа кыдырҵон…
Зегь дара роуп, мышкымзар-мышкы уи сақәӡуеит сара.
Зегьы зхароу, инҭакны иаахҵәаны алақәа инрымҵадыршәша – сымпахьшь хәыҷы – имбаӡо ауп. Иҭахҵәазаргьы иаангылап ҳәа сыҟам. Хса лыбз анҭахырҵәа: «Зегь акоуп иаҳәац – аҳәоит», – лҳәон еиԥш, аиашазы, сахәаҵәҟьом, каамеҭуп иҟанаҵо. Ижәбап, уи сақәымӡуазар зны. Иҟаԥшьӡа, иҳәаҭҳәаҭуа, абри ахәыҷинӡараҵәҟьа аҵкьыс сзаиааиуам сара.
Иауази иараби, сҷыгәӡа, хар сымаӡамкәа сшааиуаз иаасызнаузи иаха, исымаӡамкәа иаасымысхааит!
Абар хаха слыцныҟәахьан Маша – аԥсшьаҩԥҳәыс. Иласҳәахьан лыблақәа шыԥшӡоу, лӡара (уи хәыҷык имгәлыҿшәа иҟан аха…) лыхцәы акәзар (уи лара илтәгәышьаӡамызт, аха…) шьахәлаҵәҟьа ишылнаало азгәасҭахьан. Лныҟәашәа? Уи аҩыза аныҟәашәа змоу, «вообшье» сара схы здыруа сҟалеижьҭеи, ара Пицунда даанамгаӡацт. Абас ҳаҟәбаҟәшәо ҳаицын, сусқәагьы шьҭа анцәа иҳәар ишԥабзиамхари уҳәаратәа иҟан. Аха иаха, алақәа ирфаратәа, иаасызнаузи. Ахәылԥаз ауп ари аныҟала. Иаха ахәылԥаз. Лареи сареи ҳаибаркараны, аԥхӡы наԥхьаҳәо ҳкәашаны ҳаалгеит. Амузыка нҵәеит, ауаа еимпуеит, рыҩныҟақәа рахь ицоит, аха зегьыҵәҟьа цом аҩныҟа. Ари Пицундатәи арԥарцәа ус, шамахамзар, иаарласны аҩныҟа иузышьҭуам, урҭ асасцәа
цқьа пату рықәырҵароуп. Убырҭ среиуоуп саргьы. Ԥыҭҩык аҟәарахьы ицеит. Ԥыҭҩык ара еиԥынчыла иҟоу амзара ҳныҵалеит. Амзаша афҩы, амшын ҵаа афҩы, Маша лдохь фҩы, сара суаткафҩы уҳәа зегь ааилалан сыблахаҵ гьежьны агәызҳәа лара слыдҳаларц аԥсык ауп исыгу. Лармарахь ала лыжәҩа саҵагыланы (лашьцами дкаҳар ҳәа сшәоит), ԥшьаала, анҭ аԥсаҵла дуқәа ҳнарыҵалеит.
Уажәы абра дысзахыгар, знызаҵәык абарҭ ах-ҵла дуқәак дсызрывгар нас анцәа акы иҳәахьазар ҟаларын, аха… Ларгьы дҿыҟаԥшьааӡа илсыржәыз ахәыҷы лҿықәлан маҷк лгәы ааԥшқахазшәа дыҟоуп. Акыр лҽаасыдрыӷәӷәаланы дныҟәошәа збоит. Амза гьагьаӡа иҩеиуеит, ишеишеиуа аԥсақәа рхагәҭаҵәҟьа иқәгылоуп. Аа, абар арҭ аҵлақәа ҳахьрывалаз. Дсызрывгарушь, даҽа маҷӡак, даҽа хәыҷӡак абааԥс. Опаа. Алиас ицә еиԥш, ауарчанра лымоуп аригьы. Адыхҳәа ари аҭыԥ аҟны данааи даангылт. Ус ҿаҭахьас илықәзар акәхап. Иҵҩааит арҭ аҵлақәа! Асы ихнарҩааит арҭ аҵлақәа!!! Даангылт дџыхӡа. Исымҳәеи, мшәан, ақәыџьмақәа зыӷрыхаша Алиас ицә Џьорка ахаҭа-ԥсаҭа. Уи аффаҳәа ицәаӷәо, ицәаӷәо ишнеиуа акәымкәа ҩахьхьи ачықь ахьгылоу ахаҵәирҭаҟны ианҩеилак, амарџьа шьҭа уаангыл ҳәа ақәҿырҭызшәа, уа иадырсызшәа иџыхӡа иаанхоит.
Нас уи анарқәацаразы ҩба-хԥа фырмахьц аҭаххон, аха Маша лзы фырмахьцла иамуазар акәхап.
Ишыҟалац еиԥш, аԥсашьапқәа иреиҳаз акы лышьҭахь ала даадгылеит. Шьҭа уа ҳгәыдеибакылалоит, ҳаибарххалоит, нас лыԥсшьарҭа ҩнаҿ днаган, схьагәгәа аҩныҟа саагьежьуеит. Уи азыҳәа, лара илымазааит, сара исҭахӡам.
Анцәа иишаз ауаа хьамԥшӡакәа, аԥссы икәаруа ишиашоу наҟ абнара агәы, аԥсара ажәпарахь инылашьшь ицоит. Ари исымаӡамкәа иаасымсхыша, сыҩнапык аасгәыҵаԥсаны илатәаша, абарҭ ах-ԥсаҵлак дысзырхыгом, иауам. Уаҳа иласҳәарыз анысзымдыр «аа, абааԥс аԥса каҳауеит, бласы, бадҵ!» – сҳәан, арахь абнарахь сааиҭаԥеит, аха нас иҟалаз анылдыр, лыжә аҵша ариизшәа акыркыр дааччеит, деиҭанадгылеит (цәгьала дадызгааит).
Схы кьаҳәхарц акгьы сыгым наҟ абнеилачырахь сшыԥшуаз. Цәгьала бзиа избоит абна. Аха ашьа лҿыҵааит Маша илуамеи, ҳазхара ҳныламԥш-ааламԥшуази. Ех, сыԥсны скьакьаӡа сықәзаргьы абыржәы лара лгәы иҭоу здыруандаз. Иуазҳәода? Иҟамлеите телевизорк, ауаҩы игәы иҭоу ҟьаҟьаӡа иаартны иузырбо. Нас акәын алакә аныҟалоз, арахь акы ҳгәы иҭоуп ҳҿы зынӡак даҽакы аҳарҳәоит.
– Баалеи бара, намыс бымазар абнахь, ишыԥшӡароу ҳамбари, – сааӷьаҵәыӷьаҵәит.
– Иҟаҳҵои уахь, абнахь, ара ҳахьыҟоугьы иабаргузеи? – дҭынчӡа аҭак ҟалҵоит.
– Излабзиоузеи ара, ауаа еилаҩеиласуа иахьыҵоу?
– Иҟасҵои уахь, сымҳәеи?
Иҟасҵо ҳәашьас иауҭагәышьои…
– Бара Маша, сыԥсыргьы сбымҵәуан, жәабаҟа шьаҿа рыдамхаргьы убрахь ҳнаскьап… Уахь иаҳа аҳауа бзиоуп, иџьбароуп, аҵарақәагьы иаҳа ашәа хааӡа, ихыркуа ирҳәоит, – аҳәеит ари сыбз.
Лкьатеиах ԥҵәо аччара далагеит лара. Дзырччои, мшәан, лыччаԥшь еиқәаҵәахааит!
– Бзыргәырӷьои?
– Исмаҳац ахьсоуҳәаз сеигәырӷьоит. Аҵарақәа, аҟармаҵыс ада, уахынла ицәоуп, уара арахь ашәа дурҳәар уҭахуп, – лҳәан, деиҟәыҷҷауа аччара далагахт. Сара сшьапқәа неиҭак-ааиҭакуа, сгылоуп.
Урҭ аҵарақәа ицәоу ицәаму, Цәыблаҟы ику, имку сара исыздыруам, иҳалмырҳәаша убахьоу. Иауазеи иара, акәатаҳәа дсыцны лҿыналхар, дылсыхәлабгарызма.
– Абан, анҭ цоит, ҳара ҳзымцари, ҳарҭ урҭ раҵкьыс ҳазлеицәеи? Ҳлашәым, ҳцыркьым, баала абааԥс, сбызӡатәуп…
– Уахь алашьцарахь ишәарҭоуп. Ари шәара шәҟны аҷкәынцәа арыжәтә рацәаны иржәуеит, нас ирнарҟаҵо рыздырӡом, – лҳәеит амыждаразы. Ааи, амыждаразы илҳәеит уи. Уи лымҳәакәа лҿахы ԥжәар акәымзи, уаҳа аринахыс иамҳәар акәымзи, аха иҟоуҵои шьҭа! Амыжда аҟәараҟны
иқәмыхәлои. Ус лымҳәазҭгьы, сара хәаша сусқәа бзиахаргьы ҟаларын. «Уахь алашьцарахь ишәарҭоуп…» лымҳәеи уара.
Нас иаацәырҵит ани. Хәарҭаԥшь змаӡам, ихҵәаны алақәа ирыҭатәуп ҳәа аԥхьан сызҿыз. Иаацәырҵит, аха узхәараны иҟоузеи... аха узхәараны иҟоузеи, аеҵә кыднаԥаауеит. Сҿы иҭамацәысуеит «ари ббоу» аҳәан, раԥхьа смахәар ашәахсҭа ианыз днахәанраԥшит. Уахык абандитцәа жәаҩык шсыкәшаз, абри ашәахсҭа раҳәызба аҭыԥ шакәу, нас раҳәызба рымхны сышрылагьежьыз, зегьы ҟәаҟәаны ахәышәтәырҭахь ишыргаз… (Ани ашәахсҭа ҳәа ҳазҿу сгәыла иаанда сахаззаны иҵәақәа «шысҭаауаз» аҵәҩан сахьахаҳаз ауп. Аҵәа бзиа избоит сара, аиҳарак лашьцаны ианҿысхуа).
Уи аҟны иаангыландаз сшәыкәмыхшози. Аӷәра ақәнаршәӡеит. Ақәԥара аспорт сахьалаз, исыхьыз аацәырнагеит нас:
– Аԥсны ачемпионразы Аҟәа сықәԥон. Исеикануаз аԥхьатәи аидысларазы, «аскораиа» даманы икаууа ахәышәтәырҭахь ицеит. Уи шыҟалаз бдыруоу? Дхахачахошәа иҿанааиха, атазҳәа сынисын дааныскылан, дҩышьҭкәыцәааны дырҳәҳәа аԥырҳәа данылкыдысҟьа илтәжәҩы ԥыххааса ицеит. Нас ари аспорт хкы аҟны амашәыр ҟаиҵар ауеит рҳәан, абокс ахь сиаргеит. Аха уахьгьы амыждаразы сиаргозаарын. Зегь уаха ара иабабасҳәари, аха усҟан, усҟан ҳәа нас ҵыԥхоуп ари аныҟала, даара амашәырқәа самхаҟаҵахьеит. Амала сара акгьы схараӡамызт, сымч иауамызт, сжьышәақәа, сдақәа еибырхханы рҭра иҭагыломызт. Қарҭ ауп иахьыҟала. Усҟан ареспублика ачемпионразы сықәгылан. Исеикануаз амшә даҩызан, ажәҩан даҵасуан, аха изыбуазеи знык инасышьҭыз акәхеит. «Сотриасение мозга» ҷыгәӡа ихьт.
– Ыы, ихы уасма?!
– Мамоу, аха… Ыы, ихы сзамысри, иара дымшәа-дмырҳа дысҿагыланы дсеисырц дааиуазар?! Бӡырҩла, азҵаарақәа нас ауп «в письменном виде». Ашьҭахь агазеҭқәагьы сыӡбахә акәымзар ӡбахә рымамызт, спатреҭқәа ҿаҿаӡа ирынҵаны ажәлар ирылан. Бара, уажәы ыҟами «уахь алашьцарахь ишәарҭоуп» ҳәа баауеит, ибыцу дбыздырӡом. Урҭ
сызныз агазеҭқәагьы аҩны исымоуп, ҽнак зегьы еидкыланы ибзаазгара сыҟоуп, бҭахызар уаҵәы иаазгоит (изакәи иаазго, иаҳәақәо закәи шьашәы иҭарблааит). Дук хара имышьҭыкәа Москва сықәгылараны сыҟоуп, уажәы атренировказы атренер дсыцҵаны абра Пицунда сааны сыҟоуп. Москваҟа саннеилак уа сыббап, – сылҿаԥшуан Маша. Даара лхы сзышьҭӡаны дысзыӡырҩуан. Нас смахәар илкыз шьышьуа, ԥшьшьала слыманы наҟ сыԥсықәара абнеилачырахь сдәықәылгалеит. Сыԥсыԥ алагаҩагара ццакцәашәа иҟалеит, сгәы акәзар иҭыԥаны ицон.
Хьырч-хьырчҳәа ҳцоит наҟ абаҳча ҳаҵашьшь, ҳхы ҳақәырԥс. Наск, автомат шәымбахьеи, иоунажьӡеит иара мыжда. Сара иахьысҭахызҵәҟьа дназган, ԥса дуӡӡак амҵан ҳнатәеит. Анцәа илԥха ҳаҭ, дыҟоуп Анцәа. Шьҭа ҳусқәа бзиахоит еҳ, Анцәа иҳәар…
Ус ҳагьынатәоны еиԥш… Мап, Анцәа дыҟаӡам. Ааи сыԥсра жәбааит Анцәа дыҟазар. Уи дыҟазар, ас сзиуамызт. Ҳнеидтәаланы, снапы аалыкәыршаны, даасгәыдсыҳәҳәалоны еиԥш (аригьы маҷк иааиқәтәеит, ари ҳәа сызҿу ижәдыруа, иҭахырҵәаша ауп.) Абри аамҭазыҵәҟьа ауп акаамеҭ аныҟала. Уаҩы иимбац акаамеҭ зыхьӡыҵәҟьаз ҟалеит. Адгьыл иҩыҵҵызшәа ҩыџьа раҳәызбақәа цырцыруа иҭҳәаны иаҳзыҭрысит. Хазы атапанчақәагьы ркуп. Шәымбои Анцәа дыҟазар?! Дыҟаӡам, уи. Сусқәа ахьыџьџьаҳәа ишааиуаз…
Уажәы иҟасҵои? Дара еиқәхаԥсы иааиуеит, ркәыбақәа ҟаԥшь-ҟаԥшьӡа снархагылааит!!! Сара акгьы сыкӡам. Аха асқәа раан ауп ахшыҩ ирласны, ирцҳафырны аус анырутәу, мамзар, уҭахеит ауп, унарцә мҩа хәхәаӡа унықәырҵоит. Сыхшыҩ аасырҵысит. Аҟаԥыҳәа иаасыӡбоит иҟаҵатәыз. Ухаҵазар ас ашәарҭа бааԥс уанҭагылоу угәы еиҭамԥароуп. Згәы цаз, инасыԥгьы цеит рҳәоит. Аиеи, аҟаԥыҳәа даасгәалашәеит нахьхьи акәашарҭа аҭыԥ зыхьчоз амилиционер. Уи ԥымкрада уа дгылоуп есуаха. Аамҭа мырӡкәа, (асқәа раан аамҭа қәнагала ухы ианузамырхәа нас папанҵҟәырроуп) аӷьараҳәа слаҭрысын сыҩт иара иахь. Ани аԥсеиқәырхага
амилиционер иахь. Маша деиқәырхатәуп, сара схы агәхьаа зкыда. Зхы мацара иашьҭоу ихы акәара иҭабааит.
Амилиционер иуалԥшьа неигӡон, дыхрыӡырӡа ипост дықәгылан. «Иҟалаз абас ауп» ҳәа иасҳәеит. «Оперативла аус утәуп» – иҳәан, амца ацраҵаҵәҟьаны џьара ателефон дасит. Ак реиҳәеит, ак иарҳәеит. «Иҟоузеи абааԥс» ҳәа саниазҵаа: «Уажәыҵәҟьа зегь ҟалоит, иарбанзаалакгьы акы умшәан, ацәгьоуцәа рзоуп ҳара ҳзыҟоу, – иҳәеит, – аоперативтә гәыԥ фцырҟьашәа машьынала иаауеит, рыгьежь аԥсыԥ ааҭарчны, бензинк шаарԥшаалакь еиԥшҵәҟьа», – иҳәеит.
Нас, шьҭа ҳазцәшәои. Ҳусқәа бзиахоит.
Ус ҳашыԥшуаз «Калинка-малинка» ҳәа ашәа акаҩҳәа иҳәо аԥсара дыҵысны даауеит с-Маша!!! Ани, нахьхьи, абандитцәа рҟны…
Арыцҳара абаҟало умҳәан. Ҩыџьа аспортсменцәа есыхәылԥазы тренировка ҳасабла еиқәԥалозаарын насҭха аԥсақәа рыҵаҟа. Ишәоз иблақәа ҩба рбеит рымҳәои, убри сыхьгәышьеит. Аха иахьцалак машәырда ҳаилгагәышьазааит.
Маша наҟ дҳавсны дцаанӡа амилиционер изқәа аҟьаҟьара саҵәахуан, лара акаҩҳәа л«камалин» лыма дцон.
Инҭахырҵәааит сызқәыӡуаз сыбз!
Декабр алагамҭазы акәын. Мчыбжьы наҟьак ақалақь аҟны игәкыдшьаагаха ақәаура иаҿын. Ҳгәы нкыдгыланы иааԥнаҵәеит уи ақәа. Иахантәарак уаман иҟанаҵоз аҵх. Абжьааԥнык еиԥшмызт. Иқәаст-иӡыст, аҵых еилаҩынтуан, акалашәа илагон ажәҩан. Амшын акәзар агыгцәа ргыланы, цәгьа игәрымуан. Ҽаҩраҭагалареи аӡынреи рҽеилдыргоит рҳәоит асқәа раан.
Иаха убарҭ зегьы лахҳәаны, ашьыжь ажәҩан ӡмыжь иаҵәа кеикеиуа аҿы ӡәӡәаны, амра шеишеиуа иҩыҵаԥхеит.
Ишыдыдуашәа қәа ауам зыхьӡугьы убри акәхап. Аӡын мра даарак ихаам, аха еиҟәыҷҷауа иарлашон.
Абар, иахьа мҽышоуп, уԥсы шьа, ухы уақәиҭуп, чара-мара ҳәа џьаргьы иуаҳәаӡам. Шәыԥшы ашьхаҟа! Ҽааныбзиала, иҟәашӡа, меигӡарахда иқәнажьуеит. Риҵа? Уи ҭалаҳа изыхьчо аԥсаҵлақәа зегьы аԥҳәаҟәақәа реиԥш ихәаԥ-хәаԥӡа ауапа шкәакәақәа ршәырҵеит. Ишԥассиру аԥсабара! Абри акәзаарын иахак ажәҩан иалагоз.
Иахьа? Ажәҩан ашҵа ӡмыжь ду аҟны, аԥсразы ихәшәызар ԥҭацк узыԥшаауам ,агәыр аҵаршәзар иубоит.
Ааи, мҽышоуп иахьа. Ара ақалақь аҟны игәаҟҵәаҟуа, еилауаҭыруа амашьынақәа ирыцрыҵуа абензин фҩы гәырхынҳәыга ҳналҵны, аҩада, аӡиа џьашьахәы – Риҵаҟа ҳхы ҳархар – азамана.
Мзашала, ԥсафҩыла ҳарԥҳақәа рҽынеиҵырхп, рҽааиҵырхп, рыҽдырдап. Иҿацаӡа, иџьбараӡа аԥсҭа аҳауала ичап ахәыҷқәа. Урҭ нылагылап асы быбк, сеигәыдҵа ҟарҵап, иҩызӡа ишьҭоу асы илабылгьап, еиларжәжәап. Зегь раԥхьаӡа аӡын иаԥылап. Ааи, ҳдәықәлап.
Ҳмашьына ҿыц, ицырцыруа ицқьаӡа игылаз агараж иааҵаагеит. Аҟәарҭ ақәҷарақәа шагәыҵанакуа еиԥш, ахәыҷқәа аалгәыҵаҳәҳәаны ашьҭахьтәи атәарҭаҟны днатәеит ран. Аҷкәын ахбыџ сара даасыватәеит.
Ахьышәҭҳәа ҳнаҵаҟьеит ҳхы рханы. Ахәырхәырҳәа архәарсҭақәа ҳрываҵәиаауеит. Риҵа џьашьахәы амҩа ҳануп. Ҳарӷьарахь ала Бзыԥ аӡиас анаҟә хшьшьыла, иқәԥақәсуа илеиуеит. Уи аԥаҩқәа рҟны изхагылоу аԥса дуқәа ирықәырҩы илеиуа асы абақ-чақҳәа ианӡааҳалалакь аӡы ацԥхьқәа дәықәнаҵоит, нас иҿыӡҭаауа, маҷмаҷ илӡаашьшьыло аҿыланахоит. Ҵәит-ҵәит дыргоит наҟааҟ аӡиас ихԥрааланы ицо аҵысӷрақәа. Ҿықә-ҿықә рымшуп аиқәарақәа ирхәыҵԥраауа ардәынақәа. Арахәыц иахоушәа еиварыԥх кәатақәакгьы ниаҟьа-ааиаҟьоит. Абар асы аҳәалыҳәа иахьауаз ҳааит. Рыҷырҷырыбжьы каамеҭуп ашьҭахь иҭатәоу ахәыҷқәа, асы
иаҿыгәҳәаауеит. Асы, асы, асы, иаанкыл амашьына. Ҳдәықәҵа шьҭа. еиҭаанкыл, ара иаҳа асы рацәоуп. Ҳалбаауеит, ибахӡа икажьу асы ҳалахәмаруеит, дырҩегьых ԥхьаҟа.
Ҳхахьы ахра кнаҳақәа цыҩцыҩуа ҳнарҿаԥшуеит, еимагыланы асы леиуеит, илеиуеит иааҟәымҵӡакәа асы. Ишԥассиру аԥсабара! Ҳмашьына алахьсаркьа арыцқьага ашыҩ-сыҩҳәа асы-иӷ ԥсаҟьаны анахь иаршәуеит, арахь иаршәуеит. «Жигули» шьабсҭашәа ауп ишцо. Асалон ҳҭаԥхаӡа ҳҭатәоуп. Ахәыҷқәа аҵар ирызкны ҷырҷырҳәа шәак рҳәоит, ирҳәоит иааҟәымҵӡакәа, ргәы еиҟәыҷҷауа. Абыржәы сааҭк аԥхьаҟа ҳаазлыҵыз ақалақь ацәаакыра, аӡымҟатар алыжжуан, абензин фҩы алҟьон. Ара?
Ашьха ҳарак амҩаҟны, аԥсыӡ фҩқәа хааӡа, асы бахҵәаӡа, аҳәалы-ҳәалыҳәа илеиуеит. Аа, абыржәыҵәҟьа ажәҩақәа ҳауеит, ҳмашьына ҳанҭыԥрааны, хыхь асырҳәы аузыжьуа аԥҭақәа рахь ҳхаууала ҳцарц ҳаҟоуп, абар, абар ажәҩақәа ҳаухьеит, шьҭа ҳҭыԥраауеит. Ари аҳәалы-ҳәлыҳәа илеиуа асы аазышьҭуа аԥҭақәа рҟны ҳнеины иаабароуп, абас ирԥшӡаны, иркәымпылны асы ҟаҵашьас иарҭо, нас иԥсаҟьаны ишдәықәрҵо. Абан ҵәит, ҵәит, ҳәа ҵысӷрак ҵәҩанҵәыҟа иахьцо, ҳаргьы убри ҳашьҭалоит абыржәыҵәҟьа.
Ус… Шәгәы иаанагои? Бзиа нагӡа збахьада усгьы… Архәарсҭаҟны ҳахьааваҵәиҵәҟьаз «шәрр» аргеит ани… амашьынаныҟәцаҩцәа ҳаԥсы ҳаԥсынҵры – ахылԥа ҟаԥшь. Аспидометр снахәаԥшит, ҩынҩиажәа километр унарбоит, нас иҟаҳҵеи нҵәарас? Ҳанивсын, ԥшьшьала арыӷьарахь ала амашьына ырлацәҟәысуа иааныскылеит. Асаркьа саныԥшыло, сышьҭахьҟа сыԥшуеит. Иара илабаӷра хәыҷы ыркәаталеиуа, аббыҳәа аҭаҭын дахо дгылоуп. Баӷыр иеиԥш дкьаҿпаӷәӡа, ихы иаҭәашьангьы афырҳәа иҿааихомеи. Ачҳара ауаҩы имазар бзиоуп ианакәызаалак, сгылоуп саргьы сыҽмырҵысӡакәа Ахәыҷқәа ӷьаҵәыӷьаҵәуеит: «амилициа ҳзикзеи, иҟоуҵазеи папа» ҳәа. Аиҵбӡа, уажәраанӡа асы еигәырӷьаны згәы ҭыҷҷаауа ҿааихак ҟазымҵоз акьажыҳәа илеималҭәеит. Ари лакәзар: «Уҩҭымҵуа уара, иара дмааиӡаргьы ара угылазаауама, иара иоуп азакәан знапаҟны иҟоу», – лҳәеит.
«Азакәан зегьы ҳнапаҟны иҟоуп аиаша аныҟаҳҵо» – сҳәеит. Дӷырҵлашәӡа, иацоуп аформа анишәиҵа, дҳәап-ҳәапуа, асы дылҳәазо дааҳадгылан: «Удокументқәа сырбеишь!» – иҳәеит, уаҳа мшыбзиа, хәылабзиа ҳәа акгьы ыҟаӡамкәа. Инеисыркит, аха акы рхиҳәаауа иҟам, ахы рылымҟьо еиқәшәоуп.
– Аҭарчеи ааугозма, иуаашьозеи, амш зеиԥшроу умбаӡои, ҳара ҳзы егьаурым, аха уҭаацәа, ухәыҷқәа иҭатәоу умбаӡои? – сыҷкәын иқәла, зԥынҵа макьана цқьа аԥссашьа ззымдыруа, уажәы сырҟәышра далагеит.
– Ана ахаҵәирсҭаҟны ҩыниажәижәаба километр ҳәа ианыз умбаӡеи, иахьа мҽышами, иаҭаны уҟазаап, – иҳәеит (аҭаразгьы сара избагәышьап, аха, аԥсҟы аныскым ауп).
– Сахьымӡаӡацт, еибгала ҳзыгьежьыр уигьы саламгашеи, сара уажәтәиала «нарушениа» ҳәа акгьы ҟасымҵаӡеит. Бымҵәуан, бара бзырҵәуеи, Сыҷына, ари ҳаишьыр ҳәа бшәома? – ахәыҷы даҳзыршәыкьуам. Арахь ари баӷыр ҳауижьуам. Иабаҟоу асы ԥала-ԥала алеира, иабаҟоу аҵарақәа, Бзыԥ аӡиас хшьшьыла, Риҵа бзиахә, зегьы-зегьы ирхәашьуеит ари. – «Нарушение» ҟоуҵоу иҟоумҵоу уи ҳара иаадырп, уара ҳаумазҵааит. («уара» ҳәоуп ишсеиҳәо). Усҿаҭәҳәеи! – иҳәан, аӡыс ҿааӡага еиԥш илахь мыгәӡа иаасҿеикит.
Иҟасҵози сиҿа… мамоу уи шәгәы иаанагаз акәӡам, амала, уи акәгәышьан ихәҭаз иара, аха… Аинспеқторцәа ҳамбацкәа, аха ас убахьоу. Аиеи сиҿа… сиҿаҭәҳәеит. «Дырҩегь» – иҳәан, сеиҭеиҿаҭәҳәеит, дпаӷәӡа дсымҵагылоуп.
Нас иԥынҵа ырҵәины, абрахь аҩада асы злаауала ирхеит, дныфҩышәа-фҩышәеит, ацә хылтыҿқәак акы ҟарҵалоит еиԥш.
Акгьы изеилмыргеит. Нас ԥшьшьала иџьыба дынҭалан ҵәыцак ааҭиган: «Абри уҭаҭәҳәеишь, акалақәашәа узбоит» – иҳәан, сқьышә инаганы инадигәалт. «Аа, папа иумжәын, иумжәын, ҳаныгьежьлак иужәып, уанӡа ичҳа» ҳәа дааӷьаҵәыӷьаҵәит ԥыхьа иҳазмыршәыкьуаз Сыҷына. Ҵәит аргеит ҵысӷрак, ирԥсаҟьаӡаны иоунажьуеит асы, абахә цыҩцыҩқәа ҳарҿаԥшуеит, ила асыӷра амбааите ҳзықәшәеи. Наҟ ҳауимыжьуа! Сҭаҭәҳәеит иаҵәца знык, ҩынтә, хынтә, аха ҳампалкгьы аҳәом.
– Абри змааноузеи, ма иара аҵәца еиқәшәаму, – иҳәан, иҽеиԥсхарчны иара дынҭаҭәҳәеит аҵәца. Ауатка аӷьфҩы ахылҩ-ԥсылҩ ҩеи иҩҭачит. – Еиқәшәоупеи нас уара уҟны изыснамырбои? – иҳәан, илақәа абыжьхыршырҭа иқәыргыланы дҩасҿаԥшит… Нас дҟаԥшьӡа дааицрашәеит.
Абзиара ҳҳәааит, аха ас аныҟалогьы ыҟоуп…
Иркаланы, иахәҭагәышьан, аха исычҳаит, схаԥыц еихарӷәӷәаны.
Риҵа аӡиа агәы еиҩырффо аглиссер ҳақәтәаны ҳнеиуан, аҳәалыҳәа асы ауан, акәатақәа хԥраалон ари аӡиа, ахәыҷқәа рыҷырҷырбжьы ҳахәомызт.
Ашьхыҵә ангыло еиԥш зшыкьбжь гоз Ахәҵа ақыҭан чарак аҿы ҳнанагеит ԥхны мышык азы. Алабз хәатәуеит анырҳәо иамшын. Ас ачара аурагьы каамеҭгәышьоуп. Иуфои, иужәуеи амцашоураха. Акәац акәзар амҵ аасны иркуеит, абӷьы зҿататоу махә-чымахәқәак кны ашыҩ-сыҩҳәа иҟьо уахагылазароуп. Ԥсеивгарак анааҟоуҵа нас урҭ «абзиахәқәа» нахапапоит, ус ирыдуп. Даргьы маашьарада, намыс цқьала инаргӡоит уи руалԥшьа.
Амаҵуҩцәа рымпахьшь-цәашь еиҩырҿақәа гьалгьало рмаҟақәа ирыдҳәаланы, еилабаа-еилаԥсы, аԥхӡы ргәыҵаш ар рчуанқәа хыргыланы, афақь хартәаланы амаҵ руеит. Ируеит, ируеит, аха узыхәои, аутәы нҵәара ақәӡам. Рнаҩс ҵәҩанқәак наҵаргыланы, еивҵаԥсаны иқәырҵаз аӷәқәа ирықәжьуп абыржәы ижәны иааҭырхыз акәац, ахылҩаԥсылҩа ахҟьо. Џьоукы абжьынҵ кны иавагьежьуеит, амҵқәа ирзыҭрысуа. Хазы агәараҳәа акәацқәа жәуа иҭажьуп. Бысҭақәак анаара ихарпапаны еивагылоуп, урҭ рымцақәа аадырмаҷит. Алҩа ирхылшәшәо еилагьежьуа амаҵуцәа рхырҿы ааимданы, рылаӷырӡқәа ноужьны, ирхагылоу ашәырҵлақәа риаҵәара
иҩалачуеит. Хыхьынтә абжьымра цеицеи, ҵаҟантәи – алҩа. Иззымчҳаз абӷьқәагьы еиқәаҳәы-еиқәаҳәы, еиқәканӡаха иаанхоит. Даҽа хԥаҟа ар чуанқәа рбысҭа ҟьатҟьатуеит. Иҟалап ирзымхаргьы афатә иҟарҵо, иҟалап абжа аанхаргьы уи ахаан дыршьа амаӡам ари еиԥш ачарақәа раан.
Џьоукы аԥшәма илаԥш иахьыҵашәаша акы инаха-аахоит, нас џьара инцәыҵагыланы акы инахәа-аахәоит, рԥынҵақәа ҟаԥшь-ҟаԥшьӡа, аҭаҭын лҩа рхылббы. «Акы сархеи», «Уара утәы уамыхо уцәа уахааит», «Умаҭәақәа ахҭынҵаны уахьахо збааит», «Уаха дад, угәы ашша иқәжьу ԥнаҽып», – игоит амаҵуҩцәа рлафшьҭыбжьқәа. Анахь ииаҟьоит ,арахь ииаҟьоит амаҵуҩцәа џьоукы иаҭахы, иаҭахым амца инаҵхоит (амаҵ иуеит рҳәарц акәхап), џьоукы ани, агәи агәаҵәеи иачычоуп, нас ашьхыцқәа ацха ишахапапо еиԥш, уи аҽҳәаргьежь иаакәшоит.
Ус аԥшәма иҭынхацәақәак ицны дӷьаҵәыӷьаҵәуа арҭ амаҵуҩцәа рҟны даакылсуеит. Амца еилажь шаԥ-шаԥ иҽҳәаргьежьуа иркыз, аҵәҵәыреи аџьыкҵәаҵәеи еиларшьыхааны изықәҭәаз, агәаҵәа рыԥх ааҽҳәырԥаан аҩы иадкыланы, иааиз рқьышә инықәыркит, урҭ рххымшақә абри азы иааизшәа.
Аԥшәма аҵәца имкыр, дкуп ҳәоуп ишыԥхьаӡоу, нас имаҵуцәагьы даарак игәхьаа ркӡом, усҟан акы иамеиҷаҳаӡакәа иаурыжьӡоит. Иахьа абар заҟантәи «анцәа улԥха» ҳәа аҵәца икуеижьҭеи аԥшәма, икааит, ус иаҭахуп ачараҟны.
– Ахьмыӡӷ жәгар ҳәа сшәоит, абааԥс! – дналагоит нас аԥшәма хыжәлас агәаҵәа ца днацҳауа. – Ишыжәбошәа ауаа рацәахеит, арахь ашьтәқәа кьоу зҳәара акы ыҟамкәа инҳарҵәеит, аха узыхәои, агәарԥ иамкыз аџьар қазықазуа абаҳча иҵажьуп, ашьаԥа – ус. Еицлабрашәа иҟалеит акәымзар, иабасҭахыз арысҟатәи ауаа рыԥхьара, аха шьҭа исҳәои. Акәац ҳзымхар ҳәа ацәшәара ыҟоуп. Сыжәқәа ҩба ыҟоуп шәрылаԥшны, иаҳа ибзааины иҟоу, кәацла иӷәӷәоуп зышәгәахәо акы шәааха. Дара руак еимгәоуп, егьи ахш амҵуеит, – иҳәан, дыццакны ицыз има ашьаԥахь деихоит.
Ачарақәа еиқәымшәеит, аԥхын мшы каҵәаха ианроу еиханы иааит ауаа. Уажәы еижәыланы ахаршә ҭира иаҿуп. Аҭаца дзыжәлада, дыԥшӡоума, ашәа ҳәатәума икәашатәума – хьаас измада. Ахаршә, аҩы, аҩныҟа ацара. Абарҭ роуп иахьа иуснагӡатә хаданы иҟоу ачараҟны.
Ахш змыҵуаз Ҷаԥшь иақәшәеит ашьра. Шаҟаҩ ахәыҷқәа еиҵанааӡахьазеи, аха шьҭа иааит иара аамҭа, уара ишьы, сара исшьы ҳәа еимаркуеит. Ихьаҳәхьачоит. Изҭахыда ахш агәаҽаҳәа измыҵуа ажә лкажьны ашьра! Аха иҟарҵари, ахьымӡӷ азоуп ахаҵа аиқәа зишьеиҵо. Ауаа дрыԥхьеит, аԥара рымихит, аха ирҿеиҵоз акәац имоут рҳәар…
Ажә шьаҳаны икажьуп, аблақәа нҭырпжы-ааҭырпыжуа ауаа ирыхәаԥшуеит: «Ирҭахи абарҭ ауаа? Рхәыҷқәа хшла исааӡозар, хырҳагамзар ԥырхага рысымҭозар?» ҳәа. Уи аԥа хәыҷы нахьхьи аҵла ашәшьыраҿы аҵыхәа хәыҷы кәаталеиуа, аҳаскьын иаҵәара ахыцәқәа инрымцклас-аарымцкласуеит.
Ажә зшьраны иҟаз раҳәызбақәа рышьҭахь инавак-аавакуа, инаскьа-ааскьақәеит. Ҷаԥшь қьуеит, иӷызуеит ишьҭырӷәӷәа иахьырку.
– Хаҵа шәыҟами уара, ари ас икажьны ҳахәаԥшуама? Уаха еизаны уаҵәы акәу џьышәшьома, иахьоупеи ачара, – ибжьы ааиргеит амаҵуцәа реиҳабы. Ари заҳаз иаҳагьы инаскьа-ааскьеит. Ҷаԥшь акыкмацәа шәпақәа ҭчаа-ҭчаа иҟаз, ахш аарҭыжжын, инагәыҵашт иахьыҳәаԥыӡыԥуаз акәхап. Амаҵуҩцәа аҵлақәа инарывагылазгьы убап. Изҭахыда агәнаҳа аҟаҵара. Аиҵырҟәаҟәеи-ахәыҷи, арахь…
Абри аамҭазы дахьаакылҟьаз уаҩы имбаӡакәа, хаҵа нарҳак даацәырҵит. Ажә даахагылеит. Абри џьара дызбахьеит ҳәа сыҟоуп, аха иабыкәушь? Сихәаԥшуеит. Ихәда, илымҳарҭа, ихыиҿы зегьы акамаршша ахысызшәа иқәцырцыраауа иҟан. Ԥыҭк снеизааигәахан дкылкааны сиҿаԥшуеит. Ихы шлаӷәаӷәаӡа, асы ықәнаузшәа иҟоуп, арахь иуаҩыбжарагьы дымнеицт. Дабазбахьоу? Аа? Избахьоу аӡәы иоуп. Мап, башоуп, дсыздырӡом.
Иблақәа, аа, џьа дызбахьеит ари ауаҩ, аха ацәырԥшӡа даганы дышԥаҟоу мшәан?!
Ари ахаҵа дызхагылаз, еизҟьа имҵажьны иркыз аҳаиуан дахәаԥшуан. Ԥыҭк аџьа шабахьо мҩашьо, амагана аҿы еиԥш акыр иҭыфааны иҟаз иаҳәызба ду ахәықьҳәа аҭра иааҭырҵәрааны, инапсыргәыҵа инықәшь-аақәшьны, иҿы азааигәара инаганы «ух» ҳәа днаҿаҭәҳәеит. Нас блаҵарыла днахәаԥшит, аццышә еиԥш иикыз иаҳәызба цырцыр ду. Уи акәхеит, ишьҭагәаны иркыз Ҷаԥшь ахәда иныҵеикит. Аԥсы шҭоу ифашашәа зны дааҿамҟәеит. («Ишьаанӡа иԥсы иафеит, рацәа акәац агьама бзиахап шьҭа», – иҳәеит, аӡәы ибжьы нхәыҵакшәа). Ианаџьалбеит, издырӡо аӡәы иакәушәа сыҟоуп, дабазбахьоу нас? Иблақәа рҭартәашьа, ицәажәашьа, ааи, анцәа иныс џьара дшызбахьоу абри ахаҵа. Ни… Никә… Мап, уи иакәымзар ҟалап. Дызусҭахарыдашь нас абри ауаҩ?
– Фу, намыс анцәа ишәимҭааит, агыгшәыгқәа! – лҳәан, иццакуаз џьоукы рзы бысҭа ҿахрақәак згоит ҳәа зчанахқәа кны иааиуаз аԥҳәыс лԥынҵа аӡәы дынҭасызшәа днагьежьны, дпарпаруа дахьааз лҿыналхеит, зычаргә згәыҵаш ажәхьа замана ишьны иахькажьыз данынахәаԥш.
Ажә ахы хырԥа зымҩа инышьҭаҵаны, иҽыҩеиҵихит ани ацәырԥшӡа иаганы иҟаз ахаҵа. Ахәац даблызшәа деилбаҳҭ-еилабаҳҭӡа дабазбахьоу, мшәан, абри ахаҵа. Иблақәа ҳаҵҳаҵауа, ибз иқьышә иаақәшьуа, ахырхырҳәа ашьа ицоз дазԥшуан иара. Нас иаҳәызба насҭха ашьац инылшь-аалшьны ацәахыхра аҽазыҟаҵара дналагеит.
Амала, иоура, иҭбаара, иныҟәашәа, ицәажәашьа, мшәан, иара ихаҭаҵәҟьа иоуп. Иара дарбан? Никә… Мамоу, иара иакәӡам, асҵәҟьа ауаҩы дҩашьо убахьоу, изакәи аԥсҳәысҭра даганы.
Нас ари ауаҩ, «ала зшьыз итыш иҳәалоит» ҳәа шырҳәо еиԥш, имацара заҵәык длеи длахалан, махәҿала мацара ацәа лахырҵәрааны, аԥҳәыс бзиак кәтык армазеира иақәлырӡшаз аамҭа иҭагӡаны ажә еиҿыҟьҟьа, жьыхәҭа-жьыхәҭала еилыршәшәаны инаганы, уи иазкны рнаҩс игылаз аӷәы еидсала ҟьаҟьақәа инарықәижьит.
Имахәарқәа аӡы ларықәрыҽҽо ашьамшьақәа ларықәӡәӡәааны иаагәылиршәеит. Даргьы цәырҵәаны, ацәырԥшӡа иаганы иаацәырҵит.
Дабазбахьоу, иан лхы лсеит… Сынидгыланы; «Абри уара уоума?..» – сҳәар, ус ԥхашьарахап. Ашьха ԥсшьараҳәа саныҟаз қьалак аҟны исыциаз, исыцгылаз, нас сара ара ашьха сасыс сыԥхьаӡаны, дцаны ашьтәа аахәаны иааганы, ауаа ақәыршәаны исзызшьыз иакәзар сҵаар ԥхашьароуп, иакәымзаргьы ԥхашьароуп. Ашьтәа акәым акәты ззушьыз асас бзанҵы уихашҭӡом. Ҳаи, абааԥс иухьи иҳәар, аҽада сақәымтәеи. Уи шьҭа ҩышықәсаҟа ҵуазар ҟалап. Иакәушь?
Сиҟәаҵып наҟ, иакәзар иоуп, иакәымзар иакәым, сидызцалеи. Ашьаԥахь сцар, слатәаны сқьаф ҷыгәӡа иҟаҵаны, аҩныҟа сеихап. Сдәықәлеит ашьаԥахь. Аӷьалпал бжьы ашьаԥа иҵҩҩуа уршәны ажәҩан уаланаҵап. Еиханы атәара иаламгацт макьана. Алажәқәеи ҳареи ҳнеилыс-ааилысуеит. Снаԥшы-ааԥшуа агәарԥ сшықәгылаз сышьҭахьала сыжәҩа аӡәы иааникылан, снаирҳәит. Иара!
– Сузымдырт акәу, нас, Махаз? Даара иҭырҳәыцааны, икылкааҵәҟьаны усыхәаԥшуан иахьа, аха суцәҩашьазаап. Уи џьасшьаӡом сара. Ус зыхьқәо рацәаҩуп. Сыблақәа рылоуп ԥыҭҩык сызлардыруа, ԥыҭҩык сцәажәашьала зҳәаз еиԥш.
– Уара Никә…
– Ааи, сара Никәала Андыба соуп, сакәымкәа иҟьаҟьаӡа иаашеит рҳәар иабыргызеи. Уаала зны маҷк абас ҳнавалап, акы уасҳәар сҭахуп, ҳаагьежьыр сара аҭыԥ бзиаҵәҟьа узылхны, ҭынч усыртәоит. Уажәы иумбошәа ауаа цәгьа ижәпахеит, ишакәымз еилаҳаит, уанӡа маҷкгьы иааӷахап, – иҳәан, симаны сигарет цыблаахала ихҟьаз ал абаҳчара ҳныҵалеит. Амра хышәҭхьан азы, маҷк аҟара аԥсгара ыҟан. Аӡахәашәпа иқьақьаӡа ишьҭарҽыланы измаз лык ҳламҵатәеит, ҳаиҿаԥшуа. Аӡахәа рқьақьа ҟәардәра ҳазнауан.
– Шьҭа судырит, нас. Ашьха мыз наҟьак ачеиџьыка еицаҳфон уареи сареи. Уара ууаҩ қьиоуп, ууаҩы иашоуп, зхәы иаҭәҳәаны крызфақәо ауаа цқьақәа уреиуоуп, убри азын уаҳаҭыргьы бзиоуп. Уи аҟынтә амц сызуаҳәом. Абас уара уеиԥш, ԥаса сыздырқәоз уажәы сырзымдыруа цәгьаԥсышьала адәы сықәзырхаз уасҳәар сҭахуп. Уи сара аӡәгьы иасымҳәаӡацызт азы зҵара цәгьахаз акәты еиԥш, хгарҭа
сымамкәа адунеи сықәхеит. Сартәом, саргылом, сарцәом. Уи засҳәашагьы ҩыза ҽеи дсымаӡам. Ҽыԥхҭи ҽыԥхҭи еибабӷуеит ҳәа исымоу сара сҩызцәа аҵафацәа роуп. Сажәа сроур сҭахым, арахь ари иубо ар иқәжьу рыртәара ҳалагоит, аха агәаҟ дшәаҳәаҩуп ҳәа, угәы ԥысҵәагәышьашт. Аиеи, ҩба-хԥа шықәса рыҩныҵҟала субар сузымдыруа сҩашьахеит. Анцәа иоуп сзырҩашьа хыхь иқәтәоу Анцәа ду! Егьсықәнагоит уи. Уӡырҩла арахь.
Сҽеибыҭаӡаны сшизыӡырҩуагьы цқьа сыхшыҩ изысмышьҭуашәа игәы иабон, смахәар днахьысшәа дсыдҳәаҵаланы, дналагон.
– Ана ажә анысшьуаз ачанахқәа кны иааины ицаз аԥҳәыс, «фу, намыс анцәа ишәимҭааит, агыгшәыгқәа!» – зҳәаз... Махаз, хшара думоу уара? Уажәы аҳа сшықәыз аҵәахьы сиасит, аха…
– Ааи, Никәала, исымоуп ахшара.
– Изҿузеи, заанаҭс ирымозеи?
– Аӡәы амашьына ныҟәицоит егьырҭ ҩыџьа аҵарақәа ирҭоуп. Изхуҳәааи?
– Аӷьычразы ишԥаҟоу?
– Аӷьычразы шԥа?
– Аӷьычра – анапышьҭшьра. Уи рылоу?
– Мап. Уи ҳамагәышьаӡам, Анцәа иҳаҭәаимшьеит.
– Зынӡакгьы, зынӡакгьы?!
– Уи аиуа ҭаацәала, бшьҭрала ҳшьа-ҳда иалагәышьаӡам. Узазҵааи?
– Ус. Саргьы сани саби ршьа иалаз џьушьоу, махәҿала, ԥхӡашала акраазрыхуаз уаан, аха сара афацәа сырфеит умҳәозар. Џьорка еиԥш ихыркәшазар акәын исықәнагоз, аха иабаҟоу. Ҟоҳ, ирышьҭыбжьузеи иабаҟоу рҳәааит ачара уаа. Макьана ас зышьҭыбжь ҟалаз итәаны иангылалак изеиԥшрахари? Абан лажәкгьы ианамыхәаӡа авандыҷ кыдыржәазаап, иҳәҳәо ицоит. Изхысҳәаауа, шьҭралагьы ауаҩра аныҟало ыҟоуп, аха еснагь еиԥшым. Кәынта даадыруеижьҭеи «Кәынтажә» ҳәа ишьҭоуп, уаҩ дихаҵгылаӡом, арахь ихшара урыхәаԥши. Реиԥш ҳҟаландаз ҳәа ухы
рыдуныҳәалап. Бадра иеиԥш хаҵа ҳқыҭан дыҟамызт, аха ихылҵыз? Абас ауп адунеи шыҟоу.
Ишудыруа еиԥш, саб рыцҳа дыԥсит, ҵаны, иқәрагьы акыр неихьан. Иаџьал ааин даманы ицеит ҳәа ауп ауаа ишеилышәкааз, ишшәаҳаз. Мап, ус акәӡам уи ахәаша иԥсышьахаз. Џьара сизкылгоз џьышьа иаасзааимцаз ҳәа акы ыҟам, аха иамуит. Абарҭ иӷьазӷьазуа ҳазҿаԥшуа ашьхақәа узеиҭаго аҳа сара саб иҳәатәала шьаҿак ԥхьаҟа сизеиҭамгеит. Иуасымҳәеи, сани саби лабжьагас иаасарҳәоз зегьы ацигар хыблааха аӡәыр изы хәарҭара алоу аҳа сара сзы акапеи кылҵәа иаԥсамызт. Зыҵа кылҵәоу – аҳаԥшьа. Џьорка ахаҭаҵәҟьа сакәын.
Џьорка ҳәа саб цәык иман. Аҩыза авакны аффаҳәа ҳцәаӷәо ҳашнеиуа акәымкәа, Џьорка хьышьррыххо, ихьышьшьрыххо мацара, адыхҳәа иаагылон. «Ихсыркәшап сара уабацари» иҳәон сабгьы, днеины иааҵыртланы афырмахьц цаҳәцаҳәо иҩахҟьаны, ацә уаара ҳәа агәылацәа дынрылалон. Уаҳа ԥсыхәа изазымуит уи Џьорка ҟадыџь. Ҽнак, исгәалашәоит афырмахьцқәа рыла данамыхәа аигәышә рҳәҳәа азқәа илага илкыдиҵеит. Илышьамхышгылан, аӷьара илылатәеит. Уасла уҭахызар. Иԥҵәеит иеигәышә ахәы. Убасҟан еиԥш саб ичҳара хыҵны дсымбацызт, шамахамзар. Нахьхьи, аанда дналсын, аҿҿаҳәа иааимыхны, ҵәҩанк анышә ахатата иҩыҵиҳәан иаага иркылтымуа аҿааирхеит. Импыҵаԥсит ҳәа акәын сгәы иаанагоз. Аҵәҩан ақәԥҵәҵәаны наҟ инкажьны, аӷьатамақәа анааҵиртла, илеи илаҵҟьан, акгьы змыхьӡаз еиԥш иҩт. «Ихсыркәшап сара уабацари», ииҳәац нашьҭеиҳәеит. Ҵабыргны, хьачхәама азы ихиркәшеит Џьорка ахы. Еицырҵәҵәа аԥсуа мца иахакнаҳан.
Иуасымҳәеи, сани саби лабжьагас иаасарҳәоз зегьы ацигар хыблааха аӡәыр изы хәарҭара алоу аҳа, сара сзы акапеи кылҵәа иаԥсамызт. Зыҵа кылҵәоу – аҳаԥшьа! Џьорка ахаҭаҵәҟьа сакәын.
Иазаауазеи, ҩызас сышьҭызхыз аччиацәа, акәытӷьычцәа ирҳәоз сара сзы адунеи аҟара амч аман, ражәа мхылдызны
саднаԥхьалон. Абырсааҭк ҳааибамбар ҳаԥсит акәын дареи сареи.
Урҭ санырзыӡырҩлоз сылақәа ҭыгьежьааӡа иҭбаахон слымҳақәа ҵарӡа, Алиас иҳәа алымҳақәа реиԥш иџыхӡа игылон. Аӷьычра, ӷьычроуп нас, иахьа иҵымҵыргьы уаҵәы ихпыжӡа иаацәырҵуеит. Ҳқыҭа инрылаҩ-аарылҩҩуеит сыӡбахә «заманахәха». Абри иҷкәын иҟаиҵаз ҳәа акәын ишырҳәоз. Сҩызцәа усгьы Еқәыԥ иҽыӷра еиԥш иззымдыруадаз.
Саб рыцҳа ацәгьеи абзиеи ахьыҟоу унеишь-уааишь ҳәа зарҳәоз, ацәгьа-мыцәгьақәа ҟазҵоз ирызкны аизарақәа анымҩаԥигалоз алабжьаразы раԥхьа иқәдыргылалоз, амҵ ԥыруазар иуаҳаратәа иззыӡырҩлоз дабаҟаху. Ԥшьаала иааиҟәаҵит. Знызынла уааи ҳәа анизаарыцҳалоз ыҟан, аха «ухатәы ӡбаны ӡбара уцала» ҳәа реиҳәон. Уигьы ибӷа ахәаршы ааԥысҵәеит. Аха дырҩегьых игәы камыжькәа деиҭанасылагахуан абнаршәыра сылигарц, мҩахәасҭа хәыҷык саниҵарц. Аха уи закәыхи, ииҳәо акыр саҳауа сыҟахызма. Иара арахь дсыхон, сара наҟ – џьаҳанымҟа.
Иазаауазеи, иҷкәын заҵәы егьшсылымҵуаз аниба днахан аҳәынаԥшьыга ифеит, сагьааилгеит. Имгәа акы ааҭалан дагеит ахьӡхеит нас. Ажәа уасыршьит, иаасыркьаҿуеит.
Сара ари ауаҩ уамашәа дбаҵәҟьаны, сҽеибыҭаӡаны сизыӡырҩуан. Еилбаҳҭ-еилбаҳҭӡа, ацәырԥшӡа иаганы иҟаз ихыиҿы, ихахәда, илымҳарҭа, инапқәа уҳәа инеиҭак-ааиҭакны срыхәаԥшуан. Иара аԥырԥырҳәа инапы ҟьауа, дгәаҟны акәын дышцәажәоз.
– Аӷьычра зымҵаз ухәыҷқәагьы уаргьы сшәыкәыхшаны быжьрабыжьҵәа сцааит, уаҳа исҳәозишь. Иугәалашәоит ашьха ашьтәа шьны иануҿасҵоз? Ацәа сцәоуп. Уа ашьха ҳгәылацәа ахьшьцәа рырахә ахьтәаз алашьцаразы ирылкәыцәааны иаазгаз ауп, ижәны еимгәырԥԥо ҳазхатәаз. Ашьҭахь иансыҵырдыраа, аҩынтәхәгьы сдыршәеит, ихәхәаӡа лабакгьы сызқәа инкыдарҵеит. Ашьха – анцәа иҭыԥ, ацқьара аҟны аӡәы дӷьычуа уаҳахьоу, аха…
Абри аниҳәа сҩышьҭыԥеит, сцәа сааҭаӡыӡааит. Усҟан исфоз ажьыхәҭа ԥсыла, уажәы имырсаӡакәа, имыҟәӡа сымгәа
иҭаны иаасҿысхындаз аасгәахәо, сгәы ааилахынҳәуашәа сҟалеит, аха исычҳаит, ҿысымҭӡеит.
– Абар шьҭа анцәа имчала, ԥҳәыс даазгеит, сҭаацәарахеит, хшаралагьы анцәа ишиҳәара ҳаҟоуп. Саргьы аҵәы нкаршәны сдырқәит уаҳа сшымӷьычра ҳәа. Аӷьычра ҳәа сара сызчычаз, анҭ сҩызцәа «гәакьақәа» акәытқәа раамышьҭахь исдырҵаз, ԥшь-шьапык зҵаз рӡара акәын. Ҳзымҳауази анҵәажәқәа хәыҷыхәыҷла. Аҵх лашьцара – аҷапырхәа, уаҳа акгьы. Ари ҳажәа ҟәыш дуқәа ракәын. Аҳәақәа убарц уҭахызар ҳәынҵәак ахьыҟоу унеи. Ҳаргьы ҳазбар зҭаху алашьцараз борак даахаҩар уаҳа аҭахӡамызт.
Иазаауазеи, ауаа зегь шәеиԥш сынхап-сынҵып ҳәа сыӡбеит. Ус абра ԥыҭкгьы ааҵуан, ишырҳәо еиԥш, арыӷьарахь сгьежьны сҷыгәӡа, сҭаацәа сырхашьаны сшааиуаз уахык… Ааи уи ауха санынҭыҵрыз сшьапқәа аасыҵаԥыҵәҵәар уаҳа ус сымазу. Аха шьҭа иҟалаша, абрахь Ҳабҩыҟа џьара ԥсрак ҟалан ашәаџьҳәаҩ дыснырҵеит. Иԥсыз днеиҭаргааит, уа ашәаџьҳәаҩ дыснырымҵар амуа егьи иҟаӡамызт, аха ҳара ҳшыҟоу умдыруеи. Аԥсраҟны шаҟа ауаа рацәаны инеиуа аҟара иԥсыз «изеӷьуп» ҳәа иҳаԥхьаӡоит. Иазаауазеи, аԥсы деизыхха анышә днаҭаны, ҳқьафқәа ҷыгә-ҷыгәӡа иҟаҵаны ҳаимпит. Инхәыҵакшәа шәак ҳәо схы-сыԥсы сақәгәырӷьо, сҽы аԥсаа икәаруа саманы аҩныҟа иаауан. Снеиаанӡа ахәыҷқәа мыцәацзар сызхара срахәмарып, срылаччап, аригьы лафқәак наласҳәап ҳәа сгәы иҭоуп. Аха угәы иҭоу анцәа уахьигӡар ауми… Амҩа анкьа зны издыруаз Даҭа ҳәа аӡәы даасҿаҳаит, дысҿамҳаӡакәа ҿыцха дасааит! Уигьы са сеиԥш хәыҷык иахырҟьаны дыҟан. Егьа каамеҭ сыҽсрыххандазгьы сҿырҳәацаа сыкны иҩныҟа сымҩахимгар имуит, азҩахьаа ифааит, ижәааит!!! Ҵхагәҭанынӡа «ура» ҳәа убра ҳтәаны ҳзеигәырӷьоз сыздыруам. Иазаауазеи, нас ҳазхара ҳанеибагәӡ ашьҭахь сыҩҽыжәлан, ала ааиааит, абга ааиааит ҳәа (гәаныла ауп ишысҳәо) агәашә сылҭыҵын есс, сҽы сҟамачы лахҟьаны иқәсыршәт аҩныҟа. Аҵх каууа, апҟара-аԥҟараҳәа сҽашьҭыбжь, иналак-аалакны лашыбжьқәаки рыда ақыҭа
ҭынчуп, акгьы уаҳауам, ицәагәышьоуп рыцҳа ауаа караха иҟами.
Ари ақыҭа салалан ҳқыҭа сазааигәахарц рацәак сыгымкәа гәашәк славалеит. Амза ԥҭеиқәаҵәақәак наԥыраҳан, ула аҵәыршы ҭакызар иумбо идырлашьцеит. Аха сара сзы изакәыхи, уахынла ацгәыблақәа схоуп, иааҭышәшәаны саԥхьа илкаԥсааит! Алашьцара, алашьцара. Цәаныррак сызцәырҵын, акы сеиланаршуа салагеит. Абни агәашә сыззааигәахоз акы адызбалақәеит, сыблақәа ажьӷырла рымбааит.
Абар, уажәы акәадырҭа сзанымтәало, сҳәыцымыцуа, уамак сыӷралеит. Аҵх агәҭаны – алашьцара, алашьцара – сыԥсынҵры. Арыжәтә изжәыз инысхыԥ-саазшәа збеит. Жәеиқәаҵәак абӷашшара акәтаӷь ықәымгыло исыҩ-сыҩуа иҩасхаҵгылеит агәашә аԥхьа. Иҵегь арахә тәан уа, аха ҟьаса-ҳәасақәак, ракәын. Аиеи, ари ҩеихан исхаҵгылеит. Умбои нас. Арахь аҵәы нкаршәны сықәхьеит… Ахышә еиԥш ахәыҷқәа срылатәоуп… Наҟ-наҟ! «Уи аҩсҭаа ихәхааит», – сҳәан «чу» ҳәа сҽы сҟамчы лахысҟьеит. Аха сҽы џыџӡа иаагылт. Сџьаба ҵырҟьа ааҵысҵысын, ҷапырхәак хәхәаӡа, еикәырша-еикәырша ахы аакылнарҳәҳәеит. Ахьшәҭҳәа санылҽыжәԥа, ани ажә еиқәаҵәа «ыы» аҳәан иааины иаасымҵагылт. «Абаандаҩы дызкуа бзиа дибоит» ҳәа жәаԥҟак рҳәоит еиԥш.
Иазаауази, аҳаиуан ахы анаасымҵанак аҷапырхәа атәыҩақәа иаарықәырҵәаашаны, сынҽыжәлеит. Ҳаихааӡалоу џьушьап акәатакәатаҳәа исышьҭаршәны аҿынанахеит. Аҳаиуан ззумҳәара ыҟам, аха уи изшаз исасуп, акалашәа ишан.
Аиеи, ашара маҷк шагыз ҳаишьклаԥало аҩны ҳааит.
Ҳлақәа атәым жәы анырбалак амыргәырӷьа рхы иҭаланы иууаӡа иԥаны цыгәхыршәҭ ҟаҵо ахыш-ҿышра иалагоит. Иамышьцылахьази. Урҭ иандырҿыха, иҩагылеит сангьы аригьы...
Сара стәашьа сыԥсахырц сҩыҵыззашәа зуит, ал дац сзықәтәаз сышьҭахь ареисын. Никәала сгыланы сцар ҳәа дшәан, дсылаҳәаҵа смаӷра икит стәашьа аасрыбзиахт, иаргьы иҽааиԥсахт. Амра ԥыҭк илҭагьалахьан. Ари алра аҵла дуқәа амра ашәахәақәа раӡаны акәын ишаунашьҭуаз. Нахьхьи агәарԥ ашьапаҟны аӡәык ҩыџьак амаҵуцәа рышьҭабжь акәымзар ҭынчран. Даара еилаханы «аусура» иаҿын уажәы ачарауаа ашьаԥа иҵатәаны. Рааигәараҵәҟьа уҟазар рыцламҳәа ашьҭыбжьқәа уаҳарын. Аҩыжәра иалагаанӡа рлеишәа шԥабзиоу ахацәа.
– Уажәыҵәҟьа салгоит, шьҭа амцхә унсырхаӡом саргьы аҳаҭарчы ахы анԥуртлалак ишылеиқәаҳауа еиԥш, слеиқәаҳауеит, мамзар даара сгәы иҵаланы сыҟан, иаачҳа, Махаз, – иҳәеит дгәыкыҵәыкуа Никәала. Иазаауазеи, ҳлажәқәа иаадрыԥшыз аҳәсақәа (сани арии) леи илсыст аха, илсыст аха… Уашхәа мақьаԥсыс сдырҳәеит. Ҳаӷоу ҩыџьа аҳәсақәа дыркааит.
Ицырцыруа ажә ҟьантаз ду аҷапырхәа аахыхны апҟаца-апҟацаҳәа иҩахҟьаны агәарԥ иҩҭцаны, излаазгаз амҩаду иҩаганы иҩанысҵеит. «Шьҭа шәҭынчха шәыԥсы иҟәаҟәаса иамоуп», – сҳәан, сҷапырхәа ананыра инаҵаршәны, амцеиқәҵаразы амаҵурҭахь снеит. Шьҭа усгьы ашара уамак агым.
«Шьҭа ухаҵарақәа ураҩсзаап, аҳәсақәа уаҵкыс иаиааиуа иалагеит», – саԥхьон урҭ алақәа рхырҿы ианызбаалоз.
Амца ахы ааиҿаскын, аҷҷаҳәа аиқәылара иаҿуп алҩа хааӡа сԥынҵа иҭасуеит, стәоуп сӡыҩӡа, сҳашҳатәраханы. Ари архнышьна иҩахыкны, алҩақ иаганы икнаҳау абыца ашш ҭԥшшаӡа икылхха сҩаҵаԥшит. «Ани ажә сыҩ-сыҩ ду еиҿыҟьҟьа ишшаԥасалаха, еицрҵәҵәа абра икнаҳазар…»
Умбо сгәы иҭашәақәо, сгәы ахы ҭашәаратә. Сышԥшуаз, ассир! Ананыра иҵасыршәыз сҷапырхәа лакьҭа-лакьҭо ашәхымс иаахыҵит. Сгәысҽанӡамкәа сшьапқәа аӷьараҳәа иҩаҵҟьан снапқәа нышьҭасын аҷапырхәа аашьҭԥааны ажә злацаз ала иԥрит сшьапқәа. Сара шьҭахьҟа сахон дара – ԥхьаҟа. Исымчгәышьазеи, сырныҟәагақәа ракәын, иахьырҭахыз сыргон. Слақәа ракәзар рҵыхәажәқәа хыргьежьаауа игәырӷьаҵәа саԥхьа игылоуп. Иара ажә ҳәа иҟоу? Хара ица џьушьоу, сахьнаҵаҟьаҵәҟьаз иааҳәны, ҳаҩныҟа ахы рханы, ақьышә нышьҭнашь-аашьҭнашьуан.
Ҳабнаҽыгә аҟны инышьҭасҵан абни аԥаса ажәхьа анысшьуаз иахсырҵыз аиҳа ахысмырҵит. Ахш зҭажьыз ачыргә
лагәыцҳәаны илкасыжьын иара еиҿыҟьҟьа иҵааны аҭуан иҩаганы иҩықәсҵеит, уи аҭыԥ ыҟан. Цқьа аџьыка алсыр нас уахынла аԥсуа мца аҟны илахакнасҳауан.
Слажәқәа рымгәацәақәа бақьа-бақьаӡа иҟалахьан рԥаҵақәа ашьа рхьыхәхәон «ӷӷы» ҳәа иааизыӷыӷуан, аха иаашьаны изеиқәԥомызт, арахь рҽыԥжәаны иҟамзи, иааӡам ауаҩ агыгшәыг аҵкьыс деицәоуп умбои.
Убри инаркны сшәиԥхьыӡха адәы снықәлеит саргьы. Сынцәахәы изқәа сеиаирхеит. Игәазҭаз аҩсҭаацәа ақаҷиаа, аџьнышцәа уҳәа рнапқәа ыргьежьуа сахь рҿаархеит. Усыргәамҵӡазар ҟалап, аха шьҭа ишьақәысцалоит, аус злаз аҟныҵәҟьа сааины сыҟоуп.
Иазаауазеи, уахынла схы нықәысҵар, уара идыр, сылацәақәа шынҭаалак еиԥшҵәыҟьа харантә ԥҳәыс мыткәмабжьык ҭааӡа иааҩуеит. Дыргә-дыргәҳәа гарак ҵысуеит, убри агара бжьы иалҩны ауп ишааҩуа аԥҳәыс еиба лмыткәмабжьы. Лара лакәхап уи агара иахатәоу. Нас сабицәақәак ӷызыӷызуа рҵәуабжьы гоит. Убригьы аарлаҳәа иҭааӡа ауп раԥхьа ишсаҳауа. Нас хәыҷыхәыҷла арҭ ашьҭыбжьқәа еизҳауа-еизҳауа мацара, сара исзааигәахо иалагоит. Ус – ассир! Хәыҷқәак еибаркьу-сууа, рылаӷырӡқәа ҭыҩрны рӡамҩақәа ирҿашы иаасхагылоит, ихаха-чахо рнапқәа аасымҵаркуеит: «Диадиа, диадиа, ахш ҳаҭ, ахш ҳаҭ!» ҳәа. Нас аҿыжәҳәа ӡаӡык сгәы иҩалакшоит. Сцәырҳаны сааҭрысуеит. Аҵых лашьца еилаҳантуа ауада иҩноуп. Наҟтәирахь хыр-сыр ҳәа схәыҷқәеи рани ыцәоуп, адәахьы алақәа ӷызымызуеит. Аарлаҳәа слымҳа иҭыҩуеит иеиԥхьбо аԥҳәыс еиба лмыткәмабжьы, агарабжьы, сыбла иаахгылоит еибархьусууа абыржәы исхагылаз анҭ асабицәа «ахш, ахш, диадиа, ахш ҳаҭ» зҳәоз. Нас снаҳәуеит-сааҳәуеит, сааҳәуеит-снаҳәуеит. Уҭахызар унаҳәы-ааҳәла, уҭахызар ухы уқәгыланы цыгәхыршәҭ ҟаҵала, уҭахызар аџьҩа ухы анҟьа, уаҳа сымԥахь иқәлом ацәа. Ас уаха, ас уаҵәы, ас ҵыхәаԥҵәарада. Нас сшааи-шааиуаз цәыхараны ишьҭысхит. Абри исыкәыршоу сцәа ҩынтә исхысххьеит, иаргьы ишубошәа аԥсҭҳәысҭра
сыхьызшәа иҟалеит, џьоукы акамршшақәа урылакызма ҳәа исазҵаауеит, сцәа сықәцырцыраауа санырбалакь.
Абас, цәгьаԥсышьала ацәара сақәиҭымкәа адунеи санхалеит… Абри удыруазар сҭахын, иуасҳәеит. Аӷьычра алагара еиҳа имариоуп, аха ианҵуга акажьра – сыздырцәом. Сажәа сроуцәазаргьы, исымҳәар ауамызт. Ашаха аузароуп, аха ажәа кьаҿзароуп аҳәоит ажәаԥҟа, иабаҟоу арахь срыцҳарақәа рацәахеитеи акәымзар.
Ачара ашыкьыбжьы дгьыли жәҩани архыџхыџуан.
Никәала сиртәарц сыжәҩа инапы ааҵхны абаҳчара сыҵганы, симаны ашьаԥахь дцон.
Иркәараҵаны анахь, арахь ҳәа акгьы ацысҵом акгьы агсырхом (ус здырлоит сара, уи азоуп изысҳәо), иҟалаз шааҟалаҵәҟьаз шәасҳәоит. Шәеиԥшзар шәӡырыҩла, иахьа усгьы џьоукы акалашәа иҟоуп, игәаҟуеит. Акрырфозар ихәцәырххо, игәаҟуеит, рыԥсы ршьозар иҭрыс-ҭрысуа, игәаҟуеит ицәазар, ицәырҳаны иҵҟьоит. Цәыблаҟы дырхоуп, аҳәынҭқараа рзы аус руазар… уи шәара инажәыгӡа. Гәыдынаа ацәгьа рҳәар анырҭаху, Ҷыҷын идырҳәон ҳәа, зегьы сара изысшәырҳәои.
Уажәы сахнаԥааит шәымбои. Сара сызлацәажәарц исҭаху «Ниаҳ» ауп. Аҩызцәа, аҟазшьақәа уҳәа рзы ажәақәак. Ишырҳәо еиԥш ажәа ахы мҳәакәа аҵыхәа узҳәом.
Сара аҩызцәа маҷымкәа исымоуп. Шәаргьы ус акәхап. Хкыла еиуеиԥшым аҩызцәа. Зыҩныҵҟала иӷроу, адәахьала иаԥшьу, адәахьала имаалықьу, зыҩнуҵҟала игыгшәыгу, ажәакала, зоурахкы уҭаху аҩызцәа ыҟоуп. Исымоуп сара аҩызцәа ани маҟәыҭла сџьыба антчаауагьы, амҵ анҭыԥсаауагьы иззеиԥшу.
Урҭ сыччартә сҟалар рылахь еиҵырхуеит, сҵәуартә сҟалар (анцәа сақәумыршәагәышьан, аха иҟаҳҵари…) рылахь
еиқәнаҵоит. Исымоуп аҩызцәа сџьыба иакәыхшаны изӡатәуагьы. Урҭ иакәым акы сақәшәар, иаҳҳәап иаасықәшәаны сыԥсыр (абри атәымуаа шыԥсуа еиԥш саргьы сыԥсыр ауазар акәхап. Амала, уик сзынаҿаԥшуам) дара ықәгьежьааны, аҳаҳаираҳәа акәашара иалагоит. Адунеи ус ишоуп, зегь ҳаигымзааит! Уажәы саланагалацәахт. Ас иқәыршәӡаны сандәықәлалак, аӷәра аасҿакны: «трр!» шәҳәалароуп, мамзар, сыбз атормаз иансцәықәҟьа, аанкылашьа сымаӡам.
Аиеи, сара уажәы зыӡбахә сҳәарц исҭаху сҩыза, ари хыхь сызлацәажәаз аҩызцәа аҩкатегориакгьы дреиԥш-ӡам. Уи уцәгьагьы далам. Убзиагьы далам. Дчеиџьыкауаҩуп, дыҽхәаҩуп, уаҳа акгьы. Ҳарҭ ҳаигәылацәоуп. Ҳаиҭанаиааиуеит. Аҽхәара ӷәӷәала илоуп иара. Убри ҟазшьа бааԥсны имагәышьоуп, аха иара ибзиоу џьишьозар акәхап. Дасу зегьы ԥрашәа ҳамамкәа ҳҟазшьақәа бзиоу џьаҳамшьои, ус иҟоуп ауаҩытәыҩса иԥсабара.
«Зны арра саныҟаз џьоуки сареи ҳгәы ааибаган, илага илышьҭасҵан, иҟасҵеит, аха, иҟасҵеит, аха, уаҩԥсы дзырҿамԥшуа. Иара уа арра саныҟаз ауп аригьы аныҟала. Ашьыжь агылараан сикәындқәак уагхеит ҳәа акомандир зегьы ишраҳауаз алаба сааирхеит. Иаасықәшәт, аԥсуаҵас ихьмыӡӷысшьеит, аха искыз. Имариак шԥасԥыхьамшәари ҳәа схаԥыц еихарӷәӷәа сшааиуаз, хәылԥазык ҳказарма ааигәара ҳгәаҳҽанӡамкәа ҳааиҿаҳаит иаргьы саргьы. Уажәы дгьежьыр дзымгьежьуа, дыԥсыр моу имамкәа дҟалеит, аха иааг, иануҭаху уԥсуандаз. «Аранӡа уааишь» – сҳәан, схысга нацәкьыс аасырҵысын, аказарма днавазгалан дҟасҵеит, аха, дҟасҵеит, аха, уаҩԥсы дзиҿамԥшуа».
Абас ацәажәарақәа бзиа ибон сгәыла Мырзакан (абри ихьӡын иара). Уиаума, шәырқәырк зҳәаз еиԥш, иҭирацы Урыстәылаҟа данцалак, уа аџьымгьырцәа данрылашәалак, ихәахәажьахәаны, рыԥсы егьымцо-иагьымаауа цәгьаԥсышьа риҭалозаарын. Мырзакан дзакәыз акрырдыргәышьозу рыцҳа аџьымгьырцәа, ҟәрышьқәак имаҳхып ҟарҵон, арахь амышмыжда иақәшәараны ишыҟоу абардыргәышьоз.
Иԥҳәысгьы лгәы нкыдыԥсаалон, абри мышкымзар-мышкы ҽеи ахылымҵыр ҟалоит ҳәа. Ус ҳааиуан ари шиҳәалозгьы.
Знымзар зны абри ихаҵара ԥышәатәын, аха имариа сԥыхьашәомызт. Зегь аамҭак, аамҭак шрымоу еиԥш, иааит уигьы. Ӡынын. Хәылԥазык, ааилашәшәымҭазы хԥаҟа кәата сшьып ҳәа абас сылҭыҵит. Паҷ ибаарраҟны снеиуан, снаԥшы ааԥшуа абна ацәхыԥ аҟны ачықьқәа игылаз сынрылагылеит. Сгылоуп сҽырмазеины акәатақәа анааилак иааргәыдҵаны хԥа сшьырцы. Ус сыԥшызар даауеит. Дызусҭа иаауа? Мырзакан иоуп, уаҳа дызусҭа, иабџьар иазқәынҵа уигьы Паҷ ибаарра дазаауеит. Абар, анцәа дахьсиҭаз. Арахь ани иаадыруа «амыжда» хәыҷыкгьы сылсны сыҟоуп. Уааишь уааишь аранӡа, иҳаибарбап ахаҵара зеиԥшроу. Мырзакан дааиуа, дааиуа нахьхьи саԥхьашәа ачықьқәа игылаз иҽынаргәылеикын, амшын ахь ихы нарханы дааҭгылеит. Ҳгылоуп, аха амырза иагартә ҳаззыԥшу рхабаргьы ыҟам. Снацәкьарақәеи сшьацәкьарақәеи ахьҭа иакит. Дара ыҟаӡам.
Паҷ ибаарра, аӡаҩақәа аҳаскьын рҭашьшьы игазго иҭатәоуп, арахь акәатақәа рхабар ҳәа акгьы ыҟаӡам. Сара шәарыцара ҳәа санааҭыҵлак абас ауп. Снапсыргәыҵа хәыц ықәу аҳа иҟьашӡа иаанҵәоит! Саныҟам, «ҟааух, иаха акәатақәа икажьзи. Мата хԥа ишьит. Хакәыцә хәба ишьит, Гьедлач иакәзар инирҵәаӡеит», – рҳәоит. Саргьы уаха амцхә сзашьҭоузеи хԥа сшьып (акәтарбаӷьқәа), сҳәан, смааи, аха иабаҟоу.
Иалашәхузеи ани сгәы иҭашәаз ҭыҵуам. Ауатка џьбара изжәыз аԥырԥырҳәа амца аҵанаҵоит. Игәаҭатәуп ихаҵара. Уаха еиӷьны дабасԥыхьашәо. Иудыруеи Акьахьба иакәзаргьы. Счавра ааҭызган, илсҿагәаны, акыр сыбжьы аархәанчаны, абгыӡ еиԥш сиқәҟааит: «Уара уа игылоу, абыржәыҵәҟьа уабџьар шьҭаҵа, мамзар уԥсит!», – ҳәа. «Ниаҳ» – иҳәеит. Уаҳа мҵык ицҳазшәа имԥхьаӡеит. Абжьы злагазҳәагьы иаҭәашьаны са сахь дхьамԥшит! О, уара!.. Ари дхаҵаҵәҟьазаап, иҽхәарақәа башазаарымызт. Хьымӡӷ сиргома, анаџьалбеит. Ари аҟны саанымгылароуп, исмырхьшәашәароуп, мамзар акгьы сызмырҽеит. Иара аф зысыз иеиԥш дҩаҩаӡа дгылоуп.
Сҽааибысҭан, илақәрыццакны, ани счабра насҿаршәны шәақьхысҵас аҿынасырхеит: «Уабџьар кажьны уиа!» ҳәа. Илашьҭарххны ихырԥшны аҟәақ, аҟәақҳәа амца аусыжьит. Ахысбжьы дацҭҟьаны иабџьар ааиҟәниԥааит… (аа, абар Абаҭаа Баҭаҟәа, сара иаабац Мырзакан иакәу џьысшьоит). Ахыԥҳәа сҽылкасыжьт. Сишьра дыҟоуп мцахәыцәа! «Угәыла, Еснаҭ соуп, суахәмаруеит, гаӡарак умыхьааит!..», – сҳәоит ҳәа сҿы ҩеихсырԥхьоны еиԥш иара: «Ниаҳ, сшәыцәшәо џьышәшьо, аџьымгьырцәа», – иҳәан, иикыз иабџьар ырууаӡа иршәит. Нас ихы шьҭацалаӡаны дыхәхәаӡа зымҩа диеит. Акымзарак сзеилкаауам. Изакәызаалакь акы аасзеилкаауам. Ажәха анцәа исимҭааит, сҿы аҟәақҳәа иԥжәааит, иабасҭахыз абарҭқәа зегьы, аха шьҭа усгьы аӡы саанахәт.
– Встать, три шага в период! – акомнада ҟасҵеит. Уи дазыԥшызшәа, ахьышәҭҳәа дҩаҵҟьан, солдаҭҵас аҽыгә-ҽыгәҳәа х-шьаҿак ԥхьаҟа дцеит. Нас уа дадырсызшәа, дџыхӡа даанхеит. Ыҳыҳ! Уажәшьҭоуп снапаҵаҟа дшыҟаз аныздыр. Нас дсыртәеит, дсыргылеит, дсыриеит, дсырҳәазеит, ажәакала, былды исырҳәеит. Ашьҭахь: «Уабџьар аашьҭыхны, аӡхьамԥш угошәа ухьамԥшӡакәа аҩныҟа уҭрыс!» – ҳәа акоманда наиҭаны, счавра аасҿысхит. Ишәақь аашьҭыхны, аԥссы дкәаруа иԥҳәыс лахь деихеит иаргьы. Уажә-уажәы «ниаҳ» иҳәон дахьцоз.
Ицәынхаз ихылԥа аашьҭысхит. Рыцҳа, мӷык иҿҳәазазаап, шьа хәыҷык алабаны иҟан. Таак! Дԥысшәеит уи. Шьҭа даҽазны иҿы ааихыхны, схаҵарақәа ҳәа акыр дрылацәажәарым. Аман исырҳәеит ус ауп ишыҟоу.
Даҽа маҷк аҟара снаԥшы-ааԥшын, аха иԥсыр акәын сара сзы кәатак амшын ианхыԥраалашаз. Хәыц аналшәарыз.
Иҭсырҟьаз спатрона ҭацәқәа сыкәа инҭаҵаны, сышиашаз Мырзакан иахь сдәықәлеит. «О, аԥшәма!» – сҳәан, ахуҳәа илақәа сеишуа игәарԥ сынҭалеит.
– Ниаҳ, бзиала уаабеит! Уабаҟаз уара?! – Сҭампыл сибазшәа сџьеишьеит: – ыы, уаргьы уҟазма, уара уакәызма, ниаҳ… Ыы? – иҳәеит.
– Изакәызеи, Мырзакан, уамашәа сзубои, сабаҟаз зуҳәа?
– Шәарыцара, анахь кәатахаҩара, анахь… уаргьы уҟазма, ыы? Ниаҳ…
– Мамоу, џьушьҭ, изакәкәатаз, алақәа рыӷрыхартә, ҳажәқәак ылахан иаасцон, – сҳәеит.
– Ыы? Иааги арахь, уҟанҭаруаз, ушәақь, ыы, уҟаӡамызт нас шәарыцара? – инхәыҵакшәа даасҿаԥшын, длацәҟәысны дааԥышәырччеит. Сара уи сымбазшәа ҟаҵаны сабџьар маҭәа наисҭеит. Икнеиҳарц иахьнеиго дкылԥшкылӡырҩуа аҟанҭаруаз дҭаԥшуеит, иҭацәу ҩ-патронак дрышьҭазар акәхап. – Уҟаӡамызт нас, нахьхьи Паҷ ибааррахь, ыы? – деиҭасазҵаауеит. Сара уи смаҳазшәа, ус инықәрыҩршәа: «Хырҳагас иҟамлааит, хәылԥазыла аҩныҟа рҿы ҳәуам ҳажәқәа», – сҳәеит.
– Уанхәа дыҟоуп, уанхәа. Ари абыржәыҵәҟьа абысҭанҵара даҿуп, улеи, – иҳәан, ҳаиманы ҳлаҩнеибагалт. Аԥсаажьы рыман, аҩы, ауатка ҳлатәеит. Иалаҳхи, аԥшәмацәа рылахь еиқәуп.
– Ишәыҵалеи, иҟалазеи? – сынихәаԥшит Мырзакан.
– Иабымҳәо бара иҟалаз, – акҿаҩра икҿаз иԥҳәыс лахь днаԥшит.
– Сара изиасҳәои, иақәшәаз уара уами, уара иҳәа, аџьымгьырцәеи ҳареи изакәытә аамҭозеи ҳазҭахаз, – дгәамҵуан лара.
Абар уаха уи дахьынҭыҵыз дзықәшәаз арыцҳара. Паҷ ибаараҟны кәатахаҩара дцазаарын, амырза иннарҵәашәа, акәатақәа ҳәа акгьы ыҟазаарымызт. Нас џьоукы, џьымгьырцәақәак шәарыцаҩцәошәа рҽыҟаҵаны арыжәтә рҽаҭаны, иааи иаакылсызаап. Иабџьар имаҳхуеит ҳәа иалагазаап, ишакәымыз еиланагалазаап. Иалаҳхи, иара Мырзакангьы ашьа иҿырхт, (илахь маҷк ицәҟьамзи), аха даргьы зықәшәаз ашәа иуқәшәара исықәшәара дақәшәааит. Хыхьла дырххысаауа, аҿывсывҳәа ирывакны амца рзоуижьуа мацара, ирио, иргыло, хгарҭа рымамкәа, каамеҭ еиқәаҵәа рзааицазаап. Аӡәык димпыҵаԥсӡон, цәгьаԥсышьала, напхыцла дааимҵыкәкәааны рмашьына дылҭажьны, ергьҳәа иԥсы ргазаап. Амашьынагьы аномер ахихзаап, аха «уашшит ҳәа шьҭа иалухуеи» – иҳәан, иҽааникылазаап.
– Сшәыцәшәо џьышәшьо, аџьымгьырцәа! – ҳәа урылагьежьызаап, – сҳәеит агәарԥ санҭигоз.
– Ниаҳ! – иҳәеит иара.
– Ниаҳ! – сҳәеит сара.
– Ниаҳ!
– Ниаҳ!
Ҳанеидыҵуаз ихылԥагьы сыкәа иааҭыхны исҭеит ҳамҭас.
– Ниаҳ! – иҳәеит дырҩегьх.
– Ниаҳ! – сҳәеит дырҩегьх!
Акасыжәфара иашьцылаз аҳаиуан аҟәызххьада? Ҳгәыла Ҭапырагьы убри даҩызан. Егьа каамеҭ лзыҟаҳҵандазгьы уи ҳалмыхәеит, ҳалмыхәаҵәҟьеит, дҳамаӡамкәа дааҳамхны ҳаҩнапык ааҳгәыдҳаԥсалааит, уи лзы иҳахьлак.
Иахьа мша-мхәла акы лырҵәиуеит, акы лырхынҳәуеит, даҽакала, аҳәса рбызшәала иаҳҳәозар, аршра ҩаганы агәылацәа иҩаҳалалҵоит. Уи ҳалагьежьуа иҳалоуп. Абас ҩымш-хымш, зҳәазеиԥш рҟынӡа. Нас наҟәҵас инеиԥхьба ицоит. Иуҳәан, исҳәан, илҳәан, ирҳәан ауп ҳазҿу, усҟан аӡы зҵабаз алу еиԥш ҳаҳәсақәа ззаӡа иаанхоит. Ҳаӷоу уҳәансҳәан ахьыҟам дақәшәааит. Ҳаҳәсақәа рыцҳа рҳаиҭ-ҟәиҭ ыҟамкәа, ирҳәо цқьа ирҿамшәошәа игаӡҳәаӡшәа иҟалоит. Уи акырынтә игәасҭахьеит. Усҟан Ҭапыра даасгәалашәоит. Наҟ ак рылалыжьындаз, иаалахҿыххарын џьушьҭ.
Ари аҩны иҟоу, сара дахьыстәу азы дысрыҽхәошәа шәгәы иамбан, аха урҭ уҳәансҳәанқәа дрылаӡам. Ҭапыра лакәым, лаб Хакәыцәгьы ииҭаху иҳәааит егьхалҵом, дегьазыӡырҩуам.
«Бхаҵа ани длыцныҟәан, егьи лхаҵа ари дицныҟәан» ҳәа анапы-ашьапы аҵаҵаны, алымҳақәа џарџаруа инҿаҵаны,
днақәныҳәа-аақәныҳәаны индәықәылҵоит Ҭапыра. Нас ахьшь ача шаамҵанарсуа еиԥш, ҳаҳәсақәа (еиҭасҳәахуеит ари уа далаӡам) уи аамҵарсны, ашьапы иқәмыргылаӡакәа аҿынадырхоит.
Ари аҩны иҟоу Ҭапыра лымхылдыз дахьаԥыхьамшәо, дахьазымҟажо азы илыҵашьыцқәо ыҟоуп. Уи моу, лара Ҭапыра лҟынтәгьы жәахаҽнак инхәыҵыҩ-аахәыҵыҩуашәа слымҳа иҭасит: «уи ус дахьынӡазцо збап» ҳәа. Ари лзоуп изылҳәо.
Иазаауеи, иаха цәыкьа сзымааит аусураҟынтә. Комиссиашәа џьоук ҳҭан. Акомиссиа акрырҿамҵакәа, акыр дмыржәкәа аӡәыр иоуижьхьазар ижәдыруа ауп. Даара бзиа ҳқьафқәа ҟаибаҵеит. Ҳазхараҵәҟьа ҳаибаргәатәын, ҳаидыҵқәеит. (Амала ашьыжь санааԥшлакь, иаха ҳанеибаргәытәуаз атәы анаасгәалашәалак, слеимгәахьшәашәа сцоит).
Уи иазаауеи. Абар, уажәы аҵх агәҭа еиҩнашахьеит, изулак с«Жигули» сҽылҭасыжьын, аԥсҟы ахьҿаз цәгьаԥсышьала исыԥшааит. (Ус зысҳәо уи ауп, аԥсҟы ирласны исԥыхьамшәт, зны иӡаны иҿыхны иргоуҳәагьы аасгәахәт, аха ашьҭахь исдырбеит иахьыҟаз, сара ашьҭахьтәи атәарҭахь акәзаап сызҭалаз). «Сҽы сышьхәа» насырбан, ахьышәҭҳәа сгараж саадгылеит. Ижәны саныҟоу адыруеит иара, ахуҳәа аҩны саанагагәышьоит. Агараж аҩнуҵҟа аҭӡамцқәа жәытә пакришкала иҭаӡуп, уахь акы сшәо сыҟаӡам, иҟәымшәышәӡа апокришкақәа иааныркылоит смашьына. Саргьы аҩны сшааиз здыруеит ашацаҳәа слалбаауеит. Ашацаҳәа ахьӡуп нас, уеизгьы-уеизгьы сылбаауеит, иазыжәуазеи.
Абар уажәыгьы сеибга-сеизҩыда, хыхь иқәтәоу анцәа ду дысхылаԥшны, сааҽыжәҵит. Агараж ашә асыркит, шьҭа сцаны схы нықәсҵар ауми, аха иауамеи. Имааи, ианааилак усоуп. Сцаны скәапҷаҷараӡа схыза сынхәыҵалар, ашақә сасуа сыцәазаауан, аха… Ашьа ицаша ада иалагылом. Адәныҟа сыркызшәа сықәгьежьаауа, сықәхынҳәаауа акалашәақәа сҟалеит. Исымҳәеи, мшәан, ианааилак ус акәзаап. Ак ҟасҵарц
шысҭахыз аҟара сгәы исанаҳәоит сышьхәа сықәҵәиаауеит. Ус аҳаҷаҳәа иаасгәалашәеит, исгәаламшәар иабаргызи. Уажәы иаазқәылаз џьоукы, ус змамкәа аганқәа ирывоу аҷкәынцәа, ашьшьыҳәа уҩны инкылсны умашьына ааҵганы иргоит, ишәзеиԥшны иаашәхәазшәа. Дукыр, дақәукыр, азакәан дауҭар «сыхәмаршәа иҟасҵан», – иҳәоит, «ааи, дыхәмаршәа иҟаиҵеит уаҳа иҟаиҵаӡом» – аҳәоит азакәангьы. Мамзар иубап, илаиханы ҿааҳәыра имоуа аӡымшын данхырҵауагьы, абас ԥшьба-хәба мзы наҟьак наиҭаны. Ус ауаҩы ирӡрагьы гәнаҳагәышьоуп, аха…
Уажәы убри ауп исгәалашәазгьы – амашьына ашә ацаԥхақәа аркра. Зныкыр иасыркхьазу, аха иаҳа сҽаҭаны саныҟаз убри сгәалашәеит. Сеиҭагьежьын, сџьыба сцаԥхақәа ааҭыхны агараж сыҩналан, егьа зундагьы алашара сзамыркит, исзымԥшааит арцәага ахьамаз аҳәынҵәра, иҵапҟааит уи. Иара ус напышьашәала иасмыркуеи сҳәан, амашьына ашә акылҵәарсҭа хәыҷы исзақәыршәозар ҳәа, (ацаԥха ауп сызҿу), сшеимдоз иара лсымпыҵшәан, ахьырчҳәа иахьынкашәаз аҩсҭаа иаашьҭикәыцәаан бжьымшынк, бжьышьхакы инархыганы, сыԥсцәа рахь иманы дцеит. Иҟасҵари, шар ацаԥха збап уажәы ус ашәқәа аартны, аҩнуҵҟала иамоу аҳәынҵәрақәа тыгәтыгәҳәа сларыгәҭасны, иҩкыдсыжьлар иакуан. Ус ҟаҵо сшааиуаз, ашьҭахьтәи ашәгьы ҩкыджьыланы санаадҵ акы соунамыжьит. Снапы рыхханы амашьына ашә иакит. Зны ихәмаршәа иҟанаҵаз џьысшьеит, сеиҭанахеит нас ауп изакәыз аныздыр. Ани ауалыр азна изжәызгьы сыхәарҭамхеит, схысга нацәкьыс ашә иаваханы ишакыз, ашьа ҟәандаӡа ишдәықәлаз, ӡаӡҵас ахьаагьы шаацәырҵыз абыржәоуп ианыздыр. Сбалыбаҭеит, анахь сҳәеит, арахь сҳәеит, аха уҽшьы уҭахызар. Абри снацәкьыс хәыҷынӡара абра ибжьарҟьацны иакуп ҳәа, сара ауаҩы кьалантар ду саунажьуам акәу? Сеиҭанаха-аахеит, аха ицаҳәцаҳәо иҩысцралон ауп, ашьагьы иаҳа «ибарақьаҭхо» аҿаанахеит. Иҟасҵараны иҟоузеи шьҭа? Ацаԥха ахькаршәу сыԥшаарц салагаргьы, нахьхьи, аԥхьатәи ашә аҟнынӡа наӡашьа сымаӡам,
сара сызкыз ашьҭахьтәи ашә ауп, иҿыцқьо анцәа исирбааит! Абри аҩыза аӡәыр шәақәшәахьоу уара?
Ашьа шәыкьуам, ишцац ицоит, ҟоҳ, ас иҽеим! Ибзиаз уаха уҵыркьакьаны «ура, ура» ҳәа уантәаз акәын. Усҟан џьара аӡәы иаҵәца цәыкәбарк ааҭахар уҽушьуан, иууазма. Иауазеи, дад, «унорма» аашьҭхны амашьына ушақәтәоу аагәаҭаны, ухы дырны уҩагылазҭгьы. Уажәы абгахәыҷы ашьацҳәа иакыз еиԥш акәымкәа, аҳ иеиԥш ухәаԥӡа уиамзаауази. Ари еиԥш уаҩы дақәшәахьоу уара? Садыззала, смашьына сзадымҵуа… Ҿысҭит аҩны иҟоу лзыҳәа. Аха илаҳауама шьыжьы аахыс ахәыҷқәеи лареи еибаркаран, дқьыԥаха дыцәоуп. Ҟоҳ, ишԥа сыхьуа, ма ашьа аангыландаз анаџьалбеит. Наск сҽеиԥсхарчӡаны ҿысҭит. Убри аамҭазы илақәрыццакны аҭак абжьы геит, ҳхәырма-сса иқәтәаз ика-ҟаԥшь. Иара ӡынгьы ԥхынгьы убри аҵлаҟны ауп ԥхьарҭас иахьамоу, ахәырма-сса аныҟалалак иафалозар акәхап, анцәа идырааит изҿу. Ахәырма-сса џьоукы бзиа ирбоит, аха сара даарак сеилаҳаӡом… Ҟоҳ, снацәкьыс уажәыгьы иоунамыжьӡацт, ишԥасыхьуа, ма ахәрашәа џьоукы исзырҳәандаз. «Бабаҟоу бара?!» – аеҵәа кыдысԥаартә сыҳәҳәеит, ари аҩны иҟоу лыхьӡ ҳәаны. Аԥсуаҵасгьы иаԥым уԥшәмаԥҳәыс лыхьӡ аҳәара, аха иаԥуи, иаԥыми ҳәа сара уажәы уахь сабаҟоу умҳәозар.
Илақәырццакны «кы-кы-кы-куу» – аҳәахт ани ана иқәтәоу, абгахәыҷы иахәхаша амырза иагаша, укәыба ҟаԥшьӡа снахагылааит, шьҭа уаҳа иузысҳәари. Ҵыԥх хьачхәама уацәынхеит, аха сынтәа, уанӡа сеибганы сызнеиуазар иҳаибарбагәышьон. Иаарычҳауазеи рыцҳа абарҭ ашьацҳәа иакуа абгақәа… иҭацәыз сарма напы анацәкьыс хәыҷы ырхәаны иаасҿыҵакны убас иҵарӡа аҵыршә сасит, дгьыли-жәҩани архыџхыџыртә еиԥш. Аҭак ҟалеит. Ҳакәтыҭра аҟынтә, «ҟыр-ҟыр-ҟырҳәа» ашәашәиқәа ааилалеит. Ирылаҳхузеи, сукәхшоуп абарҭ ашәишәиқәагьы. Жәашықәса рыла џьара сасык ижәҩа кшаны дааиуазар ишьны иҿаҳҵоит ҳәа. Уажәы асас дабаҟоу, зегь еилахоуп иццакуеит џьара. Асасцәа раамҭа
цагәышьахьеит. Аҵабырг азы, џьмахьчакгьы ашьха ус иҽынеиҵыхны атрышә дасхьеит ҳәа сыҟам абыржәы сара сеиԥш. Нахьхьы ҳуада аҽыԥҳәа алашара акит. Илаҳазаап убома! Издырыр уахантәаракгьы атрышә самыслози. Атрышә ҵаруп, шәақьбыжьҭҟьарак иаҩызоуп, акуҳәа иҵарӡа ауаҩы илымҳа иҭасуеит.
– Бааи абааԥсы, бааи, ашьацҳәа сахьакыз бымбаӡои?!. – сҳәеит.
– Ашьацҳәа уакыҵәҟьар акәын иухәҭаз, аԥсцәа ухалазшәа аҵхабжьон акеҩҳәа атрышә уасуа! – лҳәеит, ашә лхы аакылалкын. Ааи, изылымҳәои дақәшәар илдырып.
– Бласы, абааԥсы бласы!
– Уанааиуа ҳакәтыҭра ашә аркы, уи уаха ишасыркрыз схашҭит. Арахәҵәҟьа амра анҭашәо аҩныҟа игәарлоит… уара…
– Сыхәмарӡом бара, бласны бааи, сахьынҵәа бымбаӡои.
– Саргьы сыхәмарӡом, аиашоуп исҳәо.
– Бсыцхраа бара. Ашьацҳәа сакит, бсыцхраа!
– Арсҟаамҭа уанаанылкыла ашара уамак агмызт, маҷк, уааԥшызҭгьы амра уқәҷҷо умаауази! – нахьхьынтә лыбжьы гоит. Маҷк сыԥсы ааилққашәа иааҟалеит. Снаваиеит амашьына, снапы усгьы аҩада икнаҳауп. Ааи снацәкьыс рыцҳа шьҭа уаҩра алҵуама. Ааи абарҭ амашьынақәа зыӡбыз уаб ихы ыҵухааит, саазықәшәази иараби.
Ҳабацәа рҽи-ркәадыри еиқәхаԥса, ахьхьахьхьаҳәа ирықәтәамзи рнапы, ршьапы изакәызаалак џьара акы иавҵахомызт. Ирыбаргызеи. Ари лцәажәашьа сгәаԥхаӡом, гәрамгарак лоузшәа ауп лцәажәашьҭыбжьқәа шыҟоу.
– Бааи бара, бааи сахьыԥсуа бымбаӡои?!. – схьыдышьшь, ипапанҵҟәырхаша смашьына саваиоуп. Сыблахаҵгьы гьежьуеит, ажәакала уажәы «сеиӷьны» сызбахьада.
– Уԥсуоу, арахь «ухәамџьар кны удәықәуп» рҳәоите. Уааиуазар уааи, мамзар ашә аҩнуҵҟала ацаԥха асыркуеит, – лҳәеит. Ааи Ҭапыра. Ҳа ҳҟынӡагьы лыбз ааӡеит ҳәа сыҟоуп.
– Иаркгәышьа, ибҭаху бзиоуп. Сара абра сыцәоит, уаҳа хчы сҭахӡам, акы сызхоит. Амала ӡы хәыҷык сбыржәындаз…
Аҽыԥҳәа агараж алашара аакит. Дзусҭада абри уаха сара сызмырцәо?.. сааҳәыцымцит, аха… аҟыҿыҳәа снацәкьыс аӡәы дацҳазшәа иласыцралеит. Схы ҩыҵсырззеит.
– Унан, иухьзеи, иҟалазеи ҳазшьыда блааҭых!! – даасхаххит ари.
– Акымзарак, ус уадаҩ ҟамлаӡеит. Баша сыԥсы ааиҭаскуеит ауп.
– Ари унапы ара изахьынҳалазеи?
– Ус иаҳа еиӷьысшьоит.
– Диида, ашьа! Иҟалазеи уара, иуҵалеи абааԥсы?!
– Ыы, уахантәарак ибасҳәоз закәызи, ашьацҳәа сакит ҳәа? Ани ббоу ацаԥха ахькаршәу. Убри ала егьараан ашә аабмыртыргьы сара абра стәазаауеит.
– Ари иаанартӡом, руа иарбан излаасыртуа, хса блааҭкәыцәаа!
– Бымццакын, бымццакын, уи ацыԥха ду ала акәӡам егьи ахәыҷалоуп.
– Уара аригьы иаанартӡом, ишԥаҟасҵо, агәылацәа срыԥхьап?!
– Мамоу, агәылацәа ирзаауазеи, ҳара ҳҽанеибаҳҭа ҳамч зқәымхо иҟоузеи, исырбеи арахь ацаԥхақәа. Абас, ари ббо ари ацаԥха хәыҷы аҩада агәы рханы акылҵәарсҭа ибзақәыршәар, нас џьара ҳкылнагар ҟалап. Бара бымгәаҟцәан, сара џьаргьы сцаӡом, ара сыҟоуп...
Нас ацаԥха хәыҷы, ишысҳәаз еиԥш, аҩада агәы ҩарханы акылҵәарсҭа иақәыршәаны иандәықәылҵа аԥсырҭаҵәҟьа иақәлыршәеит.
Снацәкьыс рыцҳа, иубар иузымдыруа, аҟәада аҿыхны иаавҵаҳхит.
– Ари ааигәа исыхәо иҟалап ҳәа сыҟам, – сҳәеит сара.
– Ааи, уи акәмызт иавҵахашаз... – лҳәеит ари, гәалсрак ҳәа лнымԥшӡо.
Ахәылԥаз Ҭапыра ара дыҟазаарын, «бхаҵа еизара-меизарақәа ҳәа ииҳәо ирзыбуази, аха бааихылаԥшла» ҳәа наҳәаны дцазаап.
Ааи Ҭапыра. Ҭапыра…
Ахьажьқәа ҩба, мамзаргьы ацәыкәбарқәа ҩба еиҩыздыраахьада? Убас дсеиԥшуп исыцииз Магә (сара Нагә соуп). Ҳҩыџьагьы ҳмашьынаныҟәцаҩцәоуп. Иаҳҳәап, Магә иахьа усура дызмышьҭышаз мзызк иоуит. Сара снеины имашьына сақәтәоит (ҳасменақәа хазуп иареи сареи). Аҽны хәлаанӡа «Магә, Магә» ҳәа ауп ишсышьҭоу. Ҳаиҩдырааразыҳәа скьаҿ ахәда ԥыртланы ашьана исну (уи Магә имаӡам) иауахәаԥшыхуа.
Абар аԥхынра гәылҳәҵә аан Магә иусура бзиазы иаҭәаршьеит Амзара ҩажәеиԥшьба мшы аԥсшьара азин изҭоз апутиовка. Иаргьы дгәырӷьеит, дҩаԥа-ҩаԥеит. Ҩажәиԥшьба мшы – анцәа иҭыԥ Амзара (Пицунда) аҟазаара – аџьанаҭ.
Узхара амра уҽаурблып, амшын уҭалап, ҭыԥҳацәақәакгьы лафк нарауҳәа-аарауҳәап ҳәа иҵашьыцуан иҩызцәа.
Дцеит Магә ахы дузаҿамкуа, дыҭрысӡаны Амзарахь. Амшқәагьы кахха ибзиоуп, гәырҭәыла иԥсы ишьап.
Ҳара ара ҳаилыхоит, ак ҟаҳҵоит, акы нхоит, нас уи инхаз ахь ҳаиасуеит, ауаа зегьы реиԥш аусура ҳаҿуп. Знык асабшеи амҽышеи ааиндаз ҳәа ҳаԥшуп. Усҟан? Аҽагакра, аҭаҭын, аџьықәреи уҳәа рырашәараз – ақыҭахь. Уа ҩ-жьак укыр ауеит, уусгьы наугӡоит, амрагьы уҽаурбылуеит, маика заҵәыла ухуп.
Иахьцалак, аусуроуп, ԥсшьарам. Абар Магә иҽкаршәӡаны, иҽкыларӡны дыҟоуп, ихабаргьы ҳирҳауам, иҳалихыи, иԥсы ишьоит, қьаф иуеит.
Ус ателеграмма кылхх, Магә аус ахьиуаз иааит: ушзахәо уеиха арахь, умашьына аочеред ааит ҳәа. Уи еиԥш агәырӷьара абаҟоу? Уи ҳазԥшиижьҭеи иҵӡауазеи? Ахатә машьына, аҷыжь-ҷыжьҳәа аҿыцфҩы ахҟьо, ицырцыруа, иуҭаху ауаа ақәыртәаны инауга-ааугауа. Зны сара сцаны иаазгап ҳәа инақәыскын, аха ҳпаспортқәа рномерқәа ируамызт акәымзар, егьырахь усгьы ҳарзеиҩдыраауамызт.
Аӡхьамԥш сгозшәа ателеграмма сыманы сыԥрит Амзарахь. Магә иахь. Сааит. Исыԥшааит иҩызаки иареи зыҩназ
апалата. Ателефон уҭахума ателербага уҭахума, аҳамам уҭахума, аҳ Ҷыҷын рыцҳа дызгәалашәода, убас рҽеибыҭаны иҟоуп.
Ателеграмма данаԥшы амыргәырӷьа ихы иҭалан, «ҳассаа» ҳәа дшьацәхыртәны апалата дааҩналеит Магә. Ицыҩназ Иван уигьы дицкәашо далагеит (уи дзыргәырӷьоз ҳәа сгәы иаанаго, ани исывакны иназгаз ауалыр мыгәлыҿ хәыҷы ауп). Сара сыла ҭраа адиван-каруаҭ игылоу сахәаԥшуеит, сҽнықәыжьны ицәалак иԥсы ахьнеира сыԥсы неиааит ҳәа. Иаха ҭацаагара ҳаҟан, ҳаштәаз шеит, абар уажәы хәлоит смыцәаӡацт. Аҽы шгылоу ицәоит еиԥш, арҭ кәашоит. Аха сара сылацәақәа еимаҷабуеит, сзазоит сахьгылоу. Арахь схгьы тҟәацны ицоит – изжәыз.
«Нас уажәы уаҩы дызқәымтәац аихатә рашь ҳақәныҳәап», – иҳәеит, Магә иҩыза Иван. Уи акәхеит. Нас Иван сыхәдаҟны ашьана иԥшааит, «нас абри ухәда ԥыртны, иахәаԥшны аума шәани шәаби шәызлеиҩырдыраауа» ҳәа иџьашьаны дҳахәаԥшуан, Магә иеиҳәахьазар акәхарын сшьана атәы.
Амра иҽашԥеирбыли, иаҳҳәеит ҳәа Магә. Саргьы убасҵәҟьа амра скуп сыхәда инаркны схагәҭанӡа, нас смахәарқәа. Маиказаҵәы аҽага скымзи ,уи аҭыԥ кылҟәашааӡа сцәаҟны асахьа аннаҵеит. Егьырахь сцәа-сжьы ахәышәтәырҭа иааҭыҵыз ачымазаҩ иеиԥш сшкәакәаӡа ауп сшыҟоу. Уи сахьӡап сара сеибгазар, ардәына еиԥшҵәҟьа сҽыҟасҵап.
Иаажәит даҽа ҩба-хԥа. «Ажь фҩы ахыскаауеит, абри злышәхуеи, жьума?» – ҳәа дҵааит Иван. Аҵәаԥ-аҵәаԥ иҿыҵго, ашьшьыҳәа, деиҷаҳаны акәын ишижәуаз. Ах, каруаҭк зыԥсозеи сара ахәаша, ари изжәыз егьииз шьҭа сиар, ҳаӷиҭа абомба схакны иԥыржәаргьы исаҳап ҳәа сыҟам. Уаҵәы сабшоуп, уаҵәашьҭахь мҽышоуп.
– Амашьына аагара хымш-ԥшьымш садхалар ҟалоит, арҭ аҩымшк усгьы ԥсшьара мшқәоуп, схаҭыԥан ара уҟаз, Магә уакәӡам, Нагә уоуп рҳәар ҳәа ушәоума, – иҳәан, Магә автоубс ахь дышьҭхысаа ддәықәлеит.
Уаанӡа днаскьазгеит, изулакь. Иван «џьара царҭак сымоуп», – иҳәан, игәашьамх иҵԥраауа зымҩа дцеит. Зҿыназхоз
автобус днахьынҳалт Магә. Хәыҷык днаскьахьан еиԥш, акы ааигәалашәан, иҭаҟҟы иҭаз апассаџьырцәа даарыха-аарыхо, иҽкылӷәааны автобус ахышә ихы аакылакны, са сахь инапы ҟьо акы еилеижәжәақәеит. Даҟәыҵуамызт, днапҟьа-шьапҟьо, аха иабаҟоу, арахь, сара сҟынӡа изааӡом иажәақәа. Ииҳәақәаз рахьтә слымҳа аҟынӡа аԥша исзаанагаз ацыԥҵәахақәа жәақәак роуп, «…анаша наскьага…» Акыр шәзеилкаауоу? Изакәытә нашозеи инаскьазго. Анаша наскьаргоит ҳәа сара ахаан исмаҳацт! Анаша иахьаҿоу аракәа иааҿыхны аҟәырҿҳәа иацҳауеит ҳәа ауп сара ишыздыруа, мамзаргьы ихәаԥ-хәаԥӡа ирҵәны, ҟәыдк инӡаашьыланы ирфоит, иззыҳалалхаша. Аха аԥсшьарҭаҟны иҟамло акгьы ыҟазаарым. Анаша, апырпыл уҳәа наскьаргозар акәхап, ус ҳнеилапи наҟнаҟ иҟало аабап. Анапҟьареи ацәажәареи данырҟәамҵӡа: «Ааи исаҳаит иуҳәаз уи пату ақәҵаны сара инаскьазгоит, акы умшәан», – сҳәеит аха уигьы акгьы иаҳаит ҳәа сыҟаӡам, автобус акыр инаскьахьан.
Анаша-амаша изаауазеи, аха апалатаҟны сааит. Ахнықәыжьра амиллион иаԥсоуп, аха… аха зны, ари сызхыԥшыло, зегь еимырҵәо амшын ҟьантаз сҽынҭышьны саар цәгьамызт. Нас иаҳа сраҳаҭны сыцәон. Абар Магә имшынмаҭәақәагьы ахьыҟоу. Иқәсыршәт ӡҭалара. Аԥсшьацәа уҳәеит ҳәа, рҭра ԥжәаӡама ранаџьалбеит. Иӡны иҟаԥшь-ҟаԥшьӡа аҟәара иқәжьузеи. Рыбжаҩык акәапеиқәа реиԥш рхқәа кәымпыл-кәымпылӡа, ихыӷӷала амшын ихуп иҵысҵысуа. Спижама анаасшәысх, џьоукы инцәыҵаԥш-аацәыҵыԥшуашәа инсыхәаԥшуеит. Сцәа иану смаика аҭыԥ «ргәаԥхазаап».
Ҟаух, сеиҭашьит, схы шԥагьежьуа, аҩы мыжда. Амра ара иҟоуп, сара ара сыҟоуп, џьаргьы ҳаицәцом, џьара ишԥасызкылымцари – «азагар» ҟасҵап. Ашәаӡа иаҩызаз сцәа-сжьы, амра шәахәақәа гәыбзыӷӡа инахьсырсит. Икәалыкәаџьо урҭ ацԥхьқәа сцәа ԥшқа дырчыхәчыхәуан. Нас иаразнак аԥхӡы сылхәаҭо сцо, ашоура сакит. Зегьы зҭабылгьоз саргьы сынӡаашьшьылт. Амра иарцаз сцәа ԥшқа мшын-ӡырҟәандала иааргәтәны, аԥслымӡ гәӡа аасгәыҵаҳәҳәаны, сызқәа амра инасҭеит.
Ишԥабзиоу абас, усура ыҟамкәа, гәамҵра ыҟамкәа, амшын унҭало-уааҭыҵуа, иуҭаху уфо-иужәуа, аҭыԥҳацәагьы алафқәа нараҳәа-аараҳәо – џьанаҭ цқьа!
Уажәы амашьына ҿыц ҳауеит, ҷыжь-ҷыжьҳәа ҳақәтәаны ҳдәықәзаап. Магә иааимхны арҭ аҭыԥҳацәа аласыркатааилап, наныкьара ҳамоуп. Изакәзеи, мшәан, Магә дыгәкы-ҵәыкуа ииҳәоз данцоз? Иаанагои «анаша наскьага», иабаҟоу иара, абазар аҟны сцаны иаахәаны нас инаскьазгома? Данаалак цқьа еилырганы исеиҳәап. Даара акрызҵазкуа уск акәызҭгьы автобус ааникыларын. Уи ара идырҵаз кәрорт бызшәахап.
Саргьы уаҵәашьҭахь аҩныҟа санцо издыруа аӡәырзбозар: «аҟабак наскьажәга, абааԥс» ҳәа раҳәаны сцап, ара ус имодазар ауеит. Ишԥабзиоу амшын, зынӡак иҵысӡом иабаҟоу рҳәааит. Ҟоҳ, сыԥсӡоит ацәа.
Еиҵхәаа-еиҵхәаа аҟәара иқәжьу аҭыԥҳацәагьы ҵысӡом, ишԥассирқәоу дара – иқәынҵәааит.
Шьҭа нахьхьи, амра амшын иӡашьшьылоит, икьыбжаӡа маҷк ауп инхаз. Сцап саргьы спалатахь. Иахьеи уаҵәи «спалата» сҳәалап. Магә араԥ иеиԥшҵәҟьа дышәны дыҟоуп, сара – ашәаӡа. Ажәха смоуртә ижәны сыҟоуп акәымзар, уаха дхаргьежьаауа аӡә дсыман скәашо саақәымлози. «Бышԥабзиоу бара ҵашәкьакьа, абыржәраанӡагьы бахьԥасымбацыз, абас ҳааибамдырызҭгьы исыԥсыхәази, нын, хаас» – сымҳәози.
«Уи ауми иуҳәаша, аиашаҵәыҟьа уҳәеит», – лҳәарын ларгьы. Нас дындәылызгарын, ԥшахьырсра дызгарын, дабасԥырхагаз, аха даҽа ҩымш сымоуп. Ух гәшьа, сааит сномер аҟны, шьҭа алашара аркызар цәгьам, илашьцоит. Хәыҷык абас саатәапи. Асаркьа агәы шԥацқьоу. Аиашазы, хырҽхәароуп ҳәа исҳәом, аха сыҷкәына цәгьамзар ҟалап. Соура ыҟа, сыҭбаара ыҟа, сӡара еиҩӷәыҵәаа, сыжәҩахырқәа ҭбааӡа, сгәышԥы ҟьаҟьаӡа, сылақәа маахырӡа. Ас иҟақәоу роуми даргьы ирҭаху? Аиеи, мшәан. Уажәы саалаганы анаша иахҳәааны жәеинраала хәыҷык ааихьысшьып. Ас хәыҷык ыжәны саныҟоу ауп ани, иахьӡузеи – амуза, мамзаргьы «азаара» ансзаауа. Абар акарандашь, абар ақьаад. Зегь рыла
сеиқәшәоуп. Зны акарандашь абас саргәыҵсҭа инадкылашәа наҟ амшын гәеиужь ду схыԥшыло схәыцып. Ус ауп апоетцәа дуқәа ишыҟарҵо, нас ауп анигьы ааиуа ианалаго. Аа, абас. Иҵегь даҽа хәыҷык саатәап, иҵегь маҷк, иҵегь маҷк, иҵегь. Аҳыҳ шьҭа иааиуа иалагеит ани амыжда – амуза. Ирласны ианысҵап:
Бзиа избоит анаша,
Апырпыл наҭаны,
Аҩаша, ахаша,
Амзаша, азҩаша!
Ааҟ! Ицәгьамкәа кәплетк ҟалеит ҳәа ауп ишыздыруа. Ыы, сеиҭаԥхьапи, ааи, ааи, ҳәара зқәым ауп. Ашәа алҵыргьы ҟалап иара. Еихышәшәа-еихышәшәо даара ацашьа бзиоуп. Амузыка аҵоуп, амузыка. Ауаа иахьраҳауа исызҳәауам аха, абаҩхатәра иашаҵәҟьа захьӡугьы абри ауми. Абас амуза кылҟьа иаакылсын, угәуҽанӡамкәа ажәеинраала шьахә унарҩуеит. Иаанхаз уаҵәы иацысҵап, зегьы иахьа иҟасҵар уаҵәы иҟасҵои?
Шьҭа алашара аарԥсны, сҽаҭаны сыцәап. Ишԥататоу акаруаҭ, ух гәышьа, ашара зызбиахаша, Магә, амҩа алԥха зауша. Шар сызхара амра, амшын – ҩымш аҭхаџьра сымоуп.
Дыцәт Нагә. Дыцәт дааԥса-дкараха. Иҭацаагара, иҩыжәрақәа зегьы-зегьы ихҳәаны аӡымшын иеиҭарц, иԥсы ишьаразы. Дыцәт драҳаҭны.
Аха… Абри аамҭазы, зынӡак иргәыкӡаны, тыгәтыгәҳәа ашә асбжьы геит, еиҭагеит, аха ашә азыртуа дабаҟоу, «да» ҳәа зҳәо дабаҟоу. Дырҩегьых абжьы геит, нас аҷараҳәа иаадыртын, ҩыџьа аҭыԥҳацәа ааҩналеит.
– Рылашара рхарцәаны арҭ абаца бара, Марина?
– Акрыздыруоу, сааҭкгьы ҵӡомызтеи, ара иҟамзи. Ара аӡәы ихәда абжьы гоит, алашара арки, Наташа! – аҽыԥҳәа алашара аадыркит.
Аӷьфҩы ҩнҟьа ицоит.
– Наташа, абар б-Магә ихы хрԥа ара акаруаҭ дахьылажьу, сара с-Иван дабаца, абгақәа дырфама?
– Акрыздыруоу, арҭ ахьыҟаз анцәа идырааит, ҳалаԥш иныҵҳәҳәар ауп, уаҳа аҭаху џьыбшьоу?
Нагә ихчы иҵҟьан, ихы икәаҽшәа дыцәоуп рыцҳа, аԥхӡы илхәаҭа ицоит.
Аҭыԥҳацәа иааиз асаркьа ду еимакны инагылан, инадҽырбалт. Нас руаӡәы ашәа аацәырылгеит:  Нас инеимдо-ааимдо ирҳәоит: «Ас шәахь избахьада аӡәы арыжәтә ижәуаны, иҩыза ахыжәла ифоны», «Наташа ларԥыс дизынхоны, Марина ааҵракәаша ҟалҵоны».
– Иван еибгала арахь укылымсааит, унзырхази асҟаамҭа! – лҳәан, Марина дындәылҟьаны, ашә нкыджьыланы дцеит. Наташа ԥшьшьаала, лышьилышьи еиқәҵо днеин лҩыза икыдлыжьлаз ашә аҩнуҵҟала аҷараҳәа ацыԥха аалыркит. «Сара уаха заҵәык ауп исзынхаз, уаҵәы сымҩа сықәлоит, иара дхәаԥӡа дианы дыцәоуп, ус хыхь схы инҭамтәааит ушсырцәараҳа», днеин икаруаҭ днықәтәеит.
– Магә, уааԥши уара арахь! Узшьыда ас иаразнак сара сыҟамкәа, угәнаҳа анцәа иқәиҵааит: ыҳыҳ, уааԥшы сымҳәеи!.. – даалырҳәит арахь. Иара ихы нхышәҭын дырҩегьых «аххы» ихго дыцәоуп. – Абри ҳкониак ԥаҭлика имацара ижәны дыцәама, ианаџьалбеит, – лҳәан, ашкаф ашә аалыртит. Мап, акониак уа иҭагылоуп, иавагылоуп ажьфҩы ахҟьа уалыр хәыҷык. – Ыы, абри акәзаап иижәыз, аҩнынтә изааргазар акәхап. Агьама збапи, – лҳәан аҵәца ду азна ааҟаҵаны дҩаха-ҩахан, чаик аныржәуа еиԥш илжәит. Лыбыз лқьышә иаақәылшьит, – ишԥабзиоу, – лҳәеит. Нас деиҭааин «Магә» диҿаԥшуа днеихатәеит. – Даныцәоугьы дышԥаԥшӡоу иара, ааи ижәны дышԥаҟоу рыцҳа! Ас дсымбацызт. Иадызцалазеи ахацәа абри арыжәтә? Иара бзиоуп, аха амцхә зыржәуазеи? Абас иаразнак даахәызҵәеи иара, изаазгаз идыржәма, мамзар ишԥаҟалеи? Иқьышә хәыҷқәа хыԥшӡааӡа ишԥаҟоу, ммы, – лҳәан, даалгәыдыҳәҳәалан, иқьышә нҭырқәацәааны днагәӡит.
– «Ыыҳ, ыыҳ», – иҳәан, наҟ днаҳәит.
– Оо, уара, уааԥши уара арахь хәыҷык!.. – дихоит арахь, аха аԥсы дузырҿыхоу. – Дашанамгааит абрысҟак изыржәыз!
Лхалаҭ аалшәыхны, уа игылаз акресло инықәҵаны, ишьыршьаф дынхәыҵалоит. Игәӡра далагоит. «Ыы, ыы, шәысҟәаҵ уара анцәа даахәаны сшәыҳәоит, шәысҟәаҵ даҽа маҷӡак…» – дыҟрымҿрымуеит Нагә рыцҳа.
– Уааԥши уара, уԥсыма? – дгәыдылкылоит, длыгәӡуеит. – Уаха заҵәык… Уааԥшы, Магә сылашара!
– Ыы?! – маҷк ацәа даалҵуеит Нагә: ԥҳәыск дикәаиоуп!! Ихы ҩыҵирззеит, адәахьтәи алашара алоуп ари аԥҳәыс дшылҿаԥшуа. Дҩықәтәарц иҽыҩазикын, аха иара дшынапырхахоз акгьы даалагӡаӡакәа дынҭырҳәыцааны дылгәӡит.
– Иҟабҵои! – иҽлымпыҵжәааны дҩықәтәеит.
– Иҟасҵац! – дааиҿагәыбзыӷт лара. – Иухьзеи, арысҟак аҩы зужәзеи Магә?
– Соужь наҟ! Сара Магә сакәӡам. Базусҭада бара?! – уамашәа дбаны диҿаԥшуан.
– Уара утәы соуп уаҵәынӡа… Нас – бзиала!..
– Арыцҳара, амаҳагьара сыдбымгалан, сара Магә сакәӡам!
– Суазҵаауеит, изцужәда абысҟатәи ҩы ҳәа, ыы?
– Магә, Иван, сара еицаажәуан. – Еибафо аӡлагара еиԥш рыжәтәла икәабаз ихбыҩлаша аӷу-ӷу ҭгон, иблақәа акакаҷқәа рхалацәҟәысуан.
Алашара ҩасыркит.
Лхылҿы, ибыбышӡа ҿыц игәылҵыз агьыл шәҭы ахаҭа. Ирпаӡаны, ажәҵыс амҵәыжәҩақәа иреиԥшха ауп лыџьымшьқәа шкыду. Лбырфын хцәы ҵырффоуп: «причоска надежда» ала. Икахәхәа-кахәхәа, иҟоу лшьыргәацәқәа, леихышәашәашьа уҳәа, ара Амзаратәи аԥсаҵлақәа рхаҭа, лнацәкьарақәа ҭхәаа-ҭхәааӡа, дышԥассиру, лмоурахә мыӡааит. Магә абзиа дидыруазаап убоу? Ных, ҳаӷоу абас аԥҳәыс ԥшӡа димазааит, еснагь угәы ҭӡыӡаауа… «уаха уара, нас схаҵа иахь» ауп иаанаго илҳәаз. Аха зегьгьы ус иауҟаху, ацагьы аша аналашәо ыҟоуп.
– Уҿаҳахама уара, Магә уаха? Абжьааԥны арадио уфазшәа усзыршәыкьуамызти, – сыбӷа аалшьшьырц лнапы еиҵхәа аҿыналырхеит.
Сара сҩаҵҟьан, Магә ипижамақәа аасшәысҵеит.
– Ибыгәӡыз сқьышә асапын шәах иарганы исыӡәӡәоит, агәнаҳа са сахь имаиааит, сара смаҳагьаӡам. Урҭ ажәлар ирылырцоит, ма икыдҵаны иршьуеит, – сҳәан снеин аҳамам аҿы сҿы гәлыршәҭрааны исыӡәӡәеит.
– Ааи, уи иуҳәаз иашоуп, уаҳа наҭахымкәа ииашоуп, даҽа ԥыҭк ужәызҭгьы…
– Сара арыжәтә иснарҳәаӡом, аиаша ауп исҳәо.
– Сыхаара, ииашаҵәҟьоу ариабжьарак лассамҭа бысхашҭӡом ҳәа исауҳәалоз? Ух, ушԥасҭаху…
– Бмааин сахь, – лнапқәа уа иааныскылеит. – Лассы аамҭа бысхашҭӡом ҳәа сара акгьы басымҳәаӡеит, уи Магә иакәызар ҟалап ибазҳәаз, даар иаргьы баргьы шәеибабалап.
– Аиеи, Магә иоуп сызҿу саргьы. Абас знызынла ирнааны узцәажәои, ма арыжәтә иунарҟаҵоу? Ашәҟәқәа сзуҩлоу «довостребование» ахьӡала? Иуцәымӡааит садрес?
– Сара адрес ҳәа акгьы сыбымҭаӡацт макьана.
– Уаҵәы ҳаиԥырҵуеит. Ирласны ишԥанҵәа сотпуск.
– Уи Магә даар иабҳәалап, машьынаагара дцеит:
– Уара макьана ԥшьымш умоуп, сышьҭахь аӡәы уанаалыцныҟәа, сгәы иалсуеит, улақәа сынҭасны иааҭыскәыцәаауеит.
– Бара бхаҵа аҩны дыртәаны ара бныҟәоите, уи ҟалоите?!.
– Уи ҟалоит сылашара, Магә иааг даҽазнык угәыдыскылоит. Уара ас арыжәтә ыжәны усымбаӡацызт, хәыҷык уеиқәнаршәом сгәахәуеит…
– Сара Магә сакәӡам, Нагә соуп, Нагә! ԥшьымш сымам, аха ашәахьаҽны усура санымнеи, Бадра «авыговор»
ҟаԥшьӡа сызқәа илкыдиҵоит ауп. Суалафахәгьы хәыҷык ааибӷыҷуеит.
– Ишеибаҳҳәаз ауп, Магә, уахазаҵәык ара…
– Сара Магә сакәӡам…
– Ианвар азы схаҵа отпуск дцоит, аҭел сузасуеит, укылыхх ункылсуеит ауп.
– Џьарамзар џьаргьы снеип ҳәа сгәы иҭаӡам.
– Амандарина, изабелла, иугәалашәоу иуҳәақәоз?
– Акгьы назгаӡом, уахьгьы снеип ҳәа сгәы иҭаӡам…
– Избан, Магә?
– Сара Магә сакәӡам, Нагә соуп…
– Шьҭа уаҟәыҵ ирнааны ацәажәара.
– Исырнаауам аха, ииашаҵәыҟьаны исҳәоит. Бмааин, бмааин арахь, б-Магә даар дгәыдыбкылап, уи машьынала даауеит, багьиркатааилоит ботпуск маҷк иацыбҵар.
– Командировка Москваҟа санбанеиуа зуҳәаз?
– Аӡын ахәаша!
– Ианба, ианба?
– Аӡын ахәаша, сымҳәеи!
– Сара уаҵәы сцоит, уахазаҵәык ауп иаҳзынхаз уареи сареи.
– ԥшӡала ицаша. Бареи сареи иҳабжьои? Акгьы!
– Уара арыжәтә ухы еиланагама, мамзар ас иудсымбалацызтеи? Иаа, Магә?
– Сара Магә сакәӡам…
– Апатреҭқәа ҿуху?
– Ааи, ыы мамоу…
– Избан?
– Патреҭ ҳәа сара акгьы ҭысымхӡеит, иҿысхуази?
– Ацә атәыҩа абаҟоу?
– Изакәи?
– Ацә атәыҩа абаҟоу?
Иласҳәои уажәы. Дсыдызцалазеи абри? Ацә атәыҩа захьӡуи, иаргьы даргьы еибамбааит. Арахь Магә «анаша наскьага» иҳәалап, ари ацә атәыҩа ааг, лҳәалап, иҟоузеи абра амца ықәымхысааит.
– Сузҵаауеит сара, ацә атәыҩа абаҟоу ҳәа? – Наҟааҟ сыжәҩақәа нҭарс иаанылкылан сылақәа неимдаааимдо дырхыԥшылоит. – Зхы еилагоу иԥшра умаӡам, улақәа рҭыԥ аҟны иҟоуп, – лгәы аалырҭынчт.
– Зхы еиқәшәам бхаҭаҵәҟьа боуп, сара сакәым, аха. Иалыздыраауазеи. Ацәа атәыҩа ацә иахагылами, уаҳа иабаҟоу?
– Уи зегь бзиоуп, шар, иухыԥсаар цқьа ҳаицәажәап. Уажәы ҳхы нықәаҳҵап, аҳы уааи арахь…
– Соужь, сымҳәеи, соужь абыржәыҵәҟьа! Бахәаԥши сыхәда ашьана иамоу. Магә ихәда ус иамаӡам, сара Магә иашьа Нагә соуп… ҳаиԥшуп иареи…
– Хәыҷык уааччеи сыхаара, хәыҷык уааччеи!
– Избан сзырыччо, сыжә аҵша арима?
– Учча, суҳәоит акы еиԥшымкәа, Магә.
– Сара Магә сакәӡам, Нагә соуп.
– Аа, абар аҵаҟатәи уарма хапыц ахьы ахьыҵоу. Нас Нагә, Нагә ҳәа уахантәарак уцо, уаауа узҿу закәзеи, сылашара, Магә! Уааи ҳиап шьҭа…
– Сара Нагә соуп. Аишьцәа ҳҩыџьагьы еиԥшны ахьы ҳзыҵоуп.
– Аԥаса санукәаиозгьы, зназы, абри Магә иакәӡами ҳәа, аасгәахәт. Убас сыԥҳәыс цәанырра иснаҭеит, изакәу сыздыруам, аха… Абни ашьаршьаф уқәҵаны уаниаз атәы ауп исҳәо.
– Аиашаҵәҟьа бҳәеит. Убри аҵаҟа ҳаныҟазгьы, иара абыржәыгьы Магә сакәӡам, Нагә соуп. Уаҳа акгьы беимҳәаӡацзи исеиԥшу аиашьа дсымоуп ҳәа.
– Улафқәа урҟәаҵ, Магә. Марина даазгоит…
– Марина дзусҭа, закәи, уигьы ашьаршьаф аҵаҟа лҭа…
Аҳаҷаҳәа, смаикаҭыԥ ашәаӡа еиԥш иҟоу сцәа-сжьы аасгәалашәеит. Ҳаи, уахантәаракгьы схаҟны изымааиуази. Сҽеилсырҵәрааит. Наташа сцәа-сжьы аҟәашра дшахәаԥшуаз ахыԥҳәа акресло тата днаныҳалеит. Ԥыҭраамҭак лхы еимлагәа икны дтәан, нас инеималҭәеит. Сара Шьрыф иеиԥш сымгәацәа ҳәынтаҟьаӡа слымҵагылоуп.
– Изакәи иухьушьыз? Уааи арахь! – лҳәан аванаҿы аӡы слаҵалыргылан сылкәабеит, мпахьшь хәбабала слырбеит. Аха уҭахызаргьы шәынтә скәаба, сыш-кәакәара лзамхуа иҟоума!
– Изакәи, иухьушьи сымҳәеи, Магә?!
– Акгьы схьысымшьӡеит, сара Магә сакәӡам…
– Уаха сеивугарц угәы иҭоума, Магә?
– Сара Магә сакәӡам, сара…
Наташа ашацаҳәа дындәылҟьа дцеит. Сара скәаба сшьышьы сыҟан, скашәкаҷо сҽааиласҳәеит. Ауама иақәшәаз, сымаҭәақәагьы Магә имаҭәақәа иреиԥшуп.
«Анаша, аҩаша, ахаша, аԥшьаша, амзаша, азҩаша» – сажәеинраалагьы схы иааҭагьежьуа иааҭалеит. Ҳаи, абри апылҳаҭ сызлаҳаз сзалҵуазар, хәыц еиқәаҵәа злам џьмак агәышҵа ажәҩан иаҵасырԥшыргьы егьаурымызт. Наташа дымцацт сҳәоны лҩызак длыманы дааҩнашылт. Аӡәы сшылмыхәоз шьҭа аҩыџьагьы алагозар акәхап.
– Аа, бихәаԥш абри ахаҵа игылоу, дзусҭада, бара Марина?! Уаха сгәы ԥжәаны сишьырц дыҟоуп абри! – Наташа лнацәкьыс ҭхәаа аасықәылкит. Иалагахт шьҭа.
Марина зыхьӡыз азхаз агәҭа даақәгылан акраамҭа икылкааны сылақәа дырхыԥшылон. Нас даасыдгылан, даасҿагәыбзыӷын, лнапы ҩышьҭылхын, сыхәда акы ахьтатаны илрыцқьошәа ааҟаҵаны лнацәкьыс ԥшӡала ҵаҟатәи сқьышә длахеит. Уа иаалҿаҷҷеит ахьтәы хапыц. (Ари аҩыза аӡәыр шәақәшәахьоу, аҽы анаархәо хаԥыцла игәарҭоит еиԥш). Нас даагәырӷьан, акәыркәыр дыччо, Наташа лыхәда днахьынҳалеит.
– Б-Магә дышԥабыцәҩашьа, иармахаԥыц ахьы ыҵыџьџьаауа иҵоуп, убри алагьы дыбзымдыруеи, иашьеи иареи иагьарыла еиԥшызааит, аха ихаԥыц?
– Сара Магә сакәӡам, сара Нагә соуп. Ҳҩыџьагьы ҳаиԥшны ахьтәы хаԥыц шаҳзыҵо ласҳәахьеит уи Наташа, аха ихазҵо дабаҟоу.
– Баҳауоу, шьҭа ииҳәо?! Нас уахантәарак сызурҳәацәози узусҭоу зсаумҳәози?
– Уаха шәынтә исҳәахьеит, Магә сакәӡам, сара Нагә, Нагә соуп ҳәа. Сара исхареи ҳаиԥшны сан ҳлаузар, сара ас ҳҟалааит ҳәа сан сылмыҳәаӡеит, изхароу лара лоуп, лара шәцаны шәлацәҳала.
– Наташа, иахьа даара ашоура бааԥсын, аҟәара-ҟнытә амра ӷәӷәаны изысыз шаҟаҩы ахәышәтәырҭахь ирга бдыруоу. Баргьы хәыҷык амца шоура бымоушәа збоит. Магә, Магә иоуп, уажәы д-Нагәха дызлаақәгылари…
– Магә сакәӡам сара! Магә амра дабылны дыҟамзи, шәара шәоуми уахгьыҽынгьы дызцыз, – дырҩегьых аҽеилыхра салагахт. Дшанхеит Марина ҳәа иҟазгьы сцәа-сжьы ҟәашӡа ианылба.
Уигьы азсмырхеит. «Ари жәбо, сыхәдаҟны ҳәынҵәра еиқәаҵәаҵас ашьана адчаԥаланы иахьамоу?» – сҳәан, снацәа нақәкны идсырбеит.
Марина уи акгьы ланамҳәаӡеит. Наташа уи кылкааны дахәаԥшуан, дахәаԥшуан. Нас длеизҟәаҿын аҟәардә тата лыҽнықәлыжьын, деиҵақьы-еиҵақьуа аҵәуара дналагеит. Қәыршыҩҵас лылаӷырӡқәа леиуан. Марина уа дылхагылан, уигьы ишәыз лыблахәыцқәа алаӷырӡ аарывҵжжуан. Сара Наташа дрыцҳашьаны слыхәаԥшуан, иҟасҵара сыздыруамызт, аҵәуара салагарызу саламгарызу.
– Нас ибзиоуп, Магә уара уакәӡам, уара Нагә уоуп, ус акәзааит, иара Магә данцоз сара сзыҳәа акгьы уеимҳәаӡеи? – дҵааит Наташа лҽырданы данааиқәтәа, шьҭа Магә шсакәым ала дазыразхазаап. Сҽеиласҳәахт саргьы. Знык сыркәабахьеит, ҩынтә сеилырххьеит, наҟнаҟ иҟало аабап.
– Бара – Наташа бзыҳәа акагьы иҳәо смаҳаит, уи хьаас имаз, исхамшҭи, мшәан, шьҭа шәара усгьы шәеилаган, аха саргьы схы еилажәгеит. Аиеи, аиеи ахәыл иҳәоу, анаша иҳәоу акы наскьагатәуп иҳәеит.
– Ишԥа, ишԥа? – анаша наскьагатәуп иҳәоу Наташа днаскьагатәуп иҳәоу? – дааӷьаҵәыӷьаҵәит Наташа.
– Ҳаит, афы сысааит убасҵәҟьоуп ҳәа сыҟоуп ишиҳәаз, мамзар анаша шԥанаскьарго. Уи акәзаарын днапҟьа-шьапҟьо дызҿыз.
Иҟамло иҟоузеи ари адунеи аҿы…
Шамел иааҵәа дҩаҵалан, иеигәышә наҵарҟьаны, нырцә алҩақ зхышәшәоз аӡлагарахь ддәықәлеит. Ақәабаа-сабаа шиқәнауаз, аҟәарамҿи ахьацеи еилажьны амца ахьеиқәыз дынкылсит.
Аӡлагараҿы Уасил игәы ҿыӷьуа, алҩа иҽацәихьчо, днаҳәы-ааҳәуа амца дахатәан. Алу мҵәышәқәа ашыла ццышә иаганы, иҟәашӡа иҟан. Адәахьы аҷыхь бааԥс аныҟоу, ара аҿҿаҳәа ахьаца мҿы былуа, амцабз лакьылакьуа угәышԥы аҭаны… шьыри.
Ари иеидара дааҵихын, аџьықәреи амҵәышә инҭаԥсаны, алу ноуижьит Уасил. Иҟәазгаӡа, аҭынчра зхажьыз аӡлагара, иара абызшәала иацәажәеит. Баӷырқәакгьы икылхха иҟаз алаӷәра икылыԥраан, ҷит-ситҳәа, инаҳәы-ааҳәуа амҵәышә ахы иаақәтәеит.
Ҳәынаԥ хәыҷык алақәа кылышәшәааӡа акәакь акылҳара иаакылԥшит. Ажәакала, Шамел аӡлагара аԥсҭазаара ирҿыхеит.
Нас амца рыҽнарҭан, аицәажәара иналагеит. Ажәа иман Шамел:
– Ашыц шәпа амҿҭыхгала иҭыцәаауа, иҭыцәаауа мацара, днақәҭәҳәаны ацәыцә еиқәырҳә нықәыԥссааны инкаԥсо, изшьамхык ахьынтә егьи ишьамхахьы иниаганы, дацклаԥшны, ҩаԥхьа аҭыфаара дналагахуан саб рыцҳа.
Есааира ацәыцә иҭигоз ҵаӷахон. Имҿҭыхга рхәахәыҷы аҳәаццышә иаҩызан ахәы аффаҳәа иагон, аҵыхәтәан иҭигоз зынӡа ацигарбӷьыц ашәа иԥшқахон. Абырфын хцәы еиԥш, еикәаҳәы-еикәаҳәы иааиуан ацәыцә. Есааира амҳаҵә аҭагәаҩара хәыҷы иацлон, иацлон. Днақәҭәҳәахуан, изнапык ахьтә егьи инапахьы иниаганы, ихы ҩышьҭыхны ашәақь аҵа ианкылаԥшуа еиԥш, дазкылаԥшуан. Иахьынӡаҭфаахахьаз гәеиҭон. «Та-ак» – иҳәон. Нас аҷаԥс, аҷаԥсҳәа инапсыргәыҵа инаниҟьон, ахьҩежь ԥштәы змаз, ашыцламшә фҩы лаҳалаҳауа изыхҟьоз амҳаҵә. Еилыԥхаауан иара. Иагьышԥаӷәӷәаз,
егьшԥауаркалеиуаз аҵәаԥшь еиԥш. Саб даараӡа дрызҟазаны иҟаиҵон.
Урҭ амҳаҵәқәа рыла акәын ҳабҟәылқәа ирҭажьыз ахырҵәы злаҭаагалоз. Ааи, урҭ акамбашьқәа, урҭ амҳаҵәқәа, зегь шԥеибагеишь уҳәар иауази…
Уажәы ажә замана ҳамагәышьан, аха ианакәӡамыз ишарылт, ҳхәыҷқәа уиада ихәшәӡамызт. Ахш жәпашьшьыраӡа ,ахш бзиаҵәҟьа амҵуан, иахьатәи ҳамҳаҵәқәагьы рымч ақәхон, аха иазаауеи ишарылт. Арахь ҳара митәышьцыла ҳашьцылеит, – иҳәан ихьыҩрыз ахьаца мҿы дҩахан еилабылуаз амҿқәа рыгәҭаҵәҟьа иналаиршьшьит. Ивҵрааз ашә аҟнытә аԥша ҵәҵәы иаакылшәшәаз, хаха ари амца инасын аццышә еилаҩынтуа иааҩналеит зназы. Нас аҷҷаҳәа, еиҟәҷҷауа амцабз ҩагылахт.
Адәахьы аҷыхь бааԥс аныҟоу, ас амца агәгәаҳәа еилажьны, угәышԥы аҭаны…
– Иарбан. Шамел, митәышьцылас шәзышьцылаз? – инапсыргәыҵа ҟьаҟьажәырқәа амца инаҭа, алҩа дацәшәаны ихы нарнаашәа дҵааит аӡлагарахьча. Ибла ахәыцқәа инадыркны ашыла ццышә асақә иаганы ишԥаҟоу, мшәан!
– Ана снеин, – иҟам, ара сааин иҟам. Дәқьанс иҟаз зегьы еимыздеит, аха уҭахызаргьы уҽыкнаҳаны уҽшьы, иҟам. Гәырӡ-шашәаӡ инкылаӡ ицеит.
– Изакәи, Шамел, узыргәаҟуа?!
– Уамашәа иубаша, иаауҭаху ҳәа атауар иумоуа акгьы ыҟам иара ада! Имшарылаӡакәа ҳажә, цас ауите.
– Изакәи, изакәы?
– Ашьцылацәа ҳамоуп ҳара Москва, Ленинград, уимоу Германианӡагьы ҳабжьы наӡартәа ҳаҟоуп, аха зегь башахеит. Уахь ашәҟәқәа ахьаҳашьҭыз изакәугьы ҳаздыруам рҳәеит.
– Изакәзи, анаџьалбеит, асҟак уздынҵәалаз?
– Ҳажә уара, Уасил. Ҳажә мыждаразы ишарылт сымҳәеи. Ҟоҳ, адәахьы уԥши! Икыдҵәоит ақәабаа сабаа рҳәеит ҳәа – аҷыхь!
– Нас ажәхьа, шамахамзар, адәқьан аҟны ирҭиуа смаҳацт, уажәы иҟамло егьыҟаӡам, рҳәоит сеидру…
Арҭ зыӡбахә уҳәаз ақалақьқәа рҟнгьы ажәхьақәа рҭиӡом, ыы?!
– Мамоу уара. Ажәхьа иазууеи, сара сзышьҭоу хазуп. Уаҩы иԥыхьамшәаӡоз акы сашьҭанагалазаап афаст!
– Жәхьаӡам узышьҭоу нас? Маӡоума иара? Аӡбахә уҳәар ҟамлаӡои, ҵасӡами?!
– Изҵасми, маӡарасгьы иалахи, амҳаҵә ауп сызҿу, ашыцтә мҳаҵә. Анкьа уи кажьын адәқьанқәа рҟны иахьабалакь. Саб рыцҳагьы иҟаиҵалон ҳәа ԥыхьа сызҿыз ауп. Аха уажәы уҽыкнауҳауазаргьы иузыԥшаауам, рхы аҟәақҳәа аџьҩа иҩанырҟьааит уи ҟазымҵо!! Ҳара уажәы уи ҳмоур аӡы ааҳаҵашылт ауп, иҳаԥсыхәоузеи шьҭа?
– Иззуҭахи иара, бзиароу?
– Бзиарамкәа, Уасилхеит, амҳаҵә ззаҳҭахгәышьеи, акралаҳфаларц ауп, аха иабаҟоу?
– Уиада уаҳа мҳаҵә ҟамлаӡои, аҭанақьтәи, аникельтәқәа, араӡны мҳаҵә?
– Ееи, урҭ ҟалондаз сынҵәаха ари сашьҭалозу. Араӡны мҳаҵә иазууеи, аха егьырҭ зыӡбахә уҳәаз амҳаҵәқәа акакала иԥаҳшәеит, акы аарылмшеит. Маҳҭы илымҳақәа реиԥш итары-маруа иааҳампыҵахеит.
– Изакәи уара, иауркуеи амҳаҵә ус иартырратә еиԥш?
– Иасыркыхуеи, ԥыхьа исҳәон, амыждаразы ҳажә шарылан ҳәа, уаанӡа амҳаҵәқәа иҳамази уи иамаҳхуаз ахши еинаалон, аха шьҭа иауам. Арахь ишысҳәаз еиԥш амитәшьцылара ҳашьцылеит.
– Изакәи?!
– Изакәи умбои, ҭаацәала аказен хшы ҳашьцылан, иааҳмоур, ҳаӷеиҭа ҳлаҿԥсаа ҳцоит, аҟыт ааҳхыҵуам уи анааҳҿамкуа. Есымша ақалақь аҟны слеиуеит, ахш ахьырҭиуа снагылоит, ҵабыргуп, агәаран абрааи анахьхьынӡеи инеиуеит, ауаа рацәагәышьоуп абзиа зегьы ирҭахуп щәа. Аха егьа сшьаҽны сгылазаргьы уи амымхкәа сцом. Аҩны иааганы иҳарҵәуеит. Аха иазууеи акы иазҭыгом, ԥыхьа ишысҳәаз еиԥш, итары-маруа мацара мҳаҵәшьаҭарас иҳамаз зегьы рыхәҵәышьап ҳәа акгьы ыҟамкәа, икьашӡа иаақәнахт.
Акалашәа ихшуп иара, акалашәаҵәҟьа. Ажәытә ҳкамбашь хшы зынӡак иаҳханаршҭит. Хыхь маҿак иназынаԥшуа ахҷаҭ, ахәша ҩежьӡа ихшәылоит. Алада, абҟәыл аҵан аҵаа жәпа еиԥшха илҭашәуеит. Шьҭа ухаҵоуп иахьатәи ҳамҳаҵәқәа рыла уахәозар. Амала иҭабаҟаӡа, иҭашәны иҭажьу ахарҵәы знык иузыҭгар, ачанах ианануҵо еиҟәышьшьа, еиҟәышьшьа… аа, исоумҳәан абааԥс…
– Ааи, ус акәхап, ус егьа ӡы ауҭаргьы зыԥштәы мцо аказен хшы анурҵәлак каамеҭ аԥсхакхоит, шыцтә мҳаҵәымзар усҟан даҽакы иузаргом, – иҳәан, Уасил ихы ааибыӷ-быӷын, дҩыҵаззан, еибафоз алақәа рахь иҿынаихеит.
Адәахьы асы ԥала-ԥалаҳәа алеира иалагахьан. «Ҵәит, ҵәит» рҳәон аҵысӷрақәа.
Ас уажәнатә иалагаз сынтәа аӡынра зеиԥшрахаша анцәа идырп.
Итәоуп чара хпыҿк аҟны. Ажәа имоуп Чычы Кәанача.
– Ҽык сыман. Акыр ҵӡоит уи. Ԥхынла ашоура бааԥс аныҟалало сҩақәтәаны ҽыкәабараҳәа амшын ахь сцалон. Уа сахьлеиуа аӡы сынҭаланы сҽыскәабон-сҽысшьышьуан, даара акыр сыҽӡаасырхалон. Иара акәадыр ақәыхны, аӷәра ахыхны аҟәара иқәгылоуп, сҽахьыскәабо агәы иаахәаны исзыԥшуп. Саныҩҭыҵлак, слеины аԥслымӡ шыра сҽанынасҭалак, иара ԥшьшьала аӡахьы аҿынанахон. Даара бзиа ибаны амыжьӡры ажәуан. Нас, уажәы исҳәар ихашәҵаӡом.
– Иҳәала, ишԥахаҳамҵо, – арӷзаа ааилдыргеит еидтәалаз.
– Ибақьаӡа азхараҵәҟьа аӡы анажәлак ашьҭахь ахы аарҵәины исыхәаԥшуан. Иуҭаху бзиоуп аанарго схы аасырмаџьыҟәуан. Иара аффаҳәа аӡы инхыланы… Амшын ҟьантаз, хыхь аӡы ихгыланы ҳәа ауп исҳәо, аҿынанахон. Ус ишнеишнеиуа акәымкәа идәықәлон. Бзиа инаскьоны еиԥш, ахахәда аарҵәины икәарны, сара сахь иааԥшуан. Иазхоуп
ҳәа снапы анысҟьалак, арахь иаагьежьуан. Аҟәараҟны иҟаз ауаа амбатә рбазшәа ари џьашьаны иахәаԥшыхуан. Ауаа ус ауми ишыҟоу акы дурбондаз. Ари сҽы аахәаразы даара ауаа рацәаҩны исыднагалахьан, исҭиуамызт. Аха иазыжәуазеи, ашьҭахь кәпецк иҽсыдирхалан, хәышә мааҭ ҳәа хьтәы ԥарала исцәигеит.
Иӡырҩуаз рнапқәа еинырҟьеит, «даҽакы ҳаҳәа» – рҳәеит.
– Камбашьқәак сыман. Уи акыр ҵӡоит. Аӡынраз абораҟны снеины нымҩак-нымҩак, аҷҷаҳәа иааԥыртны ирысҭеит ҳәа иааҳәнгьы иазхьаԥшуамызт. Уажәы исҳәеит ҳәа ихашәҵаӡом…
– Иҳәала, иҳәала ишԥахаҳамҵо, – арӷзаа ааилдыргеит еидтәалаз.
– Аиеи, ирфаӡомызт анҭ акака анымҩақәа ирысҭаз. Иааҳәны рылақәа нҭарпыжы-ааҭарпыжуа исыхәаԥшуа иалагон. Нас снеины даҽа ҩба-ҩба нымҩа ааԥыртны рчыхәчарақәа ианынырҭасҵалак, ахапаҳәа акрыфара иалагон.
Иӡырҩуаз рнапқәа еинырҟьоит, «даҽак ҳаҳәа» – рҳәеит.
– Цгәык ҳаман. Акыр ҵӡоит уи. Зны ихьан иарииз аԥацәа маҷк ианыҩеидас изҭахқәаз агәылацәа иргеит. Иара аухантәарак «миау-миау» ҳәа икьаакьаауа ааҵра иаван. Ани ачыргә хәыҷы ахш ҭалеит, ацәатәымзи, иаргәаҟуан. Уажәы исҳәар ихашәҵаӡом.
– Иҳәала, иҳәала ишԥахаҳамҵо, – арӷзаа ааилдыргеит еидтәалаз.
– Аиеи, ашьыжь ҳанааԥш ҳацгәажә кәаԥӡа аплита ахы аԥхара аҽаҭаны иқәиоуп, аҳаҳаираҳәа арымӡаа аҳәынаԥқәа аҵаланы рҵыхәақәа қәацқәацо акыкмацәақәа рцәара иаҿуп.
Иӡырҩуаз рнапқәа еинырҟьеит, «даҽак ҳаҳәа» – рҳәеит.
– Абра, Аҷандара аӷшҵла дуқәа игылоу ижәбо роуп. Акыр ҵӡоит уи. Усҟан саргьы акыр саӡан. Сҽыжәлан абарҭ аҵлақәа санаарыҵала, сгәы сыҵԥраауа сыҟамзи, «чоу» сҳәеит. Аҽы ццышә сақәтәамзи хыкәаалаҵас инаҭрыст.
Ихашәҵаӡом уажә исҳәар.
– Иҳәала, иҳәала, ишԥахаҳамҵо, – арӷаа ааилдыргеит еидтәалаз.
– Аиеи, сҽы убас шәақьхысҵас иҵҟьеит, соуп зҳәо ҽҟазак акәадырырҭа иҽизаақәмкыртә еиԥш. Сҟама аҭра инҭууаан абарҭ аӷшҵла дуқәа ижәбо рықәцәахь ихаууала ицеит. «Ҳаит ас шԥасыхьуаз!», – сҳәан, аӷәра ааҿархханы, «чараз» арҟаҵаны иаақәсырҵәиин арахь «чоу» сҳәеит. Ари аамҭазы игьежьны илеиуаз сҟама ҳнаҵаххын аҵәыртҳәа аҭра илҭапҟа ицеит.
Иӡырҩуаз рнапқәа еинырҟьеит, «даҽакы ҳаҳәа» – рҳәеит.
– Ҳшәарыцо абахә ҳаҿан сҩызцәеи сареи. Усҟан акыр саӡан, ашәарыцаразгьы сыхьӡи сыжәлеи неидкыланы ирҳәо аҟынӡа снеихьан, уи ижәдыруа ауп нас. Ҩахьхьи абахә аҩыҵраҿы бшьтәа ӷәӷәак ацәаара збеит, аха ашьҭахь сеихоуп. Сыԥсуа шәақь снапы инықәырсны, исбарҭаз аҵыхәа инақәкны аҵықь ааҭсыргеит. Уи акәхеит, ахыҭҟьара иаԥыхьашәаз аб былгьо, ибылгьо мацара сшьапаҟны ианааи, аҽааиқәнакит. Схысбжьы анраҳа, икылхх иааиз сҩызцәа, ажәеиԥшьаа рашәа анырҳәа ашьҭахь, илахан ацәахыхра иалагеит. Ана ҳаԥшааит, ара ҳаԥшааит ахы ахьақәшәаз аабом. Ацәа зегьы ахаҳхыр ишԥаҳамбари рҳәан, иккаӡа ацәа аахырхит, аха ахҭыԥ џьергьы иаабом. Ари лакәӡами нас? Аб сеихысны исшьит, арахь хҭыԥк анӡам.
Изаауазеи уажәы исҳәар ихашәҵаӡом.
– Иҳәала, иҳәала ишԥахаҳамҵо, – арӷаа ааилдыргеит еидтәалаз.
– Аиеи, ашьҭахь аӡәы игәеиҭеит иахьақәшәаз. Аҵыхәа инаҵакны лҩақ хәыҷык адҷабланы иҟан. Уаҵәҟьа ианақәшәа иахьыз азымдырыкәа ирҳаны аҿы аныҩараҳа устәиала ахы нҭҟьа ицеит.
Абас иажәабжьқәа даарылгеит Чычы Кәанача.
Ажәа игеит уа ирыдтәалаз Гыҷ-иԥа Гьедлач.
– Мшцәгьа бааԥсык азы аӡиас Мҷышь ҽыла сныҽԥынгылт. Ацҳа аӡы ихнаххьан. Мҷышь аҭра иҭыҵны аԥаҩқәа ирықәкьасо, агыгцәа ргыланы, ихәашькакараӡа илеиуан. Иаасцәымӷхеит, иаҳҳәақәо ирылашәхи, аха. Уажәы сгьежьыр «ҽыла дыҟан аӡы дызмыри» – рҳәоит. Арахь ахаҵеибага ҳәа сызԥхьаӡо ыҟоуп, хәыҷыкгьы ани «иаадыруа» аҭаны сыҟоуп. Иҟалалак ҟалааит, ахаҵа дызқәымшәо акагьы ыҟам сҳәан «чоу» ҳәа, ишәа-иӡыӡо исыҵагылаз сҽы сҟамчы нахысҟьеит. Иаақәарықәашьеит, иӡыӡымк-ӡыӡымкуа, аҟҿыҳәа аӷәра иацҳауа, ихышхыҵәаны илеиуаз аӡы аԥаҩ аҟны саманы иааикәахынҳәит зны. Нас аҵыжә-аҵыжәҳәа ҩынтәны амцабз ахысҟьеит, иаргьы аӡыхәашь еилаҩынт инҭаԥалт. Абри ԥхыӡк шәымбахьеи, убас ԥхыӡк салоушәа акәын сшыҟаз. Зны бӷарҵахьанӡа сылӡаашьшьылон нас иҩалԥахуан, зны сҽы ахы кәацәӡа, аарлаҳәа иҩалҳәҳәон, дырҩегьых иҩхало мацара, ацәқәырԥақәеи ҳареи былды ҳаибарҳәаны нырцә ҳаӡхибагеит.
Абри сақәшәахьеит, дад, – иҳәан, Гыҷ-иԥа Гьедлач иажәа даалгеит.
– Ҟоҳ, амц рҳәеит ҳәа асҵәҟьа убахьоу, анапы аҵаҵа, ашьапы аҵаҵа, – иҳәеит Чычы Кәанача дахьтәаз.
Иууан иахак ала. Сааԥшит. Ашара макьана ԥыҭк шагу здыруеит. Уи азы асааҭ ахәаԥшра сҭахӡам, шаҟа сыцәаз ала издыруеит. Лашьцоуп ауада. Аха абжьааԥны еиԥшҵәҟьа акәым, адәахьы иааџьоушьартә иҵлашаауеит. Избан? Иацык амш даара иҷыхьын, арахә ареиџьны, изқәарышәшәо игылан. Аҳаиуан анзқәршәшәа, асы иазҳәоуп рҳәоит. Сынтәа асы ҳазыԥшиижьҭеи… ҳаздиалаз аԥенџьырларшә снахеит, аа, асы барақьаҭха икажьуп. Аҳәылы-ҳәылыҳәа еимагыланы алеира иаҿуп.
Хрыжь-хрыжь ала ууеит. Ахаан иадсымбалацт Пальма. Сцәа сахьҭшьаауашәа сыҟоуп. Снаҳәит, сааҳәит. Ари лқьышә кәамкәамуеит, ачча ақәыххуеит. Ирласны лыԥсы лалга-ҩалгоит. Лгәы ҭыԥашәа ицоит. Далсхрыма ацәа. Аха дхаччаауеите, ибзиоу акы лбозаап. Илбалааит уа.
Шеит – хьачхәама. Ашықәс дуӡӡа аҩшара…
Хьачхәамаз – асы быбкӡа. Агәабзеира-ахабзеира, амҿы-амца ауаҩы данеиқәшәоу, илеиааит асы, аӡынра шӡынроу ицааит. Уи гәырӷьароуп, аҽаҩра барақьаҭроуп. Иууеит слачашәа. Иухьзеи, ахьҭа уакыма, Пальма рыцҳа? Уҭра цәгьамкәа иҟалҵеите. Макьана ухәыҷыми, ахьҭа уакызар акәхап. Снеиуеит уажәы, иҵегь аҭәа уҵасҵоит. Ҟоҳ, ишԥассиру адәахьы, аҳауа ҿацаӡа, иџьбараӡа, иаԥсаҟьаӡоит анааџьџьыни. Абар аҭәа, абас агәҭаҵәҟьа уагәылаиа. Акалаҭажә азна аҭәа ҟаҵаны ухәыҵасҵеит, уаҳа иуҭахи. Ухәаԥӡа уа уиаз. Сынтәа ачашәара зҵаз сла хәыҷы. Уҭыԥ ԥхоуп, нас иуҵалеи, мшәан! Уҭыҵны уабацо? Акалаҭ иҭыԥаны, аҽеицхәаа ажәҩан ахь ахы рханы иууеит. Ишӡом иара, иууеит. Ҟоҳ, сцәа сышԥаҭыхьҭшьаауеи иараби. Ӡыными, хьҭоуп. Асы леиуеит. Асы амбаӡацт Пальма, уажәоуми шықәсык анахыҵуа. Иԥшқаӡаны ианаазга, лнапы ҿыҟаҟауа илааӡеит. Аԥстәқәа лыԥсықәароуп лара. Убри асы уамашәа ибаны иеишуеит ауп, иууӡом. Уажәраанӡа иҟаӡамызт, уажәы иабаанага иара? Мбатәшәа иабацәап, уи аԥсабара аџьашьахәқәа иреиуоу асы.
Сааины схәыҵаланы сиеит. Ари уажәыгьы лхылҿы лашоит, лқьышәқәа кәамкәамуеит. Даҿыгәҳәааӡаны ԥхыӡык далоуп, лхызагьы лықәҵит маҷк. Сҩахеит ахыза. Агара ҳнаҩс игылоуп. Ҵәаԥ-ҵәаԥ иргоит уа игароу Шьханыҟәа, ицәымҳа дахагәышьоит акыр иауа џьышьа.
– Сзааурԥши, исымоукзи, закәытә ԥхыӡ хаази сызлаз, сыгәнаҳа сҳәап, – дааԥшит ари, даақәыԥсычҳаит. Дҳаҵҳаҵо акыр аҭуан даҵаԥшуан, аха уа акагьы лзанымхит. Ублықәа анхты нахыс, аԥхыӡ ныҵаҳа, бжьымшынк, бжьышьхакы инырхҟьа ицоит. Анцәа ус адунеи ишеит.
Аԥхӡгьы лықәнаҭәеит лара. Нас ахәхәаҳәа иқәыԥсычҳауаз Шьханыҟәа игара даахан, ҳкаруаҭ иаадлырӷәӷәалт. Аҟаҵәыҳәа ацәымҳа дызхоз наиҿԥааны, лгәыԥҳәқәа неиҿалкит, дахеит, дахеит, аха ишԥа! Уи арԥыс иан дирхыџхыџит, ахш ҭӷәааны, акыр иааирдеит. Изхара анифа даақәыԥсычҳан, дхәаԥӡа, дҭаҳәахаа дыцәт.
Шьханыҟәа зҵаатәы хадақәас иаԥхьа иқәгылаз хԥа ракәын. Акрыфара, ацәара, аҵәуара. Урҭ еиламырцҳаӡакәа, гәык-ԥсыкала досу ианраамҭоу инеигӡон. Уажәы актәи азҵаатәы иӡбеит. Ҳнаҩс акаруаҭ хәыҷаҟны дынҭаҳаны дыцәоуп ахаҵарԥыс еиҳаб Баҭаҟәа. Уи шьҭа дхаҵоуп. Изнапык ала ишьҭыхны аԥыр ҳәа икыдиҟьоит ҳацгәыжә. Хррҳәа хаҵаҵас маҷк ихәда абжьы гоит.
– Шәҭыла ихыбыз баҳча ссирӡак ҳаҵан саҳәшьеи сареи. Ацәа саналухуаз. Ҳнеи-ааиуан, ибларшанхагаз ашәҭқәа ҳаҟәшәон. Итатаӡа ашьац иаҵәара ҳшьапқәа хтны ҳалагылан. Ус, рыжәҩа хәыҷқәа аффа-ффаҳәа иҟьо иааҳхалеит аԥаимбарцәа. Урҭ леит ажәҩан аеҵә – џьуџьуқәа ирылшәҭрааны, уахь иагьцоит уажәы. «Сара, Сара!» – ҳәа ҳнапқәа шьҭаҳхуеит. Абар, сара сааныжьны саҳәшьа Гәында деимҵԥаа дыргеит. Аха нас лхала ажәҩақәа аалхәоит, дԥырԥыруа дрылаланы дцоит ҵәҩанҵәыҟа. Сара иҿысымхыц шәҭы ссирқәак ҳаракшәа сраҩаӡоит ҳәа саҿуп. Егьа сҵыркьакьандаз сзыҩаӡомызт, абыржәы-уашьҭан ҳәа сшынапырхахоз сааурԥшит, – лҳәан, – измаанозеи? – луанытә даақәыԥсычҳаит.
– Асы ауеит, зегьы ҳаибга-ҳаизҩыдоуп, хьачхәама ҟаҳҵоит. Илеиуеит уи аҳәалы-ҳәалыҳәа адәахьы. Акәыҭқәеи арбаӷьқәеи шьны инбысҭоит, бара бышьхәа бықәҵәиааны, урҭ еилырҵәрааны иҟабҵоит. Сара хьҭа самкуа – хаҵалажәҵас сҽеилаҳәаны, сабџьари слеи аашьҭыхны – абнахь! Ахаҵеи – абнеи, аԥҳәыси – аҩни. Абри ауп изызҳәоу быԥхыӡ, – сҳәеит.
– Сгылап шьҭа, сыцәшар ҟалоит. Ашырԥаз иумшәарыцаз, нас баша ҭәаԥ-ҭәаԥроуп. Иаапкааит, изаҟәымҵуеи ани? Ирҳәоит ажәытәан алақәа анууаз иааргәыдҵан иршьуан ҳәа. Сгылапи, сгылапи. Шьыжь игылаз ҽан ҽаба аҵеикит.
Иахьа ашәарыцара, агәырӷьара, аныҳәара … асы ԥала-ԥала илеиуеит, џьан иуапа наҵаскит.
Ажьақәагьы ираамҭоуп, аҳәыҳәқәагьы ҟалар ахәҭоуп. Ҟоҳ, сцәа сҭыбзаауеит…
Ибахӡа асы леиуеит уажәгьы. Аҷыжь-ҷыжьҳәа сышьҭабжь гоит, асы сахьылоу. Шоит шьҭа ашара ззыбзиахаша. Аншалак, ани ҳхаҵарԥыс еиҳаб – Баҭаҟәа анҵәажә имагә хәыҵә ауқәа имоу ишьаҵаны, уапыжә-уапыжә асы леиуеит ҳәа уа дылаҳәазо дықәзаап. Раԥхьа ианибалакь рацәа иблагәы ҭбаахап. Дбажәгәалеиуа, дахькаҳауеи дахьгылои еиҟараны, асы иҿатата дықәзаап. Иан иҵыхәа кны дишьҭазаап. Сара сқьыԥаха сшәарыцаны саап. Шандаз знык. Аӡынра еиӷьу акгьы ыҟам. Ишԥабзиоу аԥсҭазаара – аџьанаҭ. Ҳаҩны ԥхоуп, нас абас сзырхьҭашьуазеи. Еиҭаууеит Пальма, уажәы хрыжьхрыжь ауп. Асы мбатәшәа иабоит ауп, уаҳа изакәи. Ҩахьхьи абнаҟны игылоу ашәчқәа ашьыжь шаанӡа сызнеир аҳәыҳәқәа алабаҭбаҭуа, асы ршәшәаны аиқәара аарԥшуа акәмырӷьаӷь еиқәаҵәақәа инрымҵкласуа… Ирласны сцароуп. Таак, ажә аԥҳә ҟәаҟәаны, ачыхәчара иазҭасҵеит. Уигьы шьыжьымҭан агәаҽаҳәа ари днаҵатәаны илхьап. Ахарҵәы баҟаӡа ианлырҵәлак, Баҭаҟәа аиҵырҟәаҟәа имҳаҵә аалшьуа, иҿатата дадтәалазаап.
Сызҿыргаз аҩнду ана игылоуп, сан, саб, сашьцәа, саҳәшьцәа уа инхоит, зегь ргәы бзиа рхы бзиа иҟоуп. Уаха аџьма ршьуеит, уахь ҳаргоит, ҳанаауа аџьмажь, акәакәарқәа аагоит. Наныкьара! Ҽааныбзеила инеиша. Ишԥагәырӷьахәу аԥсҭазаара. Аа исхашҭыз, ҩажәижәаба капеи ҳәа «жигәли» цырцыруа сгараж иныҵагылт. Ауаҩы дԥырны ажәҩан далалартә аамҭа ыҟоуп иахьа. Зегь рыла ҳаиқәшәоуп.
Иӷәи-ҵииуеит, нас иналаршә-ааларшәны абжьы ҭааӡа игоит Пальма. Ажәҩан ахь ахы рханы ишԥаууа иара?!
Уажәы аашоит, ауаа рырахә-рышәахә рҭыԥ инықәҵаны, аигәылацәа: ҳаи-чеиҳәа рыбжьқәа неиқәырга-ааиқәыргауа, «ҽаанбзиала инеиша» ҳәа иналагоит. Иалагааит рыцҳа. Уажәоума абжьааԥны иржәуеите, уажәы аҽыҵга ыҟоуп – хьачхәама! ԥшӡала ирфааит, иржәааит, дара ртәоуп, ԥхӡашала иаадрыхыз ауп, ҳалалс анцәа ириҭааит! Шьҭа сабџьар аашьҭыхны иқәсыршәып. Ҟоҳ, ҳмандаринақәа ауапа шкәакәа рышәҵаны ишьҭахыбӡа ишԥагылоу, иаасрышәшәеит. Аддыҳәа асы лрықәыппны илкаԥсаны ииаҵәҟаҟараииаҵәҟаҟараӡа асы иҩагәылҵит. Уапыжә-уапыжә алеира иаҿуп иара уажәыгьы. Иааҟрымҿрымит ала санаба, аҽааиҵнахт. Иаасыдгылан сшьапқәа инарыфҩышәа-аарфҩышәеит. Ус ахы ҩышьҭыхны иҩысҿаԥшит. Сара шсакәыз цқьа агәра анага иааҵхәыршәшәан, ҩынтәҟа иаасыкәшан, иҩаԥа-ҩаԥан иаасгәыдԥалт. Уажәы-уажәы сшәақь ашьхәа инафҩы-нафыҩуан, нас амыргәырӷьа ахы иҭалон, иԥаны асы аҽыланажьуан, илабылгьон.
Абнахь ҳхы рханы агәашә ҳҭыҵит. Ҳцоит асы ԥуа. Ишԥассиру аԥсабара, аԥсҭазаара. Мап, шәышықәса маҷуп ари аԥсабара џьашьахәы азхара абаразы. «Ҩышәгьы маҷзар ҟалап, унаҳәны уаахьаԥшаанӡа ицоит, дад, уи аамҭа акрыҟоу џьышәымшьан. Сара шәышықәса сшырҭысхьоугьы макьана исҳәараны иҟоу акгьы сымҳәаӡацт, изураны иҟоу акгьы змуӡацт. Убас ауп схы шызбо», – иҳәоит ҳгәыла Мажә.
«Ҟәит» аҳәеит рдәынак алахь еиқәҵа, уажәраанӡа ашәара-ӡыӡара иамаз зынӡакгьы иагәалашәаӡомызт рыцҳа уажәы. «Ҵәит» аҳәеит ҵысӷракгьы, алақәа хкын инаԥшы-ааԥшуа асы зхапапоу аҵәҩан иқәтәоуп. Иаӡбара аздыруам.
«Ҽаанбзиала!» Алиас далагахьазаап, ибжьы ҵарӡа игоит нахьхьи. Ҽаанбзиала унеиааит, ҽаанбзиала шәнеиааит адунеи иқәу ауаа зегьы. Шәгәырӷьалааит абас иахьа ҳашгәырӷьошәа, наӡаӡа шәгәырӷьалааит!!!
Абан ҳәыҳә гәарҭак ииасны иахьцо. Шаҟа илаҟәузеи, рҟәаҟәақәа еилыӷраа-еилыӷрааӡа. Аҳәҳәыҳәа асы шрықәнаԥсо, атыртырҳәа рыжәҩақәа ҟьо ицоит. Уааласи, Пальма. Асы ԥуа Мыса ихәы ҳхалеит. Наҟ, абна агәахьы лақәакгьы рҵарбжьы гоит. Жьахап, ма бгахап, урҭ зышьҭа рбаз. Уажәы иссаӡаны иалагеит асырҳәы. Уи аиӷ еиԥш ауп иҩахь-ҩахьӡа икажьу асы ишылаԥсо. Бзиа избоит асырҳәы анауа, алыхәҭа ашыла џьаџьа аунажьуеит.
Иахак ала ууан. Иахьзи, мшәан, иара? Пальма абаца? Аа, абан сышьҭахь аграпараҟны иахьтәоу. Ашьапы амӷ алаларызу, аха амӷ уажә иабаҟоу. Шьҭахьҟа, ҳазлааз ахь иԥшуеит, игәамҵуеит. Аԥасақәа реиԥш иҟам Пальма. Уааи арахь, иумаҳаӡои ахысбжьқәа гоит шьҭа. Ани убоо, нахьхьи ашәч еиқәараҟны аҳәыҳәқәа шалаԥырԥыруа, уи уаҩы игәеимҭаӡацт макьана.
Аҳәыҳәқәа агәыз аарылсыргоит, дара ԥаҟь-чаҟьуа асы инылашәа-аалашәақәоит.
Ҳгәырӷьаҵәа, ҳгәы ҭыԥаны ицо иалагоит. Уара. Пальма, асы ҩыз еимгәҳәо унеины аҳәыҳәқәа акакала иуҿыҵарзза исзааугоит. Ара сшәыра инахьынсырҳалоит, ажәеиԥшьаа иҳаҭәеишьеит, ҳҳәоит. Аԥаса аҵкьыс акыр ҳлахҿыххоит. Ус, ҳазхара ҳшәарыцаны, ҳқьыԥаха аҩны ҳаннеилак, амаҵурҭа ахылҩаԥсылҩа ҩнартәаны ари дыӡса-ӡсауа, дышьқьыруа хьачхәама армазеира даҿуп. Акәтқәа ахәараҳәа ижәуа иҭоуп, ачашәқәа хаччыла аӡра иаҿуп, агара лнаҩс игылоуп, уигьы аалырҵысуеит. Баҭаҟәа уажәы деилахазар акәхап, асы игәыҵатата иан лкалҭ кны длыхоит – «адәахьы, адәахьы баала, асы, ҳалахәмарлап» ҳәа. Ахәыҷи – аси. Ҳанылбаалак «уаԥшәыма хаҵоуп, ҽааныбзеила ахәыҷы-аду уааҳақәныҳәа» ҳәа хпыҿк цаҳәцаҳәуа иаалсыркуеит ари сгәыҭбаага, ахаан сгәацәыхьак зымҳәаӡац (аҳәсақәа зегьы абас иҟоушь). «Уара Пальмагьы уамашәа, лнапы ҿыҟаҟаа улааӡеит, уҿы зырҟьаз акы ҭаижьып, атәан улҭоит. Уаала. Пальма, усаԥыз абрахь, иууеи ухьы-шьырххо?» Иара иааҟрымҿрымын, аҽырххан сҳәатәы ахаҵара ахьалымшоз азы аҭамзаара шьҭанаҵошәа ахы ларҟәшәа инагәыбзыӷ-аагәыбзыӷт, нас ишьҭиааны, асы аграпара илаҳәазо аҩныҟа ахы археит! Арахь аҵыхәа асы иларҳәазо инаҟьо-ааҟьоит. Саԥхьеит, сеиҭаԥхьеит, Пальмачка сҳәеит, анс сҳәеит, арс сҳәеит, аха иуҭаху ҳәала, иауам. Зны маҷмаҷ иҳәазошәа, нас есааира аныҟәашәа иацҵо мацара ишнеиуаз, иҩт аҩныҟа! Нас маҷк иааҭгылт. Аҳәалыҳәа илеиуаз, асы инахәаԥш-аахәаԥшны, иафыҩуашәа, ахы нышьҭых-нышьҭыхуа дырҩегьых иууит! Исмаҳацт. Пальма ашәақь аныскыз акәым абжьааԥны усура санцо мчыла, лабахыла аҩныҟа исыргьыжьлоз абаҟоу? Агәы рахәымхазар акәхап. Ари адунеиаҿ ичмазҩымхо ҳәа иҟоузеи. Иахакгьы ишууаз, лацәааихьшь ҟанамҵеит. Аԥсыӡ аӡы иҭоугьы акы ахьуеит рҳәоит, ибзиахап. Ари лнапы адылкылоит, ишыԥшқаӡазгьы лара лоуп изааӡаз, ишакәым сыбжьы рдуны
саҵаҟьаргьы луӡомызт. Аласбақәа, ацыгәқәа, арахә-ашәахә – лыԥсықәара.
Ицеит, исымбо ицаӡеит Пальма аҩныҟа. Егьаурым, Сара акырсызшьуандаз ишаазгарыз. Абан ани ашәч ду, инахьхьи аганахьала аҳәыҳәқәа ахьалапапаз, егьмаҷым дара. Ирыласҵап, исызшьыр аагара уадаҩхарым. Аҳәыҳәқәа егьырҭ аԥсаа излареиԥшым ыҟоуп. Арҭ дарак ихырӡырӡам ахыхьчаразы. Акыр сраҩаӡеит. Сыцәгьамкәа скылаԥшит, саҵхеит. Аҿаԥ ааҿыҵгеит! Сшәақь еибамга закәи, ианбасыхьхьоу ус, спатронақәа џьара цәаакырак рхьымсзар. Егьи саҵхеит. Цәышшы ааҭган алҩа ҩҭыббит ашәақь агәыцә. Аҳәыҳәқәа ԥаҭԥаҭуа ашәч иналԥраан, аффаҳәа рыжәҩақәа ҟьо асы шрықәнаԥсоз наҟ абнара агәахьы инхеит. Сыџьымшь исыҟәнаҟьеит, сылақәа ԥырԥыруеит. Уаҳа аҳәыҳәқәа срышьҭамлакәа, спатронақәа ааԥсахны аҩныҟа схы сырхеит. Сцәа сыхьҭшьаауеит. Саауеит ианысҵаз аграпара саныланы, асы хкәоит, амш неилҩры-ааилырҩуеит. Игоит иааигәаны алақәа рҵарбжьы. Сцоит сыццакны аҩныҟа, Пальма еиԥш исырласӡеит. Абыржәыҵәҟьа аҩны сыҟазар сҭахуп, иззакәу сыздыруам, аха. Иааигәаӡахеит лак аҵарбжьы, дара ашәарыцацәа наҟ абна агәахьы ауп рыбжьы ахьго. Абан икаԥа-каԥо, алымҳақәа ҟатҟато ажьа абна иахьаалшәа. Ишысҭахыз инақәыскит, ақәыԥшыга инадызбалт ажьа, аҵықь ааҭсыргеит. Еибагеит сшәақь, ахыԥҳәа ишьны илкасыжьт иашьҭархх иааиуаз амаҵуар ла!.. Ажьа ахыкәаала захьымӡо, асы илԥо-илԥо инаҳәын наҟ абнаршәыра аҽанаҭеит.
Сшьамхқәа хыџхыџуа аҟәараҳәа сеиҵасуа сҟалеит. Схәы-сзжьы қақаӡа игылеит, сыбаҩқәа сылԥсаауеит.
Скәарӡаны сдәықәлеит аҩныҟа, сшьапқәа сара ишысҭахыз еиԥш исыххәыцуамызт. Ҳаҩны сазааигәахоит, избо закәузеи? Гәыԥҩык ауаа еиқәаҵәа-еиқәаҵәаӡа ҳгәарԥ асы илызбаауеит, еилаҩеиласуа дара! Сишь!! Аҳәҳәабжьгьы гоит…
Ари ахәаша, ари арыцҳа, амардуан асы шаҿылԥссаауаз днықәшьқьраан аҭӡамц лхы нкыдыкшалт. Уи акәхеит.
Ишԥаҿаасҭоу аԥсабара, аԥсҭазаара – аџьаҳаным.
Иахак ала ууан…
Иссируп аԥсабара. Аԥсҭазаара еиқәԥароуп аҵар рыԥсҭазаараҟны. Ирацәоуп аҵарақәа «ламыс» цқьала, «аԥхӡы» нкаҭәо зхи зҭаацәареи ныҟәызго. Аха иҟахуп арҭ рдунеи аҟныгьы тәым џьабаала ичарц, зхы ныҟәызгарц зҭаху «аҟьала-ԥалақәагьы».
Ааигәа сшаҳаҭын сара абри аҩыза ахҭыс аҟны. Иахьеи уахеи имтәакәа, аҷҷаҳәа ргәы хәыҷқәа еиҟәыҷҷауа, иҷырҷыруа ҳаҩны акәакь аҟны рҭра аҟаҵара иаҿын ажәҵарақәа ҩба.
Аҭәыцқәа аҳәынҵәа инылшьны иганы инадырҷабло, еиқәчаԥо мацара «рхан» ахагалара иаҿын. Кәтыҿырҳасрак иалагӡаны рыԥсшьара аамҭаан, аҩны акәакьи акәакьи рыбжьара дара рзы ибжьдаз аҭел инықәтәон. Нас, инеиҿаԥшны, иааибаргәыбзыӷны, рыԥсы ҩҭкәкәаашашәа аибарҷырҷырра иалагон.
Усҟан егьа аԥхӡы ухьшы урашәозаргьы, уҽага аауҵаргыланы уаарзыӡырҩыр уааԥсарақәа зегьы наухҟьа, аӡымшын инхыӡла ицон. Угәы ҳаракӡа, дара ажәҵарақәа-реиԥш, сыԥрындаз уҳәо уааҟалон.
Иаҟәыҵит ажәҵарақәа русура. Ирчаԥеит рҭра хәыҷы. Уажәы еибаргәытәуа, ашәа ҳәо инхыԥраала-аахыԥраалоит, ишьҭиааны атахҳәа имҵарсны ашәырбаҳчақәа зырхәаԥсо акәыбр-чбырқәа ндырҵәоит.
Акәтаӷьқәа хырҵахьазар акәхап, зынӡак амыргәырӷьа рхы иҭоуп уажәы, еидыԥырԥырылоит, еибарҷырҷыруеит. Ашьҭамырӡга абиԥара ҿа рааӡарц ргәы иҭоуп. Аԥсабара еикәшоит, нҵәара ақәӡам аԥсҭазаара.
Ус, ҽнак, ҩымш, хымш ҳаҩны, ҳгәараҭа ҭууашәа, амцхә иҭынчрошәа збо сҟалеит. Сзышьцылаз, сыззыӡырҩлоз аҵар ардәына, амлаӷәыр, абаӷыр уҳәа рбыжьқәа гоит, аха хьшьҵәҵәашәа ахьхьаҳәа урҭ иргәылҩҩуаз абжьы хаа саҳауам.
Иарбан уи? Ажәҵыс абжьы! Иҟалеи? Снеит абарҵахь рҭрахьы снаԥшит. Рҭаларҭа-ркылҳара хәыҷы иҟарҵаз, аҭәа ҭагәаны ишәаҳауп. Дара ажәҵарақәа ракәзар нахьхьи
ашьаҟа иамадоу аҭел аҟны рҽеидыԥсаланы, иҟәиҭ-ҟәиҭӡа иқәтәоуп. (Руак алаӷырӡқәагьы аауазшәа збон, ан акәхап).
Акьыба кыдыргыланы иаасыртит абаӷырқәа иршәаҳаз аҿышәҭ хәыҷы.
– Баша ухы аџьа аумырбан, дад, ажәҵарақәа уи рҭрахьы уаҳа ихынҳәӡом, абаӷыр намысдақәа зыхтәалаз аҭыԥ хәынгаршьоит, – иҳәеит сызбаз ҭаҳмадак.
…Ҩымш-хымш «ашәы» ршәын сыжәҵарақәа. Нас анаҩстәи акәакь аҟны иццакӡаны аҭра ҿыц аҟаҵара иалагеит.
Абаӷырқәа атәым «ҩнаҟны» рыхшара хырхуеит, ирааӡоит, ажәҵарақәа ҿыц «аҩны» дыргылоит.
Иџьашьахәуп аԥсҭазаара.
Амра ҩыҵхахан, араӡны шәахәақәа ҿырпны аҳәиҵәҳәа Баҭым абаҳчагаҿа иаланаԥсон. Адунеи шәҭы хкыс иақәу зегьы ари абульвар аҟны еизгазар ҟалап. Аухатәи аҵх ҵәцаразы иканаҳәуаз аӡаӡа сса ашәҭқәа цқьаӡа икәабаны, икакаҷха ирықәҳәҳәын. Ишеишеиуа ипытхьоу агьылшәҭқәа, уи зҽазызкуа апытҟәырқәа, мамзаргьы ашьшьыҳәа апытра иаҿу егьырҭ ашәҭқәа ирықәнауз аӡаӡа, уажәы ашьыжь маалықьҵас ицқьоу амра ашәахәақәа анырхьыс, митәшәа идыркәалыкәаџьуан: зны ихьын, зны ираӡын.
Иара убас рыхкы рацәоуп ара аҵар ссақәа. Урҭ ргәы хәыҷқәа ҭыԥраауа, еиҟәыҷҷауа, рышәҭҭра аҳәаақәа хьчо, еилаԥраауеит. Урҭ рышәҭқәа инарықәтәалак, иаадырҵысыз ашәҭ хчаақәа рӡаӡа какаҷқәа рыцыршәшәоит. Урҭ зықәԥсо, ҿыц аира иаҿу ашәҭ пытҟәырқәа рыԥсы ахәхәаҳәа иҭалоит, адохь фҩы лаҳалаҳауа иоурыжьуеит.
ԥаимбар ҭыԥҳак илҭыԥзар ҟалап ари агаҿа. Уи лнапы акәымзар даҽа напык иазеиҿкаарымызт ари иеиԥшу аџьашьахә. Ааи, уи ус ауп, хымԥада. Иҟоуп ара фонтанк, аӡиа хәыҷы змоу. Ари аӡиа иаҵәа еишьылӡа, имқәацаӡо иҭатәоуп. Ажәҩан аҵа еиԥш ииаҵәҟаҟараӡа, ицқьаӡа иҭатәоу ари аӡиа
аҵан иҳәалмышьуа иӡаауп, еилаарцыруа ахьтәы ԥсыӡқәа. Урҭ уа иҭашьшьы иҭоу аҳаскьын иаҵәа, амшынтә мыдаӷьцәақәа инырылс-аарылсуеит, иаашьаны рыжәҩақәа, рҵыхәақәа ԥшьшьала инаҟьа-ааҟьо. Абри аӡиа хәыҷы иахылаԥшуп аҵыс иаҵәақәа – аӡачақәа ҩба.
Урҭ раҳра хәыҷы иахӡыӡаауеит, инхыԥраалоит, иаахыԥраалоит, инхтәалоит, иаахтәалоит.
Аха нас?! Нас ауп уи аныҟала…
Аҟәаҟа ҳаазгарц иҟоу аӷба уажәы ари асқьала иадгылоу, камбашьшәа иааӷзит. Аӷьӷьа ахго аԥынҵа аҟынтә илашьҭыз адаҷ шәпа аҩада иахәланагало мацара, аԥырсал еимҿаԥа ду аҽҽаҳәа аӡы иҩҭнаҳәан, ҩахьхьи аԥынҵа кылҳара ҭшәшәаа ду иамаз аҟнынӡа инанаган, иаашәаҳаит. Аӷбашахақәа ааԥдыртлеит.
Арымӡаа аҷнышқәа еилыԥраауа аӷбеи асқьалеи ирыкәшон, ирызӡатәуан, игәаҟҵәаҟуан, ҟәраанҵас рыбжьы цәгьан. Асқьала иқәгылаз ауаа ача рыппны ахәашамашақәа анҳаларҵалак хлымӡаахын урҭ иҟарҵоз. Усҟан ара убас ирацәаны еизон, иҟәаш-ҟәашӡа, еилаҩеиласуа ажәҩан зынӡа иумбо ирхыбуан, еидҵәаҵәаланы, аки аки еицәхасуа ачарппы иазыҭрысуан. Арҭ знымыз зны рызхара рфахьоушь? Аԥсыцәгьара уҳәеит ҳәа. Ҳаӷба еиҭаӷзны ԥшьшьаала асқьала ааныжьны, аӡы еиҩырффо иқәҵәиаауан. Зӷьал-ԥал ҳамаргылоз, иҳхамацәысаауаз аҷнышқәа еинеикәахынҳә-ааикәахынҳәуа, еихьшәшәа-еиԥшәшәа иаҳцрыҵуан.
Ҳаидарақәа акаиутақәа рахь ианнаҳга, ҳгәы рҭынчны апалуба ҳақәгыланы инҳажьуаз Баҭым абаҳчагаҿа ссир хьааганы ҳазыԥшуан.
Амра патырқал дуӡӡак еиԥш нахьхьи аҽышьҭыхра иаҿын. Асы ԥаҟьа-ԥаҟьаӡа ианлеиуа, ԥшак насыр урҭ ацырақәа шааилаҩеиласуа еиԥш акәын агаҿахь аҷнышқәа шеилаз.
Аха нас?! Нас ауп уи аныҟала…
Нахьхьи, аӡиа иаҵәа хәыҷы иахылаԥшуаз аҵыс иаҵәақәа руакы аӡиа иааҭыԥраан, ишиашаз, агаҿа аанзыжьуаз ҳаӷбахь ахы археит. Аҳәатаҳәа асы еибакны ианлеиуа аҵыс
алшәҭрааны ишцо еиԥш акәын уи аҵыс иаҵәа аҷнышқәа рыгәҭа иалшәҭрааны ҳара ҳахь ишааиуаз.
Ҷнышқәакгьы назыҭрыс-аазыҭрысқәеит, аха иара инарцәыкәараҵа-аарцәыкәараҵо ирылкәраа иаауан уи аӡача хәыҷы.
Нанҳәаҳампал аԥыршьа акәын иамаз иара. Ажәҩа хәыҷқәа рҟьара акәым зынӡаск иарҵысӡом уҳәарын, арахь уԥшыр ахыкәаала еиԥш иаауеит. Ус ҳаӷба иаавалеит, агәҭа азеиҩшара ианазааи, ҳаӷба аныҟәашәа иақәыршәаны «аскорость» шьҭнахит.
Абинокль ала ҳахәаԥшуан, уи аҿакра даара иуадаҩын, избанзар иааигәацәан. Аԥынҵа хәыҷы кәырбызӡа, ахы иаҵәаӡа, азқәа ииаҵәоуп, аха акәакәа-сса шкәакәақәа алаԥсоуп, аӡы ихиаалаӡаны иҳашьҭоуп.
Аҷнышқәа реиԥш ари аҵыс иаҵәагьы ԥыҭк ҳнаскьаганы игьежьуазар акәхап. Ус ҟазшьас измоу аԥсаатә ыҟоуп. Аха ари аҵыс иаҵәа уи акәымзт агәы иҭаз, уи хазӡан. Иара аҽкынҵаҵәҟьаны, ишырҳәо еиԥш, аԥси-аԥси еихьымӡо иҳашьҭан. Ихәшлаԥсаӡа, аҵыхәа хәыҷы адыӷаџьа еиԥшха, иӷачаӡа, абла хәыҷқәа маахырӡа, цасҳәа аӡәы инаиркьакьазшәа иҟан. Аӡы акыр иазааигәаны, аԥсы ҭыкәкәаауа иҳаваҩны иаауан.
Нас уԥшыхыр, агәамч хәыҷы ԥсыдахазаап уҳәартә аҽунарбон. Маҷмаҷ аӷба аҵыхәахь иласкьо, иласкьо мацара илацыршәон. Аха ҩаԥхьа уԥшыхыр даҽакала иаацәырҵуан. Аӷба ахьынтә уаҩы изгәамҭаӡо, бызкаҭаҳарак аҵкьыс ипоу рахәыц ӡак иаркны аӡәы дахозшәа икахәхәа, зынӡа ишьҭиааӡаны идәықәлон, ус иааҳаваҟәалоны ицо, ицо мацара аӷба аԥынҵахь, аԥырсал ахьҿоу аҟынӡа инеиуан. Уа иаразы «асветофор» аркызшәа гәыр ԥынҵак иадамхаргьы наҟ иахысуамызт. Нас маҷмаҷ «тормоз» аркуа аӷба абӷашшарахь ииасуан, нас уа аҽаанкыланы, аҽырҟасаны, уаҳа иагьацнамҵо, иагьагнамырхо идәықәлон. Иссируп, иссир. Иабацо? Амҩа абахоу? Иаӡбызеи ахы иаҵәа хәыҷы иахагылоу? Дыршьа амам, лакәуп уи.
Иаангылом, шьҭахьҟа игьежьуам, ма ԥсааивгарак аҳасабала аӷба амызгәыҭ инықәтәар иауеи? Шьыжьы аахыс идәықәлаз абар шьҭа амра ҭашәоите?
Ари џьашьахәыс изкыз зегьы ақьаад-маадыжәқәа уҳәа иаарԥыхьашәоз зегьы агәыдырҵон, наҟ аҩызахь идырхынҳәырц. Урҭ ирышьцылаанӡа аӷба иаацыршәон, аха ҩаԥхьа амч зегьы еибыҭа ихызаҵәха еиҭанаҳахьӡон. Иҳаднабалазеи, изыргәаҟуазеи, адунеи изамкуазеи! Нахьхьи аҩыза хәыҷы ныжьны арахь иабацо?!
Ааи, амра ҭашәоит шьҭа. Аҟәа асқьала ҳазааигәахоит. Изакәытә «мотор» џьбарозеи гәыс иазҭагылоу анаџьалбеит, еиҵамхаӡакәа ишаац иаауеит шьыжьы аахыс .
Ача-мҩас иеиԥшха зынӡаск ажәҩа аҟьашьа убаӡом. Ус аероплан ажәҩақәа реиԥш имҵысӡошәа ауп ишыҟоу.
Иабацо, иказцои, изышьҭозеи?! Уи дыршьа змам акоуп. Иара ихиаҵәааӡа иахагылоу ахыкәымпыл хәыҷы иаӡбаз ала, алахьынҵа амҩа иқәланы иаауеит. Иҟалап ара иамазар аҩызцәа, ақәлацәа, аҭынхацәа.
Абар Аҟәа асқьала. Иҳақьԥсықьуа, икараха ҳаӷба аҽынкыло абаӷәаза иазааигәахоит. Араҟагьы еилауаҭыруеит аҷнышқәа, џьоукгьы ҟәашҟәашӡа, аҟәара азааигәара амшын ихтәалоуп изазо.
Аахьхьи, абаӷәазаҟны ҷнышк амацара икьацәӡа ашьаҟа ақәцә иқәтәоуп. Егьырҭ аҩызцәа реиԥш, агаҿахь акәым ари ахьыԥшуа, ари арахь амшын агәы ихԥшылоит, имқәацаӡо, иӡыҩӡа. Ҳаргьы уи ҳазааигәахон. Аҵыс иаҵәа акәзар ишаҳҩызац иаҳҩызан, ҳаԥсахуамызт.
Аха нас? Нас ауп ари аныҟала…
Ари абаӷәаза ҳшазааигәахаз еиԥшҵәҟьа, ани ашьаҟа иқәтәаз аҷнышқәа ран иҩықәԥраан амҵәыжәҩа дуқәа еиҵҳәа, иаҳзыриаша, иццакӡаны аҿаанахеит.
Иааџьоушьаратәа иааццакит аҵыс иаҵәагьы. Ҳаӷба аԥынҵа инавсны (уажәазы, иаразы асветофор «амкӡеит») ишиашаз, аххымшақә иҿҟьаса ишааиуаз аҷныш хаха инаҿаххит. Уи акәхеит, аҷныш «ҿыԥ» ааҿыҵгеит.
Аҳауаҟны уаҳа аҵыс иаҵәа кахәхәа иԥыруамызт, ашьҭамҭагьы нымхеит, инахәлашәкәа ицеит.
Аҷныш нагьежьын дырҩегьых изықәтәаз ашьаҟа ақәцә инықәтәеит, аха шьҭа наҟ агаҿахь, аҩызцәа ахьеилаҩеиласуаз ахь акәын иахьԥшуаз. Иаԥшаазаап алахьынҵа, аҵыс иаҵәа…
Нахьхьи, амра азбжак амшын ахьаанҵәо иалҳәҳәон.
1980, Амзара
Анцәа иџьшьоуп шьҭа хәыҭхәыҭла ацәажәара ҳахьаҟәыҵыз. Уи схы иархәаны, абас жәабаҟа, жәохәҟа зҳәаз иеиԥш шықәса раԥхьаҟа аӡиа Риҵа аԥшаҳәаҟны бырг шьахәк Нестор Лакоба ихҳәааны жәабжьк сеиҳәан, уи змаҳац ауаа идсырҳар сҭахын, аха иахьа уажәраанӡа уи аартны аҳәара азин аамҭа иснаҭомызт. Уи ажәабжь сазҳәоз аҭаҳмада Ламшьаҵә ихьӡын, ижәлагьы здыргәышьон, схы инҭыԥшша ицеит шәымҳәозар.
Ашла Ламшьаҵә даара дуаҩ ҭынчын, дҟәиҭын, ас уҳәар иаҳа ианаалоит. Иаҳхыҩрыз, гәамҵхамҵрала иҭәыз, ашьа цқьа зхьыршаз аамҭа еиқәаҵәа зызқәа ареиџьыз аӡә иакәын иара. Аҭаҭын лҩа иаржьакцаз иԥаҵақәа днарыха-аарыхан, иҽырманшәаланы, ари аӡиа аԥшаҳәаҿы ишьҭаз ақдуахәа днықәтәан, иҵаҟа аӡмыжь иаҵәа дӡааԥшыло, абырқьҳәа иҭаҭын днаҿыхеит. Саргьы иган аҟны сиватәан. Ҵәит-сит егьиҳәа знызынла аӡы инхиааланы иссаӡаны рыжәҩақәа ҟьауа ӡачақәак ниаҟьалон.
Еиҵхәаа-еиҵхәаа аӡиаҵәа Риҵа мацәазшәа иакәыршоу аԥсаҵлақәа илаԥш нархьысны, дара урҭ аԥсаҵлақәа ирылсны иҿыпны аӡиа зыҽхызыԥсалахьаз амра ашәахәақәа реилаџьуџьура дназыԥшит ари аҭаҳмада. Уи игәалаиршәоз иажәа хьанҭақәа игәаҵанатә даханы, рдац хәыҷқәа ныҵыжәжәо, ҭымра-ҭымра рҭыгара даҿын.
«Аԥсны агәышԥы ашшараҵәҟьа аҵәымӷ жьакца алызҳәаз уи акалмаҳа ԥсыӡ акәушәа сгәы иабоит, дад, иахьагьы. – Абас ихациркит уи иажәабжь. – Иахьа еиԥш еизара ҭыԥны иҟамызт ари аӡиеи иара акәша-мыкәшеи ажәытәан. Ҿыц иптыз ашәҭыц ашьха шақәпапо еиԥш, иахьа ауаа рмашьынақәеи дареи ақәпапан, ахәцә ҩыҵыркаан, абар-абар ихәаҽырц аԥсык ауп иагу, аҵабырг ҳҳәозар ҳазшаз дзықәныҳәаны иишаз ари аӡиа ссир аԥсы азҭкааҵәҟьом. Иабаҟоу уи аԥаса иахылҵуаз аҳауа џьашьахәы, аҳауа зҩыда?! Аҷҷаҷҷаҳәа еилашуа амаҷар ҩы иаҩызан ара ашьыжьтәи аҳауа, еи, сабиц. Амоторқәа зцраҳәоу афлыка аапкқәа лага илхырҵан, есс, ԥсыӡгьы, шәарахгьы, ауаагьы зегь ҳдагәахарц арахәыц аҟны ҳааины ҳаҟоуп. Ашьыжь ашара ианааҵало инаркны алашьцара иаарымнахаанӡа абра убысҟак машьына хәноит, илбаауеит – уаа шәҩык урҭ рыԥхьаӡаразы иургыларгьы иамыхәар ҟалап, ари закәзеи, ҳаи анаџьалбеит рҳәап. Убарҭ ирхылҵуа азҩахьаа ҿкуп, дад, ауаа рзеиԥш аԥсабара зегь азгьы. Ахәылԥаз уԥшыр абарҭ аԥсаҵлақәа шықәснаҟьак ныҟәара иҟаны ихынҳәызшәа икараха, рымахәқәа хьыдышьшь, раҳаиҭқәиҭ ыҟаӡам. Аа, умбои аџьабара иаҵагылоушәа ирсахьоу. Ас мацара ԥыҭрак инеир, ҳаӷиҭа, иҩыҵҩаа ицозар акәхап. (Аҭаҳмада данцәажәоз аамҭа хынҩажәатәи ашықәсқәа раан ауп, усҟан ари аӡиа аглиссерқәа амца ықәҵаны ианхыгьежьлаауаз ауп). Ара иҭоу, аҳ ичысхә ҳәа изышьҭоу, кьоушәоуқәак инхақәаз акалмаҳақәагьы ирҩшьны ауп ишыҟоу.
Ааи, акалмаҳа, акалмаҳа… Уи ахьӡ анысҳәо сцәа сыхӡыӡаауеит. Ԥыхьа ишысҳәаз еиԥш, Аԥсны агәаҵаӷара аҵәымӷ жьакца алазҵаз иара акәушәа сгәы иабоит.
Ааи, аԥсыӡ, Аԥсыӡ-џьныш… Иҟатмашьӡа, иҳәаԥыӡыԥо, абри ҳазхыԥшыло аӡмыжь иаҵәа агәаны амыждаразы иҩҭылымԥааи, ақәлацәа иаарылылмыршәеи усҟан Лара, аԥсынҵры кьаҿ. Уи уажәы избошәа сгәы иабоит. Аҽашьуан иара аԥсыӡ-џьныш, аҽашьуан. Наҟ соужь бара мыжда, иаҳа ибзеиӷьуп, Аԥсынгьы иазеиӷьуп аҳәошәа ҿыцха аӡиахь еихон. Итыр-тыруан илкыз акалам, амра хааҷкәакәара зыдыҷҷалоз, џьашьахәушәа еилаарцыруаз Аԥсыӡ-џьныш ҭрысҭрысуан, игәаҟҵәаҟуан, еихон аӡахьы. Ааит анаџьалбеит, усҟан уи аԥсыӡ ӷраҷкәын иахылҿиаараны иҟаз лдыруазҭгьы, аԥсыӡ моу идумпеизаргьы наҟ иоулмыжьуази, Лара лхаҭагьы уахь
аӡы лҽалымҭози, аха иааг. Аԥеиԥш здырхьада. Амраҿы мацәыс еимҟьараны иаакәеицеиз аԥсыӡ ҟадыџь даахан афлыка иааҭалырԥалеит, насыԥ дук хышәҭны изгәыдҳалаз аӡә леиԥш, лхылҿы каԥхауа иаақәлашеит, иара усгьы мрада-мзада икаԥхоз Сариа.
Дад, Ҷнагә акәын Нестор ихәыҷыхьӡ, ус акәын ҳагьшиԥхьоз ҳарҭ адуцәа, ма Алакоба ухаҵкы ҳҳәон, ма Ҷнагә ҳҳәон. Уара ҳәа акәын аԥаса ауаҩи ауаҩи илеиҿагыланы ишеицәажәоз, аҳ изын аҳ ухаҵкы, аҳ шәхаҵкы ҳәа уаҩы иҳәаӡомызт. Уажәы аҳ иаҵкьыс зегь еиҳахоу, ма амцхә ааӡара бзиа шәылсу ҳаздыруам, аха хәыҷгьыдугьы шәара, ҳара шәара, ҳара ҳәа шәеилоуп.
Абхәа изын аҭаца «шәара» лҳәон, амзар уаҳа акгьы. Уи иазаауазеи, иаҳҳәеит ҳәа акгьы алымҵуазар акәхап, акгьы злымҵуа, узырԥхашьо иазууеи.
Ауаа зегьы ҟазшьак-ҟазшьак шҳамоу еиԥш, уигьы, Алакоба иоуп сызҿу, цәаҩа ҷыдақәак иман, џьоукы-џьоукы ауаа дуқәа, иара иаԥхнагьлоу рҟны. Ԥаҵаду, инеиҭаргаша Сталин иоуп сызҿу, дад, Ҷнагә иаҳа пату иқәиҵон Абласаркьа иаасҭа, сҩыза гәакьа Нестор Аполлон-иԥа ҳәа акәын дышиацәажәоз. Ҷнагәгьы аҩыза Сталин ҳәа акәын дышишьҭаз. Арҭ рыпатуеиқәҵара Абласаркьа-алахша иԥынҵа ашьа аанаго аҟынӡа даргәамҵуазаарын, ишьацәгьа ихы иасуазаарын. Нестор ҳәа акәын иара ҳ-Лакоба дышиԥхьоз, Ҷнагәгьы Абласаркьа ихьӡ мацарала – Лавренти ҳәа иеиҳәон.
Аиеи. Зны исгәалашәоит, ԥхны мшын, сабшак азы уи Абласаркьа даауеит, шәеиха абааԥс, шәиԥыл абри аҭыԥ аҟны рҳәан, хҩы-ԥшьҩы аҭаҳмадацәа иҳаԥхьан хымаԥсыма Ага (Гәдоуҭа) ҳкылсит. Аду дааираны дыҟоуп ахьырҳәаз аҭыԥ аҟны Ҷнагә имашьына еиқәаҵәа шьҭиаа ду ҳақәтәаны аҿыжәҳәа ҳнеины уа ҳнагылеит. Амашьына еиҵаӷәӷәа ианаангылоз абб ҩышьҭнарббит. Ҷнагә уажәыуажәы иџьыбаҭаҵа исааҭ ҟәаз цырцыр иџьыба иааҭырҵәрааны, аҷараҳәа ахҩа нахыршәаны днаҿаԥшуан. Иара иагәыласаз ахыцқәа аанҿасрак рымаӡамкәа ҷақ-ҷақ, ҷақ-ҷақ ҳәа аамҭа цҟьа-иӷәых иқәҵаны ацара иаҿын. Ҷнагә илахь ааимаирџьыхәуан,
дгәамҵуан. Ани Абласаркьа иааира хыԥазаарын. Знык, ҩынтә иаԥшьеигеит шьҭахьтәы ҳиргьежьырц, иԥсцәа еиҭеигеит, ҳаиҭахызар ҳаиԥшаап, иаамҭа хыԥазар, иара дагхазар, уи цасҳәоуп иҽзагирхо иара, аҩыза Сталингьы ус иҟазшьоуп уи диҿыԥшуазаап анҵәажә, ҳгьежьып Сталин дабаҟоу иара дабаҟоу, абас иҳәан, аха иаҳмыруит. Қырҭтәыла ду амаа зку аҳәынҭқар дагхаргьы гәыбӷан узиҭом ҳҳәеит, анс ҳҳәеит, ас ҳҳәеит иааулакгьы ҳара ҳтәы дазаагеит. Иара дахьҳәынҭқару уахьоуп, уа дагхалааит иахьынӡеиҭаху, арагьы иҳәынҭқару иара иоума, зҵаарала дааҳҿаԥшит злакҭа еилгаз, зхызҿы ҟәышыз, маҷкгьы заԥсуа шьа ццакцәаны здақәа ирҭысуаз Ҷнагә ахаҵа. Нас ишьамхқәа ааиқәиршәит. Уажәшьҭа дааиргьы ҳаԥхьа имашьына длыбааны дааҳԥымлакәа смашьына слыбаараны сыҟаӡам, шәаргьы шәаақәацар зуӡом, уҭи сыҭи еишьҭоуп иҳәеит иара усҟан. Ҳаи ус шԥоуҳәо, уи дсас дахьуп, ус изуур ҟалома ҳҳәеит ҳара, аха иара акы ҳҳәоу иҳамҳәоуҳәагьы агәхьаа имкит, дынҭаҳаны акы дазхәцуан.
Алакоба ианакәзаалакгьы ицәымӷын мзызда ауаҩы изыԥшра. Уи тәамбароуп ҳәа иԥхьаӡон. Усҟангьы убри иҳәеит иара дырҩегьх.
Абласаркьагьы ибласаркьақәа хьыҵәцараха ихырҷаны иааҳҿаҷҷеит имашьына лас еиҵҳәа ду дақәтәаны, иԥҳәыс дивартәаны бгалаџҵас дџыхӡа данааҳадгыла. Ихыиҿы хыгьежьаа тамтамуа, камбашь хырҵәыла иааӡоушәа иԥсылаӡа иҟан. Ибласаркьақәа цыҩцыҩуан, абас хысымҭак аҟара унаскьаганы угылазаргьы зҭыԥ иҭамгылоз ибла кәымпылқәа унапсыргәыҵа иқәԥсоушәа икеикеиуа иубарҭан. Амала, ҳаӷахәу уи илаԥш дакааит. Кәты –ҿырҳасрак иадамхаргьы иааиқәкны, наџьнатә аахыс здац-шәпақәа адгьыл жәпашьышь аҵа иаларсу, ибаӷьаӡа игылоу аџьҵла ашьапы жәпа иладирҟацал-ирҟацалар, аԥсы азааивымгаӡа, ицаны агәараҳәа икаҳарын, мамзаргьы, иараби афы заахаз еиԥш, амцаԥшь ҩацраланы аҿҿаҳәа ибылрын. Убас иџьбаран Абласаркьа илаԥш, бџьарсгьы имаз уи акәын.
Ҷнагә уи илаԥш никылон, иҟажон. Икылцҟьааны дихәаԥшыцыԥхьаӡа иаргьы илаԥш ихигомызт, егьирҟәысуамызт. Уи
гәаҳҭеит ҳара. Амала, нас акырмааҭа ԥхныгаҵас ихьынҭыџьӡа хәыцрак дҭанагалон, дааузмырҿыхо аҟынӡа.
«Дааит, дааит абна иацәымыӷахаша, са исымҳәакәа аӡә шәҭыԥ шәахыҵыр ҟалаӡом, абар сааҭ наҟьак амцхә ҳизԥшын», – иҳәеит Ҷнагә дырҩегьх исааҭ иџьыба иҩҭԥааны аҷараҳәа ахылԥа нахыршәаны днаҿаԥшны, иҵәахуа. Иазууеи, дад Бериагьы Бериа иакәын, аха Алакобагьы уи иныс зымҳәоз аӡә иакәын. Егьаундаз,Абласаркьа иԥҳәыс диварԥало имашьына еилаарцыр дҭыҵны иҿааимхакәа ҳарҭ ҽырҵысы ҟаҳҵар имуит. Имуҵәҟьеит! Абласаркьа раԥхьа дааԥышәырччашәа иуит, аха уи зеиԥшыз сибратәи аӡын ҵых ҵаан. Аҵабырг аԥсы даргылоит, дад, ҳарҭ аҭаҳмадацәа уа амашьына ҳахьҭатәаз ҳаиџьыԥ-ҳаиџьыԥӡа ҳаанхеит, убас иааҳцәымӷхеит. Алакобагьы Алакоба иакәын, аха усҟан Бериа ихьӡ-иԥша уцәа уҭанарӡыӡаауа аҟнынӡа инеихьан, убжьы рдуны ацәажәара ҟамло аҟынӡа инеихьан.
Иааиуа, иааиуа абас, дара зҭыҵыз рмашьынеи ҳара ҳшьаҳиаҭханы ҳазҭатәаз ҳмашьынеи рыбжьаранӡа иааизар ҟалап анааҳгәахә иԥҳәыс акы налеиҳәан, уа иаанҿасит. Раангылашьа убас иҟан ҳаӷиҭа, џьалла урыхозаргьы наԥхыцк иадамхаргьы уаҳа иузмырқәацартә еиԥш. Ҳаи даҽа шьаҿақәак иааскьар акәын исҭахгәышьаз, аха уи ала аԥынҵа икылҟьаз игылашьеи иԥшышеи зеиԥшроу ала абзарбзан хыршаны ишьҭахь иургыларгьы уа дахысуам. Аҳы, шәылбаа шьҭа, ҳасас «гәакьа» ҳаиԥылап, иҳәан, ҿаԥарак аҟнытә ҿаԥарак ахь ашьабсҭа аныԥо еиԥш Ҷнагә ҳмашьына дынҭыԥан «Уа бзиала шәаабеит!» – иҳәан, «дгәырӷьаҵәа» аԥсшәа нарҳәеит. «Бзиара збаша, Нестор, иҟоузеи ахәыҷы, аду аҩныҟа шәышԥаҟоу?» – иҳәеит Ани ҳазԥылоз аду, «гәык-ԥсыкала», инапы аарӷәӷәаны иаанкыло. «Хар ҳамам, уара ушԥаҟоу, Лавренти?» – иҳәеит Алакобагьы.
Нас, уи акәхеит. Асас иԥшәмаԥҳәыс диманы данаа Алакобагьы иԥшәмаԥҳәыс – Сариа даашьҭихын адырҩаҽны ашьыжь абри ҳазшаз иишаз аӡиа Риҵа иааит. Ҳаргьы хазы арахь ҳрыцраҳәоуп. Абар мҽышоуп. Рыԥсшьара мшы абас ишьақәдыргылт. Шьыжьхьа ашьҭахь сааҭк абри аӡиа ихыланы аҳауа цқьа лбаадо иԥшахьырсырц. Анаҩс шәарыцара абрахь аҩада абахәқәа инарҿала-аарҿало ҳәа. Уи иазкны Аԥсны жәҩахырла иалырхуаз ашәарыцаҩцәа гәеицамкқәа хҩы-ԥшьҩы рмаҵуар лақәа, дара еиқәхаԥс, иҳаҵҳаҵо иԥшуп.
Аиеи, ишысҳәоз еиԥш, аԥхьа аӡиа ихылеит. Абни аԥаҩ иубо аҟны ҩ-флыкак ӡхуп, аӡәаӡәа арԥарцәа рыгәқәа ҭыԥа-ҭыԥа ицо, егьоумҳәан аҳәынҭқарцәа мҩаԥыргоит, рыфлыкақәа рымҳаԥқәа ырмазеины икны иақәтәоуп. Ҩба-ҩба калам ҵәгәырла еибыҭаны урҭ афлыкақәа ирықәуп.
Усҟан, дад, ара аԥсыӡ иҭажьыз ҵҩа амамызт. Ус арҭ аӡы инхылеит. Абласаркьа иԥшәмаԥҳәыси иареи зынтәалаз афлыка Ҷнагә иԥшәмаԥҳәыси иареи зықәтәаз афлыка инавсны аӡы еиҩырффо рҿанынархоз аамҭазы ибзианы иҭарчу ампышҭа еиԥшыз Бериа ихы ҿыкәмпылаа ласкәантраӡа иаахаирҵәиит, иабџьар-блақәа кылырҵыҵны, абыржәы-уашьҭан уҳәаратәы Лакоба иниқәикын шәааи ҳаԥхьа аԥсыӡ зкуа ҳәа ҳаиканап (ҳаицлабп) иҳәеит. Азамана иҳәеит Ҷнагәгьы, дааԥышәырччаны. «Гәахәа дула иааибаргәырӷьеит». Иҟалаша, дад, иҟалаша. Ԥыхьа зны, ҩынтәу исҳәан еиԥш, Аԥсны агәышԥы ашшараҵәҟьа аҵәымӷ жьакца алазза иалазҵаз уи акалмаҳа хәышлаԥса акәушәа сгәы иабоит иахьа абри аԥсыӡ мыжда. Аԥсыӡ-џьныш, иҟат-маԥшьӡа, иҳәаԥыӡыԥо, акан ақәҳәҳәа, абри ҳазныԥшыло аӡмыжь иаҵәа агәаны арыцҳара ду азы иҩҭылымԥааи аԥсынҵры кьаҿ, Алакоба иԥҳәыс – Сариа ауԥшәыл. Ауԥшәыл зысҳәо, дад, убри убас лсахьа еиҿкаан, деибыҭан, аџьуа еиԥш лыблақәа ҭыџьџьаауа, ԥеимбар ҭыԥҳаҵас деихатыруа, цәгьа деинаалан. Уи ҳәашьа змамз акәын. Аҽашьуан иара Аԥсыӡ-џьныш. Ацәа иаалҵыз аӡә иеиԥш аҭҳарцәҳәа Бериа ифлыка ааникылан, иабџьар блақәа аҟәҟәаҳәа ишынҭҟьара Ҷнагә инаиқәикит. (Ас ԥхамшьара убахьоума, ишԥыкәу ас ишыҟалаз), Ҷнагә ичҳауан уи илаԥш. Сариа илзымычҳазт ҿыцха, уажәгьы иԥаҟь-ԥаҟьо афлыка аҵа иҭаз аԥсыӡ дазԥшуан, Сара мыжда иакәым џьара акы сымпыҵҟьазар ҟалап ҳәа лқьышәқәа аақәацмацеит. Аха илушаз лухьан. Лара
илхарагәышьеи Аԥсыӡ-џьныш иазеилмыргазар иахьа ара раҳра аҭыԥ иаҭааз асаси аԥшәмеи. Ааи, ҵабыргны, уи иазеилмыргагәышьеит…
«Ара аԥсуаа нҵәарак ҟашәҵеит, Нестор», – иҳәеит Абласаркьа, изхара бџьарблала данхыс, ибласаркьа хыгьежьаақәа ирыкәршоу ахьтәы маҟа пахәнцалеиқәа еилаарцыруеит амра ашәахәа аҿаҷҷацыԥхьаӡа.
«Шәарҭ аԥсуаа шәгызмалқәоуп, ҵабыргыҵәҟьаны абра нҵәарак сыҵажәгалеит, Нестор!» – иҳәеит дырҩегьх Бериа акыр иаарымчны.
Ари ҳа ҳтәгьы даагылозма.
«Ааи Лавренти! Абра ԥсуа гызмалк даакылсын даҳмазҵааӡакәа дынхәыӡаҵәиин, ԥсыӡ гызмалк днамҵасны иаанкылан сыԥшәмаԥҳәыс лыҵәгәыр инаҿеи…
«Ус алаф сылумхын, Нестор, алаф!!!»
«Лавренти сыхаара»! Агызмалра ахь ахы ҳархар, уи аҟны шәарҭ агырқәа зынӡакгьы шәхәыдаӡам, шәагьынаԥысцәахар ҟалап…»
«Нестор «сыхаара»! Сара иаԥысхуеит абри сааҭктәи аӡиаҟны ҳныҟәара, ҳаӡхыҵып!»
«Ус еиԥш аҟаҵара уара иулшом, избанзар, ара иаԥшәымоу Сара соуп, Лавренти ухаҵкы!» – иҳәеит Ҷнагәгьы мчы-мчы. Имааи, дад, ианааилакь ус ауми. Сариа дҭылбӷҷаауеит лыԥшәма, аха уи абџьар иҿакны угылазаргьы асқәа раан днукыло уҟоума, узхәарҭеи.
Иазаауази, Бериа ахыкәалаа иқәшәаны дааӡхыҵын иԥҳәыси иареи рмашьына рыҽлақәжьны, есс, аӡы шцара иныҵаҳа абрахь алада илықәхаша ицеит.
Алакобагьы уамак аӡы дхымхалт, уаҳагьы аԥсыӡ ҳкуеит ҳәа рҽазырымшәеит, иӡхыҵит. Нас ирзыԥшыз ашәарыцацәа аашьҭыхны дныҵҵит абанҭ ҩахьхьи иаабо абахәқәа рахь. Ҟәақ-чак ҳәа хысыбжьқәакгьы ааҩит уахьынтәи, аха аергь ашәа мгеит умҳәозар.
Ауаҩы ихагәҭа акәтаӷь ықәыргыланы агәҭа ашшара кылзыцҟьаауа Ҷнагә ҩынтә-хынтә аԥслаҳәқәа дрылахысзаарын, аха ажәеиԥшьаа дихыламԥшит. Деиқәшәы, иԥҳәыс
даашьҭыхны алада иқәиршәит. Ааит абааԥсы, ақәыџьма шԥаҳалаԥала аҽнышьыбжьон рҳәеит иақәшәаз ҭаҳмадацәақәакгьы. Дзеиԥшразаалак дсасын, дныҟәгатәын рҳәеит.
Убри ашьҭахь убас мчыбжьыкҟа ҵу сыздыруам, цқьа исгәалашәом, абра Риҵа усҟан сара маҵурак салакьакьашәа сыҟан, аус зуан, арадио ашәаџьҳәара ауит Нестор Аполлон-иԥа Лакоба Қарҭ еизарак аҟны дахьцаз дыԥсит, дааргоит ҳәа. Аҽны хәлаанӡа уи арадио амыткәма аҳәара иаҿын, Аԥсны ашәы ахьыкәкәон.
Ҷнагә рыцҳа иԥсра шыҟалаз ҳәа абас ауп ирҳәо. Еизара дук рымазаарын, нахьхьи Қарҭ. Уи аизараҟны Нестор абжьааԥнеиԥш амцаԥшь ицрыддуа дықәгыланы дцәажәазаап, агәырқьҳәа рнапқәа изеинырҟьазаап. Аизара ашьҭахь Абласаркьа даангылан уаххьа афараз иҩныҟа диԥхьеит. Сара шаҟантә шәчеиџьыка сахатәахьоу, уара зныкгьы сыҩныҟа умҩахымҵыцт. Аԥсуа чеиџьыка уаҳа назҭахым чеиџьыкоуп, аха ақырҭуа чеиџьыкагьы уагәҭасуа иҟам ҳәа еиҳәоит. Алакоба мап икызаап, уи иԥангьы акалашәа иҟамзи, ақырҭуа чеиџьыка сышԥагәҭасуа, аӡәы иҳәахьома, аха арахь араатәи асасааирҭаҿ ауаа рыдкылара сазԥшуп иҳәазаап. Мцуп ииҳәоз. Ичеиџьыкагьы иара Абласаркьагьы зынӡа дахьибогьы иҭахӡам, аха иҟоуҵои, диԥыхьашәт умбои.
Ибзиоуп нас, иҳәан, Бериа иҩныҟа дцеит. Алакобагьы асасааирҭа «Ориенталь» днеизаап, Абласаркьа иҩны дахьнеиз даатәан иҩнапык саԥыџьшәа ихы инаҵаргыланы дхәыцт. Дтәан ус ҟәара хаҳәшәа дхьанҭыџьӡа. Ашәарах иазымҩаӡаз абжьас еиԥш иҿынԥшылара бааԥсын. Нас маҷмаҷ иԥсы ааилала-ааилало мацара шьакәарак рылаӡамкәа ихԥшша иҟаз иқьышәқәа аауаркалеит, цәымза лашара хәҷык ихыиҿы инықәԥхеит. Нас ахьшәҭҳәа дҩаҵҟьан наҟтәирахь иан дахьыҩназ ауада дныҩнаххит. «Сан, бсыцхраароуп, сан. Аԥсныҟа сцацыԥхьаӡа еснагь Нестор ичеиџьыка сҿеиҵоит, иара знык ҳаҩны дмааиӡацт. Иахьатәи ҳаизара ҳаналга ашьҭахь сиԥхьан сеилахоуп иҳәан, мап сцәикит, аԥсуаа ианакәызаалакь ирҵасу аиҳабыра – абыргцәа пату
рықәҵара. Бца иара иҟны, бшьапы арсны биҳәа уаха ҳчеиџьыка агьама иҳарбап», – иҳәеит.
Дук хара имышьҭыкәа Бериа имашьына цырцыр Алакоба исасааирҭахь ахы рханы акаҭран мҩақәа ирықәышьҭраауа ишнеиуаз, чараз ҟаҵаны аԥхьа иаанҿасит, изазо-мазо. Дук хара имышьҭыкәа Алакоба Бериа ичеиџьыка дахатәан… Дук хара имышьҭыкәа Бериеи Алакобеи аопера иазыӡырҩуа атеатр аҟны, нырцә-аарцә аложақәа рҟны итәан (абжьааԥны еидтәалалон). Дук хара имышьҭыкәа Ҷнагә дзықәтәаз иҟәардә тата аагаз-ҽазын, иара дықәҟьаны дкаҳаит. Дук хара имышьҭыкәан скораиа ааит, аха иара дабаҟахыз.
Дук хара имышьҭыкәа Алакоба ажәлар драӷоуп рҳәеит. Нас аамҭа рацәаӡаны ианбжьыс ажәлар раӷа иоуп ареволиуционер гәымшәа – Алакоба дҭазырхаз рҳәеит. Уи акәын аҵабырггьы.
Абас ауп, дад, Ҷнагә иҭоурыхс сызхаанны издыруа.
Уажәы ҳазҿықәтәалоу ари аӡиа иҭоу аԥсыӡқәа ргәаӷ сымашәа сыҟоуп, урҭ ирхарагәышьеи аха.
Сыҭаҳмада дырҩегьых аҭаҭын ҟаҵак еивҵаԥса-еивҵаԥса изҭаз икәлаԥ иааҭиган ахы нырҟәыҷы-аарҟәыҷшәа иҩеиҿыҵеикын, амца нацраирсын абырқьҳәа алҩа науижьит, ижьақцақәаз иԥаҵақәа инрылс-аарылсны аҩада еихеит. Дааимҳәеимсеит. Нас дӡыҩӡа аӡиа агәахьы, аамҭала Сариа Аԥсыӡ-џьныш ахьылкыз ахь дынхыԥшылт, акыр илаԥш надхалт.
Ҵәит-ҵәит ҳәа ӡачак ҵаҟала аӡхықә ихыршәланы нанҳәхамца еиԥш ажәҩақәа рссаӡаны иркыџьқыџьуа иниаҟьеит.
Ақыҭақәа рҟны еиҭакрақәак ҟалеит. Сара сыҷкәынрала излеилыскаауаз ала усҟан ахшхырҵә ацынхәрас ачаи еиҳа еиӷьуп ҳәа иԥхьаӡан, акыцымгьал ацкьыс ачабаба иаҳа иеиӷьуп ҳәа иԥхьаӡан. Аџьықәреигьы џьықәреиуп, аха аҭаҭын акәын аус злаз, аарыхшьа бзианы ҳабацәа ирдыруан, ашьҭахь дук хара имышьҭыкәа ҳқыҭан адәқьан аҟны иаҳамбацыз ахазынақәа цәырҵуа иалагеит. Ҳарҭ аҷкәынцәа ҳзы иџьашьахәыз аразина мпылқәа ракәын. Урҭ зоурахкы уҭаху  аҟаԥшь уҭахума, аиқәаҵәа уҭахума, ҳажә Ҿыӷра еиԥш, аӷра уҭахума, ахәыҷы уҭахума, аду уҭахума иааганы иқәрыжьуан, еимҵәаны агара ҳаҿын.
Ҳгәылара ҩнаҭацыԥхьаӡа ҳара аҽхәы ақәхны ӡыршыла еилажә-еиларкәымпылны иҟаҳҵақәоз, иахьа мша-мыхәла урҭ ампылқәа ҳаманы аԥхӡбаа ҳгәыдшыла иаҳкыз наҟ ҳрықәыжьцәаны инкаҳаԥсеит. Убас ампыл ԥшра аҭаны акасыжә мпылқәа иҳамазгьы ҳхы иакәыхшаны џьаҳанымҟа иҳаршәит. Ирылаҳхи шьҭа? Иҳамоуп ишьҭууааны иԥо ампыл ссирқәа.
Сара сымпыл ҟаԥшь ду уахынла сыхчы иаҵан, иаргьы саргьы ҳкараха ҳацәан.
Ацәара анакәха иара акәын ицәаз, ара уаха шаанӡа ҳәыԥыӡыԥран, гәаҭеиран сызҿыз, ԥхыӡрылагьы мпыласран сызҿыз.
Нас ицәырҵит ачабабақәа. Аиаша аԥсы даргылоит рҳәоит, уи аҩыза ачабаба иахьа ҳдунеи ду ахьынӡанаӡааӡо чаӡырҭак иазҭмыжьузар ҟалап. Убри ачабабагьы ампыл иаҩызан. Наҟааҟ иааимгәаурӷәӷәар, зыԥсыԥ зыцәцо ампыл еиԥш еиҵалон, иаауужьыр – ичуа-ичуа мацара аҭҳараҟәҳәа ҩаԥхьа ибабаӡа, афҩы лаҳалаҳауа аҭыԥ аҟны иааиуан.
Абыржәгьы сыла ихгылоуп дара ачабабақәа. Напыла алу иаҟароума анаџьалбеит уҳәаратәы ихыгьежьааӡа, иҟәымшәышәыԥшцарахӡа иҟан. Уи уакьымскәа ҩымш-хымш инхаргьы ихьшәашәон ауп «ампылра» шамац иаман, иааԥыжәжәа-ааԥыжәжәаны итатаӡа иуфон. Ҳанацәа аԥырӷымцаҟны ашә рыгәхылсс акыц мгьалқәа арабӷьы рықәырҳәҳә ирӡуаз наҟ ҳнаханы, ҳаԥсы зыӷраз ачабаба ҳфон.
Уажәы цәымзаркрыла уашьҭазаргьы уи аиуа ачабабагьы ыҟам, ҳлымҳа саркьада иаҳбараҳа акыцмгьалқәагьы ҳбараны ҳаҟам, иа Анцәа абзиара ҟаҵа. Абзиа ҳҳәааит, аха уажәы ҩымш-хымш зхыҵыз ачабаба сфоит ҳәа уалагарц
уҭахызар, жьаҳәала уасроуп аԥыжәжәаразы, разҟы уманы ужьаҳәа ԥымҽкәа иара узԥҽыр, нас аҽыҭқәа ӡык инӡаауҵар ҩымш-хымш рышьҭахь иуфаратәа иҟалоит, уара иузымфаргьы ма акәытқәа ирфап.
Уацла еибаркыз адгьыл иунаҭои хәшәла еилаушьыхааз адгьыл иунаҭои аҽаҩрақәа еиԥшхом-тәа, макьана ҳаԥсы злаҭогьы уамашәа иубап.
Ажәеи ажәеи еихаҳҳәаауеит. Иахьа еиԥш усҟангьы агәаҭаҩцәа (акомиссиа) гәаран. Аха иахьа еиԥш ҽнак уаа зеижәҩык еицны игәарло, урҭ анцалакь ирышьҭархх даҽа уаа ҩажәеи зеижәҩык рчархь хылԥақәа ӷаӷаӡа ирхаҵаны, Гындыжә икамбашьқәа реиԥш, еицырхашьшьы иаауамызт. Ирҳәоит Гәдоуҭа ачаӡырҭаҟны ачабаба шырӡуа агәаҭаразы ҩыџьа азкын ҳәа. Уи лакәым, иахьагьы иахаану ирҳәоит. Ҩыџьа еицу рахьтә руаӡәы газ баҭлыкак икын, егьы сапынла инапқәа ӡәӡәан, ицқьаӡа иҟан. Урҭ ачаӡырҭаҟны ианнеилакь, знапы цқьаз ауаҩы ирӡыз ачабабақәа дынрылас-аарыласны хәбаҟа-фбаҟа зҳәаз еиԥш аарылхны џьара инықәиҵон. Нас акакала иҩышьҭыхны наҟааҟ инапқәа рыла иааидырӷәӷәаланы инапқәа ааиркәадон, ачабабақәа ибзианы игәылӡааны иҟазар кәтыҿырҳасрак иалагӡаны еиҵыҵ-еиҵыҵ ихәаԥӡа ԥыхьа ишыҟаз еиԥш ичуан. Ус акәымкәа аиҵыҵра ацәуадаҩны еидҟьаԥслашәа инхар, иҩыза днеиҿаԥшуан, уи имазеины иику ибаҭлыка газ ахы ларханы маҷк уи ачабаба инақәиҭәон. Ус иргәамԥхаз ачабабақәа агаз нарықәҭәа-нарықәҭәаны индәылҵны ицон.
Мчыбжьык ахала аҵыхәала даҽазнык иаауан арҭ агәаҭаҩцәа. Дырҩегьых агаз рхы иадмырхәар амур нас уи ачаӡырҭа аиҳабы ихьшь халазшәа дхарахаԥшуа џьара усурҭа ҭыԥк абасоура ҳәа илаба аакыдх иҿынеихон, уаҳа ԥсыхәа ыҟамызт. Иҟалаз абри ауп ҳәа уи азы қьаадк ҩны рнапы аҵаҩны егьиҳәа инрыжьуа иҟамызт.
Уажәы? Уажәы ауаҩы имаҵура иамхра азыҳәа иаҭахқәоу ыҟоуп. Бӷа змам, ма зџьыба амҵ ҭԥсаау аӡә иакәзар, хәынтә-фынтә дҭырҳәцааны даагәаҭаны абзарбзан хы агәыдуҵар
иалымҟьо жәеизаҟа қьаад амҳәыр иарганы ишьҭухыр, ихәҵәышьап ыҟамкәа уааилгеит ауп.
Ус акәымкәа бӷа змоу, ма зџьыба ӷәӷәоу, змаҵура иалахәмаруа аӡәы уишьҭанагалар... ижәымдыруеи иалҵуа, сара изысшәырҳәои? Уицрымҵӡар уа дамхны иахьеиҳабыроу ҭыԥк ирҭоит, уаргьы шьардаамҭа ушьар узықәымло убӷа ԥҵәаны уаанрыжьуеит.
Ажәеи ажәеи шеихыҳәҳәаауа иахьакәым џьара ҳкылнагара ҳаҟоуп, ҽааны имнеит. Ҳара ҳазлацәажәар иаҳҭахыз ачаи акәын, арахь ҳабаанага.
Аиеи, шьҭа уигьы ҳазааиуеит.
Ашьақар. Уигьы ааганы адәқьан аҟны иқәрыжьуа иалагеит. Аҭаҭын рацәаны аҳәынҭқарра иазҭо, иаҳҳәап, тоннабжак инаркны тоннак, тоннаки-бжаки рҟынӡа ираҭәаршьон ашьақар ԥуҭк-ҩ-ԥуҭк зҳәаз еиԥш рҟынӡа. Ашьақар збахьадаз, излакәанҷраӡа уҭаххар, уаханы ифала ижәла. Ашьақар ҟәалҳә уҭахума, игәӡоу уҭахума, уалаԥш иаҳа излоуп зугәахәуа угоит, ҳалалс Анцәа иуиҭааит.
Схаан аҩнаҭа абас акәын ачаи шаҳжәуаз. Аӡы ааршны ачеицәцақәа илырҭаҭәаны ашьақар ларҭаԥсаны аҵәамахә пақәа аахыҵәҵәаны, ҳәызба ҵарыла ацәама-жьыма аамхны наҟ инкаԥсаны иаагәылшәаз урҭ албыҵә ҟаԥшь хәыҷқәа ҳаҵәцақәа инырӡааҳаԥсалон, аҵәцақәагьы ирҭаҳҭәаз аӡқәа иаразнак аҵыҵындр ԥштәы аахәаны иуаркалеиуа иааҟалон – абри иахьӡын ачаи, ихаан, ҳаханы иаажәуан ҳамгәацәақәа еиҵаҳҳәон.
Ус уахык сан саашьҭылхын Ага (Гәдоуҭа) инхоз лаҳәшьа лахь «сасра» сылгеит.
Раԥхьаӡа акәны убра избеит аихатә каруаҭқәа. Акаруаҭ ахы злеибаркыз аихатә лабақәа убас ицырцыруан, убас иԥшӡан, шьыри сышԥеилаҳа. Уажәы убри аихатәы лаба-па амхны сара исымазар, ақыҭаҟны исымоу аихатәы акәыр убас иныҟәнацарын, сҩызцәа зегьы рылақәа ҭыҵны ицо аҟынӡа убас ишьыцрын. Уа ҳара иҳамақәаз баша аҭел жьакцақәа рԥынҵақәа нархәа-аархәаны урҭ акәырқәа инрыдкыланы иахьа абри инымҵәаӡо амш аӷьӷьа-хьхьаҳәа ҳгәарԥқәа
иҳаманы ҳарҭан, ҳанацәеи ҳабацәеи рхы ҭнаҟьаратәы. Шьыри, абри акаруаҭ ахы иаларсу аихатә лаба-пақәа акызаҵәык амхны исырҭандаз, убри азыҳәа адунеи акрахьрызу?.
Адәахьы ааилашәшәра аҽаназнак, ҳахьыҩнатәаз ауадаҟны аҭӡамц аҟны иалаӷьаны иадтәалаз аҳәынҵәра ду алымҳа аалырҵәиит сан лаҳәшьа. Убри аамҭазы аҭуан агәҭаны иҿыкәымпылааӡа аҽадҳа еиԥшны икнаҳаз асаркьалых – мпыл уахак хәмаргашәа сызхәаԥшуаз аамацәысын, аҽыԥҳәа алашара акит, саргьы сахьтәаз сҩышьҭыԥеит. Сани сан лаҳәшьеи ари рызгәамҭакәа иҟамлеит. «Ҽааны сымнеит, уажәада агород аҟны даазгахьоу џьыбшьоу», – лҳәеит сан саарыцҳашьаны.
Нас акаруаҭ ахы иамаз алабақәа схашҭит, аблахь ахыхь аханаршҭуеит ҳәа. Икәалыкәаџьӡа еилаарцыруа, газ фҩы амамкәа, лҩа ахылымҵкәа инкеикеиуа ауада зырлашоз иамчзи анаџьалбеит. Ирыбаргузи уи аҽадҳа саркьа амба иақәҵәиаашоз ахьчԥаԥыр хыԥшаақәа, рызхара ирымбои уи аҭалассит.
Акрыфараз аишәа анхиаха, ҳлатәеит. Иҟамызт ара аҟәыд, абысҭа, асыӡбал, аџьымшьы, убас ахш-харҵәы. Иҟан еиҵало-еиҵыҵуа ачабаба сақәа, ачаи. Саргьы уи акәын сыԥсықәара. Аха ҳаҩны ишаажәлоз еиԥш, аҵәамахәқәа ҵәырԥсаны ҳаҵәцақәа ирӡаарымҵеит, уа иқәгылаз ачаиник хәыҷы иҭаз аҵәаԥшь аԥштәы змаз аӡы хырҭәалеит ҳаҵәцақәа, уигьы ақыҭан ишыҟалалоз еиԥш аԥштәы уаркалеиуа иҟалеит, аха... аха зхысҳәаауа гьамала хараӡа еиԥшмызт ҳқыҭа чаии ари ақалақь чаии. Хәаки шьхаки рыбжьан, ааи, сан лыԥсаныс мцрак налаҵаны исҳәозар, лара аҵа ахьырҳәо дыҟоуп, сара амц ахьырҳәо.
Сани сан лаҳәшьеи ачабаба ҟәымшәышә адкыланы ахәапаҳәа рчаиқәа ҭыркәамҷаа иржәуан, сара сахеит, сеиҭахеит, аха иауам, исзыжәуам. Изулакь иԥхашьаны сацәца бжатаны инсмыжьырцы сҽеиԥсхарчны сахон, сахон, аха иауамызт. Санацәа аҷҷаҳәа еицәажәо, гәахәарыла рацәцақәа ҭадырцәуан, иҵегь ржәырцгьы ргәы иҭан. Сара сгәарҭаӡомызт. Знык абри саҵәца сызҭарцәыр, аҩбатәи ааигәара
заҟа сымнеирыз уи акәым дунеихаан агород аҟны сааны ачаи зжәуамызт, уахазаҵәык сеиқәханы, уаҵәы шаны сан аҩныҟа слызгар. Агородгьы, ачаигьы, акаруаҭ ахы иамоу аихатә лаба цырцырқәагьы, хыхь икнаҳау аҽадҳа цәымзагьы зегь рхы аҟәақҳәа иаанырҟьааит, уаҳа арахь скылсаанӡа!
Дырҩегьых сҽеихагәан ҿамҩак дәықәысҵеит, аҵәцагьы акыр иласцеит, аха аҷык-аҷык аасыгхеит ушьҭахьтәи исҿысхырцы, сагьааихәласит, аха изулакь-исҳәалакь сагәаны алада, иахьымаара исышьҭит. Убасҟан ауп сан сангәалҭа мчымхарак сшақәшәаз. Лаҳәшьа дынлыхәаԥшын, дааԥышәырччеит. «Ахш-хырҵә ус бзиа ибом, ачаи бзиа ишибо еиԥш, ашьшьыҳәа ижә Маџь, ашьшьыҳәа, умыццакын, ачаи мачхәым шаҟа уҭаху уҳаржәуеит, ара иқәгылоуп,» – лҳәеит. Смаӷрақәа рыла сылаӷырӡқәа аасрыцқьеит. Сынӡааԥшит амца иахәхаша саҵәца. Даҽа ҿамҩа заҵәык сзыҟаҵагәышьар, нас сыԥсы ахьынӡаҭоу агород чаи агьама збашамызт, аха иабаҟоу. Цқьа сҽазыҟаҵаны сеиҭаҩахеит, аха уаҳа иамуит, сеихәласхт, сҿазна иҟасҵаз «ачаи» сыманы адәахьы сдәылҟьеит, уахь иагькасҭәеит. Нас схынҳәны санааҩнашыла, исцәынхаз счеицәца налҿыҵалкын днахәеит сан лаҳәшьа – ԥсаҭашкәакәа. «Унан, азҩа зжәааит иааҟасҵазеи?!» – лҳәеит, аишәагьы днықәыԥшит.
Ашьақар ҟәалкақәа зҭаз абанка иавагылан аџьыкхыш ҟәалқақәа зҭаз банкакгьы...
Сгәыла ҷкәыни сареи ҳаицны амшын аҟны ҳлеит ҽыкәабара. Аҷкәын аҽны ашкол аҟны дҷаԥшьаҩызаарын инапы аҟаԥшь шакәыршаз аҩныҟа дааит, уажәы абар ара амшын аҟнгьы инапы иакәыршоуп.
Ҳарҭ ҳҽеиҩшаны ақәҵра ҳҽыназаҳкуаны еиԥш ҩыџьа аҳәсақәа аԥсшьацәа иҭҟәашә-ҭҟәашәааӡа иааин аҟызқәа
реиԥш рыхәдақәа ҭхәаа-ҭхәаа амшын иааҽԥынгылт. Аҭалара ргәы иҭамызт дара, иаци-ҽеи акәхап ианаа, макьана ус рҽадыршьцыларц акәхап, рыҵкқәа иҩарыха-ҩарыха иаанкыланы ахьырч-ахьырчҳәа аҟәара аԥслымӡ гәӡара илаӡҭуаз ацәқәырԥ ссақәа инырӡаалеит. Хәыҷы-хәыҷла инаскьа-наскьо руаҭәа абжара аҟнынӡа инеит, игәыԥсшьаӡа рнапқәа еибаркны еибаргәырӷьон, иӡааԥшылон изыргәыбзыӷуаз амшын ҟәанда. Иара кеикеиуа ишԥацқьаз, ашьыжьтәи амра ашәахәа цқьақәа гәыԥ-гәыԥла рҽеибыркны иҭрыс-мрысуа арҭ аҳәса ссирқәа инырхьыс-аархьысны, иаарчыхәчыхәны рышьҭамҭа нмыжьӡкәа иниаҟьон. Урҭ цеит, ицаӡеит шырҳәо даҽа гәыԥк еилаарцыруа аԥсыӡ ссақәа рҿаархон. Урҭ рахьтә агәаҽанызаара зыцәмаҷу, зхи зыхшыҩи даарак еиқәиҭым ԥсыӡқәак аҩада ажәҩан цқьа ҳааҵаԥшындаз згәахәо џьоукы аныҟалалакь, ихәыҵҵәраар, аҷнышқәа мазеины уа ихыгьежьаалон, усҟан урҭ аҵәыртҳәа инхәыҵасны иԥаҭԥаҭуа, еилаарцыруа иҩҭнаԥраауан, нас зегь еибарҷыжьуа, раԥхьа аԥсыӡ зкыз аҷныш кәлаауа ицо ҳхәы еиҩшаны иаҳфап уаанҿас ҳәа икәылҟьо иашьҭан. Макьана шьыжьуп, зегь цқьоуп, зегь ԥшӡоуп.
Арҭ аҳәса пҟақәа руаҭәақәа рҟынӡа ипашә-пашәӡа иӡааԥхало аӡы иӡаагылоуп еиҿаԥшуеит, еибаргәытәуеит, ма еиҳәшьцәоуп, ма еиҩызцәа гәакьақәоуп дара.
Шаҟа ргәалаҟазаара шьҭнахуази ари ашьыжьтәи аԥсабара џьбара. Аха сара сгәы хәашьын, аҩны сандәылҵуаз ԥхныгашәа ихьанҭыџьӡа иҟаз жәа «хаақәак» ари аҩны иҟоу абзиахә исгәыдылҵан, уажәгьы сызқәа икыдтәалоуп. Уажәы абарҭ абри амшын зҽаҿызшьаауа аҳәса ааӡақәагьы сара сеиԥш рыгәқәа хьанҭыџьӡа иҟазар сҭаххеит, аха иааг, излаҟасҵари, ахаҳә ргәыдсымҵозар. Абри аамҭаз арҭ сыҳәсақәа иҭацәыз баҭлыкак-баҭлыкак рҩыҵрақәа ирыҵакны иркызаарын амшын инӡааркылан пуль-пуль-пуль ҳәа иаадырҭәын рнапқәа еибаркны аӡхыҵрахь рҽазкуа рҿаархеит.
Ахьшәҭҳәа сҩаҵҟьан сгәыла ҷкәын инапы иакәыршаз аҟаԥшь сарма напы инаҭаны сшьапқәа ыҵарбаӷьаны сыблақәа кылырҵыҵны, аттаҳәа ишынҭҟьарашәа инаргәыдҵаны:
– Шәызҿу закәызеи?!  аӷьеҩ ҩрыхсыргеит.
Иаашанханы исыхәаԥшуа иалагеит. Рхырҿқәа иқәхәмараауа иқәыз агәабзыӷқәа неимпы ицеит, абаӷырқәа урылахысыр ишеимпуа еиԥш.
– Иҟаҳҵагәышьеи нҵәарас?! – лҳәеит руаӡәы.
– Ара миллионҩыла ауаа ԥсшьара иаауеит есышықәса, урҭ зегьы шәара шәеиԥш меигӡарахда иаханы ас аӡы ҭтаны ирго иалагар ҳабакылнаго? Ҳӡы ҭашәырбарц шәгәы иҭоума! – сҳәеит дара рахьгьы мчы-мчы сҿынасхеит.
– Уи шәара ишәуси! – лҳәеит ани аԥаса ицәажәаз, иаҳа агәаӷьра лымазар акәхарын.
– Усс шәроуааитеи сара уи усс исымамзар аҳәынҭқарра ари снапы ихыршьыз зызки! – сҳәан сарӷьа нацәа кәаӷӡа сарма напы иакәыршаз ацаха ҟаԥшь инақәыскит.
– Иа, Анцәа абзиара ҟаҵа, баҭлыкак амшынӡы агара ҳақәиҭымкәа закәытә аамҭеи ҳазхаанхаз. Издыруада ара агаҿа аҳауа алыбаадара азин ҳамамзар?! – иџьашьаха дҩысҿаԥшит аԥаса ицәажәоз аԥҳәыс ссир.
– Уи сара сакәӡам знапы иану, уи иахылаԥшу жәымбои инахьхьи аволнорез ааигәара игылоу ахаҵа иоуп, аштраф шәымихаанӡа шәҽимырбакәа шәызцозар шәца! – сҳәеит.
Раб дыԥсны рыхәда дыхшьушәа еиқәыԥсы, хьырч-хьырчҳәа аҟәара аанрыжьуан арҭ аҳәсақәа.
Шьыри, шьҭа ҳаиԥшуп даргьы саргьы.
Аибашьра хлымӡаах аан ауп. Ҳан деибан. Ҩыџьа ахәыҷқәа ҳлааӡон. Амлакра-амлакра мыжда ифырҭынха ауаа ианрылагьежьаауаз акәын. Ҳца аԥша ҭагьежьаауа иҭан. Аҳәынаԥқәа зегь ҭыҵны рхы ахьынахоз иныҵаҳа ицахьан.
Ҳарҭ, исгәалашәоит, Ҿыӷра ҳәа ажә бзиа ҳаман. Агәаҽаҳәа ашәах хчыла аведра ахаҭәаауама уҳәаратәа иаанашьҭуан.
Убри Ҿыӷра акәын ҳаԥсгьы ҭакны изкыз, ахшхарҵә мацарала хара узцомызт, ушьамхқәа кәадахон, аха. Ааигәанӡа қашьк ыфошәа ҳааиуан, (абысҭа ала ҳҭамԥшижьҭеи акыр ҵуан, уи аԥшрагьы ҳхашҭхьан). Уи аԥшгьы ҳааҟәыҵт, уажәы, инҵәазаап ҳан еиҟәырҷо иаалгоз ашыла. Ҳбаҳчаҟны ҽадҳак гылоуп, иқьырҵҵуа алу-ҳақәа ирыҵоуп (џьоукы алу-ҳа рҳәон, џьоукы аҽадҳа ҳәа иашьҭан, аха ҳара ҳзыҳәан зегь дара ракәын, иара ҟамлаӡацызт). Имшәыцт макьана уи аҵла иҿоу ашәыр, ашәыха, аҟалаха азҭода. Иҿырддиааны аҳа-мшьакәа ачуан илҭаҵаны иҟәымшәышәӡа иаҳзылжәуан ҳан, нас ибаҟаӡа ахырҵәы илаҵаҵны иаҳфон – қьафуран. Аха ачыӷь абаҟоу, шаҟантәы аҳа жәны иуфои. Есааира ҳшьамхқәа кәадахон.
Ҳгәыла Камшьышь ицабжа аџьықәреи изҭоуп уажәыгьы, ҳара ҳтәы иаразнакла изынҵәеи ҳәа сан санлазҵаа, ҳара аарҩара иацәынханы иҳауз ахәыҷы ҳфеит, иара итәы дахьымсӡацт, ҳара ҳтәы, агәылацәа ртәы ифоит – аӡлагара дахатәами уи моу, абазар аҟны ашылагьы ганы иҭиуеит есышықәса, имоу ишьҭахьҟа ицәырыргааит, ус аӡәы дысшәиир сҭахӡам, аха иҩызцәа ахьцаз аибашьра дахьымцаз, ԥарала ихы ахьҿихыз азоуп лҳәон ҳан.
Ҽнак ҳан ус салҳәеит. Ҳца еиӷрыкка ду сылҭаланы аҵа ашш иавҵаԥсоу, аҳәынаԥқәа икылыӷьаа-нкылыӷьӷьааны инрыжьыз, ираҭәашьаны ирымфаз кылҟәшәа-мылҟәшәааны еизызгарц. Слымҳақәа џыхӡа иҩагылеит, исылҭаз амакәан хәыҷы аашьҭкәыцәаа ҳца сылҭаԥҟеит.
Згәызҽанымыз ашшаӷьынҷқәеи сареи ишакәымыз ҳааилаҳаит. Урҭ рызгьы аибашьра рыцҳара дуны иҟалама.
Изакәызеи, аԥхӡгьы маҷымкәа исылҵит, аха смакәан хәыҷы пахәӡа, еиҵаҟаа исырҭәит. Иааганы сан ианынлысҭа, лыжә аҿша ариизшәа лхылҿы аалаша-лашеит, сыхгьы днагәӡит.
Ахьурӡы нкнаҳаны агәарагәараҳәа аӡы ааршны инӡаалԥсалеит, абас ашхымҭак аҟроуп нас ачуан аакнылхын, иханагалаз ахәымжьымқәа наҟ инкаҟьаны, аџьықәреи пашәӡа инаганы аишәа инықәԥсаны амра ца инцәлыргылеит. Дырҩегьых схы днагәӡын, ашьыбжьон абысҭа уны ишәҿасҵоит ҳәа салҳәеит. Шьыбжьон сеиҳабгьы даауан, уи Ҿыӷра дацын (усҟан аӷьычрақәагьы ыҟан, аҽны шьыбжьон арахә рӡон). Жәхьарак аамҭа иақәӡуаз аҟарагьы иадымхалеит, џьыкаушха иҩахьӡа иаалаҩҩит сызкәыхшоу сыџьқәреи хәыҷы. Иаасҩыҵракны сыҭрысит Камшьышь иахь, излагаразы. Уи аӡлагара ҳзааигәан ҳара.
Камшьышь ашыла иқәнаузшәа илахәыцқәа индыркны дпашәшәӡа дыҟан. Ҳаи шьыри дырбзаны сыҟандаз аасгәахәт, ашыла ала сҭамԥшижьҭеи.
Алу дуқәа руакы ахьышәҭ-хьышәҭҳәа ихагьежьаауан, авивиҳәа ашыла ԥсаҟьаны иҩызӡа аиаҳәа иҭанаԥсон.
Маџь, абри иахоу саалгар нас уаҳа лагатә сымаӡам, алу ҩышьҭыхны аиӷ узызлагап, акәҷарақәа рзоуми уан узаалышьҭыз? – даасыхәаԥшит смакәан сымхуа Камшьышь.
– Ыҟ! – сҳәеит сара, аха иара уаҵәҟьа уамак шысҿыҵҟьаз здырын слеиқәаԥсы сцеит. Камшьышь смакәан наганы аиаҳәа ахы инықәиргылеит. Абысҭа ыртыртыруа иуны, ихаббыла икнаҳаны, сан асыӡбал ҿа чаԥаны, аџьымшьы хышәпақәа цәырҳәны, ҿыц еилаҵара ашә... Абарҭ сыбла ихгылоуп, арахь иара аиӷ ҳзилагап ҳәа игәы иҭоуп. Афаха, ажәха анцәа иимҭааит!.. Сызҩахәы, сыцәгьа-мыцәгьа ифааит! Имоу ишьҭахьҟа иаацәырыргааит!.. Ас акәын Камшьышь зегьы ишизырҳәоз, саргьы исҵеит.
Ҭаҭынк ааикәаирҳәын, ҷақ-мақ ҳәа аихамцеи ашьанҵеи неиҿакша-неиҿакшаны ирҿырддуаз амцацыԥхьқәа итатаӡа иҟаз ацәымса иналаирсын алҩаҵә хәхәаӡа аҿыҩанахеит, афҩгьы лаҳалаҳауа аӡлагара иааҩнагьежьит. (Ацәымсабылфҩы ԥсырмаҷган са сзы, убас бзиа избон, уажәгьы уи афҩыхаа сԥынҵа иҭасуашәа ансаҳало ыҟоуп).
Пақ-пақҳәа иҭаҭын днаҿыхо, иаартыз ашә дындәылҵын, наҟтәирахь ахәӡымпра днаҿатәан, аҭаҭын ахара дналагеит. Сара аӡлагара ахәышҭаара аԥхьа игылоу аҟәардә сықәтәоуп афы сысызшәа. Ашыла ацынхәрас аиӷ лаганы исиҭарц игәы иҭоуп...
Иара иахь снаԥшын, наҟ ӡыбнаҟа дыԥшуа дҭынчҳаҳараӡа дтәоуп, аҭаҭын дахоит, ица абжа аџьықәреи ыҟоуп, ирахә-ишәахә...
Ашьшьыҳәа сҩагылан, аҳәиҵә-аҳәиҵәҳәа ашыла зҭаԥсоз аиаҳәа снахагылеит. Ашыла афҩы хааӡа сԥынҵа иҭахәмаруеит. Аиаҳәаҟны ичыгәӡа еиқәаԥсо ашыла еиқәҵхрааны, ахрыӷ хазы ицоит, агәӡара агәы ҩылҳәаны аҩада аҽыҳаранакуеит. Абрысҟатәи шыла зтәу дарбан, ианаџьалбеит! Изхара абысҭа имфеи. Дырҩегьх аӡлагара ашә акылаара скылԥшны, уажәы имышьхәылҵ саԥыџьшәа ихы инаҵаргыланы ахәӡымпра даҿаиоуп, ахәхәаҳәа алҩа аҳауа иалаҵо. Сахь дааԥшыргьы сибарҭаӡам, сара иҩызӡа шылала иҭҭәаауа аиаҳәа сахагылоуп. Акыр сылшозар абыржәыҵәҟьа еиԥш аҭагылазаашьа бзиа соураны сыҟаӡам, аха сақәикыр, афырҳәа дааҩнашылар? Макьана дааираны дзыҟоузеи аџьықәреи амҵәышә абжа ыҟоупеи... Дааиӡом, акыр сылшозар уажәы еиӷьны аамҭа соураны сыҟаӡам, изгәаӷьып. Сақәикыр, сақәикыр? Мамоу, умшәан, умшәан! Изгәаӷьит. Ашырҳәа слаҟәны снапы аиаҳәа иаахшьыланы азна ашыла гәӡа ааҟаҵаны сҿы инҭасыԥсеит. Наҟ акылаарагьы сынкылԥшит, иара дышиац игәы каршәны диан, арахь «арҳәҩы» дышиқәлаз ицәагьы иалашәом.
Аиаша шәасҳәар иаҳа еиӷьуп, аҷык-аҷык аасыгхеит сеихәлаханы сыԥсырц, напык азна ашыла еилаҩҩы имырбааӡаӡакәа фашьас иоуҭои. Сҿыҵа ачыӷь агьама амбеижьҭеи акыр шааҵуаз еиԥш, ахәхәаҳәа аӡы аунажьуа иалагеит, сыбз ала еилсырхит ашыла, маҷмаҷ изулакь исырбааӡеит, егьысфеит, сылаӷырӡқәа аанагазаргьы.
Ҳаи узҿу закәзеи ҳәа уажә Камшьышь дааҩнаԥалахыр? Ҳаӷеиҭа сышьҭҟьаны скаҳар ҟаларын, аха уи дмааиӡеит.
Сыԥсы шахьхәхәоз уаҳа шыла сзымфаӡакәа сҿы аарыцқьаны наҟ саԥырҵит.
Ашьҭахь Камшьышь сџьықәреи исырлагеит ииӷны акәымкәа ишыланы. «Аџьықәреи шәцәынҵәахьазаап», – иҳәеит Камшьышь смакәан аахыртны икылӷьӷьаа-мылӷьӷьаақәаз сџьықәреи рыцқәа инапы аныналишь-аалишь. «Ааи инҵәахьеит,» – сҳәеит. «Уажә аџьықәреи змоу дмаҷуп, ҵыԥх аарҩара иҟаз зегьы иаҳԥырхагахеит, ҳаргьы абазар аҟны акьыла шәкы-шәкы нахҭынҵо аахәара ҳаҿуижьҭеи маҷ ҵуама, «ҽааны имнеит», – иҳәеит. «Ааи, ус ауми», – сҳәеит.
Ашыла лаганы икәаԥӡа аҩныҟа иаазгеит, аха сан илҳәаз ажәа лзынамыгӡеит, илзымгәаӷьит абысҭа аура, ақашь ҵаӷа ҳахатәан.
Анкьа зны. Абахәаҵа ақыҭаҿы.
Кәыркәа хәыҷы азы акәын. Аџьықәреиқәа абас знык, ҩынтә идрашәахьан еиԥш ауп. Есышьыжь амра ҟьаҟьаркәыр ду ашьхақәа иҩрывҵыҩрны, аҟаҿыҳәа ицҳауа ԥҭацк зҵаӡамыз ажәҩан ӡмыжь еҵәара илыҵагьежьааны илеины жәҩани мшыни ахьеиларсу агәараҳәа аҽылӡаажьны илахәлабга ицон. Уи аӡра иазԥшыз аԥҭа-гагақәа ажәҩан аҵкарқәа рахьтә иаацәыҵбӷьыжәааны ихала-ихало, иахьабалакь имаҷыҩны, машәыршәагьы џьара ӡаӡак ажәҩан изкылымкәраартә иааршәаҳауан.
Адгьыл хәаҽуан. Алашьцара рҽалакны ҵииы рымшха аҷаҷмаса реиԥш иаацәырҵуан акәбрқәа. Ашьыршьаф уқәуршәыр аԥхӡбаа уагоит, иуқәухыр акәбры урфоит. Шьҭа ухаҵоуп узыцәозар.
Ас иахьа, ас уаҵәы, ас мызкы, ҩымз, хымз, егьынахысит. Ари аамҭа иахааныз абыргцәа ирҳәон уи аҩыза аарҩара бааԥсы рабацәагьы ирҳәо шырмаҳацыз.
Рыԥси-рыԥси еихьымӡо рмаҟҿаҳәаранӡа иҩеиз аџьықәреиқәа рҿқәа раҳаны ажәҩан ишаҵаԥшуаз ашҭҳар иқәҟьан, иҿажәкны уа иаанхеит. Инеилҩа-ааиҩаауа мацара, ԥша кәарма хәыҷык анаарылакьыслакь ахьхьа-ахьхьаҳәа еибарччо, ахәхәа аарылгон.
«Еи, дад!»
«Ҳаи, абааԥсы!»
«Асҵәҟьа уаҩы ибахьоума?!»
«Узқәа ҳаиурхаӡама зхьышьаргәыҵа сакәхшоу, хыхь иқәтәоу, зегь ҳаиҳа зымчу?!»
«Ааи, зегь ҳаиҳа зымчу изқәа ҳаиаирхаҵәҟьеит!»
Абас игәыԥсычҳауа ашәшьырақәа ирыҵатәан, рџьықәреиқәа реиԥш иӡышӡышӡа ишлаз абыргцәа.
Аҵеџьқәа, акәараҷҷақәа ахәшырб рҭыббы иҩахь-ҩахьӡа амца рҭахысааны иҟан.
Ауаа руардынқәеи ркамбашьқәеи еиҵаҳәаны дәдәышь ҳәа рфырмахьц ҟаҭақәа акамбашьқәа рыбӷа шшарақәа иҩыркыдҵо, руалырқәа ахәаа-сааҳәа иааихо ирыманы ицон ӡаагара, ааигәа хара имҩасқәоз аӡиасқәа рахь.
Уажәраанӡа аҽгылақәа рҵыхәақәа аӡы ихиаала изырӡысуаз аӡмыжьқәа убар... алакә иалашан. Иҟәаш-ҟәашӡа иӡааҳәҳәылоз ахаҳәқәа унрықәԥыл-аақәԥыло, ушьапқәа мырбааӡаӡакәа укәаԥҷаҷараӡа наҟааҟ уныр-ааруан.
Ирҳәеит усҟантәи аамҭазы амшынгьы ҩба, хԥа ҽа аԥара наҟ инаскьеит ҳәа.
Агаҿантәи амшын иалҳәҳәоз Инаԥҳа Кьагәа аҵыс мҩас абла ҭызхуаз иабџьар ахьбжьаӡоз аҟнынӡа инагаз Нагә ихаҳә ҟьаҟьаӡа иаацәырҵит. Агәада-гәадаҳәа шьапыла унеины унадгыланы унапы нахьушь-аахьушьратә аҽҩылнагеит. Ааи, ус рҳәоит.
Амра убас ишуан, ҳаӷиҭа абыржәы-уашьҭан инҿыблааны, тсашәа еилеилаӡҭ ицап уҳәаратәы. Аџьықәреи амацара ауакәхыз. Аԥсабара аиаҵәара зегьы хҩабжьааны ирыцҳахәха игылан.
Аӡы, аӡы,аӡы – аԥсаара-аԥсҭаҵага зегь азыԥшын.
Ааи, ианаџьалбеит, игәы иҭеикзеи Анцәа рҳәон злабашьақәа ихҩааз ашьацра инцәыҵакша-нцәыҵакшо, ашәшьырақәа ирыҵатәаз аӡышқәа.
Абри аамҭазы, ара Абахәба ақыҭаҿы иааны абна зҿыкәршаны иҟаз лбаа ҿаҩак ахықәаҿы анхамҩа ҟазҵаз Марыхәба Камшьышь иҟалаз аарҩара бааԥсы иара изеиӷьхеит. (Ирҳәоит
иныҵакшәа уи Нхыҵтәиин, ииуз амаҳагьара аҵыхәала абрахь дабрагьит ҳәа. Ижәлантәик длыхнаҳәазаап).
Иазаауази, Камшьышь итәы иакит. ӷба иазырҵысуамызт аџьықәреи, аҟәыд , аҟаб иҭеигалаз.
Иҩ-цак еиҵарпапа, иқьуа, иӷзуа игылан. Урҭ ирзымкыз аџьықәреи инаныра дзыҩназ иӷәтәы кәаскьа рлыӷәрақәа иҩызӡа ирықәжьын.
Иԥҳә, иԥара уҳәа алӡынра ирахә-ишәахә ҭәы-иԥха, ихәапжапуа иӷыҵнагартә иҟан.
Иара иӡыхтарҭа ацәҳа ахаиргылеит, аҵарақәа аӡы дсыржәрым ҳәа. Аха дрыхәомызт. Егьараан днеиргьы иблақәа ҭырхуама анаџьалбеит уҳәаратәа, еилауаҭыруа, ҵҩа рымамкәа иҭԥраауан. Ахаҳә, алаба, аимсы иааиԥыхьашәоз зегь рышьклеиҵон, иишьуаз убарын, иихәауаз убарын, аха дшынарԥыҳәҳәалакь агәырқьҳәа иааҭапапахон. Ируамызт, ируҵәҟьомызт.
Амлакра, амлакра, аӡышра…
Рымгәацәақәа еидҟьаԥсала, аџьықәреиҳәацәа акатаҳәа Камшьышь игәарԥ иааҭалон. Ишааиз еиԥш иласкәантраӡа ицон, аху-суҳәа алақәа шреишуаз. Аџьықәреи рыҭара акәым, бысҭахьшәашәакгьы аӡәы иҿы иҭаимыршәит.
Аҽуаҩ дҽыжәызхуаз илақәа: Мура аца ашҟа иадҿаҳәалан ҳәагәыжьла иԥахны, Дамшә асаса ҭшәааӡа арахә зҭакыз ананыра ахьчон. Урҭ рылаԥш иҵамшәакәа ҵыск ари агәараҭа иахыԥраауа, уи ҟалашьа амаӡамызт. Аақ-аақҳәа, уахгьы ҽынгьы еиԥшны шран изҿӡаз, излакыдҿаҳәалаз рдаҷқәа ахьхьахьхьаҳәа еиқәыԥсо.
Бзиа нагӡа збахьада, цәгьа нагӡа шыҟам еиԥш. Ҳанхаҩы беиа Камшьышь ашықәсан ҳаиҳа зымчу –аҳәынаԥ ист, ист, аха ламалакәымкәа усгьы ацқәа кылԥхха, аԥша авиҳәа аҳәынаԥ уахь усс иамази. Инеибыҳәа-ааибыҳәаны аҳәынаԥқәа зегьы рҽааидкыланы сасра ҳәа Камшьышь иахь илбааит, ӡынрак ҳӷыҵигеит ҳәа акгьы ихьуам рҳәан.
Аԥхашьара зынӡак рыла ихубааломызт урҭ. Уаха шаанӡа аџьықәреи зыхәлазгало алу еиԥш ица иҭан. Уи уахынлоуп ҳҳәап, аха ҽынла? Аҽнышьыбжьон, идырхәо аҳәақәа реиԥш
еибарҿыжуа, ишҳәыԥу цак аҟынтә егьи ацахьы, ма ананырахь еибарс ицон аԥшәма инивҟьаны, зынӡак дрымбаӡозшәа ҟаҵаны. Анамысдара рҳәеит ҳәа асҵәҟьа! Иҭабуп, Камшьышь сынтәак ула ҳаԥсы ҭоуп егьи зҳәо абаҟоу, ҽаг кы аԥхӡы рҿашы ивагыламзи ус гәыцқьара анцәа ириҭааит!
Ихыи ихәшәи лимпыҵабаанӡа дрылахысуан, аха дзыхәози, ашышкамс узнырҵәоу?
Нас аҳәынаԥсаҟақәа рацәаны иҳаит. Далагеит рыкра. Икла уҭахызар. Адау ихы анхырҵәалакь ҩ-хык ихагылон, аҩхык анхырҵәалакь ԥшь-хыкны ихагылон ҳәа шаҟа икуаз аҟара дара анцәа дрықәныҳәаны иҿиауан. Амшын иҭоу аԥсыӡ зегь узкуоу? Нас рышәира далагеит. Убригь акгьы алымҵит.
Аҩсҭаа душәиир ԥа диоуеит ҳәа, иаҳагьы иӷьацон дара.
Абас даҽа мызкаҟара инеир, дызлоу ақыҭаҟны иҟоу ацақәа реиԥш иара ицақәагьы аԥша рҭахәмараауа, ақьра – аӷызра иааҟәыҵны, иласкәантраӡа илагылоит.
Камшьышь иҳәынаԥқәа данырмыхәа, длатәан ахәыцра далагеит. Дхәыцт, дхәыцт, дхәыцт! Егьырзиӡбеит урҭ рҵыхәтәа ԥызҵәашаз… Абарҭ аҳәынаԥқәа рабду ауп уҳәарын иқыдрагә иакыз ҳәынаԥ еихиаа дук. Ишԥаҳҳәари, абас ишаанагара иҟоу ҳәаҵыск (шьышьк), иаҟаран, аԥаҵақәа хыршаны, уҭаххар, агәамч кыдыззала, ахаҿы шьала еикәаԥхон. Аԥшәма иџьықәреи иарчахыз аҳәынаԥ агаз ҩақәҭәаны, амца нацраҵаны иноуижьит. Шьҭа аҩызцәа инрылалар инапсыргәыҵа хәыц ықәу ҳәа икьашӡа кьоу зҳәо акгьы ыҟамкәа зегьы аақәнахып, иаблып. Ус егьыҟанаҵеит иаргьы, амцабз ақәҵәаш еихеит аҩызцәа рахь. Актәи аца амца нацраҵаны егьи ахь ииасит... Уигьы амца анакы, ананырахь иҭрыст. Аҩ-цак амца анрыцрала, ирҭаз аҳәынаԥқәа лҭыбӷьыжәаан, е-ес уа иаҿыкәыршаз абнарахь идәықәлт. Убас ҟарҵеит ананыра алыӷәрагьы акәаскьа аҭуангьы ирымаз аҳәынаԥқәа.
Камшьышь ихыбрақәа, ирахә-ишәахә, илақәа уҳәа зегьы леилаблы иагеит аҳәынаԥ, иаргьы ахы нақәнаҵеит. «Ҟьеҳ,
схыбрақәагьы срылгеит, аха даргьы руа-ршәаџь зҳәо акгьы ыҟамкәа иқәысҵеит», –иҳәеит луанытә даақәыԥсычҳауа.
Иҟалаз заҳаз агәыла-азла неигәныҩқәеит, даара ргәы иалсит иара дахьаламблыз иҭӡы-игәара.
Ара инҵәаӡом ҳажәабжь. Камшьышь аҭаҭын абырқьҳәа дахо, длаҩеиуан, ихыбрақәа рыҵаҟа итатаӡа, ицәеиқәараӡа ахәа ишьҭаз дылаԥшуан. Нас ижыга аашьҭихын илыҵаршьшь-лыҵаршьшьуа иццышәхаз ихыбрақәа рҭыԥ рбганы икаижьит. Ианаамҭаз цқьа инҭышьшьааны, иҟәымшәышәӡа аџыш леиҵеит. Убра убас еиԥш ҿыкбзык иазымҳәо аҽаҩра ҟалеит, аҵхра дамыхәо. Аҭаҷкәым бзиа акәым иара Камшьышь ихы иаҟарахама анаџьалбеит уҳәаратәа иҟәазхеит аџыш ахы, ԥхныгшәа ихьанҭыџь-хьанҭыџьӡа иҵҳәаны акажьра даҿын мчабжьы наҟьак.
Еиқәижьыз аџыш аҿыгҳара цак агылара иаҟаран, ажәла нҵәеит. Камшьышь уи дадтәаланы, аԥхьарца ишьамхы иқәкны зегьы реиҳа зымчу аҳәынаԥқәа ирызкны ашәа шаԥиҵоз ҽуаҩ мҩасҩык дааивалеит.
Аԥсшәа шиеиҳәарызгьы игәаламшәеит, иҟамчы зкыз инапы илахь инадкыланы:
– Иа шәиу-шәиу, абас еиԥш иҟоу аџыш аҽаҩра аарыхшьас иҟоуҵаз соуҳәар, анцәа иныс аҩны унаганы ауаа удырбаны цәык шузысшьуа! – иҳәеит амҩасҩы.
– Ацә аҭахӡам. Џьмак сзушьыргьы сҽаласыгӡоит. Иара мариаӡоуп. Аҩны уаннеилакь ҳәынаԥы заҵәык, ааи ҳәынаԥык азхоит. Иаанкыланы, уамеигӡозар, абас ҵәыцак аҟара агаз нақәҭәаны аҵәыџь ааихьшьны амца нацраурсуеит ауп, уаҳа џьабаа аҭахӡам. Нас уи аҳәынаԥ иҟаҵатәу иара иадыруеит. Иҟалап усҟан сеиҳагьы аҽаҩра ҭоугалар, – иҳәеит Камшьышь деиҵамхаӡакәа... Нас иԥхьарцахьы диасит.
Абыржәы иҳаҩсыз амҽышаз адәыӷба сҭатәаны Аҟәаҟа сцон. Снаҩсан атәарҭаҿы, ирҳәаша-иргаша ҩыџьа аҭыԥҳацәа
рыблақәа ахьҭоу умбо аҷасԥыр иарганы, еидтәаланы, ажәҵарақәа реиԥш иҷырҷыруан. Аҷысԥыр ҳәа сызҿу мшаԥазы акәтаӷьқәа зларшәуа ауп.
Рцәажәашьа сгәаԥхан, схысгәы рызкны сырзыӡырҩуан, дара сгәарҭаӡомызт.
Абар урҭ ирҳәоз:
Там ақыҭаҟны дахьнаргаз азҩа рфаратәа сыр, ахырҵәы, молоко уҳәа зегьы рзы Анжелика ддәықәырҵон.
Адәыӷба аангылт, слымбаар ауамызт азы абра иҿахаҳҵәеит ари аицәажәара ссир.
Аԥсныҵры ду, анасыԥ бзиа анцәа ириҭааит! Амилаҭ мырӡразы даара уаҩы дрықәгәыӷратәа иҟоуп арҭ. Абаҭаа Беслани, Инаԥҳа Кьагәеи, Кьахь Ҳаџьараҭи злацәажәоз иссиру рбызшәа иаазыруазеи аҭыԥҳацәа ҟадыџьқәа. Урҭ адамра хыла иадмырсуеи кылти-пылти ҳәа ари ацәажәабжь рлымҳа ианҭас!..
Ахәылԥаз аҩны сахьааиз аб дсазҵааит.
Санду дхахо ахышә ааигәара дахьтәаз даасыхәаԥшын:
– лҳәеит.
Ус егьыҟасҵеит.
Гындыжә икамбашьқәа ҳәа ажәлар иззырҳәоз ус акы ыҟан азоуп, ажәлар амц рҳәаӡом, амц зҳәо ауаа роуп. Гындыжә захьӡыз икамбашьқәа иаабац, иҳаҳац акамбашьқәа иреиԥшымызт. Урҭ рцәаҩа, рҟазшьа, раҳаиҭқәиҭ, рхымҩаԥгашьа, рынамыс, рыпату, реихаҵгылара ҳәа соуп зҳәо ус камбашьк иалшомызт.
Акыр ҵӡом Гындыжә рыцҳа икамбашьқәеи иареи адунеи иананыз. Аҵара анмаҷӡаз, уи пату ду анақәыз аамҭазы ауп. Ажәакала иаҳҳәозар, усҟан аҵара змаз уамашәа дырбон, иахьа аҵара змам уамашәа дшырбо еиԥш. Усҟан акамбашьи ауардыни змам уамашәа дырбон, иахьа амашьына змам уамашәа дшырбо еиԥш.
Маӡала иныҵак-ааҵакшәа ирҳәоит урҭ акамбашьқәа аҿҿаҳәа ашәҟә дуқәа рымҵаҵаны изырмыԥхьозаргьы, аффаҳәа ақьаадбӷьыцқәа еихыршәшәо изымҩҩуазаргьы, иара ус ҵара хәыҷык рыман ҳәа. Ахьы хәыҷуп, аха шәкы ицоит рымҳәои, иара зынӡа ҵара змаӡам акамбашьқәагьы шаҟа шәҭаху шәсырбап, арҭ ма хәыҷык рымами.
Аҵара зҵаз ауаҩы уи аҵара акралеигозароуп. Ауаҩра аныҟәгара, ахара ахәыцра уҳәа убас акыр.
Гындыжә икамбашьқәа рҵара шыхәыҷыз еиԥш иалыргазгьы хәыҷуп, еиҭаҳҳәахоит ахьы хәыҷуп, аха...
Аихаҵгылара, аиҩызара, иаша аныҟәгара, пату ақәҵаны арыжәтә ажәра. Аа, абарҭ ах-ҟазшьак рнаҭеит зыӡбахә ҳамоу акамбашьқәа рҵара хәыҷы.
Акы. Гындыжә икамбашьқәа руак штәоу аҩыза анаахҭыгәлалакь, еихаеигәо иҩахаҵгылон, иакәым акы ҟанаҵазшәа
баны, инапырҟәыҷуа-ишьапырҟәыҷуа, иԥхашьаԥхаҵауа зымҩа инагылон. Нас ҳәра архахь, акыӡӷрахь, ақәаҵарахь, ҽырхьра аӡаҩқәа рахь уҳәа иааицрымшәаӡакәа еицын.
Иҩбахаз. Амра аҭашәамҭа ҵлакашәара шагу иахмырԥакәа аҩныҟа рхы дырхон, рыԥшәма Гындыжә дрышьҭамларц, заанаҵ игәарларц.
Ихԥахаз. Ахәылԥаз ԥшьаала, пату еиқәҵаны, еивагыланы аҩныҟа ианаауаз, иаарымҩатәны иҩыр аԥшаҳәахьы ицоз аӡиас иныҽԥынгылон, иржәуан. Аха уаҩытәыҩса имаҳацызт абарҭ Гындыжә икамбашьқәа знымзарзны ҳаиҳа зжәуа ҳәа рылақәа абыжьхыршарҭа иқәыргыланы, еиҿапаӷәны, еидцаланы иржәуа.
Амцхә ржәын азыҳәа руак ашьапы акуа, изымцо ианалага, аҩыза аҟәаҟәа иқәыртәаны аҩныҟа иаанагеит ҳәагьы ахаан уаҩы имаҳацызт. Ус ҟалахьан ҳәа аӡәы иҿы иахыԥхьозаргьы ихашәымҵан, имцуп, абзҳәацәа егьа рҳәап, егьа руп. Насгьы аӡы ыжәны ианахыҵуа аамҭазы унрыдгыланы урыҳәа-урча, иамуӡозар, мчыла рлымҳа ианкны иҵегь шәымжәыр зуам ҳәа уалагаргьы ҳампал ауп иалухуа.
Арҭ ҵара рымагәышьаӡамызт, гәыбӷанс ираҳҭарызи.
…Еигәылацәан дара. Анцәа иумҳәан, арҭ аҩхацәак ҽнак еибамбакәа амра анылҭашәа, ҳаӷиҭа рыԥсқәа лацҭашәон ауп. Нас ахымш раан рықә-рҵас ҟаҵаны, лаӷырӡқәак нарықәԥсашәа анышә инхәыҵырҳәҳәон. Убас бзиа еибабон, убас рыԥсы еихәлан. Ҟазшьала еидызкылоз ачеиџьыка – арыжәтә акәын.
Дара рлымҳақәа абаҩ ҷыда рылан. Ааигәасигәа усгьы атәы хазын. Аха ахарагьы бзиароума, цәгьароума акы анааҟала, зегь раԥхьаҵәҟьа уи ажәабжь ссир кәлаауа иааны Маци Жьаци рлымҳа аҭагәаҩара хәыҷы акаҩ ааҭнаргон. Рлымҳа акьатрацәқәагьы ажьа алымҳақәа реиԥш, Маҳҭы илақәа реиԥш иаагылон. Ахьшәҭ-сышәҭҳәа иҩаҵҟьаны усҟан дара рылақәа ҵыӷә-ҵыӷәӡа иааиҿаԥшуан. Нас убарҭ ахацәа убас гәашьамхк ҳәа аархәон, диида хаас!! Абахә иаҿоу аб тәыҩа ҭырҿҿа рыцҳа кәыбры шьамхын иаҵаз арҭ ршьамхы
аасҭа. Ԥсыԥымпылшәа иласкәантраӡа еивасны ицон, крыфара-крыжәра. Нас ҟәараҟәанҽа ҟаҵо иаауан. Иаауан акәу – иааибагон. Гындыжә икамбашьқәа реиԥш акәымкәа иҵегь «хараӡа еиӷьны».
Абыржәы иҳаҩсыз мшаԥазы ашьыжь рыҩны идәылҵит Маци Жьаци. Ибахӡа ифамкәа, ижәымкәа. (Ирымазар ирымжәгәышьози, хара ицозма уи азы). Иаҳхашҭыз. Арыжәтә мыжда амцхә рҟырҟы анарцәааклакгьы ҟазшьа ҷыдак-ҷыдак рнаҭон. Мац аҟыт изымҳәо ибз ҿырҳәыцаа иакуан. Жьац хьашьа-ԥашьа дыршьаҳазшәа, дзынамқәацо ишьапқәа акуан. Аха икеибажьуамызт, аҩныҟа иааибагон, Гындыжә икамбашьқәа реиԥш, аха арҭ «хараӡа еиӷьын».
Аиеи, абри амшаԥ ауха игәарылт аҩныҟа, аха ишԥагәарла анаџьалбеит! Лашьцахьеит. Рыҩнқәа ирзааигәахоит, иавнагоит, абри иаҿуп. Иамуӡошәа анырба, Жьац ԥсрак ахьыҟалаз еиԥш акәукәуҳәа дыҳәҳәеит. Аҳәҳәабжь даанагеит ргәыла Кәынта. Абар даарҿаҳауеит. Дыԥшызар, иаԥхьа дзазымазуа аӡәы диԥылоит, харшьынаки бжаки инеиҳаны аура имоуп уи ауаҩ!! «Оо, уара, уарбану уанаџьалбеит ажәҩан иаҵасуа иааиуа?!» – ҳәа дҟааит Кәынта. «Ҳара ҳауп, ҳара, ҳашԥаузымдыруа?!» – абжьы геит иҵәызӡа ари агага ду иааиуаз.
– Жьац, убжьы саҳауеит, аха аҩада иҳаракцәаны игоит иара, ажәҩан уалоума?!
– Ааи, ажәҩан салоуп, аха аҩныҟа анеишьа сақәшәом, Мацгьы саҵкьыс деицәоуп!
Кәынта хаха днаҿагылеит ари агага.
Ассир! Мац ихәда наҟааҟ ишьапқәа еимҿакны дықәтәоуп иҩыза бзиахә Жьац. Ашышкамс аҩыза анаго еиԥш диман даауеит.
– Ишәаашьоузеи уара, шәабаҟоу рҳәо шәынҵәааит, шәабаҟаз шәыг-шәҿамҳәо, азҩахьаа жәжәааите?!
Мац инацәкьыс аҩада иҟәаҟәа иқәтәоу иҩыза Жьац иахь ирхоит, уи дуацәажәааит ҳәа аанарго. Избанзар иара ибз акуеит, дызцәажәаӡом, егьи иҩыза Жьац ибз аатуеит, аха
ишьапқәа иҳәатәы харҵаӡом. Убри азоуп иҩыза Жьац дынмыжькәа ихәда дҽыжәҵаны дзааиго.
Ашьха ашьапаҟны ишьҭоуп уи ақыҭа. Убра қәыџьмак ауаа, арахә ирчычеит. Ирчычеит моу, иаарыӷрымӡааӡеит, уахыкымзар-уахык ҳаиуанк лкажьны иашьуан. Иара ақәыџьма мыжда ус иақәзаап бза баны ԥсы шысымфара ҳәа, шә-уасак ирылаларгьы, икьашӡа иаақәнахаанӡа ирылҵуам, ус иара иаҵасуп.
Иашьҭалт ауаа ари агыгшәыг бааԥс, анс ҟарҵеит, арс ҟарҵеит, аха умԥсуандаз, ирԥыхьашәом, икарахт ауаа, арахь ианаашалакь – иауша уны ицахьеит.
Нас ажәлар еигәныҩт, рыла шааԥшуа арахә ннарҵәоит. Асҭаршын иҟны еизеит, егьырыӡбеит ашәарацаҩцәа царц, ирызшьны иҟалозар, аршаҳаҭга аҳасабала ацәа аахыхны ари ақыҭа иаланхо ҭӡацыԥхьаӡа индырбо уи азын калаҭк-калаҭк аџьықәреи рырҭо ҳәа. Ух гәышьа, азамана ауми рҳәеит, абыржәы ақәыџьма шьны ацәа аахдырҵәраазшәа аҟара ргәы ааӡаны.
Жәҩахырла иалырхыз, башамаша зхы камшәоз хҩык ашәарыцаҩцәа бџьарла, џьаԥҳаныла рҽеибыҭаны илацхымуаз рмаҵуар лақәа аашьҭыхны есс аԥсҭара иҩыҵашьшь ицеит.
Арҭ агызмалқәа ақәыџьма рыцәцо иҟазма, хахахымш иалагӡаны агәы кылблааны илкарыжьт. Ацәа ккаӡа иаахыхны, расабыцала еиҵаӷәӷәа ирҟацаны, аџьыкахыши ахырӷи лақәырҳәҳәны иаадырԥшшеит. Нас ауардын илақәҵаны ирыманы рқыҭа иналалеит, ҭӡацыԥхьаӡа инадырбо, калаҭк-калаҭк аџьықәреи аарымхуа ицон… Ус адәқьан аиҳаба Кәараҵа иҩны инадгылт.
– Сара ари ақәыџьма ԥхасҭа снамҭаӡацызт, уи азыҳәан џьықәреи лапҟьакгьы сызшәыҭом. Сара исԥырхагоу аревизор иауп. Убри ицәа ихыхны исзаажәгозар, калаҭк акәым абри шәзықәтәоу ауардын еиҵаҟаа азнаҵәҟьа аџьықәреи шәысҭоит, – иҳәеит Кәараҵа.
Хҩык анапхгаҩцәа (аӡәы даара илахь еиқәын) еидашшыло адәыӷба иҭатәаны ицон, сара рышьҭахьшәа стәан, маӡалашәа, исҭахшәа-исҭахымшәа сырзыӡырҩуан.
Актәи. Аумаҵәҟьа сақәшәеит абри сара. Ауаа аусура иаҟәҵит иҟала закәу сыздыруам, аха зынӡак ргәахшәеит. Егьа каамеҭ ҟасҵаргьы ашьыжь асааҭ жәба рзы аусура иҭыҵратә, ианаамҭоу рыҩныҟақәа ицаратәа исзыҟамҵеит сара сызхагылоу аколлектив. Иамуит, иамуҵәҟьеит. Хаала сҳәеит, нан шьыри сҳәеит, анс сҳәеит, ас сҳәеит, мчыла сҳәеит, ала кыдысҟьеит, аҳәа кыдысҟьеит, аха, умԥсуандаз акгьы алҵуа збом.
Шаҟа ирхааны ирасҳәо аҟара даргьы убас ихаакәакәараӡа аҭак ҟарҵоит, акәыркәыр иччо иаакылсуеит, амра хаззала шьыбжьон ианҩеиуа аамҭазы.
Аперерив ҳәа иҟоу уи дара рхатәы рымоуп. Асааҭ жәаҩа иазааигәахо ианалагалакь рыԥсы рымарацәаханы, индәылшьшь-аадәылшьшь ицоит. Асааҭ хԥа реиԥш икылшәшәа-мылшәшәа, рыжә аҵша ариизшәа игәырӷьаҵәа, ихәапжапуа иаакылсуеит.
Асааҭ хәба рзы ампыл рбылгьо иуманы акабинеҭқәа уаарыҩналар, изаахо ҳәа кьоу зҳәара уаҩ дубом.
Мчыла ианаԥшьазга, даргьы рылақәа паӷьӡа рхагәҭа иқәыргыланы иансҿагыла, сырҟәаҵт. Макьана ус ҳааиуеит.
Аҩбатәи (зылахь еиқәу иоуп). Абри уара ишуҳәаз еиԥшҵәҟьа ауп сара сызхагылаз аколлективгьы шыҟаз. Хаала ианаму, арыҭәа ацқәа аҵәымӷ шыбжьадырӷәӷәо еиԥш, иаасырӷәӷәа-аасырӷәӷәо сҿаасхан, рызегь ҩадԥан иҩасҿагылеит. Иҟалазеи ҳәа ҳаиҳабыра ааин илҳалатәеит. Аколлектив зегь ҽеимкәа уараӡәзаҵәык мшаԥыкәтаӷь еиԥш урылԥхаауа ҟалашьа амам рҳәан, смаҵура сламҳәан слымҳа саркьада избараҳа исыдмырбеит.
Аҩны иҟоу лакәзар «шьыри-шьыри» са сҟны акәын уара уахьыӷәӷәаз, убзиазар, уамҳәаны укарыжьуазу лҳәан, ак аасҳәар сҿы ԥжәаны исылҭоит.
Ахԥатәи. Еибыҳәаны иҟоума иабаҟоу рҳәааит, сара сызхагылоу ауаагьы убасҵәҟьоуп ишыҟоу. Зегьы ыҩуа рхатә усқәа роуп изышьҭоу. Иушьы-иаанҵәозаргьы ашьыжь асааҭ жәба рзы (аԥссаҩ лыда) аӡә дубомызт ҳусҳәарҭаҟны.
Уажәы шәнеи, игәашәҭи?! Асааҭ жәба аҟалара жәаба-жәохә минуҭ шагу зегьы ҷыгә-ҷыгәӡа рҭыԥқәа рҟны итәаны аҷҷаҳәа аус руеит. Угәы иаахәаны, уԥырны ажәҩан узаламлари.
Актәи аҩбатәии (ецҿакны). Ҟаҵашьас, хәшәыс иоуҭеи, уанаџьалбеит?!
Ахԥатәи. Уи мариаӡоуп. Ҟаҵашьас иасҭахи, анапхгашьа уақәшәозароуп, напхгаҩыс ҳәа уанынарышьҭ.
Шәара ишышәҳәаз еиԥш, саргьы хаала, мчыла ҳәа салаган, иҟәыдха иаасымпыҵахеит. Нас слатәан ахәыцра салагеит. Ахәыцра ззумҳәара ыҟам, ахәыцра хагаҵәҟьа ҭасҵеит. Хаха-хымш стәаны схәыцуан. Нас ари сызҵаатәы иақәнагахаша даара ирацәаны ашәҟәқәа срыԥхьеит. Схы ҭҟәацуама, анаџьалбеит уҳәаратәы еиҵаҟаа хшыҩла исырҭәит. Сагьазкылсит зда ԥсыхәа амамыз авариант аҟны.
Актәии аҩбатәии. Уи арбан, анахылсеит?!.
Ахԥатәи. Исымҳәои, саҿыми. Саалаган, исԥсах-исхәах, амашьына аасхәеит. Ашьыжь шаанӡа сҩагыланы, суаажәлар ахьынхақәоз рышә сынхгылан Камшьышь иарбаӷь еиԥш кыр-кыр-куу ҳәа смашьына сырҟыжуан. Иаарҿыханы иааизыҳәҳәаны, инақәртәа-аақәыртәаны аусура иназгон. Икәаԥ-кәаԥӡа итәаны аусура иаҿын.
Амала аперерив ашьҭахь иныҵаҳа-ааҵаҳа исыцәцон, аха убригь саиааит. Афырҳәа «сыҩҽыжәланы» срышьҭагьежьаауа
саарышьҭалахуан. Аҳәсақәа иахьырҿахырсҭаз здыруан адәқьанқәа, ахацәа акаҳуаршырҭақәа. Иааидыҳәҳәаланы исыма саауеит. (Иахьыназга-аазго азыҳәа иҭабуп ҳәа сазҳәогьы убап, уи сгәы арԥшқоит, сгәы иаахәоит сылаӷырӡ аауа аҟынӡа).
Абас ҳаҟәбаҟәшәо ҳаицуп дареи сареи, анцәа ҳаигимырхааит, ҽаанбзиала ҳнеиааит!
– Адунеи қьафуроуп, Кәымпыл, иарбанзаалак кьаҳәк дыҟаӡамкәа зегьы амысҭхәага еиԥш ииашахәҵәаӡа аус руа иалагеит.
– Анцәа иџьшьоуп, аллаҳ иџьшьоуп.
– Аферма рахә реиҳаба абазар аҟны аочеред длықәгыланы ашә аахәаны аҩныҟа игеит.
– Аӡлагараҿы иӡлагара ашә наркны, абазар аҟны днеин ашыла аахәаны иҭаацәа ирзигеит.
– Аресторан адиреқтор иара иресторан аҟны длатәан акрифеит, иџьыба аԥара ааҭыхны иифаз ахә ишәеит.
– Ақыҭамҩақәа иарбанзаалакь ҭаҟәа-ҭаҿарак умбо, ибзианы иҟарҵеит.
– Ауаа аӷьычра, аҵарҭыша агара зынӡа иаҟәыҵит.
– Ахәҳахәҭцәа иахьа капеик машәырла ирхашәалар уаха шаанӡа иарцәаӡом...
– Иҵегь злацаҳҵаша ҳәа ихәыцуама?
– Мамоу, убри акапеи зцәынхаз дрыцҳашьаны изыцәом. Дарбанзаалакь аӡәы иусура иҽагирхом, рҽаҿыршьаауеит аус.
– Анаплакқәеи аусҳәарҭақәеи иара убас аҳәынҭқараа рмашьынақәа змоу, ани аԥасақәа иаварҵә – иаашәа џьара имцалози, иумдыруеи, Кәымпыл?
– Ааи, ишԥасзымдыруа, аҳәынҭқараа рзы аус руазшәа уԥаны узахымԥо адокәментқәа ҟарҵон нас дара аиҳабацәа
иахьырҭаху «иаварпашолны» идәықәырҵон, рџьабақәагьы арԥшӡон.
– Убарҭқәа зегьы ирҟәаҵит уажәы.
– Уи сгәы иаахәеит, ибзианы иҟашәҵеит.
– Аԥсхәрақәа аԥсы ишимыхәоз, уи аԥсы дшамыргылоз еилаҳкаан аԥсхәрақәа рура ҳаҟәыҵит.
– Акәырбанқәагьы убас.
– Уала-ҭахыла уажәы амаҵурақәа ршом.
– Иара убас ауаҭахқәа рыҭара иаҟәҵит.
– Зынӡоу?
– Мамоу, уала ҭахыла ауаҭахқәа рыҭара иаҟәҵит ҳәа ауп исҳәо.
– Ашьақар иалхны аҩгьы ауаҭкагьы рыҟаҵара иаҟәҵит.
– Ашьақаргьы аԥсы ашьеит.
– Ақалақь аҟны инхо арԥарцәа ахҵырффара иалагеит.
– Машьынала акәым ҳаирпланла акәзаргьы, Урыстәылаҟа амандарина узыбжьыгом.
– Автоинспеқторцәа рылаԥш ноухымгакәа.
– Амашьынаныҟәцаҩцәа (џьоукы-џьоукы) аԥсҟы анырку аҩыжәра иаҟәыҵит.
– Ауаҭкахь ииасит.
– Излоуҳәоу ала адунеи кашырроуп.
– Қьафуроуп.
– Амшын аҟны сцаны алыхәҭа азна аӡы аазгаанӡа анцәа уимшьааит!
– Адунеи шьамхыла еимыздаанӡа анцәа уимшьааит.
– Макьаназ аҵымҳәҳәарақәа ҟазҵо ауаа маҷсаҷк нханы иҟоуп.
– Дук хара имышьҭыкәа убарҭ абри снаргәыҵ хәыц ықәҳа рыхәҵәышьац кьашшӡа иаақәынҵәааит!
– Ашәира акәым иаҭаху, аҩсҭаа душәиир ԥа диоуеит рҳәоит. Иаҭаху, саҭиқәыцә ҳәа ҭаҷкәымла ҳаиҿагылароуп.
– Ааи, ааи, урҿагылароуп.
– Сара соума ирҿаургыло?
– Иауеи, мшәан, умацара урҿаҳаргылартә. Уара, уҩызцәа, угәылацәа, уабхәараа, абна итәоу, абра итәоу, шаҟа уҭаху.
– Уара ухы залаумҵои?
– Сара сеилахоуп, урҭ раха сымаӡам.
– Кәымпыл, уи иаҳҳәарыз ҳҳәеит аха, уажәы ҩбаҟа зҵаарақәак сымоуп, рҭак сзыҟаҵа.
– Азамана, пожалста.
– Уанхәеи, уабхәеи, уԥҳәыси, уани уара ухи зегь раԥхьа иргыланы иреиӷьушьода?
– Зегь раԥхьа иргыланы… зегь раԥхьа иргыланы сабхәа деиӷьысшьауеит, нас санхәа, нас сан, нас санхәеи сабхәеи исаҭәаршьаз ани аҩны иҟоу, нас сара схы.
– Ус уара… уара ухы акәапеира иамаҿоуп, зегь раҵкьыс ухы шеицәоушьо.
– Еи, арҭ зегь ираҳаратәа усазҵааитеи, нас иуасҳәарызеи.
– Аколнхара ахантәаҩы иахь ателефон уасит, иара уа дыҟаӡам, ԥсхәрак ахь дцеит, атрубка шьҭызхуада, ишԥарҳәо?
– Абыржәыҵәҟьа дқьыԥаха абригадақәа дрылоуп рҳәозар акәхап.
– Аҩнныҳәара захьӡи?
– Асасцәа рџьыба еидҟьаԥсылоит, аԥшәма иџьыба ҭчаауеит.
– Ак уасҳәашан, Кәымпыл!
– Сӡырҩуеит гәык-ԥсыкала!
– Абри ахәыц еиқәаҵәа злам аџьмашьтәа замана лкажьны ишьны акәац жәны ишшаԥацалаха, ишаҳәшаҳәо аџьыкхыш иныларчачо, нас абысҭа ԥха аҿахра ҟәазӡа илаваҵаны, аҵәца аҩы ԥхеиԥхеиуа илашьҭаҵо, ақәаҵа илыҵатәаны «Хыхь иҟоу» ҳәа иҟарҵо зхәарҭада?
– Убра ҵаҟа итәаны изфо роуп изхәарҭоу.
– Нас убри аҳәсагьы ирфар зыҟамлои?
– Аҳәса амалагьы ҳрыхәом, арахь џьмакгьы рҿоуҵар уҭахуп, нас ишԥаҟало?
– Ус акәхап, ус…
– Ахацәа гаӡоу џьушьоу, џьмак ҟьҟьа-иҵәҵә аҳәсагьы ирылоуҵар изызурхода, ҳарҭ ҳазхара ҳфагәышьап.
– Абчараҳ… абчараҳ ҳәа изуҳәар ауеит аферма рахә реиҳаба.
– Аԥсраҟны акрыфара ҟәыхшьас иамеи?
– Ахацәа раҟәыхра зынӡак имариоуп. Шәааи, шәтәа, акрыфара, афатә мачхәума – икажьуп, амала арыжәтә мыжда ҳамаӡам, – уҳәар хаҵа зхылаҳәоу аӡә дтәом, зегь агәарԥ илықәыӡәӡәаа ицоит, аҳәсақәа ртәы ҳаздыруам.
– Иамуӡакәа удыртәар, шаҟа ҵәыца аҩы ыжәтәи?
– Аԥсы угәы далсҵәҟьарц уҭахызар – хпыҿк ауаткеи 510 ҵәыца аҩи.
– Злеишәа цәгьоу аԥҳәыс дуднагалар илзутәи?
– Аа – абааԥсы аҳәса рыӡбахә соумҳәан!
– Избан?
– Избан умбои аҳәса реилкаара цәгьоуп. Ирҳәоит ауаҩы иеилкаараз ԥудк аҟәыд, аҟәыд сҳәоу аџьыка ицуфароуп ҳәа, сара шәԥуҭк аџьыка лыцысфахьазар ҟалап, уажәы ауп данеилыскаа, 20 шықәса рышьҭахь.
– Дышԥеилукаа?
– Иаҳҳәап, кинок цоит, ахәымҽхан ларгьы саргьы ҳцаны иаабарц сҭаххеит сара, сара исҭаххеит, лара лакәым, баала акино аабап сҳәеит ҳәа акгьы алҵӡом, усҟан џьалла дырҳәазаны акәзаргьы дузгаӡом. Усҟан даацәырҟьоит лара: «Ааит уара киномзар уаҳа ус умаӡам, ахацәа шәнапқәа шәџьыба иҭакны шәлеиҩеиуеит. Ҳара шәысас даабароуп, шәара шәаабароуп, ҳаӡәӡәатә абаҟоу, ҳаҳәҳәатә абаҟоу, ҳҩымсаг ҳәа, аӷәра нақәыршәны аҿыналырхоит, нас алада, аҩада, аҩада, алада, туды-суды ҳәа аухантәарак убри ҳаманы ҳақәзаауеит. Сара уи азы акәӡам изысҳәо. Кино бзиак ыҟоуп ҳәа убрахь аҳәсақәа рхацәа рыжәҩа ианкны ибӷьааны ицон, аха змагәышьада акәымзар, ухгәышьа, сышԥааԥсеи ҳәа аҟәыҿыҳәа асқам снықәтәоит. Усҟан лара ажәхьара даҿызаргьы наҟ лҳәыс наҵаҵаны, афырҳәа лҽааилаҳәаны саԥхьа днагылоит, ухаҵоуп, улыцымцан.
Усҟан иаҳәахо удыруо, ани инҭакны ихырҵәаша лыбз хәыҷы? Ҳаадырижьҭеи ҳазҿу усуроуп, џьоукы аҳәсақәа, уԥшыр акино аҟны дара ыҟоуп, атеатр аҟны дара, уаала, уаала саԥхьа угыл, – лҳәоит. Саргьы исҭахӡамшәа, сылахь еимарццы сынлышьҭалоит.
Иаҳҳәап, чарак аҟны иҳаҳәоуп, ҳамцаргьы ҟамлоны избоит. Убасҟан абас ауп изысҳәо. Иаанҵәааит урҭ ачарақәа, ҳашԥақәырхи. Абнахьхьыгьы иҳарҳәт, аха ҳазцагәышьом. Нас лара: «Уаԥсуара ухашҭма, аԥхашьаразоуп ауаа реиқәа зрышьарҵо, иаҳԥсахыргьы ҳцароуп» – лҳәоит.
– Иахьҳарҳәаз ҳамцар, ԥхашьароуп сҳәазҭгьы ԥхашьароуп шаҳҳәоз, арахь иаҳшәым, иаҳхам, ачарақәа ҳалрықәӡ ҳцеит, ухы аҟәақҳәа инануҟьааит, џьарамзаргьы ҳцом, убра џьа уаатәа, аҩыжәра уаргәаҟуеит уажәы, – лҳәоит.
Дысҵеит изулакь, уажәы абас марафеҭла сҳәатәы лсыруеит.
Жьабна ақыҭа цәгьаӡа ишоуран, ала абз хәатәуан. Ашәаԥыџьаԥ рыбӷьқәа акы аақәацомызт, уҽушьуазаргьы ԥҭацк ажәҩан аҟны иузыԥшаауамызт. Шьыбжьы илхыҵыз амра амч ааиҭамкӡакәа ишыкшац икшон. Иҿажәкны еиҟәҩрыз адгьылқәа ӡык нарыхәлаурпҟар аҽыф ҳәа, аиха ршны аӡы ианӡааушьуа еиԥш, ахылҩаԥсылҩа ҩахылҵуан (ус угәы иаанагаратәы иҟан). Аурақәа еикәаҳәны, рааӡара ааиаанӡа ашларахь рхы хан. Ақәа «алашьҭыга» Ацуныҳәагьы макьана ирзыҟамҵацызт. Иқәҩааз аҳаскьын иаамцкласуа арахә архақәа ишрықәу, рҵыхәақәа шьҭкәыцәаа, ицәымзкны икәкәаӡа иҭрысны идәықәлон. Урҭ зыҽрыларԥс изку ацәмҵқәа хьаасгьы ак рымамызт «икатааиуан».
Жьабна ақыҭсовет ахантәаҩы Гәџьыра иаартыз икабинет иқәгылаз ателефон кырт-чырт ҳәа абжьы геит. Еиҭагеит. Ианаҟәымҵӡа, наҟтәирахь адиван иқәиаз аҳасабеилыргаҩ Гәдиса деиха-еигәо дҩагылан дҟәындҟәындуа (иҭынчра ахьеиларгаз азы дыцәҳауазар акәхарын) деиси-еисиуа дааин атрубка аақәхны илымҳа инадикылашәа иуит:
– Ау!
– Изҳәо уарбан, Гәџьыра уоума?
– Сумырқьырсианзар, макьана Гәдиса соуп. Уара уарбан, Кьынтышә уакәӡами?
– Соуми, сакәымкәа шеит ҳәа уаҳааит, са сзыҳәа ишәыхьлакь…
– Иҟалеи, иддыхма?
– Адыдра амацара акәындаз, егьымацәыст. Хәымҽхан убрахь шәқыҭахь сҩеирц сыҟоуп лекциак ҟасҵаразы. Имаҷымкәа ауаа еизыжәгароуп. Убас зегьы адырра рыҭ, Гәџьыра дабаҟоу?
– Гәџьыра абра абригадақәа сынрылс-аарылсны сааиуеит ҳәа абыржәы дныҵыҵит…
– Ари амцашоура икатәоу џьара дымтәо ианаџьалбеит.
– Исҳәаз иуаҳаз ауп Гәдиса.
– Бзиоуп, Кьынтышә, аха улекциа иахьӡу маӡамзар исоумҳәари?
– Џьушьҭ, абри анцәахаҵара иазкшәа иҟоуп, иахьабалакь ақыҭақәа рҟны саԥхьахьеит, уажәы убра саԥхьар, нас сыплан насыгӡеит, «шьидевиҭ», наҟ инрыҭаны сныҵаҳа «отпуск» сцоит, ҳаԥыхьанӡагьы уаҳа ус сымам. Исҳәо уаҳау уара? Мамзар атрубка астол иқәҵаны уцәоу?
– Исаҳауеит, исаҳа, «шьидевиҭ» сныҵаҳа отпуск сцоит ҽаанынӡа ҳаиқәшәом умҳәеи аҵыхәтәан, ԥшӡала ҳаиқәшәааит!
– Аиеи, нас инеиша аӡә дыншәмыжьын, зегь убра еизганы шәрыдтәалаз, хәымҽханк асааҭ  рзы сҩеиуеит.
– Уаҳа аӡәыр дҩеиуоу, умацара уакәу?
– «Џьеник ипомошник» ҳәа уажә сара иҩазгахуада, сымацара соуп.
– Ус акәзар, ак уасҳәашан. Убри злаҟоуҵо ала ақьаад иумоу абрахь иааушьҭыр, ҳара ихарҭәааны иузылаҳмышьҭуеи. Убри еиҳа еиӷьуп, уаас иузеизааго уаҩ дыҟам, аха. Еизугода, аӡәы ашьха ашьапаҿы дынхоит, (уаҳа аҩада царҭа амазаргьы, дцон), аӡәы ахәҵа, аӡәы арха аҵыхәан атыша дҭатәоуп, ма еизарак анҳамаз иузақәмыршәеит. Абас, ишысҳәаз еиҳа еиӷьуп. Насгьы… уӡырҩуоу, Кьынтышә?
– Сӡырҩуеит, иҳәала, иҳәала ацәагьы уаалнахып.
– Цәыблаҟы уикааитеи ацәада уаҳа акы уахьԥазымхәыцуеи. Аиеи, ҵыԥх, ижәла сгәалашәом, уаантә леқторк дҩашәышьҭын зшьап инанагоз аӡә даанҳмыжьт, зегь еизаагеит. Ҩ-сааҭк инырзынаԥшуа илекциа урысшәала аԥхьара даҿын. Ҳарҭ аԥсшәа адагьы уаҳа бызшәак ҳзымдыруа ҳауҟаху. Егьлекциаҵәҟьамызт иара. Иҟәапӡа, машьынала икьыԥхьын, 40 бӷьыц ракәу ыҟан. Иуаҳауоу исҳәо?
– Исаҳауеит, исаҳа, иҳәала, уи сара сызҿу аус ауп, сҽеибыҭаҵәҟьаны сузыӡырҩуеит.
– Аиеи, илекциа бзиан. Џьара днаҿамхаӡакәа апыҟҟаҳәа даԥхьеит. Жәымҭашкәакәа Маркс икапитал иазкын уи алекциа. Ашьҭахь ахцәажәарахь ианиас, ҭаҳмадак дахцәажәар сҭахуп ус еиҳа «иавторитетхоит» иҳәеит алектор. Мысҭафа ацәажәара иахьа ибама, иԥаҵа днах-аахо дҩагылеит: «Ажәлар, абзиа шәықәзааит, абас абзиарақәа рзы ҳаиднагалалааит! Уара, ҳасас ҷкәын, иаҳзааз уқәра уахьӡааит! Ҵара мшы уҵааит, ажәытәра аҭоурых шәҟәыла иунарбеит, шәҟәыла иуҵеит. Иахьантәарак абра дларха-ҩархо узыхцәажәо Мас «икапитан», «икапитал» шьоукы иҵарҳәеит. Аиеи, икапитал дуун уҳәеит, уи аԥсышәала амал ҳәоуп иаанаго. Ус ажәытәан, дад, уара Мас заҵәык иоуп зыӡбахә уҳәаз, сара шаҟаҩы здыруада.
Лакр Зосҳан, Амаршьан Мысҭаабеи, Маан Хапыжә убас заҟаҩ сҳәарыда, рыԥсы ҭәуамызт, арахь малс иҟоу зегь рыман, ҳарҭ анхацәа… Нас уаҳа идмырҳәазт, «ибзиоуп ибзиа» рҳәан, ддыртәеит.
Уи ашьҭахь алектор ахцәажәарақәа рҵыхәа ԥҵәазааит иҳәан, аӡхьамԥш ааигазшәа астол днахҟьан ҳчеиџьыка агьама ба ҳәа ишеихьысеиԥысуаз имашьына дынҭатәан, дныҵашәа дцеит, уаҳагьы дагьаҳамбеит, абри зегь зхысҳәаауа аԥсышәала акәу, урысшәала акәу алекциа шыҟало, ыы?
– Сара аҩбагь сзеиԥшуп. Амала ани раԥхьа иуҳәаз, «ақьаад аашьҭы ихаҳарҭәаап» ҳәа, сукәмыхшози, аха иабаҟоу шәпредседатель имҳәыр ҳазҭода, уи ақәшәымҵакәа уажә иҟалаӡом. Уи, здыруа иакәзар, иаб Ҷыӷьыц рыцҳа дгыланы
дқәаџқәаџуа дааугаргьы кьаҳәрак ҳәа игәы иҭам, макьана дыҷкәынами, аԥсҭазара цқьа даламԥшыцт.
– Ееи, нас уи амҳәыр аархамкәа иамуазар, уҩеи гәышьа. Гәџьырагьы арҭ абригадақәа дахьрылоу шьҭа дааилашт. Иасҳәап. Рациола анхацәа зегьы «адырра раҳҭап». 8 сааҭк 5 минуҭк шагу иааиратәы.
Гәдиса итрубка ателефон атәыҩақәа инырхаҵаны, дындәылҵын аконтора ашьҭахь аџь ду игылаз ашәшьыр дныҵалеит. Гәџьыра аҩада игәы рханы ашьхымӡаҭра еиԥш, иҿы гәаҩаӡа ираҳаны, ихәда ашақә иасуа дыцәан. Гәдисагьы еимаақәа ишьхыршәшәаны уа днатәеит.
– Ари ихәда шәшәуеит, ак абозаап. О-ора, арахь уааԥшы, уара, шьҭа, уцәарчытеи уанаџьалбеит, ари аџь ара имгыларгьы ушә-угәашә ауркуан, – Гәџьыра днеигәҭасит.
– Ҳы, иҟалеи уара, – дцәырҳашәа дааԥшит.
– Иҟалеи умбои ҳапристатла араион аҟнытә хылаԥшҩык диманы дааит ақыҭсовет ахантәаҩы Гәџьыра иусушьа усырбоит ҳәа. Патреҭҭыхҩык дрыцуп. Уҿы гәаҩаӡа абра ушыцәаз упатреҭ ҭырхит, уажәы абна икабинет аҟны итәоуп, иуԥхьоит. Унеины уусушьа дырба.
– Цәыблаҟы уикааит сышԥацәаз, удин аныс сызурҿыхеи? Аҭаҭын умҵәоу ак ҟалеит…
– Уигьы аацәыргеи, ҳгәы ашша нықәнаҵап. Кьынтышә абыржәы ателефон дасуан.
– Ииҭахи, амца шоураха џьа дтәамзаауа.
– Атәара иара иаҟара аӡәыр иҭаху џьушьо, аха анахь аҵәы иларҵазаап аплан, аплан ҳәа. Асааҭ 8 рзы даауеит алекциа даԥхьарц. Уара дузҵаан, уқьыԥаха абригадақәа «ушрылаз» иасҳәеит. Ажәлар еизгатәуп.
– Уцаны Мысҭафа дааугар Марс икапитан ҳәа ҵыԥх иаҳаз алекциа ҳзыҟаимҵои, Кьынтышәгьы даҳҭахӡам. Мас иеиԥш амал иман Лакр Зосҳан, Хымҩыжә ҳәа длықәгылап…
– Уи иазууеи, аха иҟаҳҵои? Ихҳарбгалар ԥхашьароуп. Уаҵәы ҳпристатлагьы даашт, са саныҟам акгьы шәаԥ-самзаап иҳәо дҟалоит. Ак еиҿырцаатәуп.
Гәџьыра иҿы ахьынӡеихыҵуа иҩеихыхны иҽынеиҵыхны дҿырҳасит. Гәдиса иԥынҵа акы нҭакәыркәырны аҵықьҵықь ҳәа деимсеит.
– Хаир, агәабзиара умазааит! Абзиа уанаҳәозар, даҽа знык ухы аасықәкны усҿеимсеи, Гәдиса.
– Иҭабуп, Гәџьыра, хаир уалаԥшааит, сабоуҿеимса сыжьцәа уҿататаӡами?
– Уи ахьсҿамтатаз аума хьаас иумоу?
– Бригадиркгьы дкылшәаны арахь даақәлашам, иабаҟоу рҳәо инҵәааит, ирылаҳҵода ауаа реизгаразы?
– Абригадирцәа аус ахьрымоу абригадақәа рҟны ауп, уахь иҟоуп, ус змам уара асҭаршын уоуп, уаарылагьежьыр ушьапы неиҵумхри, уагьцәырчитеи ара ушыцәаз.
– Уара аҽгыла еиԥш угылт сара иԥсыша. Аҳасаб еилҳаргарц ҳәа 15-ҩык аконтораҟны шәтәоуп, арахь еилшәырго акгьы ҳамаӡам, аарҩара ҳақәнахуеит. Е-еи анхацәа рыцҳа егьаҩ ныҟәргоит.
– Аколнхара аԥсҟы зку ҳара ҳауп Гәџьыра. Ҳара ҳшәымамзар, иаашәрыхуа шәзызшода?
– Аиаша уҳәеит, аҵароуп иуадаҩу, аарыхра закәхи, ус гәабзиара анцәа иуиҭааит. Мысҭафа уааиԥхьаны илидуҵар, раԥхьа аколнхара зышьақәгылаз ишаҳшоз ҳәа, еиҳабеиҳабыла рылахь дахәаԥшны рхәы ишап.
– Ахәмарра, аччара анцәа иҳагумыжьын, ҳаарыхрагьы ыҟоуп, иаҳшогьы ҳауеит аколнхарақәа ҳреицәаӡам, аха Кьынтышә абар сааҭк ашьҭахь даашт иҟаҳҵои Гәџьыра?
– Саргьы уи ауп сзызхәыцуа, аха макьаназ ҳампалкгьы схымхәыцӡацт.
– Алиасраа шԥаҟалари?
– Уа башоуп. Џьгәаҭараа… издыруада…
– Мамоу, уагьы башоуп.
– Аҳмеҭ?
– Мап.
– Ҭиҭу?
– Ҳампал ауп уагьы.
– Ассир сгәалашәеит. Уаха ахәымҽхан Мысҭафа ица шьҭихуеит. Уа ԥыҭҩык еизоит. Мысҭафа иаабац иакәзар, ҵәахык анимам ыҟаӡам. Убра егьцәырҵуеит.
– «Вот, вот.» Иақәуршәеит заманалаҵәҟьа.
– «Иаҳпостоновилма», нас?
– Ҳәарас иаҭахузеи?
– Нас узԥши, Гәдиса, убаашәт. Чынла са суеиҳабуп. Уҩагыланы иқәыршә Мысҭафа иахь. Араион аҟнытә асас даауеит, алекциа даԥхьоит ҳәа иаҳәа.
– Сузыӡырҩуеит, аначальник ухаҵкы! Аха сара сзы аума алекциа зыҟаиҵо, са сҟны дзаауеи, усс имеи иҳәар иасҳәои? Амалагьы ҵыԥхтәи алектор игәы «дҭыҵәом».
– Ауаа ахьеизо ауми алекциа ахьыҟарҵо, уа 7-8-ҩык шԥаҟамлара уаҳа изакәи, ихы иҭагаланы иаҳәа. Мысҭафа ачеиџьыка иахьа ибама. Ҵыԥхтәи алектор иакәӡам уажә иаауа, даҽаӡәуп, аԥсышәала даԥхьоит ҳәа иаҳәа. Нас Кьынтышә иҭахызаргьы францыз бызшәала даԥхьааит. Аус злоу аҩы бзиазар ауп. Машьа шәышәи бзиақәакгьы ааӡаны илымоуп.
– Уаныцәаз уҟарҟы ашақә иасуан, ак абозаарын.
– Аҳы, иқәыршә. Сара Кьынтышә дшааилакь дсыманы снеихуеит.
Гәдиса дцеит Мысҭафа иахь асас ихәы аҟаҵаразы. Гәџьыра дцеит дыцәаразы. Кьынтышә ддәықәлеит алекциа даԥхьаразы.
Мысҭафа ица шьҭырхит. Асас ихәы дырхиеит. Иааит Гәџьырагьы Кьынтышәгьы. Анцәахаҵара иазкыз Кьынтышә илекциа бар-бар-барҳәа атрибуна дахагыланы урысшәала дамыԥхьеит. Еиқәшәаз ҵ-ԥ-ҩык аишәа чара илахатәаны ԥыҭк рқьаф аныҟарҵа: «Шьҭа анцәа дыҟоу дыҟаму, ацуныҳәақәа, хыхь «иҟоу», акәырбанқәа рыҟаҵара иаԥсоу иаԥсаму ҳәа азҵаарақәа сышәҭала сара наукала рҭак ҟасҵалоит» – иҳәеит Кьынтышә, иҽеиқәырԥшьыхаангьы длатәеит.
Азҵаара: – Абри акәырбан абантәааи?
Аҭак: – Иахьынтәааз акәӡам аус злоу. Иара акада акы ишаԥсам ауп иҳәатәу. Уи ак арбану? Акәырбан ҟазҵаз қьаф руит, ирзыҳалалхеит, уаҳа акгьы.
Азҵаара: – Ацуныҳәа захьӡи?
Аҭак: – Ажәакала иуҳәозар, ацуҭа имҩаԥырго – уаҳа акгьы.
Мысҭафа иԥаҵақәа ааиԥхьеишьшьааит. «Нагьыч», «Нагьыч» ҩынтә-хынтә гәаныла иааиҭеиҳәеит, ари ажәа иҵарц азы.
Мысҭафа Кьынтышә ихы наиқәкны дааимҳәа-ааимсашәа иун, аҿынаирхеит:
– Дад, азҵаарагьы акыр имчуп, аха Анцәа дыҟоу, дад?
– Мамоу! – деиҿамсӡакәа илекциагьы дахәамԥшӡакәа аҭак ҟаиҵеит Кьынтышә.
Мысҭафа илахь иџьамшь ааиӡатәит, дааҟәындҟәындит. Нас инациҵеит: – Дыҟам ҳәа уазҳәада, дад?
– Нас абра итәоу аӡәыр дыжәбахьоума? Дшәымбаӡацт. Анаука иаҳәоит «аматериализм», ас ишәзеилымкаар ҟалоит, аԥсышәала иааркьаҿны ишәасҳәап. Анаука иаҳәоит, уԥшааны иумбаз – уи ыҟам ауп ҳәа.
– Нас анцәа аӡәыр ишьҭалахьазма?
– Анцәа ажәҩан аҟны дыҟоуп ҳәа ауми шәара ишыжәдыруа? Адгьыл аҟны дыҟазар, усгьы аӡәы димбаргьы аӡәы дибахьазаарын. Иара ажәҩангьы ацәа ахырххьеит. Амзаҟны аппаратура рышьҭит, хәыцхәыц еимырдеит, апатреҭ ҭыхны иааит. Уи Анцәа иакәмызт изышьҭаз, аха иарбанзаалакь Анцәа иакәым, ишьҭамҭагьы уаҩы имбеит. Маанаа Ҷыжә дрывасуан ҳәа уи ивасуаз Аллаҳгьы ихабар ыҟам. Абар амза ахсаала иҭнахыз, «наглиадниа пособиа» ҳәа ишәсырбарц иаазгеит. Абар (уи зныз агазеҭ ааиҵихит) џьаракыр аӡәыр жәбама? Мап. Убри алагьы иаабоит Анцәа иӡбахә зынӡак аҳәара ишаԥсам. Иахьатәи ҳаамҭа ахьааихьоу, асоциализм ргыланы акоммунизм аргылара ҳанаҿу аамҭазы анцәа иӡбахә аҳәара ԥхашьароуп, егьҵасым. Иахьарнахыс абри сара ҳаҭыр сықәшәҵозар, ишәхашәыршҭ «анцәа» иӡбахә
аҳәара. Уи даныҟаз даҩсит, уажәы дыҟам, дагьмодаӡам уажәы.
Ҵхагәҭанынӡа еидхалеит. Аҵыхәтәан Кьынтышәгьы ҳазҭоу ҳәа аҵәца икит:
– Шьарда зымчу дышәхылаԥшааит аԥшәмацәа ҳазҭоу. Аринахысгьы абас ҳгәырӷьо, ҳазӡатәуа ҳаибабо анцәа иҟаиҵааит! Сара сцеит. Сқьаад уаҵәы амҳәыр аарханы исзылашәышьҭ.
Дагьцеит Кьынтышә.
Уи ашьҭахьгьы Ахәҵа лассы ақәа млеиӡеит.
Уажәы ацуныҳәа аҽазыҟаҵара иаҿуп.
Абас аныҟалалогьы ыҟоуп.
Ҳредакциа имхаӡо. Имажәӡо «виллис» ахьӡшәа машьынак аман. Знызынла ҳнақәтәарц иныҵаагалон. Уаа жәеизаҩык ашьҭахь иагәҭасуан. Ус иркәыруа ҳашнеиуа абас ҩба-хԥа верс ҳцаанӡа иаахәарчарны, ҩынтәҟа-хынтәҟа аҵықь-ҵықьҳәа иааимсаны аҷҷаҳәа аус ауа иалагон. Асааҭ иаҩызан. Цқьа ианшалакь нас иныскылоит ҳәа уалагаргьы башан. Ихәыҵырҩыз Кәыкәын икамбашь иаҩызан, ахы раҳаны иандәықәла – еесс, ицеит ауп. Ахәылԥаз икарауараха агәараҳәа, ишуа иааиқәтәон.
Агараж иҵганы аус анаҳаруа агәылацәагьы ҳацхраауан, ршьапқәа ыҵарбаӷьаны ашьҭахь аганқәа кны иагәҭасуан. Ус ҽнак ирҳәазаны, иргьаланы иҳаманы ҳашцоз, шәаангылеи уара, зны абри еиԥш сара машьына сымбацт, иаӷроу аабап иҳәан, иаанкыланы акапот ҩраҳаны дҭаԥшит. Иубеи ҳәа ҳиазҵаан, аматор ҭагыламыз џьысшьан, иҳәеит. Иазаауеи, зны убри убас цәгьаԥсышьала аус аруны ҳақәтәаны ахәшәтәырҭаҟны ҳалацеит чмазаҩык даабарц.
Уа агәашә илагылаз абудка дҭатәан ахьча. Аҳәагәыжь ду (адаҷ) рхханы иҟьаҟьаӡа иаартыз агәашә ибжьдан. Иҭаххар
ҳауижьуан. Иҭаххар ҳҿырзза ҳааникылон, инапы ҳануп. Абар уажәгьы алар еиԥш ирхханы аҳәагәыжь бжьдоуп, ҳара уа ҳадгылоуп. Ахьча ҳәа агәашә иладыртәаз хьи захьӡу ззымдыруа аӡә иоуп. Ашофер снеиҿаԥшын, шьҭахьла уца уара, уи иуам, шьапыла снеин ачымазаҩ дбаны сааиуеит, сҳәеит. Шьҭахьла ҳазлацои, ҳагәҭамскәа, иҳәеит ашофер. Уигьы аасгәалашәт, шьҭахьла ҳазго аскорост иҭашәаӡомызт, Игнат иеиԥш, еимариашаны ԥхьаҟа акәын иахьцоз. Убри аамҭазы ҳашьҭахьҟаҵәҟьа «волга» еиқәаҵәак цырцыруа иааины иаагылт, знык ҳара ҳаҽҳазҭажьыр, иаргьы ахьшәҭҳәа инаҳашьҭамлагәышьози, изҭахыда амца шораха шьапыла аныҟәара, уамак бжьамзаргьы.
Иҟаҳҵарызеи нас, сылбааны алахь кны шьҭахьҟа сагәҭасп. – Мамоу, ахьча ихышә дкылԥшны ҳвилис ҳәакьышә алахь иану аҩыра даԥхьоит, ихҩааланы қьаадк анҵара даҿуп, издыруада ҳауижьыргьы, – иҳәеит аныҟәцаҩ. Азамана – сҳәеит, саргьы, имгәыӷкәа иԥсхьада.
Ҳҩыџьегьы ҳаблақәа кылырҵыҵны нахьхьи ахышә икылатәоу ахьча иахь ҳаԥшуеит. Иара дмыццакӡакәа нбан-нбанла ахҩаалара даҿуп. Николаи ихаантәы аҵара змоу ф-нбанк роуп абрысҟак дыздхала. Ҳмашьына иҳамоу, уаҟа «Пресса» ҳәа иануп. Џьара нарушениак аныҟаҳҵогьы ҳааҿнахлоит, аҩыжәра ыҟоуп, аӡыжәра ыҟоуп, уаҩы дызқәымшәо иҟоузеи.
Аиеи, иа Анцәа ду хыхь иқәтәоу иџьшьоуп, ҳгәашәхьча ичавра хәашь ду ааҭыган иџьаба ихыиҿы иалнаҳәаз аԥхӡы наларбаны, ииҩыз иқьаади ҳмашьына алахь иантаталаз «Прессеи» ааидкыланы наҟааҟ илаԥш наршәааршәуа цқьа инҭырҳәыцааны дахәаԥшит. Еиқәшәозар акәхап, ихыиҿы гәахәарак аақәлан, ибз иқьышә иаақәишьит. Иҭаҭын ҟаҵа аацәыриган иниҿыҵакны амца нацраирсит. Ари аамҭазы сара схы соужьҭызҭгьы знык акәым хәынтә счымазаҩ иҟны сцаны саахьазаарын. Аха иалухи аҷырҟәынта ҳакит. Ус иаатит аџьаама ашә, ахәараҳәа аҳәагәыжь лоуижьын абетон илықәҳаит. Гәыргәыр зыхгоз ҳмашьынагьы уахь инагәагәеит. Агәашә ҳагьынҭыҵт, иҳәагәыжь дҩахан дырҩегьых икыдырххала иҩҿеиҳәеит. Ҳара ахәшәтәырҭа агәашә ҳанҭашәкәа ҳцеит. Ҳчымазаҩ дбаны дырҩегьых ари амца зхысша агәашә ҳанаадгыла, ани, ԥыхьа ҳашьҭахь игылаз «аволга» ауимыжьызт агәашәхьча, уажәы уа иҭатәаз ахацәа ҭыҵны агәашәхьчеи дареи еилоуп, абар-абар еибадықырц акгьы рыгым. «Абри амашьына ауужьт ҳара ҳзоуумыжьи?», – абри ауп еимаркуа.
Агәашәхьча ҳаниба, инапы ҩышьҭихын ҳмашьына алахь иану инақәырхханы ҿааиҭт: «Ара иану жәбоу, ара! Шәарҭ Жәыргьыҭынтә ҳааит, ҳауужьроуп ҳәа шәысҿагылоуп, арҭ ахьынтәаа жәымбаӡои!» – иҳәеит. Ахацәа рыԥшьҩыкгьы ҳаи иакәым ҳахьзаап убоу рҳәан, ацәҳара иаҟәыҵны ҳмашьына алахь иану аҩыра аԥхьара иалагеит. Знык иаԥхьеит, ҩынтә иаԥхьеит, зежәынтә иаԥхьеит! Нас иааҳәын агәашәхьча иҩеиҿаԥшит. Иабантәаа ари амашьына, ара акгьы аҳәаӡомеи ҳәа.
Уара шәарҭ агәықәхақәа ҵара шәымаӡамзаарын, абра ианыҵәҟьоу шәзанымхит: «П-е-р-с-иа – убрантә ауп иахьаа», – иҳәеит, иҽагьааирҭынчит.
Аӡлагарџьы иоуп Камшьышь ҳәа сызҿу. Ҳаиҭеиқәшәахт иареи сареи дук хара имышьҭыкәа. Аха аӡлагара аҟны акәӡам, уажәы ҳахьеиқәшәо абазар аҟноуп. Ари аҽны сара сԥырны ажәҩан салало аҟынӡа сгәы шьҭыхын, иара абыжьрабжьыҵәа адгьыл дыҵазар иҭахын, игәы лаҟәын.
Сара сусқәа ахьыџьџьаҳәа ицеит ари аҽны. Абазар аҟны чара хпыҿк аҟны еиԥш ауаа еилыхауан. Ауаа ҳәа иҟаз сара исықәлацәо ахбыџқәеи, аҳәсеи аҭаҳмадацәеи ракәын, арра иаҵанакышаз арԥыск, хаҵак дубомызт, урҭ зегьы аибашьра иҟан. Сара сан дҵас исылҭаз, исыԥхықәыз ԥықәсыларак наимуӡакәа (џьара заҵәык сеибамгеит, аха уи ушьҭан ишәасҳәап) инасыгӡеит. Ашәыра ҭашш азна
еиҵаҟааны аџьамшьы ыҵҳәаны, ипашәшәӡа ицәырҳәны, чыгә-чыгә иҿаҳәаны исылҭаз абазар инықәҵаны исҭиит. Еимкәыцәаа ауп ишыргоз. Ҩышәи ханҩажәеижәыбжь мааҭ ахьхьахьхьаҳәа иаасдыркит. Апышәкақәа (ус акәын ирыхьӡыз ибыбкӡа амгьал хыгьежьаа хәыҷқәа ирҭиуаз), сан ишсыдылҵаз еиԥш, хԥа аасхәеит ҳацыԥхьаӡа акака ҳауратә, амала, саԥыҩланы исҳәоит сара сыхәҭа аҩныҟа исзаамгеит, уа исамхафеит, ишԥахааз иқәынҵәааит иара. Акы акәым жәаба сымазар изысымфози, аха иааг.
Ҩышә мааҭ ҟьаҟьаӡа инахҭынҵаны ҩ-кьылак ашыла ҷаԥшь аасхәеит. Нас аӡәӡәага сапан ҟыра дук, аномерқәа аныззала иаасхәеит, аҵәца азна аӡыхьшәашәа аахәаны изжәит, уи са исықәлацәаз аҷкәынцәа аченкақәа аш рхаршәны аӡы рҭаҭәаны «есть холоднаиа вода» ҳәа ирҭиуан. Арбаӷь асахьа змаз аҵәаԥшь еиԥш иуаркалеиуаз аҵәқәа ирхаргыланы ирҭиуаз сашьеи сареи ҳзыҳәан ҩбаны иаасхәеит, аҵабырг зегьы иреиӷьуп, сара стәы аҩныҟа исзаамгеит, уа исамхафеит, сара стәы, сара стәакәын, ианысҭахыз исфарын.
Абасала, сеикәаҳәа-еикәаԥса, сџьыбақәагьы кеикеиуа ирлашаны абазар саалҵуаны еиԥш ҳгәылацәа Камшьышь деимырхха дыкны дшааргоз саарықәшәеит. Ашьа иҿаҭәын иара. Еисрак даланагалама иқәынҵәаз аасгәахәт, еисрамызт уи. Сҽысшьуеит ҳәа асберкасса аҭӡамц ихы аниҟьазаарын, ицыз ауаа ианаамҭаз дрымкызҭгьы иҽишьҵәҟьаргьы ҟаларын. Иҽзишьуазеи ҳәа уаҩы иҳәогьы иҟамызт: ԥшьба, хәба ааҵәа аԥара ԥарчаҵас акгьы изаԥсамкәа иааимпыҵахазаап. Усҟан аԥара ԥсахра ыҟан, ианеилга-еилыс ауп мызкаҟара анбжьыс ауп иара ианиаҳа, аколхоз машьына «полуторка» ала даханы иԥара ааҵәақәа иааигаз…
Ашьхагьы ирахә кацаны ԥыҭк иԥсы ишьеит, усҟан иҷкәын аӡлагара дахатәан. Данаагьы лассы имаҳаӡеит, избанзар иазҳәодаз уи ажәабжь, ауаа ирхашҭхьан, ҿыц ирԥсахыз аԥарагьы дырҩегьых афҩы агара иалагахьан, мгьал хыгьежьаа хәыҷык ҩыниажәа-ҩыниажәа жәаба мааҭ рҟынӡа инеиуа иалагахьан.
Аҽынгьы сан абысҭа аура лзымгәаӷьит, ақашь ҵаӷа ҳахатәан, амала иацы аҵкьыс ҳеиӷьын, «апышкақәа» ҳаман, сан лхәы абжа сара исылҭеит, сашьа уи имбазшәа ҟаиҵеит.
Крыфаншьҭахь сан хымаԥсыма аӡәӡәара далагеит, аӡәӡәатә рацәаӡаны еиқәыжьны илыман, нас ҳаргьы ҳалкәабарц лгәы иҭан. Аха уара иуӡбо Анцәа иуциӡбозароуп. Аӡәӡәара дагьалагеит «ҟоу» ҳәа ашәара иақәшәаз аӡәы иеиԥш лыбжьы геит амаҵурҭаҟны. Сыҩны саныҩнаԥала, илзаасхәаз асапан абаҟоу, лнапсыргәыҵа иануп ӷәыцәмаҟьа ҽыҭк!! Маҷк асапан нақәыртәаны, номерқәак наарханы аӷәыцәмаҟьақәа рҭиуазаарын, уи сара иалыздыраагәышьази, абриак аҟноуп ари аҽны сахьеибамгазгьы. Сара исыбарги – Камшьышь?..
Хшыҩҵак змаӡам аибашьра. Ари ҟалеит зқьи жәшәи ҩынҩажәеи акы шықәса рзы. Ленинград ҭаԥаханы, мацәазны икәыршан афашистцәа рыла. Еибганы убра иалҵыз, иацәынхаз хаҵаки сареи ҳаиқәшәеит аибашьра ашьҭахь. Убри исзеиҭеиҳәеит уи ахлымӡаах ихигаз.
Ауаа ахьҭеи амлеи иннарҵәон. Леи, цгәи, ҳәынаԥи руеи ршәаџьҳәареи акы умбаӡо икьашӡа инҳарҵәахьан… Амла, амла, амла. Уахгьы ҽынгьы иказза ауаа анҵәара иаҿын, бџьармызт изгоз урҭ, мап! Ахьҭа, амла, амла, ахьҭа – абри акәын рыԥсбара.
Уаха уаа шәҩык рҽеикәаԥсаны подвалк аҟны ииар, шар ашьыжь ааҩык-жәохәҩык ракәын игылоз. Егьырҭ зегьы еилараа имқәацаӡо уа иаашьҭахон.
Убас уахык уаа ҩажәеихәҩык, ҩажәеижәаҩык рҟынӡа баракажәк аҟны ҳахьыҩназ хҩык ҳауп ашьыжь игылаз – Ваниа, Николаи, сара. Ваниа уа Ленинградтәиин, аҭыԥқәа идыруан. Аибашьра иалагаанӡа ӡлагарак ахьгылаз идыруан ашьыжь ҳиманы ддәықәлеит. Хыхь ишаҳҳәаз еиԥш
Ленинград аҳәызба аҭреиԥш аӷацәа рыла икәыршоуп, уа ҳҭагьежьаауа ҳҭоуп аҟароуп. Ҳдәықәлеит ҳкатилокқәа ааҳашьклаҳауа, ачабаба еиԥш ҳачны ҳбабаӡа, ишьаҳау реиԥш ҳгәагәо, неихыркәа ҳамамкәа ҳцоит абни аӡлагара ҳәа зыӡбахә иҳәаз ахь, иара Ваниа ҳаԥхьа дгылоуп. Аҵа ҳалапапаны ҳаркуп, аха аҽыбӷра зылшо дабаҟоу. Жәаба, жәохә шьаҿа аныҟаҳҵалакь ҳааҭгылеит, аххы ҳнеидаҳало. Кәамҟьа, кәамҟьа иаҳцырԥсса ҳамаҭәақәа цҟьаны иаҳшәуп. Ҳмагә хәыҵә ҩагақәа ҳазҳашьхуам, ҳшьапқәа хаззыла ирҭачны ирҭоуп.
Знык аӡлагараҟны ҳазнеигәышьар, ашә аркызаргьы иааԥҽны ҳныҩналар, џьара аҳәынаԥқәа ирцәынханы рыц хәаша-машақәак ҳԥыхьашәаргьы иудыруеи, анаџьалбеит, нас уаҳа разҟ ҳамаӡамкәа Анцәа ҳишама. Ус акгьы ҳҿаҵахәымзар, ма аҩнуҵҟа мцак ҳзеиқәҵар, уи аԥхара ҳқьышә инықәсыр, ҳҽынеиваԥсаны ҳмыцәози. Ааи, ахәылԥаз ааилашәшәымҭазы ҳаԥсы ҳқьышә иқәкны ҳҽыҩнаҳажьит уи иҟьаҟьаӡа иаартыз аӡлагара. Ҳәынаԥгьы ыҟамызт, ҵысгьы ыҟамызт аӡлагара аҩнуҵҟа. Шьҭа гәыӷрас иҳамагәышьази. Мцак ааиқәҵаны ҳҽынеикәаԥсаны ҳныҽҳәатәеит. Аԥхара анҳалс, ҳҭаҳәахаа ҳацәеит, зымч маҷу ауаҩы ацәа дыхҭанакуеит ианакәызаалакь.
Сааҳәатматан, сааԥшит. Ашара иааҵалеит. Сыблақәа аарҟәыҷшәа цқьа ианаахыст избази… Ваниа – чыӷьк шԥаҳмоура ҳәа ҳаргәыӷны аӡлагарахь ҳаазгоз дыԥсны дҟатмашьӡа дышьҭоуп. Еихьажә-еикәыжә иҟаз еиқәа иуаҭәа ашшара аҟныҵәҟьа иҭаҩаҿаӡа ижьы ҭыффаны иҟоуп. Шьа маҷкгьы аҿататоуп. Инаҩс, аӡлагара аиаҳәа ибӷа кыдҵаны дыԥсны дтәоуп Колиа. Ишьамхы икатилок аӡырҟәанда ҭоуп, Ваниа иуаҭәа иҭирффаз ажьы ӡаауп, ихыҟаҟа-мыҟаҟаашәа иҟоуп. Цқьа имжәӡакәа ифазаарын, изырсомызт. Иҳәсы-ҳәсуа, ипалыпалуа аԥсцәа аҵақәа рықәҵны ацара иаҿын.
Абас ауп, дад, аибашьра хлымӡаах иснарбаз. Сара лакәшәа сацәынхагәышьеит.
Ҭацаԥшқашәа, иԥхашьа-ԥхаҵо ааԥынра ацәырҵымҭаз акәын, аха кәыркәа хәыҷшәа амч ҭаҟацан. Уи иабзоуран иаршәуаз ашәахәа цақәа ашәаԥыџьаԥ рцәаржьы илалаҟаца иахьцоз. Урҭ еилаԥха иҟаз аҵла рда ссақәа ирҭахәмаруа, лада-ҩада еилеиҩеиласуа ахәхәахәхәаҳәа иаханы аԥсҭаҵага ӡыҷҷар рахәыц-ӡақәа хәныргон, аҩада иагәҭасуан лассы апатҟәыр хәыҷқәа рылгаразы. Нас урҭ аҷҷаҳәа иааҟәыҷҷаны, ҳаргьра руа, ибӷьиаҵәа ԥшқаха ркьатрацәқәа рымахәқәа, иҩырхагылон. Рыгагақәагьы иҷапӡа дара рсахьақәа ҭырффаҷа илх, ихырҷаны еиԥхьытта рыҵаҟа ашьац иаанхалон, егьынеицыла-ааицыланы шәшьырара руан.
Аԥшьдәаны. Аӡиас еишьыл Мҷышь аԥшаҳәаҟноуп. Еивҵаԥах какаҷ хьыршәыгәла иқәҵоу уи адәиаҵәа изаацәаны иқашәқашәо аҳаскьын ҿа ԥшқарах гылахьеит.
Аџьра, ахьацара, алра аҿыкәыршоуп, ҳәызбаҭрашәа иалаҭаԥахуп уи млагәыр барақьаҭла еимгәадуу аӡиас Мҷышь. Камбашь ӡсарашәа ицоит иара икашьшьы, еишьшьылаҳаӡа – зегь зыхәлабго, аха арахь зызхара змауа амшын гәыҳәы ахь. Ааи, уахь ауп аӡиасқәа зегьы рыԥсы рыманы иахьцо. Мап! Рыԥсы уа иаԥылоит! Аџьал… аџьал… Изахьӡузеи аџьал?! Аԥсра?! Алахьынҵа?! Аразҟы?! Аԥсцәаҳа?! Акгьы сыздыруам! Егьыздырхьада!
Аԥшьдәаны. Зқьи жәшәи ҩажәеи жәаф шықәса! Шьа зланы иҟаз, унеишь-уааишь ҳәа ажәлар рҟны иззырҳәоз ауаа уахынла, алашьцара еиқәа рхы иархәаны ҭоԥ-ҭоԥла инхәҵашәкәа-аахәыҵашәкәа ианыӡуаз, џьаҳаным еиқәаҵәа ашықәсқәа гәеигәеиуа адәы ианықәыз аамҭазы акәын.
Аԥшьдәаны. Усҟан аӡиас аашьа Мҷышьҭа амгәарҭаҟны аҳра зуаз, ҵҩа змамыз амалагәырқәа арԥарцәа ҟатақәа ираҟараны ҳҳәар ишыҟало ҳаздыруам, убас бзиа иааӡа-ааӡаны ицәгәырԥо иаман. Иҳәалмышьуа, изазамазо аӡиас ҭынч аҿықә иаварыԥхыз ашәаԥыџьаԥ дацԥашәқәа инрыҵашьшьы-аарыҵашьшьуан. Знызынлагьы дара зҭажьу аӡмыжь аҵаулара иҭамӡошәа рызқәа цәеиқәара-цәеиқәараӡа ԥшахьысрак аҳасабала ажәҩан иҩаҵадырԥшырц иҩалдырҳәҳәа-ҩалдырҳәҳәалон, нас инӡааҟәла-ӡаашьшьылон. Рызқәа рҭыԥ аҟынгьы аҽҽаҳәа, ишәахха аӡы аамҩеиҩмаҵәон.
Абнақәа, абнақәа, абнақәа. Ааи, иҟан усҟан абнақәа. Абнақәаҵәҟьа ыҟагәышьан. Шәарахла, гыгшәыгла имшхәыбзазаран абнақәа.
Алымҳа ҵәырбызқәа каткато иахаргыланы, ашьац ахықә иқәгыланы ацәа ихьҭшьаа, ишәа-иӡыӡо ачықьра хәмбиҭрақәа иаархәыҵҟьон ажьаԥарҟьа. Нас ахаҭа агага иацәшәо-иацәырҳаны ес, ахыкәалаа ахьымӡо абнеиқәара инылаӡыҭуан.
Абгахәыҷы қәас-қәас акәзаргьы абла гызмалқәа џьуашәа иҭыԥхаауа, «иҳалалӡа», икәакәаԥшуа агәыр аԥынҵа иаҟароу агәаҽанызаара аманы абнаршәыра иаалшәон. Иаацрымшәаӡакәа уа иашьҭоуп ацәгьамыцәгьа иҟанаҵақәо шаҳаҭра азызымуа аҵыхәабаба-ҽырбаба.
Ауаҩы аԥхьа Абгахәыҷы ибар ҟалаӡом, «ҵасӡам», аԥхьа иара ауаҩы дабароуп. Уаанӡа иҟанаҵаша ҟанаҵахьеит, шьҭа гәрыӡ-шашәарӡ исапын шәахны абна инылабоит ауп.
Иара ақәыџьма ахаҭагьы аҽнышьыбжьон иқәаџқәаџуа иануԥылоз убарын.
Абри Мҷышь ахықәан ҽырхәмарырҭак инаҟараны ихыгьежьааӡа инеиҵыхуп уарҳал иаҵәаны иқәҵоу адәы.
Аӡиас аԥаҩ адәы аҵкар аҿы зҽыртаӷа-зҽыԥсаҟьаны игылоу аҵлақәа рышәшьыра аҟны алаҳәахӡы ахьыршаны еиқәыцырцыр игьаргьалашьӡа, ишьҭиааӡаны ашьацра аҽылак игылоуп амашьына. Аблақәа убла иаазымычҳауа иуҿаԥхо еикәаргьежь раӡныла ихырҷоуп.
Ашьха ацха ишасуашәа ашьыбжьтәи амра ахьышәахәа гәыбзыӷқәа адҷаблон. Убысҟан цәгьа еиқәаҵәа самсалхон. Иара зҵагылаз аҵлақәа рымахәқәа инрықәԥала-нрықәԥраауа, еиларҷырҷыруа, рых хәыҷқәа зхагылоу рыхәда пахәнцалеиқәа ырҵәиуа ҿыцха иԥшуан уардынымзар ҽак зымбацыз аҵарақәа.
Ари ахазына џьаршьон, илакәыршьон, еилаӷыз-еилауаҭыруа шәанахылымсеит арахь шәмааиуа ҳәа рҩызцәа ирыԥхьаны иааганы алаламбатә ддырбон.
Ажәҩан ҵыԥсаауа ицоз Шьауардынкгьы алаԥш џьбара лада иаршәын хҿашәа икәлаауа ишлеиуаз ари амашьына гьаргьалашь абӷашшараҵәҟьа иақәшәеит иара иананԥа…
Уи дымҩаԥыргон Нарџьхьоу иџыр ԥаҵа жәпақәа зҿачыз, иуҿацырцыраауа амагәеиқәаҵәа хәҵәҩагақәа зшьаз, сшәа ипашәӡа акитель шкәакәа иагәылԥхаауаз, зхәахәеиқәаҵәа хәыцк налкьӡамкәа еиқәзаҷ аҩада иԥхьаҳәаз Сталин, хыхь – Анцәа, ҵаҟа! Иара! Иара иананԥа Акитель шкәакәа зшәыз, зҳәынҵәрақәа хҩеижькәеицеиуаз, хыхь – Анцәа, ҵаҟа – иара ҳәа иҟаз иқәшәеит. Ани ажәҩан ҵыԥсаауа ицоз Ашьауардын алаԥш ауп зыӡбахә ҳамоу. Ааи, убри ахаҭаҵәҟьоуп.
Убасҟан уи – аду ибла аҷыцқәа аш планы ахылара иаламгацызт! Уи зымчыз гьаргьалашь илавакны… Мап, мап, уи ашьҭахь игылан зышәага акыр иааиҵаз, иара убригьы ула иаазымычҳаратәа ирацәаԥҽхашәа иуҿаҷҷоз амашьына шьҭиаа. Ааи, ааи, аҵабырг ауп иҳәатәу, уи аԥсы даргылоит, амашьына иавагыламызт, иашьҭагылан. Избанзар, авагылара зынӡа ҟалашьа амаӡамызт!
Убри зҵагылаз аҵламахәқәа ркьатрацәқәа аԥшандагақәа рысызшәа еилзырхуаз митәын ирыхҭыргоз. Ҵәит-ҵәит, ҵәит-сит ҳәа рышьхәақәа ирықәҵәиааны цыгәхыршәҭ ҟаҵо ҿыцха рыхқәа шьҭацаланы, рыхәдақәа нхыртыр-аахыртыруа ари амашьына ссир еимакны, рыблаҷыцқәа ҭибахуа иахәаԥшуан.
Ани ажәҩан ҵыԥсаауа ицоз зышьҭа ҭӷәыхаа инзыжьуаз Ашьауардын злаԥш амашьына гьаргьалашь ианԥаны акитель шкәакәа зшәыз иқәшәаз, маҷк илаҵакны Хьшьыцбак атыртырҳәа аџыр жәҩақәа мҩанҵо, аҳауа иалан. Уигьы Мрагыларахь ахы хагәышьан… Алаԥш ларшәит ҵаҟа, иагьақәшәеит ани амашьына гьаргьалашь иашьҭагылаз, зшәыга акыр еиҵаз амашьына, аԥштәгьы аакәалыкәаџьеит. Уи амашьына дымҩаԥнагон зшәыга бжьаратәыз шьацԥштәыла ԥсуа маҭәала еилфаҷа еилаҳәаз, зхызҿы шаҭлаҟьаз игәыкыз,
маҷк иагьԥагьаз, маҟа ҟьаҟьа, убригь – ашьацԥштәыла аӡара еиҩнаҵәоз, улымҳа иҭоуџьгәартә ирқьҭа-шәырқьҭуа зиацкила зшьыргәацәқәа ҭырҳәацааз Н.Лакоба.
Сасрыҟәа дымицт, дихьазаргьы дымшәыцт, дышәхьазаргьы уи ари иеиԥш иҟоу аус илшаратәа агәы изҭода?
Акыр илаҟәны, агаҿа аҟәара илаваршә Мҷышьҭа акалҭ инавшьны, уаҳа арҭ амашьынақәа рахь зынӡа ихьамԥшӡакәа (ихьамԥшшәа ҟанаҵон), еицырашәаны ииаҟьа ицон Акәтрыхьшь. Уи абла мцаԥшьқәа ҭҵәраауан, Қарҭҟа ахы хан – Абласаркьа!
Абласаркьа идыруан иахьа Н.Лакоба ара Мҷышь ахықәан аԥсуаа дрысасны Сталин дышидикылоз. Уи мдыршьас имахзи. Быжьрабыжьҵәа адгьыл аҵа иамоу ашышкамсқәа реидхәыҭхәыҭлара даулҵас аӷьеҩ-ӷьеҩҳәа илымҳа иҭасуазар, аҵа аҵнахуазар?!.
Бжьымшынк, бжьышьхак нырцә акәбырқәа рҳәашьҭыбжь маӡас иаҵаҵәаху еилфаҷа аргамаду ирыҵырхуазҭгьы. Аҩсҭаа – Абласаркьа, аџьныш – Абласаркьа.
Ааи, абас еиԥшҵәҟьа, ҳәаццышәла Абласаркьа илымҳа ҵарын. Иблақәа?! Шьашәы иҭырблааша, иблақәа иаҳа иџьбаран ацәгьа-мыцәгьақәа ргәаҭараҿы. Ашкәакәа, ацқьа зынӡаск ирбаӡомызт урҭ, аиқәаҵәа акәын ирбоз. Ахәыцеиқәаҵәа инаркны ирымбоз акы ыҟамызт. Жәлары ирҳәамҭоуп ҳәа ус рҳәон, аганаҿынтә ауарбажәи алаҳәеи ашьхаҟа иԥшуан.
«Уԥши уара, ҩахьхьи абжьышьхакы рнаҩс ахьча ашә ахьхихуа убоу?» ҳәа иааҽхәеит ауарбажә.
«Ашә ихихуа ахәыц еиқәаҵәа убоу?» – аҭак ҟанаҵеит алаҳәа. Убри алаҳәа аблақәа роуп Абласаркьа блас изҭазгьы. Алаҳәа бзиа ҟанаҵахьазар Абласаркьагьы абзиа ҟаиҵон.
Зегь зымчу хыхь – Анцәа, ҵаҟа – Сталин макьана Абласаркьа игәра имгозаап, димыԥхьеит арахь Аԥсныҟа иара диԥыларц диҭахым. Убри азоуп иахьа абра Мҷышьҭа адәҳәыԥш ԥшӡаҟны х-машьынак згылам. Уи иҟазшьа заманалаҵәҟьа Иара идыруеит. Уи адгьыл дынцәазароуп. Уи азын Иара иеикануа зегьы рыхқәа хсаны икажьтәуп, уигьы Бериа
илымшо дыҟаӡам. Сталин игәы иҭоу зегь Иара идыруеит. Иагьабеизымдыруа:
«Быжьра-быжьҵәа адгьыл аҵа иамоу ашышкамсқәа реидыхәыҭхәыҭлара даулҵас аӷьеҩ-ӷьеҩҳәа илымҳа иҭасуазар, аҵа аҵнахуазар!» «Бжьымшынк, бжьышьхакы рнырцә акәыбырқәа рҳәашьҭыбжь маӡас иаҵаҵәху еилффаҷа ирыҵихуазгьы».
Агьаурым! Агьаурым? Сталингьы Сталин иоуп, д-шьауардынуп, аха Бериагьы Бериа иоуп, д-кәтрыхьшьзаргьы.
Иахьа ара Мҷышьҭа инҵәаӡом аамҭа, уаҵәгьы ыҟоуп, уаҵәашьҭахьгьы ыҟоуп. Иахьа иара игәра игом, зыгәра иго Алакоба иоуп. Иакәзааит! Уаҵәы Алакоба игәра имго иара игәра иго дҟамлар ада ԥсыхәажәла имамкәа дааҭаиргылар?! Иара убас иҟоу бахҭакы дҭактәуп, амала ашә ҵрааны иныжьтәуп, иара убраҵәҟьа ашьацҳәа шьҭаҵатәуп, ашьацҳәа хылаԥшҩыс Иара ихаҭа – Абласаркьа дҟалароуп, уаҳа акгьы. Иара ишьацҳәа иаԥыхьашәаз даԥыхьашәаҵәҟьеит, аԥсы адамра дҭыҵраҳа уи дзацәцом. Уамашәа иубаша, аԥсуаа неидкыланы рхыԥхьаӡара маҷны, арахь уԥшыр жәҩахырла иалухша, арык ираԥхьагылаша ауаа маҷӡам. Урҭ еилыхтәуп аџьықәреи ажәпара анеилырхуа еиԥш. Амала иҵҳәаны икажьтәу ҵҳәас иуԥхьаӡаша акәым, итәырԥсаны иҩеиуа, аҽаҩра барақьаҭ уақәзыргәыӷратә иҟоу ауп ихшьаатәу. Ааи, излауала урҭ рхыԥхьаӡара рмаҷтәуп. Уигьы Иара илшаратәа дыҟоуп, дагьалагахьеит.
«Ҳарҭ аԥсуаа ҳхыԥхьаӡара маҷгәышьоуп» – гәынамӡараны инациҵеит Лакоба.
«Ахьы хәыҷуп, аха шәкы ицоит. Шәара шәуаа намысқәоуп шәыгәра гоуп. Сара абра уара у-Аԥсынтәыла хәҷаҟны санааиуа ауп сҽынеиҵых, сҽыртаӷа, сыԥсы анысшьо. Шәчеиџьыка акәзар, аӡбахә нахьхьи Москванӡагьы инаҩуеит» – иҳәеит Сталин гәаартҳалалла.
Ибылгьо илеиуеит аӡышьшьы аӡы-аашьа. Имыццакӡакәа аԥшаҳәа иавоуп дара, иааҭгылоит уажәы-уажәи. Арԥарцәа ҟатақәеи амлагәыр базақәеи бӷарҵахы реиқәԥара џьашьахәыс иҟаҵаны ирыхәаԥшуеит, маҷмаҷ алҩа каҭа зхылшәшәо аҭаҭынжәга еиқәаҵәа хчаа, зарманапы иамҟәыҵаку Акитель шкәакәа зшәуи ашьацԥштәыла кьаҿ иалаҳәаҵоу, уи еиҩызҵәо амаҟа ҟьаҟьа зарманапы авҵоу, зарӷьанапы лышьҭых-ҩышьҭыхуа ицәажәо Лакобеи. Амра каҷҷа ирықәыԥхоит. Сталин дхәыцуеит, дӡырҩуеит, иналаршә-ааларшәангьы акы наиҳәа-ааиҳәоит. Абри мчыла аԥсуаа ирыдыргало аколхоз даарак ишыргәамԥхо атәы иҳәоит Лакоба. Усҟан Аду дӡырҩуеит, аха уи аҭак ҟамҵаӡакәа мчыла дааимҳәа-ааимҳәоит, изԥаҵакгьы ааҭрыс-ҭрысуеит, иара убраҵәҟьа Несторгьы днеимҳәа-ааимҳәаны. иажәа нарнааны, даҽаџьара иныиаигоит, амлагәырқәеи иӡаӷькыз арԥарцәеи реиқәԥарахь ҩаԥхьа дынхьарԥшны дааԥышәарччоит. Адугьы ихыиҿы маҷк адамхаргьы лашарак аақәбаратә иаацәыҵыжжуеит… Усҟан Иара иахь иԥшуаз ауаагьы убысҟак рхырҿқәа аацәыҵыҷҷон, агәыр аԥынҵа адамхаргьы Иара иччаԥшь инеиҳамкәа, инеиҵамкәа. Аԥсабарагьы маҷӡак иаалахҿыххон. Абри аамҭазы нахьхьи адгьыл аҵан Сибра иҟоу аршьынак, уимоу иагьынеиҳау аҿыгҳара змоу аҵаа еихаԥсқәагьы цәашьык иахылҵуа аҟара аԥхаԥса аарылалома анаџьалбеит уҳәаратәа иааҟәыԥс-ҟәыԥсуан.
Макьана хьаа-баа змам Мҷышь мццакы, ахаан аахыс ӡиасны иаашьақәгылеижьҭеи, уи анышьақәгылаз здыруада, уи иахаанда, ишцац, ацәаҩа камыршәӡакәа изазамазо, еихон аԥсҭашәарахь. Абар уажәы уи ахықә иавоу иамбац, уаҳа иабарангьы иҟам ауаа дуқәа Сталини Лакобеи.
Иара, аҽы ҭоуӷанқәа хиаала-хиаала изырӡысуа аӡы еишьыл еимгәҳәа-еимырҽҽо, нас аҵәыртҳәа ихәыӡааҵәины аԥашә ҵаулақәа ирызцон жәҩахырла иалырхуаз арԥарцәа: ԥлиа Амтон, Ҵаӷьтыр-иԥа Хәсин, Папцаа Уҷа, аишьцәа Хазыр-оглы Ҳаилыми, Леи Мамсыр уҳәа убас ԥыҭҩык. Урҭ иԥсыда инхада ҳәа еизыҭрысны, атахсахҳәа еибарсны еибарбылгьон аӡаҵаҟа. Шьоукгьы рымпыҵҵәраа-рымпыҵшьқьраан, ашәи-шәиҳәа рҵыхәа ԥшандага ҟьаҟьақәа мҩанҵо, иныҵаҳа-инцәыҵаӡ ирыцәцази лахшәа. Усҟан дара зыхшаз изааӡаз Мҷышь гәыҭбаа акәа инҭаршә иаҵәахуан, шьҭа уаҵәы иукып.
Аԥсҭазаара қәԥарами, икаҳаз дкаҳаит уа дкажьуп, иаиааиз дцеит иҵегь наҟ қәԥара, иара ииааиуа мчык ҟалаанӡа. Нас уигьы аацәырымҵхои…
Убас, иаиааиз иԥсыӡ аӡы иҩҭҳәаны иҳәат-матуа аԥаҩ иҿықәижьлоит, иара ашьац татара илабылгьо, асаса араҳауеит, еиҳаранакуеит, аха иабаҟоу аӡы? Аҳауа иара иаӷроуп, иаԥсцәаҳауп. Адуи Ҷнагәи иргәарԥханы иахәаԥшуеит ари аԥсыӡ еилабаҳҭ-еилабаҳҭ џьашьахәы. Иҟатмышьуа, ишьҭыԥоит иара. Иааиҟәҵымхӡакәа иику, нҵәара зқәым алҩа зхышәшәо аҭаҭыныжәга еиқәаҵәа хчаа днаҿыха-ааҿыхо, ашьыхә-шьыхә дыччоит Сталин. Ашьыхә-шьыхә дыччоит Алакоба. Ашьыхә-шьыхә иааччоит урҭ рыкәша игылоу, иахьа ари аныҳәеиԥылара урҭ ирхагылоу ашәаԥыџьаԥгьы. Ашьыхә-шьыхә иааччоит имааԥсаӡо ашьамхы зҵоу, шеишықәса еилыбаа-еилыбаауа жәҩан иаҵагьежьаа иаҵоу амрагьы.
Аӡы иҭҳәааны арахь иҿықәрыжьлаз аԥсыӡ ԥшьагьаҭҳақәа ракәзаргьы ашьац иаҵәараҟны атәыла рбгауа, ишьҭыззаны адықсықҳәа зыҽкыдызҟьоз еиқәтәахьан, идысхьан. Шьҭа иахьырҭыԥу ашҟа риагара иаҿын. Ҽыҭ-ҽыҭ еиҩыҵәҵәа-еиҩыҵәҵәа акыц мгьалқәа зларӡуаз аԥлакь ҟьаҟьажәырқәа ашыла рныҳәҳәыла ирныԥсалан даргьы «ԥхаҷыҷараӡа» иҟаԥшь-ҟаԥшьӡа, ашша рылхәаҭа аӡра иаҿын. Ҷнагә идыруан Аду акаҵахәыр сыӡбал иԥсы шаӷраз, уигьы рхадмыршҭит иахьа ара. Аха рчеиџьыкагьы рмыхәеит аԥсуаа умҳәозар.
Ииуль мза зқьи жәшәи ҩажәеи жәибжь шықәса инаркны октиабр зқьи жәшәи ҩажәеи жәаа шықәса ирыбжьанакыз аамҭала Аԥсны гәаӷь зманы, аҵара уааны ишәҟәыҩҩцәаны Асовет мчы аагаразы ашьа казҭәоз аӷьырак жәлар «ираӷацәаны» иаақәгылеит. Урҭ рхыԥхьаӡара ҩнызқьи шәи ԥшьынҩажәеи фҩык ыҟан. Абарҭ зегьы абахҭа џьаҳаным ҭылашьцарахь, магәшьхәала ирыгәҭасны иҭарыжьит. Нас уантәи иаалх-аалхны, иаҳа «ишәарҭаз», мышкызны рыԥсы еиқәханы абахҭа иҭыҵыр дырҩегьых «рҽеибыҭаны» Асовет ҳәынҭқарра «хзырбгаларц» зылшоз быжьшәи ԥшьынҩажәеи
жәиԥшь-ҩык лкыдҵаны, аҟәҟәаҳәа иааргәыдҵаны иршьит. Зыԥсы шҭаз акьыр иаларблыз рхыԥхьаӡара ҳаздыруам. (Шәахәаԥш агазеҭ «Бзыԥ» ииун 23, 1988 шықәса рзы). Убраҟа иналаӡит Хусеини Ҳазыр-оӷлыиаагьы.
Акитель шкәакәа! Асы шкәакәоуп, аха цәгьа ицоуп!
Иавоуп арҭ ауаа дуқәа, жәлар рразҟы ачаԥара знапы иану Мҷышь аԥшаҳәа, иԥшахьырсуеит, рыԥсы ршьоит иахьа.
Акитель шкәакәа зшәу хәыцра ҵаулак дынҭанагаланы ихыиҿы анааихшәалакь иҽааирҭынчуеит Алакобагьы, урҭ рыкәшамыкәша унеишь-уааишь ҳәа зарҳәоны еикәаӷӷа игылоугьы, рнаҩс ацәҟата ахәараҳәа ижәуа изҭоу ачуан иахагьежьаауеи уа иавагылоу абысҭа еилзырхуа амаҵуцәеи рҟыт-шәыт ыҟамкәа, ҿаҳа-дагәаны иаанхоит усҟан. Иасуаз аԥшаҟәандагьы мҩабжара ишьаҳиҭха аҽааиқәнакуеит, амрагьы ишьашәха ԥҭеиқәаҵәак наҿатәоит. Иара аӡиас Мҷышьгьы аӷәра ааҿадырххазшәа ишҳазӡа иаашанхоит.
Абри аамҭазы аӡы ҩҭыҽҽеит, иааикәагьежь-еикәахынҳәт ацәқәырԥақәа. Аӡагәҭа еибарххон арԥыс маҵәҟьа Папцаа Уҷеи млагәыр заманаки. Нас ишеимаз аӡԥашә ихәыҵанагалеит, уаҟа каамеҭ рзааибагеит, иԥсы дақәыԥшит, аха иԥсыӡ даҵақь иҽхыртырны аӡы иҭыҩрны наҟ адуцәа злааиуаз ала адәы иҿықәижьыт.
Аӡы дыҩҭыҵит иӡаӷькны зжьиаҵәа ҭчаақәа шәытыхахьаз, икалахәҵәаӡа цәгьаӡа зеиҿкаара шьахәз Уҷа. Ици-ишәи еихагыломызт уи, аха ихыиҿы лашо дызиааиз, нырцә адәиаҵәа иқәижьыз, иҳәаԥ-ӡыԥуаз ималагур ахь дцыркьуа иҿынеихеит.
Ишьапы хыҟәцызаап, ма иҭԥазаап. Деилабаа-еилаԥсны аӡыцәыкәбарқәа ихьыкәкәо, амра ашәахәақәа ҟәандаӡа ихьыршо днеиуан. Сталин илаԥш хааӡа иара Папцаа Уҷа идԥхалон.
«Аа, Амтон уабаҟоу, Амтон?! – рыбжьқәа геит ашәымҭаз.
Аӡы иҭагьежьаауа ишәарыцоз ԥли Амтонгьы даакылҟьеит. Уҷа дыхәшаҳәаны длышьҭаҵаны, али-ԥси рыбжьара ихыҟәцыз, ма иҭԥаз ишьхәа аҭыԥ илҭаиртәеит. Сталин ашыхә-шыхәҳәа дааччеит:  – иҳәеит. Аԥсабареи ауааи зегьы аалаша-лашеит усҟан.
Арԥыс, Уҷа убысҟак агуамч илажьын, соуп зҳәо аӡәы игәаӷьны данидыххыларатәа еиԥш дыҟамызт. Игәыбжьынацәа аҩада иҩыртырны арыԥҟьа еиԥш ианԥирҟьалакь акакан ҟәаз лаҵаԥыххаа ицон.
Нас Аду даалаган аспирҭ Уҷа изишьҭит. Ахьҭа илнацарц.
Уҷа ушьҭахьтәы иааишьҭит дхырхәаны, идуӡӡаны, иҭабуп нацҵаны. Ари Сталин уамашәа ибаны зҵаара ԥштәыла ихы ҩышьҭихит, днарылаԥш-аарылаԥшит.
«Иаԥсуара ламыс инаруам, аҳәынҭқар иҿаԥхьа арыжәтә ажәра», – рҳәеит уа игылақәаз.
– иҳәеит Сталин.
Нас Уҷа имжәыр ауамызт.
Амра гьамгьамуа, хымаԥсыма амшын ахь еихеит. Аԥшәмацәа рысас дахь пату иқәырҵеит, рчара хпыҿ ргәҵырхит ихааны, иԥшӡаны, Ҵысхәшәа иласкәантраӡа иҳаракны ажәҩан иалаланы ицон ауаа раҳиҭқәиҭ.
Уажәы Сталини Лакобеи ашьац-бырфын аҟны ихәхәа-хәхәаӡа еиваиан. Сталин ирацәаны иҭҟьо идыркыз анемецтә геко аҵа дкылаԥшуан, нахьхьи иарсу аҵәгәур калам па ахыкәапеира иахыркьакьаз ачанах ҟәаш иақәкны. Аџьажә еихиаа ду ашьапы ҵысуаҳа иҵысуамызт ари импыҵак игәыдырӷәӷәала иикыз абџьар.
Акитель шкәакәа ҳәынҵәра хҩеижьқәа, аџыр-ԥаҵеиқәаҵәа, амагә хәҵәага-цырцыр уҳәа зегьы ашьац иаҵәара иалԥхаауан. Дыццакуамызт. Мап дыццакуамызт макьана, ахысразы акитель шкәакәа зшәыз. Уамак дгьылҵысрак ҟалараны иазыԥшызшәа ауп зегьы шышьхныԥсылаз ари аамҭазы.
Ашьацԥштәыла аԥсуа маҭәа зшәу иара уи еиԥшу амаҟаҟьаҟьа азиацк ҭаԥахи рыла еибыҭаз Лакоба Аду дахьиваиаз ашьацкаҳәаԥштәыла датәнатәауан. Хьшьыцбашәа ила амца хны, дымҵысӡо дазԥшын ацәҟьара.
Сталин дкылԥшуеит, дкылԥшуеит, дкылԥшуеит.
Зхы иақәиҭны, иласӡа иԥыруа аҳауа иалаз аҵарақәа икәлаауа рҿылархан, акәапасапаҳәа ашәаԥыџьаԥ рыҽналарыԥсеит егьшәаҟьеит уа.
Еивзак антҟәацуа еиԥш, аԥҟаца ааҭгеит, ари абџьар мӡанра. Акараҳәа ачеичанах ҟәаш агәҭа ааимҟьан, иҟәыбаса инкаԥсеит иара зхаркьакьаз акалам ахьарсыз ашьаҭа акәшамыкәша. Аду ихыиҿы аақәлашеит. Амшын хьарч аргеит, аҵарақәа гәырӷьаҵәа иааилаҷырҷырит. Аԥсабара ҿыхеит.
– ҳәа абыжьқәа тҟәацит. Дыдраҵас напеинҟьарахеит.
«Шьҭа сара азин сыҭ аҩыза Сталин, ацәҟьара аихсра» – Лакоба ихыиҿы еилԥхаауа, иԥагьаӡа Сталин днаиҿаԥшит.
– ииаз Лакоба днаиҿаԥшит.
«Исыҭ азин, аҩыза Сталин», – иҳәахт Нестор. Лҩа хәыҷык згәацә иҭышәшәоз абџьар ааиаган, Нестор инаииркит.
Лакоба агеко аҵа дынкылԥшны ацәҟьахь ааҭиргеит. Карандашьшәарак аҟара акалам аҩаӡара нхикәыцәааит. Дырҩегьых ацәҟьахь ҳәа деихсуа, атырк-тыркҳәа акалам есааира иркьаҿуа иҿылеихеит, аха… Абри аамҭазы Сталин «ҟәыҳәы» ҳәа дааимҳәеит.  ҟьаԥ-ҟьаԥҳәа анапеинҟьара рымпыҵҟьарц аԥсык аԥсык рыгны игылаз ауаа лахҿыхқәа ааиқәышьшьын, инхәыҵак-аахәыҵакны «ҟәыҳә, ҟәыҳә» рҳәеит, наск иҿымҭзҩараӡахеит.
Убысҟан амра аҽыкәаҳа наԥыраҳаит. Лакоба иабџьар ырҟыҵымыҵуа зны ус иааимпыҵахеит, днаԥшы-ааԥшит. Иара дызваиаз Аду агылара иҽазкуа «Иахьа ибзианы аамҭа ҳхаагеит?» – иҳәеит. Убарҭ ажәақәа инарылакны Лакоба ҩаԥхьа абџьар ааигәдырсланы аҵықь ааҭиргеит. Аршьынк иназынаԥшуа акалам ақәцә каткатара ламикәыцәаан, зны ибырбыруа, нас икахәхәа ишлеиуаз иара иарсыз акалам ашьапаҟынҵәҟьа иныҵакьакьеит, иҵысҵысуа. Ҷнагәгьы мпылшәа дҩышьҭԥан, иабџьар наршәны аҳауа иналаиҵеит. Ԥли Амтон ихаҿы ихаччо, иԥыруа аҳауа иалаз абџьар атазҳәа днамҵасын иара иахь иаамҩахигеит.
Лакоба ҵәаԥшьҵас ихыиҿы уаркалеиуа, дааҳәны дџыхӡа баҟаҵас игылаз Сталин днеиԥынгылеит бахәҵас дбаӷьаӡа.
Уажәгьы дамраҵас ҭынчран.
«Ааи, уара уԥшәмараҟноуп, уашҭаҟноуп иахьа ҳсасны ҳахьыҟоу. Ииашаны иҟаиҵеит Анцәа, ахысраҟны аԥыжәара ахьиуҭаз!!» – иҳәан гәҭыӷьӷьала дааԥышәарччеит Аду. Зегь аагәҭәын, илашалашо инеиҿаԥшы-ааиҿаԥшит.
Нас Ҷнагә иуаажәлар рахь даахьаҳәын Аду ибзиан дахьхысыз азыҳәа, дышьҭыхны аҳауа далаҵо,  ҳәауа днаганы имашьына дҭашәыртәа иҳәеит. Ус иагьыҟарҵеит.
Сталин иеиҳа уара икылкааны ухыст рҳәан, р-Ҷнагә дыршәны аҳауа далаҵо  ҳәа иааҟәымҵӡакәа иҳәо имашьынахь дрыма идәықәлеит.
«Уара шьҭа иазхоуп, шәысҟәаҵ, Аду дгәаауеит», – иҳәон Нестор, аха амшын цәқәырԥа узынкыло аҳа даргьы узынкыломызт. Ус «ҟәыҳәы» ааҭгеит ани амашьына гьаргьалашь еиқәаҵәамсаҳ аҟнытә Нарџьхьоу иџыр ԥаҵақәагьы аақәацқәацеит, убысҟан адгьылгьы ааҵысҵысит.
Ирҳәоит, адгьыл шьҭыхны изку, изхагылоу ацә атәыҩа ауп ҳәа. Уи ацә аныцгәыршәшәо акәзаап адгьылгьы анҵыс-ҵысуа.
Сасрыҟәа дымицт, дихьазаргьы дымшәыцт, дышәхьазаргьы уи ари еиԥш иҟоу аус илшаратәа агәы изҭода?!
Дырҩегьых «ҟәыҳәы» мыжда геит. Илақәырццакны иарма ԥаҵа мыждагьы аақәацқәацеит, адгьылгьы аахыџхыџт. Зегьы леиқәҵаа иаанхеит.
Ажәҩан алакыҵа ацыԥхьқәа ааҵыддит.
Амшын ахьтә еимаҷыҩны арацәаԥҭақәа рыла ажәҩан ҵырҟьон, адыд, амацәыс аҽазнакуан, адгьылҵысра аԥшьнагаргьы ауеит. Аԥсуаа рчеиџьыкагьы рмыхәеит, изҩа-хьааны дара рахь игьежьуан…
Ардәына иахҳәааны жәытәӡа легендак ауаа ирҳәоит. Убри абра иаҭыԥзар ҟалап. Уи ахәша еиқәаҵәаны анцәа имшазаап. Анаҟәа бымбақәа ирылырҟьаны, раԥхьатәи ашьха иқәнарҳәҳәо асеиԥш иҟәашӡа иҟазаарын. Еснагь агәы
ҭыԥраауа иқардышха иқашәқашәо, иҽырба-ҽырбо, аԥсабара иагәылԥхаауа, иԥырԥыруа иагәылазаарын.
Уи ардәына шкәакәа иахылҵуаз ашәақәа рыхкы зынӡа ихазызаарын, иҵегь ихазыназаарын. Ус ишааи-шааиуаз ԥхнык азы ардәына шкәакәа ишыҟанаҵац еиԥш акәтаӷьқәа хнаҵеит, ихнахт аԥацәа. Амыргәырӷьа ахы иҭаны, аԥацәа азхара иазымааӡо, агәхәыҷы еиҟәыҷҷауа ашәа ссирқәа аԥнаҵон, иааҟәымҵӡакәа ишәаҳәон. Аха бзиа нагӡа збахьада. Ҽнак ахәыҷқәа рхәы аманы ианааи урҭ рҭыԥ ҭацәын, цәгьагьы ихышәшәхьан. Ардәына шкәакәа ашьҭалеит ахшара аԥшаара, адгьыл иҵалеит, иҵысит, аха зегь башан. Изанымаалеит изықәшәаз арыцҳара ду. Нас сыхшара збаанӡа ашәы сшәысҵоит аҳәан шәеиқәаҵәала аҽҭалаҳәаны идәықәлеит. Уи иахьагьы шәас иаҳәо мыткәма шәазаап.
Убри ардәына шкәакәа еиԥш акәын Аԥсынгьы аԥацәа шацәыӡуаз ари аамҭа еиқәаҵәаан. Убри азакәын Аԥсынгьы ашәы иҭалаҳа иахьыссы изашәыз.
Нас ҳауаажәлар Сталин «ӷас» дыркызаап, уаман урҭ «иҟарҵоз».
Риҵа амҩан аԥсуаа «кылатәаны» аҟәҟәаҳәа Сталин «иеихсит», аха Бериа игәышԥы наԥыраикын, ахы цаҳәцаҳәқәа иааиуаз џьмауацшәа уи инадҟьацыла-надҟьацылан, саараҟа инкататеит.
Аринахыс Сталин ибла аҷыцқәа аш планы ахылара иалагеит. Уи ԥсаҟьаны ихызыԥсалоз ауаҩы ашәшьыра дыҵыҵны, есымшааира Сталин дидҳәаҵалон – Абласаркьа.
Нас Абласаркьа «машәыршәа» Нестор Лакоба ашҳам ииҭеит. Ашьҭахь Лакоба иҭаацәеи иареи ажәлар «ираӷахеит».
Сибра аҵааршәыра иларшәыз, жәаф шықәса ирҭагылаз Нестор Лакоба иҷкәын Рауф Қарҭҟа ашәҟәы иҩҩуеит: «Акыр иаԥсоу диадиа Лавренти! Шәара ишәзымдыруазар ҟалап сара абра Сибра аҵааршәыраҟны абахҭа сышҭаршьуа!Сықәлацәа, ахәыҷқәа зегь аҵара рҵоит, сара – мап. Сшәыҳәоит акы еиԥшымкәа, соужьра амуазар (сызхдырҟьо усгьы исыздыруам) сиажәгарц ашкол змоу колониак ахь, абжьаратә ҵарак ахьсоуша».
Разҟ змамз, ақәашьда Рауф исалам шәҟәы намӡеи Агәылшьап – Абласаркьа иҟнынӡа.
«Ари амаҭаԥшь хәыҷы уажәыгьы аԥсы ҭоума? Шәилга наҟ!!» – иҵәрышкәаӡа жәаф шықәса ирҭагылаз Рауф аҭӡамц хьшәашәа днадырҟацаланы аҟәҟәаҳәа инеигәыдырҵеит.
Диит Сасрыҟәагьы, дагьшәит Сасрыҟәа? Изҭан иара убри еиԥш агәгьы Бериа аҭӡамц дадирӷәӷәалартә еиԥш, Сталингьы дкәаԥӡа Амавзолеи дҭигартә еиԥш (Ҳаӷоу иԥсцәа еиҭеигааит).
Аха усҟан ауардын хышәҭхьан!
Агәхашҭра уҳәеит ҳәа асҵәҟьа убахьоу. Аамҭа шәақьхысҵас ииаҟьа иашьыр, хара ҳаҩуа ҳахьашьҭоу акәу ҳхы зыршаҟәаз издыруам аха, даара агәхашҭра ҟалеит, иҳәан Иуана идтәалаз Гьаргь днеизыԥшит.
– Аиаша уҳәеит, аиаша. Амала алаҳа иалҩрыз ҳаилаххаа ҳцеит ҳәа иҳәон еиԥш зегь рыхқәа аушаҟәаху, аха иуԥылоит имаҷымкәа ус иҟоугьы. Сара Чынчор ҳәа гәылак дсымоуп, жәаха ҽнак ҽыкәабара ҳәа ахамам ахь дцан данаауаз икьатеиах ԥҵәо даауан. Иҟалазеи? Иҽаникәаба – иҽанишьышь ҵаҟатәи имаҭәақәа, ацқьақәа ҳәа ишьҭихыз аӡырҟәанда илаҵакны иӡәӡәеит, ишәихыз аҟьашьқәа дырҩегьых ишәҵаны дааит.
Чынчор иҟынӡа ҳазцари иара сара ари изҳәогьы знызынла аҩны иҟоу лыхьӡ ансхашҭлогьы ыҟоуп. Даара смеиԥхьхәцаакәа исгәалашәом. Уара изхуҳәаазеи? Уажә саԥылаҩны сара ацәажәара салагеит, – Гьаргь иажәа даалган Иуана днаизыԥшит.
– Изхысҳәааз ыҟоуп. Саргьы сгәыла Бадис ҳәа иҟоу иацы даланахаланы акы дазхәыцуа агаҿаҟны ихы рханы дцон, ҳааиԥылеит. Аԥсшәақәа анааибаҳҳәа ашьҭахь журналк скын абӷьыцқәа еихыршәшәо, асахьақәа ианыз ирбо, маҷмаҷ сынивҵхо, снеиҿагьежьуа мацара ашьхарахь иҿы рханы дкәаԥӡа днасыргылеит. Нас абзиараз ҳәа наиаҳәаны, арымарахь игаз амҩа снанылеит.
Ашьҭахь санԥшы, Бадис ҵабыргыҵәҟьаны агаҿа ишьҭахь аирханы, ашьхаҟа ихы рханы ахәаца-хәацаҳәа ацара даҿын, хәыцрак иҽалаханы. Даҽаӡәы диргьежьаанӡа ус дцалап.
Агәхашҭра уҳәеит ҳәа…Арҭ ирзыӡырҩуа рааигәара итәаз саргьы (акылаԥш-кылаӡырҩрақәа бзиа избоит ианакәызаалакь) ааигәа исыхьыз нарасҳәап сҳәан сналагеит.
Аҳәса ижәбац рутәы-рҳәатәы нҵәаӡом, шамахамзар. Жәаха ҽнак аҩн иҟоу лыҽкажьны дсыҳәеит, знызаҵәык иадамхаргьы ахәыҷтәы баҳчаҟны уцаны ҳхәыҷы даагах аԥсцаха сымамкәа сшеилахоу умбои, лҳәан лнапқәа ӡыфан асапын шәах ахатата иҟаз еихьшьуа, лхы ҩышьҭылхын, лыҽрыцҳатәны дҩасҿаԥшит. Иӡәӡәаны еиқәырҳәы-еиқәырҳәы еиқәлыжьуаз амаҭәақәа уардын ӷәӷәак изанымӡалап уҳәарын.
Иҟасҵарызеи, даарыцҳасшьан сцеит. Лара илҳәан еиԥш знызаҵәык ҳхәыҷы даазгеит ҳәа исыхьрызи. Амала аиаша шәасҳәап, арҭ ахәыҷқәа рырххарақәа ҳарҭ ахацәа иаҳусӡамзар ҟалап, иаахҵәаны иаҳҳәозар ҳазыманшәалам, аха иҟоуҵои, сымцар ҳаибаргәаар акәхоит. Ани ас лыҽрыцҳатәшәа лыҽслырбеит, аха данаашәлакь Кәыдры анхыҵлакь иузынкылоу? Уи аҵкьыс сышԥхоу – ԥшьшьала сцаны ҳхәыҷы даазгап сҳәан инықәсыршәын сцеит. Насгьы арҭ уажәтәи ахәыҷқәа аҷҷаҳәа уҳәатәы харҵо егьиуа иауҟаху, рхы раԥызоуп.
Ахәыҷтәы баҳчаҟны игылаз апальма иавагьежьаауа еишьҭан ҳхәыҷы лҩызеи лареи. Даамҵарсын, лыжәҩа данкны дсыма сҿаасхеит аҩныҟа, аха илуама лыҽлырххоит. Ахәыҷқәа усгьы рызхара хәмарра роуп ҳәа уҟоу. Илмуӡо даналага, ани иахьаадыруа аҭыԥаҟны ицаҳәцаҳәо акы нанысҟьеит. Гәыбӷансгьы илуҭои лан лакәымзи даазгалоз, уи лоуп дзышьцылоу, уажә сара ахәыҷтәы баҳчаҟны сахьааз мбатәшәа сылбоит. Амҩахь аҽшьра ианақәылк иҵегь инажәысҵааажәысҵақәеит. Ауаа алаламбатә рбазшәа гәыԥ-гәыԥла рҽеидгаланы иҳахәаԥшуан. Урҭ ак дурбондаз убаашәт…
Иазаауазеи, дышҿаа-ҿаауаз ахәыҷы дааганы лан дынлысҭеит. Саб ԥсаҭа шкәакәа Хакәцә дгыланы дқәаџқәаџуа даауазаргьы, сара уаҳа ахәыҷы абаҳча ахьтә лаагаразы шьаҿак шыҟасымҵо налаҳәаны.
Ҵабыргны ларгьы уаҳа сылмышьҭит, ҳара ҳтәы лакәзаарымызт иаазгаз…
Агәхашҭра уҳәеит ҳәа…
Ҳдәыӷба ҟәарҽаруа ианаангыла сааит сҳәан, алыбаарахь снеигәеит, аха… афы асааит 50-ҟа километр савнагахьазаап.
Агәхашҭра уҳәеит ҳәа…
Смаҵураҟнытә сқьыԥаха аҩны сааит. Сҽааиҭаскып сҳәан схылԥа акьамам ианкны, зтәыҩа хаххала игылаз акнаҳарҭахь инасыррхон еиԥш:
– Уара уҵкаргьы сара сыҵкаргьы ҳамаӡамкәа иааҳамаҳхааит!! Ас акәзар ҳара ҳазнымхеит. Аа усҭ сааукәыхшоуп, акы, ҩба, хԥа. Арҭ уажә иааиуа амҽыша азоуп. Иҳаҩсқәаз амҽышақәа рзы усгьы  ҳаҿын иҳамаӡамкәа… Абас лыбжьы гәыкӡа иаасықәлырган «апригласительниқәа» еиԥхьыҟәҟәа сқьышә иаақәылкит ари абзиахәшәа иҟоу.
– Ҳаи банаџьалбеит ҳҭынхацәа зегь ҳамҵәахуазар нас ҳара адәы иқәаҳхозеи?!
– Ҳахырхт икьашӡа иааҳамҵәааит, ҳахырхт! Ҳаи, ҳаазықәшәаз аӡәрақәшәахьоу уара?! (амала џьоукы аныҟоу «шәара» ҳәа салҳәоит), наҟ ҳахыҵны, уаҩы иахьиҿахырсҭам тымаа-тышак ахь џьара нхара ҳамцозар акгьы ҳазмырҽеит. Абра хәыц ықәу… аҳа, – еихьылшьуан лнапсыргәыҵақәа.
– Аҳы, шьҭа иазхоуп! Бара ишыбҭаху, аха сара сҭынхацәа сырцәыбнало анцәа иумҳәан. Ауаа зегьы ирыхьуа ҳаргьы иҳахьп, иаамҭахеит ус ҳнеилап иҟало аабап.
– Уара утәқәа роуп, уара уҵкар роуп ҳазмыхәаӡо, ҳаақәызхӡаз. Аӡәы аныҳәатә ҟаиҵалап, аӡәы иҷкәын дныҳәаны арра дишьҭлап, аӡәы ихы акәапеира иныҳәалап. Ҳашрышьҭаз ҳкарахеит, арахь ухәы ишаҵаз инҵәахьаз џьушьап. Ҳаулафа хәыҷы иааҳауа еиҟәырҷҷаны инрымҵакуа ҳдәықәууп. Наҟ,наҟ исумырбан. Шьҭарнахыс аӡәы агәарԥ дааҭалт ҳәа сихаҵгылараны сыҟаӡам, ԥссыка ҳәа алақәа ишьҭасҵоит.
– Азамана. Бара бтәқәагьы ааит ҳәа сырхаҵгыларым…
– Ҳаи анҵәажә, урхамыҵгылакәа, урыдынҵәалахьеит, сара иԥсыша…
– Аԥшәма уҟоума, аԥшәма? – агәашә ахь аӡәы ибжьы геит. Ахуҳәа Қамсажә шуа уахь еихеит. – Аԥшәма сымҳәеи, тәитә уаапкны унылаҩр уцааит! Ақалақь аҟны инхо ауаа ирзыруазеи алажәқәа, рашәа ԥшьшьапак рыҵалоит акәымзар. Аԥшәма сымҳәеи, уаҩ шәыҟаӡами… шәыҟаӡамкәа, – нас дааҟәындҟәындын хаҳә ҟәазк аашьҭихын ажьира дыҵоушәа агәақь-агәаақьҳәа аихатә гәашә ашьаҭа дасуа далагеит. Иарма напала қьаадқәак икуп. «Пригласительниқәахап». Лара лҵкар акәушь сара сыҵкар акәушь дызтәу анцәа идырааит.
– Закәытә ла гмыгузеи ари агәарԥ иҭоу, аԥшәмацәа зеиԥшроу анцәа идырааит.
– Дышҳацәҳауа ббоу бара!? Иаб иԥсы…
– Уи уара уҵкар дреиуоуп, иуҭаху иаҳәала абрантә, амала уахь ҳаиԥылаӡом. Алажәи иареи еидгәамҵло уа игылазааит.
– Бара ус ԥсуа иҟаиҵахьоума? Хьымӡӷ ҳбыргома абаак.
– Нас уца уҭахызар. Унеиԥыланы хаҵкы-ԥсаҵкы ҳәа унапқәа ыргьежьны дгәыдкыл-дхыдкыл, нас дааганы длартәаны ани «ҳхолодильник» иҭаршәу акәты еиӷрабаа иҿаҵа иаргьы ус унижьрым «апригласительныи» уиҭап, еиуацәоу ус ауми ишыҟарҵо, ацгәы еиқәаҵәа шәыбжьысааит! Лареи сареи ҳхқәа неидкыланы ахышә ҳкылԥшуеит, иааԥсеит ҳхы кәымпылқәа, арахь абар шьҭа амра ҭашәоит, аха иара уа дбаӷьаӡа дадгылоуп, аҟәаҩ аахиргоит ашьаҟа, дахоит аҭаҭын, аху аргоит қамс, ашьҭахьҟагьы иаахьаԥшуеит аҩны ҳшыҟоу
амдыруеи, ҳанбанеиуа ҳәа акәхап. Ҳнеиуеит аа, уԥшыз… игәы ԥҵәар дцап. Шьҭа уаҳа аҳәса аазымгацкәа инхада, иабаҟоу рҳәо инҵәааит, еихсыӷьрак ҟамлеитеи сынтәа?!.
– Ау, ау – ыы…
– Ыы, амӡанра, закәытә ҿаасҭоузеи агәарԥ иқәу алаапкра уааҩнаҵәааит! Агмыг, аҿаасҭа, адамыӷа!
– Ау, ау, аҳ…
– Аиеи ау, ау ҳәала, анарцә инармышьҭуа реиԥш ара ҳаидтәалазаап уаргьы саргь. Иабацеи, иумаӡамкәа иааумухыша уԥшәмацәа! – агәашә дладтәалан абырқьҳәа алҩа ауижьуеит. Дыԥсрацгьы дцарц игәы иҭам ҳала дынхымԥшылакәа.
Нас иҟасҵагәышьозеи ҳаҩны ашьҭахьтәи ахышә сынкылсын, инахьхьи амҩала саавагьежьын, аусурантә саауашәа сҿаасхеит. «Ҟоҳ, бзиала уаабеит», – сҳәан исзымдырӡоз ауаҩ аԥсшәа ааиасҳәеит. Қамс зны уамашәа сбаны иаасҿаԥшит, аҩны уҟамзи арыстәи уабаанага ҳәа, нас иааҟрымҿрымын инагьежьит ауалԥшьа нагӡаны.
– Бзиара убааит! Лассирк ауп ари. Ас ала ауаҩы игәарԥ иҭазар, ҵабыргны игәзырҳагоуп, аԥшәмацәа ргәы раҳаҭны ицәоит, – иҳәеит иҵыхәыргьало инеиуаз ҳлажә дашьклаԥшуа.
– Ааи гәышьа, ла цәгьаӡам иара, – наиаҭаскит. «Ианаџьалбеит еиҭах «пригласительныи» сиҭару?..» – Иааҳакәыршаӡаны, ирацәаӡаны ачарақәа анцәа иҟаиҵалааит. Уи ҿиароуп, азҳара иатәуп, гәырӷьароуп, хәмарроуп, ччароуп, уи ԥсҭазаароуп, уи «пригласительнироуп». Ԥҳәыс даазгода, ҳзыргәырӷьода? – снеиҿаԥшит.
– Мап, ачара аҳәаразы сгәараӡам. Сара сзаарышьҭыз Антипа ичараз ирылаз ауаҩы зегьы ишәеиҳәоу аӡәыр шәыбжьажьу еилкааразы ауп. Уажәы ачарақәа зуа рҟны ус аштат ҿыц цәырҵит, избанзар, иахьатәи ҳаҷкәынцәа иуҳәо раҳаӡом, уара урҭ урықәгәыӷны ачара ууеит, дара, уԥшыр, арахь иахьырҳәои иахьырымҳәои еиҟароуп. Убри аилкаара ауп изызку официалтә визит иҟасҵаз, – исиа аацәыригеит
Ҳашԥабжьарыжьуа, раԥхьаҵәҟа ишҳарҳәоз иасҳәеит, нас
икарандашь ԥагәала џьара инаҵишьын аԥссы дкәаруа иҿынеихеит иаанхаз рахь. Еикәаҳәы-еикәагьежьуа иҭаҭын лҩа ишьҭагьежьаауан.
Шьыри убри аштат ҿыц акрақәушәа иҟазар сара исырҭар «по совместительству» ԥыҭк ирзызбон.
– Кәасҭеи сареи абыржәы абна крыфарҭак аҟны ҳнеин убас акраҳҿарҵеит, убас гьамала акраҳфеит аха-аа... ресторанзар ахә рацәоуп. Ы-ыф изакәытә қьафураз, – аҵәаԥ аасҿыҵган, сыбз сқьышә иаақәысшьит. Уажәгьы сгәы ахҷаҭ кыдышьшьла акәын ишыҟаз.
– Иабыкәу уара Алхас, ус қьырсианҵас шәхәы ахьыҟарҵаз, шәахьыргәаԥхаз? – илымҳақәа ҩџыххеит Ладикәа.
– Абра аус ууеит, абри цәыхь-цәыхьуа узыдтәалоу ақьаадқәа унырхыҵны, уконтора ундәылҵны уаҳа џьаргьы умнеицзаап. Убра убас акраҳфеит аха, убас… ишԥасҳәари «настоиашьчи» амшаԥ!
– Уахыччозар акәхап уи акрыфарҭа. Мамзар иахьатәи ҳаамҭазы гаӡас ишәыԥшаада?
– Унеи! Ихеиҵом уара. Абар акырсыцызфаз Канбеи имгәацәа шьшьуа дахьгылоу, уиазҵаа уҭахызар. Ҳныҩналеит уи акрыфарҭа. Амра ашәахәақәа ҩнаҷҷауа, илашаӡа, адашьма ухәы ықәҵаны изумфахои ицәӷәыхааны иӡәӡәаны аишәақәа қашә-каҷо еилыргауп.
Ашацаҳәа ԥҳәыс еинаалак, деихаччо деиқәкрахмалха дааҳԥылеит.
– Иа анцәа абзиара ҟаҵа, иабыкәу уара ас аԥааимбар ҭыԥ шәахьақәшәаз?
– Уӡырҩла. Ҿаԥара хәыҷык ҳныҩналгалеит. Адухь сапан аҷҷаҳәа ацәа иаалылхын аӡырҟәанда, ампахьшь хәбаба уҳәа акрыфара ҳҽазыҟаҵаны ҳаагьежьын ҳлатәеит.
– Актәи. Аборш «свежиӡа», икәалкәаџьо ажәжьы шшаԥасалха иалажьны, акартош. Акапуста уҳәа ԥшәымаԥҳәыс бзиак лҭаацәа рзы ахәы лырмазеит уҳәап. Ача акәзар абыржәыҵәҟьа афрына иааҭыргеит ицаӡа.
– Иабыкәу сымҳәеи уара ас «анаабеҭ» шәахьақәшәаз?
– Уӡырҩла. Аҩбатәи. Акатлетқәа?
Аԥсуа чаҳаржәқәа реиԥш иҟьаҟьажәыр-ҟьаҟьажәырӡа, иҭахәҭахәӡа ашша рылхәаҭо иџьны, ирыхҟьоз афҩы абрантә нахьхьи амшын иалагылоу Нагә ихаҳә аҟынӡа инаӡон. Иауа идаракәц ача еиуа аламкәа иӡын ҳәа ауп сара ишыздырыз.
– Иаба уара ас аџьанаҭра шәахьақәшәаз, иҳашәҳәар ҳаргьы уахь ҳамцалари.
– Умыццакын. Нас ачаиҵәца дуқәа инырхьыхәхәо асметана ҳзааргеит, аха изакәызеи иаҳзааргаз анаџьалбеит! Ҷыжә икамбашьхьа иамҵуа ахш уи еиԥш ахҷаҭ хымлар ҟалап, ижәпашьышьӡа, раԥхьатәи асы еиԥш иҟәашкакараӡа. Ҳамгәақәа аҷҷа рыхго аҷылара иалагарц аԥсык ауп иаарыгхаз.
– Ҳашәмыргәаҟын шәанаџьалбеит, иабыкәу ас шәахьырчахыз?
– Нас, ани иахьӡузеи мшәан… аа, акомпот ҳзааргеит. Сан рыцҳа зны ҳуҭраҟны илааӡаз аҵыҵындра ҟәазқәа еилаԥхаауа иалхны компотк слыржәын иахьагьы сгәы иҭҵәом, убри ахаҭа-ԥсаҭа. Ицхаха ҳгәы икыдышьшьыла икыдуп. Ҳгыламҭаз ҵәаҳахақәакгьы ҟаԥшь-ҟаԥшьӡа иаҳҿаԥхаауа ҳаԥхьа иаақәырҵеит.
– Иабыкәу уара, иабыкәу?
– Ҳантәоз еиԥш дырҩегьых ҳнапқәа ӡәӡәаны ани ампахьшь қардыш ала ирбаны, иаҳфаз ахә ҳшәеит. Шаҟа ҳшәеи зугәахәо?
– Сеидроу шаҟа шәшәа, шәара шәоуп зымгәақәа еиҵызҳәаз, иахьыкәу ҳашәҳәар…
– Мааҭки )қ капеии рыхә ауп иаҳфа. Абас ҭынч, ҳбақьаӡа акрыф-акрыжә, уаҩ даҳԥырхагамкәа…
– Ишәҳәа уара намыс шәымазар ас жәҩангәашәԥхьара ахьшәзаатыз!
– Абри ахьыкәу шԥоузымдыруа уара, абрантә ҩ-кварталкгьы бжьаӡами, акрыфарҭа – 11
– Иаа, ыы? Акрыфарҭа 11 уҳәоу?!
– Ааи, акрыфарҭа 11. Уамашәа изубои?
– Ани архәарсҭаҟны, аԥса анаҩс игылоу?
– Ааи, архәарсҭаҟны, аԥса наҩс игылоу.
– Уброуп абас акрахьышәҿарҵа?!
– Ааи, убра ахаҭаҵәҟьоуп абас акрахьаҳҿарҵа.
– Аа-ҳа-ҳа, ыҳ-ыҳыҳ! Уброуп убас ибзианы акрахьышәфа, аа-ҳа-ҳа… уа ауаа акрыфара иаҟәыҵхьеит азоуп уаҩы дзыжәымбазгьы, ҳа-ҳа-ҳа…
– Укьатеиах ԥызҵәо ҳауҳәар ҳаргьы ҳамччари!!
– Ҳа-ҳа-ҳа! Уа аӡыӷәыр-ӷәыр иаҳҿарҵоз амгәахь ҳаннарҵәахьан. Уажәы уи акрыфарҭа… ҳа-ҳа-ҳа. Шәысԥырҵ абаақәа, исылшом шьҭа. – Ладикәа дхышәҭны истол дықәҳауеит, уагьы деиҵасуа аччара даҿуп, илаӷырӡ ҭыҩры илеиуеит.
– Уи акрыфарҭа аркра азҵаара ықәгылан… ҳа-ҳа…
– Аԥхьаҩ, аранӡа ичҳаны узлеизар меигӡарахда аамҭа умазар акәхап, шьҭа уаалаганы ари ажәабжь хәыҷы ахи аҵыхәеи еиԥшьы.
…Иссиаз …шьеит.
Акабинет лаша ду аҟны аизара ҳаураны ҳаҟан. Абар жәаба-жәохә минуҭ ракәын иагыз уи алагара.
Уи аҽны са сакәын иҷаԥшьаҩыз. Азҵаарақәа иқәгылоу рзы ауаа ҳзыԥхьаз ааины адкыларҭаҟны итәаз срылаԥшлар акәын иагыз-иабзаз ргәаҭаразы. Нас еиҩша-еихшаны азҵаарақәа шықәгылоу еиԥш рыҩнагалара рдәылгара уҳәа акәын снапы ианыз.
Ҳзыԥхьаз аӡәы дагымкәа иааины иахьыҟаз ала ҳаиҳаба икабинет ҷыда аҟны илымҳа инҭысшьит. Уи маҷк илымҳақәа аақәацқәацеит. Саргьы схысҿы аасхалашеит – акы игәы
ианаахәо абас илымҳақәа рыла акәын излаздыруаз.
Аиеи, иахьа сара сҷаԥшьаҩуп, сзыԥхьаз зегь ааит, аиҳабы иасҳәан илымҳақәа ҵысҵысит, уаҳа исҭахи, сусқәа бзиоуп. Ус, ус ԥрашәа сымамкәа, сара сзыҳәа илымҳақәа ҵысҵысуа ҳҿынаҳхар издыруада ҽа-ԥарак аҟара смаҵураҟынтә сҩышьҭихыргьы ауеит. Хыхь – Анцәа, ҵаҟа – иара.
Аха илымҳақәа, алымҳа рҳәеит ҳәа даара алымҳа бзиақәа изҿоуп иара, иҟатмашь-ҟатмашьӡа, ршьа рылԥхаауа, рқәацара ацынхәрас иџыџӡа ианыҩагыла… нас… нас егьыҟам ауп – адгьылҵысра иазҳәоуп.
Уажәы сусқәа бзиоуп зегь рыла. Амала, аиаша ҳҳәар зегьы иреиӷьуп, ҿаҵак лбаазымдацт иахьатәи ала. Ҵаҟа слалбааны абуфеҭ аҟны акы сҿы инҭасыршәыр, макьана жәаминуҭк ыҟоуп сахьӡоит.
Амш анҵәарахь имеихози амла иакыз сҩызцәақәакгьы ҩнагылан акакалкырҭа. Баша ус ишгылоу наша рҵәқәак рҿы инҭарҟаҟон акы инахәон, афатә нҵәахьан. Саргьы сынрылагылт… хпыҿқәак…
Ашьҭахь асааҭ саннахәаԥш минуҭк акәын иагыз фба ҟаларц. Сыҭрыст аҩада. Аизара ҟалараны иахьыҟаз акабинет ду ашә ааимԥаа сныҩнашылт. Аҭӡамцқәа иаарыкәыршаны ирыдыӷәӷәала игылаз асқамқәа зегь ҭәын, ахәажәқәа реиԥш ихыгә-хыгәӡа ауаа рықәтәан. Абар, аизара алагарада ус амамызт. Ҳаиҳаба сарӷьала астол ҿыҟаԥшьаа ду дахатәан. Иааигәара аҷаԥшьаҩ иҭыԥ ҳәа идыргылалоз асқам ҭацәын, снықәтәеит. Сусқәа цәгьам. Уаҩ дагымхеит. Иахьатәи смаҵаушьазы гәахәарыла илымҳақәа ҵысҵысит.
Уажәы раԥхьатәи азҵаара аҟны арыжәтә рацәаны ижәны аусура зҽагзыжьуаз итәы ауп ҳазлацәажәо. Ҳеиҳаба даагылан уи азҵаара ҳшалацәажәо атәы ҳәаны длатәеит. Ажәа зҳәар зҭахыда ҳәа днарылаԥш-аарылаԥшит. Сара сахьтәаз сылаԥш нархызгеит еиврыԥх ахы инаркны ашә аҟынӡа итәаз ауаа ишыӡырҩуа еиԥш иӡыҩ-ӡҩӡа итәоуп. Ус аҵыхәтәанӡа итәаз, ҳконтора ҳәынаԥ ҳәа ҳзышьҭаз, инапы ҩышьҭихит, ажәа даҳәарц. Азин аниоу ахьышәҭ ҳәа дҩаҵҟьан, дҩаԥаны адашьма ихы наҵыргыланы ишьапқәа ҩраҳаны, аҭӡамц
иҩкыдыргыланы, илақәа ҭыҵны ицо са сахь дааԥшны, изнацәакгьы кәаӷӡа инықәкны: «Сабыда ижәны дыҟоуп, Сабыда ижәны дыҟоуп», – иҳәан атрышәҳәа дааҳәын иҭыԥаҟны длатәеит. Сцәа сааҭӡыӡеит, аха абни аконтора ҳәынаԥ акы иҳәеит ҳәа сара сиацлабуазма исычҳаит.
Уаҳа акыр зҳәар зҭахыда иҳәарашәа ҳаиҳаба дынрылаԥшит. Ҳәынаԥ идтәалаз, аҽаҩрадаӷь еиԥш зылақәа кылҵыҵӡа иҟаз Антипа цәыршәагагьы ампыл еиԥш исқам дҩаныԥан ихы саара иныҵыргыланы, ишьап цәидыхәқәа аҭӡамц иҽкыдырззаланы, инацәа кәаӷ насықәикит. Сабыда ижәны дыҟоуп иҳәан, дааҳәны дынкаԥан, акы зымҳәаӡаз еиԥш дкәаԥӡа длатәеит. Схапыцқәа аҿҿа аарыҵгеит, аха. Антипа агылҩр акы иҳәеит ҳәа сара сиацлабуазма, сысқам сҽлықәрыӷәӷәаны иаасычҳаит.
Уи нахыс аттаттаҳәа еиватәақәаз аӡәаӡәала иҩаҵууаауа, рыхқәа ныҵыргыланы абанҭ ирҳәаз ҳәа рҿынархеит. Ҟәақ-ҷақ ҟәақ-чақҳәа уачарадла рысқамқәа инрықәыҟьҟьаны уачарадла рыхқәа ыҵаруа, иааҳәны инықәтәо мацара, абар ҳаиҳаба иҟны иааирц акгьы рыгым.
Сара сҿы ашьҭра иқәҟьарц акгьы агым, иахьыҩеихысхыз ашьхымӡаҭра еиԥш игәаҩаӡа уа иаанхеит. Еилазгеи абарҭ ауаа?! Ирыҵалеи!! Ма дара рхы еивыст, ма сара схы еивыст, ма ԥхыӡуп сызлоу, ас уаҩы ибахьоума! Сзықәтәоу асқам аасыбӷыҷын хәырџҳәа абжьы саҳаит, сыӡӷы снапхыс ласырхан – исхьааит. Ус анакәха ари избо зегьы лабҿабоуп…
Ианаџьалбеит ҳаиҳаба аочеред анааидгылалакь иҟаиҵаришь? Мацабаа ижәқәа анцәмызкы иаргьы дрылагыланы дыҩуан ҳәа акы рҳәоит еиԥш уигьы абарҭ дырҩызахарушь?
Ааи, иааидгылеит аочеред. Дҩаҵҟьан илымҳақәа џыхӡа иҩаргыланы истол дызхажьыз аҟны цыгәхыршәҭ ныҟаҵаны амџьаӷь еиԥш ишьап ҵәызқәа хыхь аҭӡамц инкыджьыланы, инацәа цәидыхәшәа иҟаз насықәкны: «Сабыда ижәны дыҟоуп, Сабыда ижәны дыҟоуп!» иҳәеит. Ашьаӡагәаӡа иҿыҵааит!
Наск исзымычҳаит. Зынӡак амзаатә сзааит. «Ааит, шәара
агмыгқәа, акамбашьхьшьцәа, ишәазҳәада сара аҩы ыжәны сыҟоуп ҳәа!» сҳәан сҩаҵҟьеит. Сысқам шьҭыхны срылалап сгәахәын, аха зны саргьы цыгәхыршәҭ ҟасҵап сҳәан, схы ыҵаргыланы саныҩышьҭыԥа сааҳәын, агәазҳәа сеизҟьа адашьма агәҭа слықәҳаит... зегь ласықәпапеит...
Уи аахыс шьҭа иҵуазар ҟалап абас жәашықәсаҟа арыжәтә агьама сымбоижьҭеи.
Иааунарбозеи, иааунарбозеи иара мыжда. Ашьҭахь сҩызцәа изласарҳәаз ала акгьы ымфаӡакәа литрак ауатка ыжәны аизарахь схалазаап.
– Уԥсы ҭоума уара?
– Сыԥсы ҭамкәа, изуазеи?! Иуцәажәашьеи, уара?!
– Ҟаи, сара уи хасҵом. Абас мызкы аҟара ҵуеит агазеҭ анаасырҭалак, аԥшьбатәи адаҟьа алаӡараҿы сара еснагь сзыԥхьало ани ашәқәа рыкәыршаны иахьыҟоу, уа имаҷны ирыҩуеит, насгьы аиаша анырҵоит азыҳәа. Слахәаԥшзар, ухьӡи ужәлеи ҿаҿаӡа иануп, дыԥсит абри ауаҩы, абри аҽны анышә дарҭоит ҳәа.
– Сахызгаз сгәалашәом, акы сахнагоит урҭ амшқәа рзы, аха ус егьа иҟазаргьы анышә уанарҭо аҽны шьыбжьоншәа снеирц сыӡбеит. Ҳара ҳаибамҵәуа ҳаҟоума, ҳаиҭынхацәоупеи. Аҩы бзиагьы шҭоуҭәалоз здыруан. Иалоухи, убри анышә уанарҭоз аҽынгьы сзақәымшәеит, ҳгәылара шьтәашьрак ыҟан уахь сахнагеит, – иҳәеит Сабыда.
– Абзиара уқәзааит, ас аҭынхацәа зегьы ӷьаҵәы-ӷьаҵәуа иҟаӡам. Аха уи агаӡеҭ ианын ҳәа узҿу, ҵабыргны сыжәла иахыршалоуп, сыхьӡгьы иароуп. Азныказ саргьы сааҩашьарц акгьы аасыгымхеит, аха агәра усыргоит уи сара шсакәым ала.
– Сара сыблала саԥхьеит, аӡәы исеиҳәаны егьины, уҳәан-сҳәанны акәӡам изсаҳа. Саб рыцҳа иҳәо саҳахьан, убла иабои улымҳа иаҳауеи рыда акы хоумҵан ҳәа. Сара сыблала
избаз ауп, егьа уҳәаргьы исызхаҵом! – иҳәан инапы ҟьаны днасԥырҵны дцеит Сабыда.
– Уара ишуҭаху ҳәа ишьҭасҳәеит, аха иимырҳаӡеит.
Аҭаҳмада Есҳаҟ ааԥын шьыжь ашарԥаз дҩагылеит. Иҷкәын дрыцҳашьаны даамырԥшыкәа днеин арахә-ашәахә еилиргеит. Нас амра ашәахәақәа аазҭалашаз амӡырха агәҭа даақәгылеит. Бамбалыхшәа ипашәӡа иҟаз ижакьа еилачыра аҳаҭыр баны иааиԥхьеишьшьааит. Даанаԥшы-ааԥшит. Иахьатә кәасқьа, иԥацха-шшы, ибора ҭбааҭыцә уҳәа гәаблыла илаԥш нархьысит. Дааҟәынд-ҟәындит. Иарма џьымшьы иҩахыкны иааибыӷбыӷит.
Аҩада, Мрагыларахь дҩахьаԥшит. Инеилыӷраа-ааилыӷрааӡа асқәа зҿажьыз ахра цаӷь-цаӷьқәа шгылац ибаӷьаӡа игылан. Еилблаа-еилблаауа урҭ иҩрывҵыҵуан ацәымзаркыра ду амра. Иҵӡозеи убри убрантә иҩав-ҵыҵуа лахьхьи акәапаҳәа амшын илӡаашәыло иаауеижьҭеи?! Уи Анцәа идырп.
Есҳаҟ иҟыгә-чыгәрҭа ахыбра хәыҷаҟны днеин ахәы аффаҳәа изгоз иеигәышә аҿы цырцыруа изқәа инықәҵа, аҩада абаҳча дҩыҵалт. Ҷырт-сыртҳәа ааԥын-шара еигәырӷьо еилаԥыруан аҵарақәа. Урҭ даара ирацәан иара ибаҳчаҟны, иара ихыхны иааӡазшәа. Аҳәаа абнеилачыра днадгылан иеигәышә мҩанҵо иқақаӡа иҩеиуаз аҭыраси абабиреи рыхәҵәышьап кьашӡа иаақәыхуа иҿынеихеит.
– «Саб, шьҭа абысҭа анысҵоит, уааи»,  ҳәа иҷкәын Бадраҟ ибжьы аагоны еиԥш ухгәышьа ҳәа Есҳаҟ, ибжьы аагоны еиԥш аҳаҭгәынқәа рыцқьаны даалгеит. Иани иаби ахьжыз анышәынҭрақәа рыгәқәа ҭаҳан иҟан. Ааҟтәирахь иҭакәажә рыцҳа дахьжыз агәы ҩызӡа иҟан. Акыдԥсыла ҽеим, саргьы исзыҟарымҵашт. Ҳзааӡаз ҳагьызго анышә ҟәымшәышәӡа иқәыԥсазар иаҳа угәы ҭынчны уцәажәауеит. Акыдԥсыла
еилабааны, еилабганы ианбасықәҳауеи ҳәа унарцә-мҩа ҭынчымзар аҵкьыс.
Икаба амаӷра ҭбаа ааиҿишьын, ицәыкәбарха иҿататаз аԥхӡы ааилаирбеит.
«Ааи, дад, снеиуеит», – иҳәан, еигәышә напҵаргәашәа маҷк дааҭгылеит зегь ахьцо, аха уахьынтә уаҩы дахьымаауа аҳаҭгәынқәа дрыдыԥшыло.
– «Ааи, дад, снеиуеит, снеи», – дырҩегьых дааҟәындҟәндит», – иҭакәажә лнышәынҭра дахәаԥшуа. Ақәыц-гәаԥшь шьаҟақәа аԥшьба иарсыз адунеи иақәлахап уҳәаратәа иҟаз, еилҩаауа ахәац аҭыфаара иаҿын.
Адунеи иақәлахахьоу ҳәа иҟоузеи?!
«Снеиуеит, дад, снеи,» – Есҳаҟ иеигәышә иҟәаҟәа иаақәиҵан, ашьшьыҳәа аҩныҟа длеит.
Адырҩаҽны ашьыжь дымгылаӡеит. Иҷкәын диԥхьан дааигеит.
– Сара шьҭа сцоит, дад, Бадраҟ, – иҳәеит.
– Уабацо саб?! – дҵааит аԥа.
– Сабацо, дад, уан лахь сцоит. Дааины дыҟоуп зегь ҳаиҳа зымчу.
– Аԥсцәаҳа?
– Ааи, дад.
– Нас убри убас иаарласну, угәы бзиа ухы бзиа…
– Мамоу, дад, уи ус иаахжәаны дмааиӡеит. Сгәысҽаниҵахьеит. Ҽыргаӡа ҟасымҵозар сгәысҽаниҵахьеит. Ҵыԥх амшаԥ азы сыбӷа акы иакшәа, сшьамхқәа кәадахазшәа сыҟан, сынтәа ахьачхәамазы сымч кәадахеит. Хәажәкыразы аныҟәара сцәыхьанҭаханы ацәарҭаӷәахьы иаҳа аԥшра хҭаскуа салагеит.
Абас хәыҷыхәыҷла аҽы аџьықәреи лапҟьа арбо, ижьа-жьаны ишыркуа еиԥш сикит. Анцәа цәгьара иқәиҵааит. Аика, хоит, дад ауаҩы иакәым.
Сызлаз среицәамызт, сышьҭахьҟа сумырԥхашьан.
Мышкы зны анасыԥ уаналало, иаауго лхала лыҵкы аалшәыхны ухы инаҵалҵаанӡа лааигәара умнеин. Убри азоуп умҳара исыргылаз аҟнгьы ҩ-цәарҭаӷәык зыкҿасҵаз. Нас
руак кҿухуеит. Абри ауасиаҭ исҳәаз ухоумыршҭын.
Бадраҟ иаб иқәиҵас ҟаиҵахьан, аамҭа цахьан. Уажәшьҭа аҭаацәара далаларгьы абас дзырццакызеи ҳәа уаҩы изҳәомызт.
Длеилаҳаит ҭыԥҳа шьахәк. Днаҵаа-ааҵаан дырҭааит аҩны. Лашьцәа малуаан чеиџьыка-уаан пату иқәҵаны дрыдыркылеит.
Данцоз, иҽиаҵәа ԥаџьԥаџьуа данҽыжәлоз ихҭырԥашкәакәа ԥеи-ԥеиуа даақәгьежьын, дук хара имышьҭыкәа сеиҭашәзаауеит ҳәаны агәарԥ дылҭҟьеит. Иҟыж-мыжуа, иблаҟьы-блаҵәуа хьажьык хаууала ихаланы инеиуан, иабџьар ааҭиган аҵықь аахиргеит. Ҵәашәа акәапаҳәа ажәҩан инҿшәан илҭалеит.
«Хаҵеибагак уакәзаап, аха шьыжь узымгылеит», – лыбжьы неихьылыгӡеит аишьцәа раҳәшьазаҵә.
Иаарласынгьы адырра ирҭеит раҳәшьа аҭауад Мсураҭ дҳәаны дшизтәоу, дук хара имгакәа аҿҳәарагьы ԥырҵәараны ишыҟоу.
Бадраҟ иаҳаз ажәабжь илахь ааиқәнаҵеит. «Шьыжь сзымгылеит аха». Сгылаӡаргьы сҭауадмызт. Дсынасыԥзар сара дыстәхоит. Аҽи ауапеи сара исымоуп, алашьцареи амшцәгьеи анцәа исиҭап.
Алашьцара жәпа иалахысуан адыд, иҵарыҵаруа амацәыс еимыггон. Аҽиаҵәа шьҭхысаа иаауан аҩныҟа.
Мсураҭ ашәы ишәиҵеит, ихыиҿы ауижьит. Сыԥсы шҭаз сыԥҳәыс дсыҵхны дызгаз аӷара изызуеит, игәиҽанызааит иҳәеит.
Аамҭа цон, ицон амҳараҟны ҩ-цәарҭаӷәык шгылаз игылан. Шықәсык нҭакәкәа инҵәеит… аҭаца иаанагаз маӡала лашьцәа рахь адырра ҟалҵеит Мсураҭ изырыцҳаразы ашәы ишәихааит, аӷара дадымгылааит, сара сшааиз еиԥш сыҟоуп, арахь хаҵа дыснымиеит, ҳаиқәшәоит хара имышьҭыкәа ҳәа.
Илақәырццакны Бадраҟ иабхәараа иԥхьеит... Раҳәшьа данаазгозгьы сымацара даазгеит, уажәгьы ҩыза дышьҭысхӡом иҳәан, иԥҳәыс ҽык днақәыртәаны дынлывагыланы
ддәықәлеит.
Ахәлара рҽалак иабхәараа рааигәара бнак иахьылсуаз гәыԥҩык абрагьцәа ирылашәеит. Иаарықәшеит. Аԥҳәыс хаҿылаша ианыналыхәаԥш ус ҿаарҭит:
– Ҳуԥырхагам, уаҳԥырхагамхан, ухы уақәиҭуп, иахьуҭаху уца, амала лара ҳара ҳҟны дынхоит! – рҳәеит.
– Шәаргьы шәхацәоуп, саргьы схаҵоуп исаҭәашәымшьан! – иҳәеит Бадраҟ. Аха ибџьарԥсараха еиқәных мацәазшәа икәшаны игылаз ииҳәаз раҳауа иҟазма. Хаала иумуазар мчыла рҳәеит.
Убри аамҭазы игәыҭшьааганы аеҵәа кыднаԥаартә арҵәааҳәа дрыҵаҳәҳәеит Бадраҟ. Аҭра иҩҭирҵәрааит ицыҩцыҩуа иаҳәа чаԥа ду, уи амза шәахәақәа лаҿаҷҷеит. Уи акәхеит, абрагьцәа рабџьар рхихит, шьҭа иахьышәҭаху шәца, ашәыргәындақәа иҳәан наҟ иԥхеиҵеит.
…Иабхәараа рашҭа ианааҭалоз ҳазқәшәаз бҿы иҭыхны аӡәы иабымҳәан ҳәа иԥҳәыс длылабжьеит. Аҳәаҭҳа ҳамҭас иабхәындцәа ириҭеит.
Ҳхәы ҟарҵаанӡа иҳамоу ҳмал-ҳмазара уҳарбоит рҳәан, рымаҳә даашьҭыхны рҿынархеит. Идырбеит ашьхагәара еиҵҳәа, аџьмагәара, ауахьад ахьҭакыз, абрагьы алымқәа хԥа ҭакны иҳамоуп рҳәан ашә аартны ашә ҩыҵырҟаца ицеит.
Нас раҳәшьа даашьҭыхны дызтәыз Мсураҭ днаганы днаиҭаны, ух гәышьа ҳәа аҩныҟа иааит.
Мсураҭ анцәа дсиҭеит иҳәан иԥҳәыс амҳарахьы длыԥхьеит. Уи игҿагылаз ацәарҭаӷәы заҵә днадигалан ахыза наԥхьаиршәит. Ҳәынаԥ хәыҷык наҵкәраан икәыркәыруа амҳара иааҩналеит. Агәаԥҳәа ара иҽақәжьуа, агәаԥҳәа ана иҽақәыжьуа даара аџьа инарбеит, аха иаргьы шьҭагәаны икит. Ахәцә нҭырԥҵааны иаанкыланы даагылеит. Иахьикыз иааирӷәӷәан, наҟааҟ алақәа кылҵыҵӡа иҩкылсит.
– Даара уҽурӷәӷәан, аха хаҵа дуқәымшәацзаарын ауп, – иҳәеит иԥҳәыс даалымҵаҽырбаны.
– Аҳәынаԥ аҵкьыс иаиааины схаҵоуп ҳәа зхы зыԥхьаӡо сара хаҵас дшьаны сызидтәалом. Гәыԥҩык абрагьцәа шьамхышгыланы изырӡыӡаз схаҵоуп ҳәа дымҳәацәеит! – лҳәан
ашә ааимԥаа дындәылҟьеит.
Аҵых далхәхәа, амза лхалашо дшааиуаз алымқәа ахьҭакыз ашә даалагылеит. Бадраҟ дҟатмашьӡа дышьҭан, иарӷьа напы ихы иаҵаҵаны, дкараха дыцәан. Инаҩс алымқәа еиҵхәаа-еиҵхәаа ихәарны ишьны ишьҭан.
Даарыцҳалшьан, лыҵкы аалшәылхын ихы инаҵалҵеит, иаргьы дцәырҳаны дааԥшит.
Иаб иуасиаҭ нагӡан.
Дгәаран Мысҭафа есҽны. Уаха дахьиоу шаанӡа дааԥшуан. Нас ахәыцра далагон, ааигәа сахьымцац иахьа сабацари ҳәа.
Убасҵәҟьа, иахьагьы шьыжьымҭан дааԥшит. Дхәыцт, дхәыцт, аха згәы ԥимҵәацыз уаҩы дигәаламшәеит.
Ус, снаԥшы-ааԥшып, џьара акрысҿаҳауазар збап иҳәан, дыхрааӡраауа иқыҭа дналалеит. Амра маҷк иҩхашлахьан. Игәы ҵкапуа, аҵкыртҳәа дынкажьцәо дышнеиуаз баҳчакы дныҵагылеит. Дыԥшызар, џьоукы еизгәыгәны ҵлак ашьапы иавагьежьаауеит. Абна крыфара ыҟоумашь анаџьалбеит иҳәан иаҳагьы акажьцәара хҭеикуа, иламгәа ҭаҿаҳәа уахь иҿынеихеит. Днеизар шьтәа заманак аҵла ашьапаҟны инкнаҳаны ацәахыхра иаҿуп. «Хыхь иҟоу» ҟарҵоит. Ицыцашаха шьхала мацара иааӡоу ауп иара гьааурхша, гьааурхша, гьааур.
Аха ари уажәоуп ацәа анахырхуа, нас еиҿыҟьҟьатәуп, нас ачуан хыргылатәуп, аӡы ҭаҭәатәуп, амца аҵаҵатәуп, уи шны, уи жәны, нас иҭыганы ашәымкьаҭ иқәырҵоит.
Нас аныҳәаҩ агәи агәаҵәеи аҵәы иахеиҵоит, нас ажәҩан ахь ихы рханы аныҳәара далагоит, ҳара ҳаԥсылмыткуа, аххы ҳанцәыҵаххо, ҳнеидаҳало ҳихәаԥшлоит, нас ауп атәара. Ных, ных, уанӡа ара саангылар акгьы сызмырҽеит ауп ҳәа Мысҭафа лада-ҩада дшынаԥшааԥшуаз, ҩахьхьи Хапитараа
рхәаҿы алҩаҵә ахәхәаҳәа ишҩеиуаз ибеит.
Сҿы зырҟьаз анцәа акы ҭаижьп иҳәан уахь деихеит. Уажә снаӡап, уашьҭан снаӡап шиҳәоз аамҭа акыр ицәцеит, аха днаӡеит уанӡа. Ааи, акрыфара рыцҳа, еиӷьу иҟоузеи.
Шьҭа абанҭ иаԥхьа игылоу аҵлақәа дынрывшәеит ауп, нас алҩа ахьҩеиуагьы днадгылоит. Дагьнеит уа. Хәыҷқәак еибаргәырӷьо аҭырасқәа амца нарыцраҵа-аацраҵо ахәмарра иаҿуп!..
Мысҭафа длеизыҟәаҿын ахбыџ игылаз длахатәеит. Аҷкәынцәа ранацәа рхәы риҭеит излеидыруаз ала. Аҭырас фҩы хааӡа, ичыхә-чыхәӡа иԥынҵа инҭакәыркәыр-ааҭакәыркәыруан.
ԥыҭрак иԥсы анааиҭеик длагьежьит ишьҭахьы. Амҩа уамак дықәмхеит уажәазы, ладаран. Дааит ақәаҵаҿы...
Лажәқәак абаҩқәа еимырххо, аху-суҳәа еиҿашуа ақәаҵа иҵан.
– Ыы шәеиланҵәозу, шәеилнаҵәааитеи, шәагьанбахьӡа шьтәа дуӡӡак афара?! – дгәамҵхамҵуа, ила-иҿы ҭакәаҳа дгьежьны амҩаду ахь дкылсуан Мысҭафа.
Асценаҿы Хакәыцәи Қәабзачи еиқәыԥшьыхаа еидтәалоуп, еиҿаԥшуеит, иааиҿаԥшуеит, азал ахь инрылаԥшуеит, ҿырҭуам.
Хакәыцә. Уара Қәабзач, акы уасҳәашан.
Қәабзач. Акы акәзар, уалгеит.
Хакәыцә. Уаангыл, уаангыл, акы уасҳәашан, уареи сареи абра ҳҿабба-ҿаббаӡа ҳааины асцена ҳақәтәоуп, жәа ҟәышк раҳҳәозар ҳәа ауаа ҳзыԥшны ипеипеиуа азал иазкуам, акы аацәыругар иауазеи? Арҭ ус рымаӡамкәа мышгара иааз џьушьома, мамзаргьы абри ҳхаҿсахьа ссирқәа инарҿаԥшыр ргәы азҳаны, рыжәҩақәа еиҵыхны иԥырԥыруа аҩныҟа ицаша џьушьома. Уахьала ҳҿы ӡәӡәаны ҳаҟоуп, амаамын ҳшахылҵыз рбоит.
Қәабзач (икьатеиах ԥҵәо акыр аамҭа дыччоит, иҽизеиқәкуам, нас маҷк дааҭынчхан Хакәыцә диазҵаауеит). Ишԥоуҳәеи уара, Хакәыцә, ишԥоуҳәеи?
Хакәыцә. Изакәи, узахыччо, ауаҩы амаамын дахылҵит ҳәа рҳәо уажәада иумаҳаӡаци, аҵара умаӡами, сара высши сымоуп, уара?
Қәабзач. Сара  сымоуп.
Хакәыцә. Нас  умазар, ауаҩы амаамын дахылҵит.
Қәабзач. Амаамын акәым сзырччо уара, амаамын рҳәҳәо ухы акәапаҳәа иануҟьааит, сара сызҿу раԥхьа иуҳәаз ауп (деиҭаччоит).
Хакәыцә. Исҳәеи раԥхьа усҟак укьатеиахы ԥызҵәаша?
Қәабзач. Аа, иуҳәеит, иуҳәеит. Ишԥоумҳәа? Уара уакәӡами, абар, ажәлар рлымҳа абзиа аҳааит (азал ахь днаԥшуа, ауаа ԥшуп изырҟәышша ҳара ҳҟынтә акыр роуҳәозар ҳәа?).
Хакәыцә. Ыы, исҳәеит нас, уи дынарас иалеи.
Қәабзач. Иалоуп адынара, иалоуп. У-а-р-еи с-а-р-еи абра итәоу ажәлар ҳарҟәышуеит ҳәа ҳалагозар, баша ҳхы аажьгәышьеит. Уи рдыргәышьозар, шьҭа иҩагылан ахәаца-хәацаҳәа иқәыршәны аҩныҟа ицаны, ақәапаҳәа чаик иахәо итәазаауан. Ажәлар ҳарҟәышуа ҳаҟазар, уареи сареи абыб ҳҿаҩҩы ари асцена ҳақәзааӡомызт. Ԥсуа ҽык ахьурхәмарша аҟара аҭыԥ аанызкыло кабинетк-кабинетк рҟны ҳачны ҳхәаԥ-хәаԥӡа, нацәак нҳалакьакьо аҟәаԥҳәа ҳашԥжәара ҳтәазаауан. Иааҳакәыршаны аслантә баҩ иалху ателефонтә аппаратқәа ахьшьҵәҵәа еиԥш акыркырҳәа еихәлаччо рыбжьы акабинет иҩныҩуа…
Хакәыцә. Уаагыли, уаагыли, хәыҷык ухнаԥаацәаз-шәа збоит…
Қәабзач. (иҽизынкылом). Ателефонқәа рыбжьы гацыԥхьаӡа, сара аҵәҵәа снагәҭасны, еихышәшәо адкыларҭаҟны итәоу ссекретарша саа…
Хакәыцә. Уаанҿаси, уаанҿаси.
Қәабзач. Саалыԥхьан, атрубка, изҳәо уарбан, Қәабзач Хнышьыр-иԥа уажәыҵәҟьа даара деилахоуп, аҳәынҭқар усқәа иӡбоит, ушьҭаншәа…
Хакәыцә. Иа-уеи, иа-уеи акы уаҟьоит ҳәа сыҟоуп. Ари иахьатәи аамҭазы иаартны ацәажәара азин ҟалеит рҳәеит ҳәа ихаумырҟьацәани, изуасҳәазаалак, иаҳа иузеиӷьуп…
Қәабзач. Нас дырҩегьых ателефон абжьы ангалак, акнопка снагәҭасны, сеиҭаалыԥхьоит ани сӡареихатыр, сналҿаԥшуеит. Нас лара илдыруеит. Лнацәақәа ҭхәаа-ҭхәаа, лнапхыцқәа маҵмыџь ԥшшәыла иуаркалеиуа ишәны, атрубка аақәылхуеит. Ал-л-оо, Қәабзач Хнышьыр-иԥа хыхьҟа еизара дук ахь иԥхьан дцеит, иахьатәила уаҳа уаҩы дидикылаӡом, избанзар, дҟалаӡом, иҟамлаз дыҟам ауп. Ԥшӡала
иҟалаша, аха… Нас игылоу служебныи «и-Волга» еиқәаҵәа сҽылҭажьны… ес-с-с…
Хакәыцә. Џьаҳанымҟа…
Қәабзач. Џьаҳаным иауеи, џьанаҭҟа, аџьанаҭра шаҟа ыҟоу удыруоу ари адунеи аҟны, уареи сареи ахәашақәа ҳалхәдаауп умҳәозар. Убри ауп, убас иҟоу иоуп ауаа зырҟәышуа.
Хакәыцә. Убас иҟоу иоуп абиурократ зыхьӡу, икнаҳан ишьтәу.
Қәабзач. Дыкнаҳаны душьуеит, аа, ашьшьыҳәа наҟ инҭаки ани иҟаԥшьӡа, иқәацқәацо уҿы иҭаршәу, иаҳа иузеиӷьуп. Макьана џьа иуҭаххоит. Ираҳҳәои нас абарҭ итәоу.
Хакәыцә. Ма цуфарақәак раҳҳәап.
Қәабзач. Уааи, нас.
Хакәыцә. Аԥхьа уара иҳәа.
Қәабзач. Уара уоуп ицәырызга, уара иҳәа.
Хакәыцә. Ҵырҵыр ҩеин хәымбит ланашьҭит.
Қәабзач. Уи абаа ззымдыруада, зегьы ирдыруеит. Дырмит Гәлиа ишәҟәы аҟынгьы иҟоуп.
Хакәыцә. Иҳәеи нас, изакәу.
Қәабзач. Ашәақь ҵаҟа иҭҟьаны ҩахьхьи иқәтәаз ардәына ланашьҭит.
Хакәыцә. Иавҟьеит.
Қәабзач. Иавҟьеит ба, иамаахт уҳәарцу.
Хакәыцә. Мамоу, аахаразы иаахеит, аха аҭак иуҳәаз иара акәӡам.
Қәабзач. Нас уарбан уара апоет дуӡӡа ииҳәаз иашам ҳәа зҳәара зҭаху, уа убасҵәҟьа ианупеи.
Хакәыцә. Уа иану сара исыздыруам, аха ари ацуфара аҭак абасоуп ишыҟаҵатәу. Ҵаҟа итәаз хыхь иқәтәаз диеихсит ҳамҳәои…
Қәабзач. Ааи, ааи…
Хакәыцә. Хыхь иқәтәаз днанамышьҭӡеит, ҵаҟантә ихысыз иоуп ҿыцха иагазгьы, иланашьҭызгьы.
Қәабзач. Ҟо-оо, уи ҽеим, ус иахьатәи ҳаамҭа иҵанакуам.
Хакәыцә. Абнахь ианцо аҩныҟа зхы хоу, аҩныҟа ианаауа абнахь зхы хоу закәу удыруазар, аҳ-ҳы-ы?
Қәабзач. Убри алахьыцәгьаҵәҟьа зымдыркәа. Аџьма, ба-аа зҳәо, ани алеишәа «бзиа» хәыҷы, атәыҩақәа еснагь шьҭахьҟа ихоу аџьма! Ушԥасыхәаԥшуа, Хакәыцә, убри акәӡам уҳәашама?!
Қәабзач. Аԥҳал. Уи аԥҳәыс аҵеџьахь аҟнытә аӡыхь кәеикәеиуа иҭтаны, лызқәа иқәргыланы ианаалго амаа ашьҭахьҟа ихоуп, аҵеџь ахь данцо амаа арахь ихоуп.
Хакәыцә. Мап, убрагь иузақәмыршәеит.
Қәабзач. Аа, мап зуҳәо иахьа аҳәсақәа аҵеџьқәа рахь ацара иахьаҟәыҵыз, аԥҳалқәа ракәзар, рыхәҵәышьап кьашӡа иахьықәҵыз акәхап. Уажәы аԥҳәыс аҩны дыштәоу акрант аԥынҵа ааҿалырҵәиаар аҽырҳәа ишәах мацараха еилашуа аҿаанахоит, акыраамҭа ишкәакәоуп, нас ахаз еиԥш иӷрахоит, ԥыҭрак ашьҭахь аҽеилнаргоит, нас иужәыр ҟалоит, ахәшәтәырҭа уазааигәаны унхозар, хлорка рҳәоу-млорка рҳәоу зҩа-хьаак арҭоит. Иабаҟагәышьоу ахьхьахьхьаҳәа ҳкәараҷҷақәа рҟны аӡыхь иааиуаз.
Хакәыцә. Урҭ уажәгьы иааиуеит, аха уара ахьшькра утәоушәа ажәохәтәи аетаж уқәтәоуп, уа аӡыҷҷар хәыҷы зыхәнондаз.
Қәабзач. Нас изакәи, сара исаҳәи шьҭа. Уара усгьы зегь злоу Мазлоу уоуп.
Хакәыцә. Мазлоу-чызлоу иалухи, аха иара узымдырит. Абнахь ианцо аҩныҟа зхы хоу, аҩныҟа ианаауа абнахь зхы хоу ҳтелефонқәа роуп.
Қәабзач. Ыы, уи шԥа уара?!. Ҳтелефонқәа ашьапқәа рыҵаланы, иқәаџқәаџуа наҟ абна илаланы ицоиаауа, иныҟәо иалагама?!
Хакәыцә. Ааи. Уӡырҩла, иаха алашьцараз иҳахьыз уасымҳәои. Ижәны иҟаз џьоукы ҳԥенџьыр ԥҽны ҳаҩны иҩналоит ҳәа иалагеит. Ирҭахыз, иргоз сыздыруам, ҳара есқьынгьы уа ҳаҩноуп, аха акгьы ҩнаны аабом…
Қәабзач. Баша ус ихәмаршәа иҩналозар акәхарын.
Хакәыцә. Аиеи, ус баша ихәмаршәа акәхап, акраабозар егьиуазар ҳәа. Ателефон аақәсхын, аҟаԥыҳәа амилициа аначальник иахь сасит, уажәыҵәҟьа анышә апыпра шәеиҭап ҳәа. И што ты думаешь? Слушаиу Вас ҳәа ҭыԥҳа бжьык хааӡа, дыбландинказар ҟалап уҳәаратәы, атрубка иааҭыҩит.
Қәабзач. Ниаҳ? Ниаҳ!
Хакәыцә. Ааи, ааи, уара умсит, уара иуеиӷьасшьо исымада.
Қәабзач. Шьҭа шьахәуп, аха дыбландинказу, дыбриунетказу телефон бжьыла иабоудыруеи?
Хакәыцә. Ҟоҳ, убри абааҵәҟьа сзеилмыргозар сҩыззӡа баша абри саҟарахозма. Изҳәо барбану анысҳәа, ишәҭахыдаз, сара ахшараиурҭа аиҳаб соуп лҳәеит.
Қәабзач. Уни-аҳ, уабананага, аллаҳ сикәхшааит, уахь аӡәыр узышьҭазма?
Хакәыцә. Исзышьҭа егьиҳәа аф сцырҟьом.
Қәабзач. Нас иҟауҵеи?
Хакәыцә. Иҟасҵахуазеи, бтелефон аномер саҳәа ҳәа слыҳәеит. Уи салҳәеит. Аттаҳәа уи исалҳәаз ацифрақәа нҭасыԥсан сара иахьысҭахыз ачарҳәара амилициаҟны снанагеит.
Қәабзач. Умбои уара, уи ацуфара иуҳәаз иашаҵәҟьазаап, анахь уҳәан – арахь уагеит, арахь –уҳәан, анахь уагеит, ари сара аџьма ҳәа исҳәазгьы убасҵәҟьоуми ишыҟоу, иахьдәықәумҵо ауми иахьцо…
Хакәыцә. Уаагыл. Уаагыл усԥырхагамхан. Аначальник дысҭахуп, абааԥсы, аначальник сҳәан, уи еизарак ахь дыҟоуп рҳәеит, уахынла еизарас иҟоу закәу сыздыруам. Ихаҭыԥуаҩ, абааԥс, ихаҭыԥуаҩ сҳәан, уи чарак ахь дцеит рҳәеит. Адежурни, абааԥс адежурни, сҳәан, уи ипост ҵаҟоуп иахьыҟоу, арахь ихәныргар азин ҳамаӡам рҳәеит. Нас исҳәазеи, лассы еибганы ӡәыр кылсуазар, садрес абри ауп, сара абри соуп, аџьымгьырцәа сыҩны иақәлеит… Абри аҳәара сахьӡеит.
Қәабзач. Нас, нас иҟалеи амилициа ааны иркышоу?!
Хакәыцә. Макьана ирымкӡацт. Анҭ аԥенџьыр ԥҽны иҩналаз арахь ҳара ҳахьынӡеицәажәоз ҳуадақәа зегьы еимдырҟьеит, икарахеит, рнапқәа ҭаԥшша иаасыԥгылт. Иаҳа ижыцәшәа иҟаз руаӡәы… Руаӡәы иҵысҵысуа искыз атрубка лсымижәаан, иацраҳәаз ашашәа лҿижәеит.
Қәабзач. Аҳы, аҳыы мшаԥы зымбаша!
Хакәыцә. Нас шәара шәтуниадцәоуп, уи захьӡу џьаргьы аус шәуӡом ҳәа ауп. Шәыҩны акы ҩнаршәым иҳәеит. «Ҳтуниадцәаӡам, ус уаҳмацәажәан, сареи сыԥшәма ԥҳәыси аус аауеит. Сара 190 мааҭ ауалафахәы аҵәаҟьа еиԥш есымза исзыԥҵәоуп, аналог ахырхаанӡа, сыԥҳәыс дшыԥҳәысугьы даанҿамсӡакәа аус луеит, акыҩба ҳәа 77 мааҭи 51 капеи аԥара ҷаԥшьӡа иаҳзаалгоит, ҳхәыҷқәа алааныҟәаагоит, Àнцәа ишиҳәара ҳаҟоуп, ҳтуниадцәаӡам», – ҳәа сиашьапкит. Ари атрубка ҿазза изкыз иҩыза днаԥшы-ааԥшын, ҳахьааз иара иакәӡам, иҳәан, струбка иикыз схы иладԥыххааланы, ашәала акәымкәа излааз аԥенџьыр инкылшәҭрааны еесс, узцозаргьы уцала.
Қәабзач. Атрубка ԥҽыма?
Хакәыцә. Атрубка аума хьаас иумоу. Уи ԥҽгьы иԥымҽгьы исзыҟанаҵахьоу ҳәа акгьы ыҟаӡам. Хәыҷык сназга-аазгозшәа исымаз схыкәымпыл кылаԥырҽит.
Қәабзач. Угәнаҳа анцәа ирықәиҵааит, хьачхәама арбаӷь иахыҵра аҳа рхымҵааит!..
Хакәыцә. Иҭабуп, сааукәыхшоуп, изымҳәарызгьы дубарын!..
Қәабзач. Амилициа?
Хакәыцә. Уарҭгьы кылхх еиқәибаҵа, еиқәыбџьарха иахьа ашьыжь шаанӡа иааит. Ишәықәлаз ирыхьӡызи рҳәан, исыздырӡом сҳәеит, ирыжәлозеи рҳәан, исыздырӡом сҳәеит, иабанхо рҳәан, исыздырӡом сҳәеит. Еи, убаашәт, акгьы уздырӡомеи, иҟаҳҵагәышьари рҳәеит.
Қәабзач. Ииашами нас дара, рызҵаарақәа иарбанзаалак акы аҭак узыҟамҵаӡеит.
Хакәыцә. Ааи гәышьа. Ухы ашьа ахьшьушәа аабоит, уҭахызар абольницахь уаагап рҳәан, иҭабуп, сан ахәырбӷьыц ақәылҵан, шьҭа ахьаақәа тәоушәа иҟоуп сҳәеит.
Қәабзач. Нас?
Хакәыцә. Насх, ишырымуаз, мчыла хпыҿк-хпыҿк дсыркит, ишгылаз срыцҳашьан исықәныҳәеит, аџьымгьырцәа ирықәшәиит. Урҭ знымзар зны џьара ишԥаҳамԥыхьамшәари усҟан ҳаргьы былды дҳарҳәап, уа иҭаҳарбаап рҳәеит. Урҭ ражәа ҟәандақәа сгәы иаахәан, сылаӷырӡқәагьы маҷк иаахыжжылт…
Қәабзач. Ишьо бы. Ас ажәа хаа аԥсы даргылоит. Аамҭа рымазҭгьы, аҩны иҟоугьы дазыразын, кәтык рзаҳшьуан, инкәбаторскиуп иара, аха ицәгьамызт бзиа ааӡара аман, арии сареи ҳаицахылаԥшны акраҿаҳҵалон, бысҭаԥхакгьы рзаауан.
Хакәыцә. Ирыхәҭан, ирыхәҭан. Аҵабырг ҳҳәозар, уи еиҳаугьы рыхәҭан, ас иӷьаҵәыӷьаҵәуа, иузыҳа-ҵаҳаҵу амилициа рзы акәты лахьынҵацәгьа акәым, уақәтәар ушьапқәа асаара ишьҭамсуа иҟоу абшьтәа замана зырзумшьхрызи!
Хакәыцә. Абри азҵаара аҭак ҟаҵа: раԥхьа адунеи иқәнагалаз арбан, акәты акәу акәтаӷь акәу?
Қәабзач. Ҟаҳ, уиҵәҟьа адырра закәыхи. Акәты ауми, акәты ҟамлакәа акәтаӷь злаҟалои?!.
Хакәыцә. Акәты уҳәеит, уи абаанага?
Қәабзач. Акәтаӷь аҟнытә.
Хакәыцә. Нас суазҵаауеит сара, аԥхьа ицәырҵыз арбану акәты акәу акәтаӷь акәу ҳәа?
Қәабзач. Арбаӷь ауп. Уара уи азҵаара анакәха, уусзуҩцәа ирыҭала, урҭ роуп издыруа, сара усс исымеи. Урҭ роуми изҳәо ауаҩы амаамын дахылҵит ҳәа, убарҭ уразҵаала. Сара ауаҩы дызхылҵзеи ҳәа усазҵаауазар, анцәа дишеит сҳәоит. Мамоу, уи ииашаӡам уҳәозар, аҽада дахылҵит сҳәоит акәымзар амаамын мыршәага дахылҵит ҳәа сызҳәом.
Хакәыцә. Ауаҩы аҽада дахылҵит азы аҭәақьаҳәа аус иуеит. Ус акәымкәа, амаамын дахылҵызар дцәыршәагаха, дҟьыж-мыжуа аҵлақәа дрықәзауан. Уажәы, ухаҵкы сцеит, Аҟәа азнаҵәҟьа амаамын ҭакны ирымоуп, дырхылымҵуа ауаҩы? Суазҵаауеит сара.
Қәабзач. Уи наукала излашьақәурӷәӷәозеи?
Хакәыцә. Аҽадагьы ауаҩы дахылҵуама суазҵаауеит сара?
Қәабзач. Ашьшьыҳәа уа иаанаҳкылап, иаҳа еиӷьуп.
Хакәыцә. Убри уҳәар смаҳаи. Даҽа зҵаарак. Аҟәыд ыҟоуп, абысҭа ыҟаӡам, абысҭа ыҟоуп аҟәыд ыҟаӡам, аҳы иахьыкәу удыруазар?
Қәабзач. Ани аигәышә аԥынҵала аӡы ахьшәашәара гәазҭоз иҩны…
Хакәыцә. Уи дызусҭада?
Қәабзач. Аашьаҩ иоуп, уаҳа дызусҭах. Аҟәыд ааирыхын, аџьықәреи изаамрыхт, аџьықәреи ааирыхын, аҟәыд изаамрыхт.
Хакәыцә. Убригь узымдырит. Гәдоуҭатәи абензин ҭаҭәарҭоуп. Аб-е-е-н-з-и-ин ыҟ-о-о-оп, ал-а-аа-ш-ара ыҟа-а-ӡ-ам, ала-ша-ра ыҟ-оо-уп, абе-е-н-з-ин ыҟа-ӡаа-ам…
Қәабзач. Шьҭа сара зҵаарак усҭоит. Гәык-ԥсыкала бзиа ибаны аӡы здыркыло удыруазар?
Хакәыцә. Аа, уи здыруеит, убриҵәҟьа бзианы издыруеит. Аҟәатәи апиво, аԥсышәала ауараш, ауараш.
Қәабзач. Ииашоуп, уақәшәеит. Аӡы рҳәеит ҳәа иаларыжьӡоит, иаачҳауазеи анаџьалбеит.
Хакәыцә. Аӡы акапла збаны Ҭамшьыгә иӡлагара еиԥш, иззаӡа иаангыло азауад удыруазар?
Қәабзач. Аҟәатәи апипсиколатә зауад.
Хакәыцә. Ииашоуп. Аӡы аларҭәо ианалага, азауад аангылт. Нас уи зыргылаз америкаа рахь адырра ҟаҵаны ауаҩы дааргеит. Уи дааны данцоз, уаҳа шәсыԥхьеит ҳәа сааӡом, азауад анҳаргылоз шәгәышәҽанаҳҵеит, апипсикола аӡы алашәҭәар ҟалаӡом, иара анорма иара иадыруеит ҳәа, аха ижәымуит, иҳәеит.
Қәабзач. Нас, шьҭа уа ахалтура злаҟарҵои?
Хакәыцә. Ахалтура злаҟарҵахуеи, просто недолеваиут, уи – и всио.
Асценаҟны ишьамхы еиқәыршәны, ус змаӡам аӡәы еиԥш ашәшәыҳәа аҭаҭын дахо дтәоуп Қәабзач. Ус шьҭыбжьқәак аганахьала иаҳауеит. Ихы шьҭкәыцәаа уахь дыԥшуеит. Хакәыцә авырвыр еиԥш дхаҵәиаауа, аҭуан даҵаԥшуа ихылԥа ихахьы аҳауаҟны ихаргьежьаауа даақәлоит. Қәабзач ари дихаҵгыланы, илахь инапы адкыланы, уамашәа дбаны ихаҟынтә ишьапаҟынӡа дихәаԥшуеит.
Қәабзач. Бзиала уаабеит, Хакәыцә! Иҟоуҵои уара вальс укәашома. (Хакәыцә дааҭгылоит маҷк, Қәабзач инапы днахәаԥшуеит, аԥсшәа иеиҳәарцы, аха икӡом. Дырҩегьх аҭуан ахь ихы ырнааны дыԥшуеит, илымҳа кыдҵаны дӡырҩуеит. Нас дырҩегьых ахаҵәиара, анапҟьара далагоит, дзеиқәтәом. Қәабзач инапы ҩаҩаӡа ишикыз икуп, мбатәшәа дбаны дихәаԥшуеит. Нас дааҭгылоит.)
Хакәыцә. Бзиала убааит! (Аха инапы имихӡом, ус дкараха, аҟәыҿыҳәа днатәоит. Қәабзачгьы инапы ашьшьыҳәа илоужьны дниҿатәоит.)
Қәабзач. Унапы сырбеишь уара, апульс гәасҭашт.
Хакәыцә. Унаха унапы наҟ! Спульс еиқәшәоуп, асааҭ еиԥш аҷҷаҳәа аус ауеит.
Қәабзач. Иҟалеи, иуҵалеи, бзиароу?! (Хакәыцә уи аҭак ҟамҵаӡакәа дырҩегьых ихьшь халазшәа ихы ырнааны аҩада дыԥшуеит. Нас ихылԥа ааихыхны ихаиргьежьаауеит акырынтә, дагьаццәажәоит).
Хакәыцә. Акәты, акәты, акәты…
Қәабзач. О, уара, мамоу уара…
Хакәыцә. Акәты, акәты, акәты... (Дшаҿыц ихылԥа харгьежьаауа.)
Қәабзач. Хакәыцә, мамоу уара, уҽеиқәк. Акәты дуӡӡа иухаԥраауа иухазар… (Егьи ииҳәац иҳәоит, иҟаиҵац ҟаиҵоит.)
Қәабзач. (иармарахь ала ателефон иқәгылоу атрубка аақәхны номерқәак нҭаԥсаны). Алло, алло, скораиа, скораиа,
алло, алло? Шәыԥсыма шәлеиланҵәа шәцааитеи?!. Алло, алло, шәысзыӡырҩы абааԥсы, иҟалозар, минуҭк. Иҟалеи бҳәоу? Иҟалахи, ҽеи ыҟазар шәара шәахь аҭел сасуазма, садрес анҵа, абааԥсы, ирласны ианҵа Камшьышь иулица аномер… ҳазнеиӡом бҳәоу?! Иҟалахзеи? Хымш раахыс абензин ҳамаӡам бҳәоу? Нас шәеилараа уа шәызтәагәышьеи, шәыҩныҟақәа рахь шәцар ҟәыдки бысҭаки шәынрыдтәалар… (Хакәыцә иахь.) Уаангыл, уара, шьҭа, иуқәшәеи, уанаџьалбеит, амзаатә узаама?
Хакәыцә (дшаҿыц ихылԥа харгьежьаауа). Акәты, акәты, акәты ашьыга ашьапхыц иҵнахуеит ҳәа, еиԥш убахьоу уара?!. (Нас, иҽааиқәикуеит, аха аҩада дӡырҩуеит). Абжьы умаҳаӡои, уара, Қәабзач?!.
Қәабзач. Изакәи зыбжьы саҳауа? (Уигьы аҩада илымҳа кыдҵаны дӡырҩуеит.) Акгьы саҳауам, акәты баҭбаҭуа абра иаҳхагьежьуазар абжьы акәым, ахаҭа ҳамбози, ҳлашәума?
Хакәыцә. Акәты иауеи уара, акәтажә ԥыруа аӡәы ихагьежьаауеит ҳәа заҳахьада? Акәыбры ауп сызҿу сара акәбры. Ани ҵууҳәа зыбжьы зырго агәыр аԥынҵа зҿоу, ушьа улзыцәцәаауа, сшьа сылзыцәцәаауа, убри ауп зыбжьы саҳауа сара.
Қәабзач. Нас акәыбры абжьы уаҳар иҟалои?
Хакәыцә. Абжьы уаҳару?
Қәабзач. Ыы?
Хакәыцә. Акәыбры абжьы уаҳару?
Қәабзач. Ыы!
Хакәыцә. Акгьы.
Қәабзач (абри аамҭазы дырҩегьых атрубка аақәихуеит. Арҭ абензин рымаӡамеи иалазыблааит уи абензин рызымҭо. Наҟ атрубка нықәиҵоит). Нас акгьы ҟамлозар, усҟан акәыбры абжьы узацәшәои?
Хакәыцә. Акәыбры абжьы акәӡам сара сзыцәшәо, исыцҳар ҳәа ауп сзыцәшәо.
Қәабзач (дырҩегьых атрубкахь инапы ндәықәиҵоит, аха иҽааникылоит). Иуцҳар иҟалои?
Хакәыцә. Исыцҳар иҟалои?
Қәабзач. Исыцҳар А.У.И.Џь.У., ҟалоит ауп, уаҳа иҟалахои. (Қәабзач дырҩегьх ателефон ахь инапы дәықәиҵоит, аха даанҿасхуеит).
Қәабзач. Изахьӡи А.У.И.Џь.У., ас ауми ишуҳәаз?
Хакәыцә. Ааи, убасҵәҟьоуп ишысҳәаз. (Ибжьы рдуны) А.У.И.Џь.У., убри иаанаго убри ауп, цқьа улымҳа кыдҵаны уӡырҩла. А – акәбры, У– уцҳар, И – ирласны, Џь – џьаҳаным, У – уцоит! Шьҭа еилукаау?
Қәабзач. Мамоу, Хакәыцә. Абра хәыҷык ухы нықәумҵо, уԥсы ааиҭоукыр, укараха уҟоушәа збоит.
Хакәыцә. Мамоу, мамоу, сааԥсаӡам, даараҵәҟьа сыԥсы шьаны сыҟоуп. Рыцҳарас иҟалаз, уара Қәабзач агазеҭқәа рыԥхьара уахьаҟәыҵыз ауп.
Қәабзач. Урҭ срыԥхьеит, аха сшыҟац сыҟоуп нас сырҟәаҵт, уара уанаҟәымҵӡа уахькылнагаз убоу?..
Хакәыцә. Џьаргьы скылнамгаӡеит, уӡырҩла арахь. Укарандашьи уқьаади неиқәҵаны ианҵала акакала иуасҳәо. И.У.У.М.А., иануҵама?
Қәабзач. Ааи.
Хакәыцә. Абасгьы анҵа. И.Б.Б.А., иануҵама?
Қәабзач. Ааи, ианысҵеит. Хакәыцә, сҳәатәы хаҵа уара, уҩыза соуми, хәыҷык ухы нықәҵа.
Хакәыцә. Арҭ иуасҳәақәаз иаанаго удыруама?.
Қәабзач. Мап, акымзарак сзеилкаауам.
Хакәыцә. Аилымга, сара иуеилсыркаауеит уажәыҵәҟьа. И – иузымдыруа, У – улыцныҟәар, У – унарцә, М – мҩа, А – ааигәахоит. Егьи иуасҳәазгьы. И – ибзымдыруа , Б – бицныҟәар, Б – бынарцә, М – мҩа, А – ааигәахоит. Аԥсшәа цқьа иузеилымкаауазар, иааидкыланы урысшәала иуасҳәап уҭахызар? Ыы, иуасҳәома?
Қәабзач. Уаангыли, уаангыли, саргьы лымҳаҭасқәак сымоуп, аха уҳәан-сҳәанқәаз џьысшьон, агазеҭқәа ирнызма? (Ателефон аақәхны). Алло, алло, скораиа, абензин шәоуны шәҟалозаргьы арахь Камшьышь иулица ҳәа ишәысҭаз адрес ала шәмааин, шьҭа шәаҳҭахӡам. Ишԥа? Даҽа мчыбжьыкгьы абензин ҳауӡом, баша уҽумырааԥсан бҳәоу?
Хакәыцә. Шьҭа еилукаама скораиа шысҭахымыз?
Қәабзач. Акрыздыруоу уара, раԥхьа уҟазшьақәа акалашәа избон. Уажәы аҭел иастәуп анцәеи агәабзиарахьчара аминистри рахь!
Хакәыцә. Избан уара?!
Қәабзач. Скораиа абензин роуаанӡа ауаа чмазаҩымхо иҟарҵарц.
Хакәыцә. Уи ус ҟарҵап, аха иуасҳәап урысбызшәала, ани азҩа чымазара ахьӡ?
Қәабзач. Спит.
Хакәыцә. Спит акәым, аха спид ауп. Аҵыхәтәантәи анбан «д» ауп. Урысшәала еиҿыршәшәаны иара иаанагоит…... Уаҩ дызхәарҭаӡам чмазароуп иара. Жәаха агазеҭ «Известиа» аҟны иаҳәон: . Уи моу, ООН аҟынгьы абри азҵаара цәырганы иалацәажәеит. Убригьы убра агазеҭ ианын.
Қәабзач. О, уара алакә сҳәоит ҳәа уаҿуп, шьҭа иҳаԥсыхәои?
Хакәыцә. Сыздыруам.
Қәабзач. Ани акәыбры узлацәшәо арбану, снапы зхумкуаз арбану?
Хакәыцә. Акры здыруоу, убригь газеҭк аҟны саԥхьахьеит, акәыбры спид ала ичмазаҩны иҟоу ицҳахьазар, уантә ашьа иаанаго згәы бзиоу иланаҵар, ҟалоит ҳәа. Унапы зысымкыз убриоуп. Ауаҩы инапы ԥхаҵәы-ԥхаҵәуа ианыҟоу иукыр, уи ачымазара илсны дыҟазар, убрантәгьы иҿкны ицар ҟалоит ҳәа рҳәоит, ҵабыргны уи агазеҭ аҟны акәым ус ауаа ирҳәоит.
Қәабзач. Нас сара соума зыгәра умгоз?
Хакәыцә. Угәра зга егьиҳәа, даара уԥсы бжьоуп сара иԥсыша.
Қәабзач. Уи каамеҭхеит иазууазеи. Ауаҩы инапы укыр ушәо-урҳауа…
Хакәыцә. Уи мацара акәындаз, уи акәындаз – иҵегь ауаа акы рҳәақәоит…
Қәабзач. Ирҳәои, ранаџьалбеит, ирҳәои, абзиа рҳәааит!
Хакәыцә. Азеиԥш шьышьмақәа шәарҭазаргьы ҟалап ҳәа агәаанагара ыҟоуп.
Қәабзач. Иа уу-уу! Ҳамԥсыр иагьа аабап, егьа ҳаҳап. Нас аҩны ҳаныҟоу бзиоуп, аха џьара ҳанцогьы ҳшьышьмақәа аагыҿҳәаны, ҳҟәаҟәа иадҿаҳәаланы ҳдәықәзаауама.
Хакәыцә. Уи уара ишуҭаху. Уҭахызар ушьышьма уцраҳәаны удәықәыз. Иуҭахызар горшок хәыҷык ҟаҵаны, акы иаалаҳәаны иуҩыҵракыз.
Қәабзач. Иабацәырҵ, анаџьалбеит, абри еиԥш аҿаасҭа, амишәан, ауаа рнапы ҳкыр ҳшәо, адәахь цара ҳацәшәо, аҳәсақәа ҳрыхәаԥшыр ҳшәо, дара ҳара иҳахәаԥшыр ишәо, изакәытә аамҭахеи ҳазҭагылаз. Иабацәырҵ иара?
Хакәыцә. Уигьы уасымҳәои, акыр иухәарҭазар. Америка ауп иахьцәырҵ. Уатәи аҵарауаа алабараториаҟны идриит.
Қәабзач. Идриит шԥыкәу?
Хакәыцә. Ишԥыкәху, аԥҳәыс ахшара данлоуа еиԥш алабараториаҟны акы хәышәла еиҵаҵо-еиҵаҵоу мацара ацәа атәымкәа, амгәа абранӡа иааиуа, иҟарҵеит, нас ахшара аиуит, спид нахьӡыртәит. Уажәы иахьабалак адунеи аконтинентқәа рҟны ауаа ирылагьежьаауа, ршьапы иқәҟьо ирылоуп, иԥсцәаҳаха.
Қәабзач. Нас ауаҩы дызгашаз иара ихала…
Хакәыцә. Ара санааиуаз исҳәоз закәи. Акәты ашьыга ашьапхыц иҵнахуеит ҳәа. Уара акәты батбатуа ара иухагьежьуазар, иҳамбакәа ҳлашәума уҳәеит, нас ари ауаҩ ихы еилаԥсаӡазаап уҳәан скораиа уаԥхьеит, иаргьы ашацаҳәа иааузкылҟьеит, аха…
Қәабзач. Ҳы, ҳы, алакә, арыцҳара. Нас аӡәыр игахьоу уи аԥсцәаҳа ҿыц – спид?
Хакәыцә. Уара агазеҭқәа урыԥхьала, џьым, агазеҭқәа. Иара амри ахьдырииз раԥхьа Америка рнырҵәара иаламгеи. Миллионки 399-ҩык наҟ ихәыҵарҵахьеит.
Қәабзач. Уаҳа иабанеихьоу?
Хакәыцә. Имнеикәа, Иапониа, Италиа, Франциа, Германиа…
Қәабзач. Германиа уҳәоу, иарбан Германиоу? Ҳара ҳтәы Германиоу? Инахьхьи акәу?
Хакәыцә. Ҳара ҳтәы усс иамеи, џьушьҭ, нахьхьи Германиа ауп сызҿу.
Қәабзач. Ҳара ҳашҟа ахабар ыҟаӡам макьана, ыы?
Хакәыцә. Ишԥаҟам, иҟоуп. Убригьы агазеҭ ианын, имаӡаӡам, иахьа аԥасақәа реиԥш, хәыҭхәыҭла ауаа цәажәаӡом. Москва иҟоуп хәышәтәырҭак, иара амыжда иазкны ателефон аномергьы агазеҭ ианын уажәы исгәалашәом. Убри ачымзара бааԥс илсу, илсыму еилызкаар зҭаху убри ателефон дасны ашәҟәы иҽанирҵоит, ихьӡи-ижәлеи мҳәаӡакәа иаҳҳәап 10-ҩык, 15-ҩык анылахьан иара 16-ҩык абри аномери даннеишеи иарҳәоит, ишьа гәарҭоит, ибзиазар ишьҭахь ишьапы анҟьо аҩныҟа дцоит, ибзиамзар – иара СПИД мыжда дагаанӡа адабла исны дагозар акәхап.
Қәабзач. Спид уагагьы адабла уагагьы мҩакоуми иҟоу? Ҳара ҳтәылаҿы аӡәыр ихьхьоума, дагахьоума уи ачымазара?
Хакәыцә. Аӡәызаҵәык дцәырҵзаарын, хәаԥсаџьк, цқьа данеилыркаа. Техас аштат аҟынтә даазап, ишьҭахь инкыласны дахьааз дрышьҭит.
Қәабзач. Анцәа иџьшьоуп ҳара ҳахь макьана иахьыҟам. Аха Лӡаа инеиз, Мзаа инеит рҳәоит.
Хакәыцә. Уи бзиоуп, аха уара иуԥсыхәои?
Қәабзач. Ыы, сара изуеи?
Хакәыцә. Иууеи, иууа узымдыруеи. Анцәа иџьшьоуп с-Авчарка лабраа рышҟа дыҟоуп, даанӡа ани с-бриунетка длазга-ҩазгалап зҳәалоз уара уакәӡами? Данааугоз давчаркаӡамызт, асыс мҟаа даҩызоуп ҳәа улхыҽхәон, уажәы, аҿар анузылааӡа, давчаркахеит, ыы?!
Қәабзач. Слымҳаџадра, аԥхӡы фҩы лхышәшәо, егьарааны дубаргьы аӡәӡәара-аҳәҳәара даҿуп, сгәы лыхшәаны сыԥсуеит. Ани с-блондинка афранцыз духь фҩы лхышәшәо дсывартәаны Мысра аҟәара санавоу ауп џьанаҭ саныҟоу, ҳәа
зҳәаз уара уакәӡами? Данааугоз сылақәа ҿаҳәаны, шәҩык аҳәса дрылоуҵаргьы агәылшәҭ фҩы лыхкааны даарылсхуан, уҳәон, усҟан ллымҳақәагьы џадраӡамызт. Уажәы гәарҭак ахьыбҿар анузылааӡа…
Хакәыцә. Шьшь… сс-сс... Абна алымҳа амоуп ирдыруа зегь рҳәо џьушьома. Аҩсҭаа иоуп издыруа зегь зҳәо, уи азоуп дызҩысҭаахагьы. Абна алымҳа амоуп, абна. (Икьатеиах ԥҵәо, даара акыраамҭа дынхышәҭ-аахышәҭуа дыччоит.)
Қәабзач. Уԥызжәои уара? Абна алымҳа амоуп ҳәа уаауеит.
Хакәыцә. Убри ажәаԥҟагьы умаҳаӡаци уара, усгьы агазеҭқәа урыԥхьом, аха ажәлар ражәаԥҟақәагьы узымдырӡои?
Қәабзач. Уи акәым, уара сара исҳәо, абна алымҳа амоуп ҳәа рҳәо саҳахьеит, абри сҷапан анынахшәа инаркны. Аха уареи сареи ҳахьтәоу умбаӡои, ҳахзаҟә-хзаҟәӡа асцена агәы ҳақәтәоуп, ажәлар хышхыҵәаны ана итәаны иаҳзыӡырҩуа.
Хакәыцә (ажәлар рахь акыраамҭа дыԥшуа, дыԥшуа дтәан, нас). Ажәлар ҟәышуп, ара гаӡабызшәақәак, лафқәак ҳҳәеит ҳәа урҭ наганы ҳаҳәсақәа ишԥарарҳәо. Шәарҭ ижәдыруама (àуаа рахь) «Џандреи», «Авчаркеи». Ҿырҭӡом, урҭ ирыздырӡом, акы, умшәан!
Қәабзач. Нас ҳзаҟәымҵуаз уара убри ҳара?.. Ала ажәцәеимаа аӷьычра иашьцылаз узаҟәыхуазар…
Хакәыцә. Ааи, ҳаҟәыҵроуп Қәабзач. Макьана уԥҳәыси уареи сыԥҳәыси сареи амра хааӡа иҳақәыԥхо ҳаҟазарц ҳҭахызар ҳаҟәыҵроуп.
Қәабзач. Иҟаҳҵои, нас?!
Хакәыцә. Уажә ааигәа апоет Андреи Вознесенски алитературатә газеҭ адаҟьаҿ «Зелионаиа обиазиана» аҟны ииҳәаз ҟаҳҵароуп.
Қәабзач. Уи арбахын?
Хакәыцә. «Переходите на семеины подриад», – имҳәеи. Уаргьы увчарка уаалыдтәалоит, саргьы – слымҳаџадра.
Қәабзач. Ҳара ҳтәы бзиоуп, шьҭа ҳахшара егьи ҳацәгьаӡам, ҳҽыҳахьчап, аха аҿар?
Хакәыцә. Аҿар ари иаҳҳәо рмаҳауеи, рхы рҭахызар, икәаԥӡа аҳәсақәа ааганы убра ирыдтәалазааит. Акаҳԥы дкаҳԥуп дахьугалакгьы, спид улымҭаргьы, даҽа ҳамҭак ухьынлырҳалоит, зегь дара роуп. Убасоуп, аҿар рыҽгәарҭааит.
Қәабзач. Ааигәа сгәыла Алиас иҷкәын ԥҳәыс дааигон. Аҭацаагацәа аннеи, аҭаца хәыҷы мап лкызаап. Сызго спид злаимыхьуа асправка ааигааит лҳәазаап. Иаргьы даақәгьыжьаан ларгьы спид злалмыхьуала асправка аалгааит иҳәазаап. Уажәы аҩыџьагьы шәаны ахәышәтәырҭахь изцом, ирарҳәо иалырдырааи. Рчара уа илеиқәыхьшәашәа ицеит, ус иаауеит.
Убри аамҭазы ҩыџьа аԥсшьацәа рыбжа хтны, рымпахььшьқәа рыбӷа иқәҵа арҭ иаарывагылоит.
Қәабзач. Уа бзиала шәаабеит, ҳасасцәа ҿыцқәа!
Инарыдгыланы маӡала еибадыруеит, ԥыҭк еидхалоит. Инеидыҵуеит.
Маркиза, исҳәаз баҳаит, асааҭ ровно 9 рзы ибасҳәаз аԥса амҵан.
Маркиза. Исаҳаит, Костиа (лҽырқьынцыцны), исаҳаит, ровно 9, Костиа.
Хакәыцә. Жанна, ровно 8 ани иахьбасҳәаз.
Жанна. Исаҳаит, Хасик, ровно 8.
Хакәыцәи Қәабзачи акыраамҭа еиҿаԥшуа итәан.
Хакәыцә. Спид, спид, спид…
Асценаҟны дтәоуп Қәабзач, агазеҭ даԥхьоит. Уажәы-уажәы дзыԥхьо агазеҭ ааиҩырҿаны икны ишьамхы ана иқәикшоит, ара иқәикшоит, амҵқәа иршәоит. Дааиуеит Хакәыцә, аԥсшәақәа анаарҳәалак илатәоит
Хакәыцә. Изакәи уара, Қәабзач, уҩны амҵқәа ҳархырҩны ҳкаҳауеит?.. (Уигьы аԥырҳәа инапы дәықәиҵоит, нас днаныԥшылоит, изку-изымку гәеиҭарц.)
Қәабзач. Шәара шәыҩны мҵы ыҟаӡами?
Хакәыцә. Мамоу.
Қәабзач. Акрахьыҟоу ауп амҵгьы ахьнеиуа.
Хакәыцә. Мамоу.
Қәабзач. Мамоу закәи?
Хакәыцә. Ачеиџьыка змам, акаҷбеицәа рыҟноуп амҵ ахьгәамҵуа.
Қәабзач. Усацәҳауеит, ыы?
Хакәыцә. Мамоу, сызуацәҳауеи, аиашоуп исҳәо.
Қәабзач. Уи шԥеилкаатәу?
Хакәыцә. Амҵ ахьыҟам ыҟаӡам. Ҳара ҳҟныгьы иҟоуп шаҟа уҭаху. Амҵгьы ақәнага иақәуршәар иуԥырхагаӡам.
Қәабзач. Уи шԥа? Амҵ закәытә қәнагои изқәыршәатәу, иузшьуазар ишьтәуп, инырҵәатәуп акәымзар.
Хакәыцә. Аа, умбои ушцәажәо. Уаангыли, уаангыли, умыццакын, сҿы хьжәаны умцәажәалан. Иузнырҵәоу нас дара урҭ амҵқәа зегьы?
Қәабзач. Ҳаи џьушьҭ, узыхәои, аныхшҵә, убас ирацәоуп. Адау ихы хуҵәар быжьхык ихагылоит ҳәа алакәқәа рҟны акы рҳәоит еиԥш, акы ушьыцыԥхьаӡа жәаба-жәохә цәырҵуеит, џьаҳаным рҭыԥхааит…
Хакәыцә. Уаангыл, уаангыл, ус урықәымшәиин, аҩсҭаа душәиир, ԥа диоуеит рҳәоит. Ҳара аҩны ишыҟаҳҵо уасҳәап. Шьыжьхьа ҳәа акрыфара ҳтәаанӡа аҩны иҟоу ҳамҵқәа зегьы даарыԥхьаны, иааизганы ибақьа-бақьаӡа акрырҿаҵаны, ахышәқәа аартны наҟ иноулыжьуеит. Ашьыбжьон – ус, ахәылԥаз – ус. Даргьы ҳԥырхагам, ҳарҭгьы ҳарԥырхагам. Раамҭа рдыруеит, иааиуеит, акы инацҳаны ицоит. Қәнагала узызныҟәаз қәнагала иузныҟәоит.
Қәабзач. Амшын аҟны сцаны алыхәда азна аӡы аазгаанӡа анцәа уимшьааит. Аҳәынаԥқәа шәымоу?
Хакәыцә. Ҳара иҳамоуп, аха ҳгәыла Дауҭ имаӡам.
Қәабзач. Шәара шәҳәынаԥқәа Дауҭ иҟынӡа изымнеиӡеи, ршьамхқәа кәадахама?
Хакәыцә. Мап. Зынӡак Дауҭ имԥан иҟьалангьы ҳәынаԥык ықәлом, баша иҟоишь абра ҳәа инеингьы икылԥшуам.
Қәабзач. Ҟаҵашьас иеиҭеи?
Хакәыцә. Аа, уи даара дуаҩы гызмалуп. Адунеи аҟны амедицина мчы амаӡам аҳәынаԥ аҿаԥхьа. Аҳәынаԥшьыга? Убригьы башоуп. Аҳәынаԥшьыга афт, аҩнуҵҟа ибылуа ианалагалак...
Қәабзач. ...ибылуа ианалагалак...
Хакәыцә. ...аӡы амԥшаар ауӡом. Уи анажәлак, иккаӡа иааилагоит.
Қәабзач. ...уи анажәлак иккаӡа иааилгоит...
Хакәыцә. Ауаҩы аҳәынаԥшьыга ифар...
Қәабзач. Ҟоҳ, ҳаӷоу иифаша!..
Хакәыцә. ...аӡәы иакәым, шәҩык ахәшәтәыҩцәа ихагылазаргьы аҟаԥыҳәа даахәнаҵәоит. Умбои, амедицина аҵкьыс аҳәынаԥ ӷәӷәоуп, аха Дауҭ урҭ аҳәынаԥқәа раҵкьыс даиааит, еиҭасҳәахуеит, машәыршәагьы иааигәара ҳәынаԥык неиуам иахьа.
Қәабзач. Исаҳәи уара, Хакәыцә, исаҳәи абааԥс маанас ирыҵеигалаз, урҭ ҳакны ҳаргоит, џьара хәарҭак ҳауазаргьы ҳамбари.
Хакәыцә. Амала, иара хәыҷык агәаӷьра цәгьоуп. Сара исзымгәаӷьт, ҳаргьы аҳәынаԥқәеи ҳареи ҳаилысуеит, аха. Аҩны иҟоугьы иласҳәан, Дауҭ иҟаиҵаз ҟаҳҵап ҳәа, лԥышә азымцеит.
Қәабзач. Сара изгәаӷьуеит, исаҳәа, абааԥс Дауҭ иҟаиҵаз, ҳацәа ыҟам, ҳтәа ыҟам, ҳакны ҳарфоит урҭ адунеи ианыӡааша, уаҩ дызмыхәаз аҳәынаԥқәа.
Хакәыцә. Кац дызмыхәаз Уазбақь ахаҵа!..
Қәабзач. Аҳәынаԥқәа змыхәаз Дауҭ ахаҵа уҳәазма?
Хакәыцә. Ааи. Уӡырҩла нас. Цқьа улымҳа кыдҵаӡаны уӡырҩла, иузыгәаӷьуазар, иара ишыҟаиҵаз уасҳәоит, нас уара ишәа-иза, икапан, анализ азу, ишуҭаху уазныҟәа.
Қәабзач. Сукәмыхшои, абааԥсы. Амала, анҭ амҵқәа рзы исоуҳәаз еиԥшымзааит.
Хакәыцә. Иауеи, џьбеит, амҵқәа ирылаҳхи, иара ишааҟаиҵаҵәҟьаз иуасҳәоит, иузыгәаӷьуазар.
Қәабзач. Агәаӷьра сымоуп сара. Уахь азы акы усыцәшәо сыҟаӡам.
Хакәыцә. Абри ауаа зегьы аҳәынаԥ шырчычо еиԥш, Дауҭгьы аҳәынаԥ ичычеит. Аӡлагара шылаго еиԥш акәын ица иҭаз аџьықәреи аӷу-аӷу ҳәа ишрылагоз.
Қәабзач. Еицаадрыхызшәа.
Хакәыцә. Аиеи, аԥхӡы рҿашы аҽаҩра ду еицҭарымгалеи, уажәы еицырфоит. Есымша калаҭхыла аԥшхәынҵә ҟәашӡа иҭҳәаны иканажьуан. Насгьы иара абна ацәхыԥ дазааигәамзи, уахь илаз аҳәынаԥқәа зегьы уааҳәа уны Дауҭ ицахьы иаауан. Ҽынла ица иҭеибагәаны акрырфон, уахынла уантә аџьықәреи лапаҟьақәа ҭыганы ирҳәазҳәазо иара дахьиоз иҩны аҭуан аҟны ихәныганы, ӷәырӷәыр ҳәа иқәырҳәазо, аҳәаҿарақәа реиԥш еибарҿыҿуа иқәын. Ирфон, иржәуан,қьафуран.
Қәабзач. Анцәа ишәиуеит акәымзар, уа абна ааигәазҭгьы, иахан иганы ирфалар иауази?
Хакәыцә. Цасҳәа Дауҭ дҳарцәом ҳәа ауми изҿу. Арахь иара итәгьы рфоит, ҭынчмҩагьы ирҭом. Иара даалаган акы икит, акы ишьит, акы ицәцеит, акы ихәит, аха узыхәои.
Қәабзач. Узыхәои, ааи, урҭ хәарҭаԥшь рымаӡам. Аламыс захьӡу анапхыс аҟарагьы рымам, зынӡак ирцәыӡны иҟоуп.
Хакәыцә. Уӡырҩла. Дауҭ игәы аҵанӡа инеит, ацигар бӷьыц еиԥш иҵаӷахеит. Аҳәынаԥ лахьыцәгьа аҵкыс сышԥазымиааи ҳәа цәгьа дгәырҩеит. Длатәан нас ахәыцра далагеит. Егьихәыцит. Иааигәара ҳәынаԥ мнеиуа аҟаҵара. Ус иагьымариамызт иара.
Қәабзач. Нас, нас, абааԥсы исаҳәи, смыргәаҟкәа.
Хакәыцә. Иуасымҳәои. Даалаган… Аџыш х-ҟәаз бзиа иубоу уара Қәабзач?
Қәабзач. Аџыш ара усс иамои уара, Хакәцә? Ирласны исаҳәи уара ламыс умазар.
Хакәыцә. Мамоу, абри сызҵаара аҭак ҟаумҵакәа иуасҳәаӡом.
Қәабзач. Аиеи нас, уи уажәы уа иахьаҭаху сыздыруам, аха…
Хакәыцә. Иаҭахуп, иаҭахуп.
Қәабзач. Аџыш анакәха, ажәытә сан убас џышк ҳәа аалрыхуан, ашәпара сҭаҷкәым закәыхи, абри схыкәымпылшәа исхагылоу иаҟаран. Иааиҟәуршәшәар, ацырақәа хьанҭыџь-хьанҭыџьӡа. Уи ацырақәа аки уажәтәи ҿышхыки еиҩысуан.
Хакәыцә. Во-от. Убри ухыкәымпыл иухагылоу иаҟароу аџыш ҽаҩра ду уауеит Дауҭ иигәаӷьыз узыгәаӷьыр.
Қәабзач. Изгәаӷьуеит сымҳәеи, уанаџьалбеит, изгәаӷьуеит. Аҳәынаԥқәагьы сааигәара имааиуа аџыш ҽаҩра дугьы соуа, ишԥасымгәаӷьуеи. Иаҭахи, анаџьалбеит, убри азыҳәа?
Хакәыцә. Аҳәынаԥкыга аиаҳәа хәыҷы еиԥшны асеҭка акәыршаны исымоуп, какан цырак наҿаҵаны исклоит абри ҳацгәы ду иаҟароу аҳәынаԥқәа, аха уи мызкала акы. Дара шықәсык ала жәаҩантә жәаҩа-жәаҩа дриуеит рҳәоит, аҟәақҳәа иԥжәааит. Ҳарҿынҵәаауа ҳрышьҭазар ас иӷьацарымызт, еиҭауасҳәахуеит, акы ауп иуҭаху, ҳәынаԥы заҵәык. Абас ауп Дауҭ ишыҟаиҵо, ани дтәаны цқьа данхәыц. Аџыш шәпа уҭахыми?
Қәабзач. Ааи, ҳәа уасҳәеит уара, ааи, шьҭа аҽада уқәсмырҟаауазар.
Хакәыцә. Даалаган ҳәынаԥ дук рҿыжуа икит. Икит аха адунеи аԥаҵақәа аҿабаба, ажәытә ҳапап Калаҭ рыцҳа дааианӡа имнеиааит. Аблақәа цамцамуа икылцаны, аҟаԥцә кылышьшь. Аџыш шәпа ухыкәымпыл иаҟараны иуҭахыми, Қәабзач?..
Қәабзач (акыр аамҭа дгәамҵхамҵуа, днапҟьа-шьапҟьоит). Иҳәа, уара, иҳәа, амца агәақьҳәа иахысааит!..
Хакәыцә. Дауҭ иҳәынаԥ агаз ҩақәҭәаны иҩоуижьит. Аҳәынаԥ абырбырҳәа амцабз ақәҵәашаны ишиашаз изышьцылаз аца ихәнеит, уа иааҭагьежьын амца ҩацраҵаны ананыра иҩналт, уантә аказармахь, уантә, почиотныи круг ҟаҵаны, последни раунд ҳәа, Дауҭ иҩны иҩналеит. Сааҭк ашьҭахь кьоу зҳәара ҳәынаԥык ыҟамкәа даарылгеит, аццышә еиқәаҵәаӡа, ижәпаӡа, итатаӡа, иԥхаӡа иахьабалак ишьҭан. «Ҟеҳ, схыбрақәагьы срылгеит, аха зато ҳәынаԥы шьаҭара ыҟаӡамкәа инсырҵәеит!» – иҳәеит, Дауҭ иус ду ҟаҵаны данаалага.
Қәабзач. Нас убри аума сара исабжьуго?
Хакәыцә. Ашықәсан ихыбрақәа рҭыԥ аҟны аџыш леиҵан, иԥжәеит, Дауҭ ихы иаҟарахеит иџышхқәа. Иҽаҩра ыҵҳәаны иахьеиқәыжьыз амҩасцәа еизҵаауан аарыхшьас еиҭази ҳәа. Дауҭ иреиҳәон ҳәынаԥы заҵәык ауп иаҭаху уи азы ҳәа. Қәабзач, аџыш хышәпа уҭаху?..
Қәабзач. Уаазцеи уара иахьа абра?!. Амҵқәеи аҳәынаԥқәеи рлахьынҵа уӡбарц уаама?
Хакәыцә. Иахьа сабшоуп. Аҩны иҟоуи сареи аамҭа ҳаман азыҳәан сааит. Ҳазхара ҳанеицәҳа, зҵаарақәак сыманы уара уахь сааит.
Хакәыцә. Иааҟәымҵӡакәа ақәа леиуеит, амш еилгап угәахәуоу?
Қәабзач. Иабатәи зҵаарақәоу уара абзиахә исзааугаз? Уи ԥсабаратә зҵаароуп. Амш шеилгарыз, уара уеилгондаз. Уи аԥҭақәа роуп изхароу, урҭ шаахыҵлак еиԥшҵәҟьа амра каххаа иԥхоит. Ажәҩан цқьаны, амра каххаа ианԥхо ақәа леиӡом. Ақәа анымлеиуа убааӡаӡом. Уаҳа зҵаара умоума, адунеи аполитика аганахь ала.
Хакәыцә. Иааҟәымҵӡакәа ақәа леиуеит, амш еилгап угәахәуоу?
Хакәыцә. Ааи. Ишԥа сымам. Аибашьра ҟалап угәахәуоу?
Қәабзач. Иаламгар иҟалаӡом. 1945 шықәсазы аибашьра ианаалга аҽны инаркны аибашьра ҟалоит ҳәа аҳәара иаҿуп. Убас мацара иагьцалоит, аԥсра зҭаху ҳәа уаҩ дыҟаӡам.
Хакәыцә. Нас убас есқьынгь убри изалацәажәои?
Қәабзач. Бгеи бгеи еибаршәоит. Шьҭа сара азҵаара сымоуп, уара аҭак ҟаҵа.
Хакәыцә. Аҳы?!.
Қәабзач. Уԥҳәыси уареи еимашәкзеи, шәзеицәҳауазеи иахьа?
Хакәыцә. Иахьа амацара акәындаз сукәмыхшози, ҳааибагеижьҭеи абар шьҭа ҩажәа шықәса ҵуеит, урҭ рахьтә зежә шықәсеи жәеиза мзи еицәҳароуп, еиҿашроуп ҳазҿу.
Қәабзач. Молодецраа, астаж бзианы ишәымазаапи…
Хакәыцә. Ҳацәгьам, мамоу, уи азы ҳашшуа ҳаҟам. Шәара шәышԥаҟоу?
Қәабзач. Стажла шәара шәеиҳауп. Ҳара ҳаибагеижьҭеи жәаа шықәса ҵуеит. Урҭ рахьтә жәибжь шықәсеи фымзи ҩажәеихԥа мши ҵуеит ҳаицәҳауеижьҭеи.
Хакәыцә. Аа, уи бзиоуп.
Қәабзач. Бзиарас иалеи?
Хакәыцә. Гәҿыӷьра уоуӡом. Ухы саӡ аналам уаха шаанӡа уҭаҳәахаа уцәазаауеит, уи зыԥсои?
Қәабзач. Ааи, гәышьа, уи бзиара алазар иҳамагәышьоуп меигӡарахда, иаҳцәызгода... Аԥҳәыс ма лхаҵа дицәшәозароуп, ма пату иқәылҵозароуп.
Хакәыцә. Ахаҵа ма иԥҳәыс длыцәшәозароуп, ма пату лықәиҵозароуп.
Қәабзач. Сара милаҭк здыруеит аԥшәма аҵәца шику иԥҳәыс дааҩнашылар, иаҵәца аку ҳәа илеимпыҵууааны иахьылышьҭасуа акараҳәа иҟәыбаса илкаԥсоит, ҩума, ршума иҭаз иԥсгьы иԥсынҵрагьы аманы адашьма иқәкьаса аҿынанахоит.
Хакәыцә. Ҳаи, аԥсуаа убас рыҳәсақәа ирыцәшәондаз џьоукы-џьоукы.
Қәабзач. Абзиа умҳәо, абааԥсы, Хакәыцә, акы, ҩба, хԥа удыруоу?..
Хакәыцә. Инеиҳангьы издыруеит.
Қәабзач. Уӡырҩла. Ирҳәоит, ажәытәан зны инхонинҵуан уамашәа иубаша ҭаацәарак. Иааркьаҿны иуасҳәоит уи исаҳаз ажәабжь ссир, ажәа уасыршьуам.
Хакәыцә. Даваи, даваи, аԥаса исоуҳәақәаз ракәымкәа уаҩы ихәарҭоу акакәзар – сӡырҩуеит.
Қәабзач. Даара уаҩы ихәарҭоуп. Уахак абра итәаны хаир зҵоу ак раҳҳәо џьышьа иаҳзыӡырҩуагьы ирԥырхагамзар ҳәа сыҟоуп уажәы исҳәо.
Хакәыцә. Нас, нас сумыргәаҟын абааԥс.
Қәабзач. Ыы, узыргәаҟуазеи, аҩныҟа акәзар угәы ҭынчуп шәызхара шәеицәҳахьазар…
Хакәыцә. Уи ашьыжьтәи ауми, ашьыбжьонтәигьы сҽахьысыгӡароуп.
Қәабзач. Уи ушахьӡарыз. Убри хаҵеи ԥҳәыси ртәоуп сызлацәажәаргьы исҭаху, исаҳаз ауп иуасҳәо. Уи аҭаацәара аԥшәма абас ԥшьынҩажәаҟа шықәса дырҭысхьан, иԥшәмаԥҳәысгьы шықәсыла иааигәара дыҟан. Рхылҵ-рԥылҵ уҳәа анцәа ишиҳәара иҟан. Агәыла-азла дарбанзаалак аӡәы имаҳаит абарҭ ааибаргәамҵны жәа хәахәак еибырҳәо. Акәатакәатаҳәа лыԥшәма имаҵ луан, иаргьы пату лықәиҵон.
Хакәыцә. Уажәы изхуҳәаауа хаҵеи ԥҳәыси ма еицәшәозароуп, ма пату рықәибаҵозароуп ҳәа иаҳҳәаз ауп.
Қәабзач. Аиеи. Уӡырҩла урҭ ҟыҟҿыҟда реицынхара шыҟалаз. Ауаа неины иразҵаауа, иалагеит абри мзызс иаҵоузеи ҳәа. Ус зны Мачагәа ҳәа аӡәы зыԥҳәыс згәы кыдылххьаз аӡәы иакәхап, днеит ари аҭаҳмада иҟны. Лара улазҵаар иуалҳәап, дад, иҳәеит иара. Мачагәа даақәгьежьын аԥшәма ԥҳәыс длазҵааит ҟаҵашьас иашәҭеи абырсҟатәи шықәса ухахьы уџьымшь ыҟоуп ҳәа еибымҳәаӡакәа… ҳәа.
Хакәыцә. Уи ауми уара, иаарычҳазеи, ранаџьалбеит.
Қәабзач. Лара ус лҳәазаап. Ҽыла аҭацаагара аныҟаз аамҭазы акәын. Сыҩҽыжәырҵан аҭацаагацәа ҩасывагыланы чоу ҳәаны агәарԥ ҳанҭыҵуан еиԥш, сзықәтәаз аҽы акы иахҟьашама егьима сеидру, ишьацәхныслеит. Сызгоз аԥшәма шәаангылишь зегьы иҳәан, иааирӡырҩит. Иҽы дзықәтәаз дылҽыжәԥан, дааин сҽы аӷәра аанкыланы иаархыџхыџны днаҿаԥшит. Аҭацаагацәа зегьы гылан дџьашьо изыԥшуп.
Хакәыцә. Ыы, иаанагои, уи?
Қәабзач. Иуасымҳәои иаанаго. Акыраамҭа даҿаԥшуан Аҽы аблақәа ҟәбарӡа алацәақәа хтуа, ихҩо, иара иҟнытә иаҭахыз азеилымкаауа иԥшын.
Хакәыцә. Еилнакаагәышьои, аҳаиуан, ҳаиуануп...
Қәабзач. Убри аилымкаара, аҳаиуанра иамаз ауми иагьзықәӡуа.
Хакәыцә. Ыы, уара, иҟалеи?
Қәабзач. Иуасымҳәои, уажәы, иуасҳәоит. Ус дшаҿаԥшуаз мацара ибжьы ааҭганы акы иҳәеит, иагьаауижьит аӷәра.
Мҩабжан ҳшааихуаз акәымкәа еиҭашьацәхныслеит сзықәтәаз аҽы, лҳәеит. Аԥшәма дырҩегьых аԥаса ишыҟаиҵаз еиԥш, дазныҟәеит, ҩба ҳәагьы нациҵеит.
Хакәыцә. Ҳабакылнаго уара ари акы, ҩба ҳәа ҳдәықәзаауама?..
Қәабзач. Аки ҩбеи ируеи, хԥагьы ҟалоит уажәы. Радеда ҳәо срыманы агәарԥ ианааҭала лҳәеит, еиҭашьацәхныслеит сҽы мыжда.
Хакәыцә. Еиҭаху уара, аҽқәышь иагааит, иабози.
Қәабзач. Аԥшәма ишыҟаиҵац, уи уажәы дхәарҽхьеит, ԥшьынҩажәа дырҭысхьеит, усҟан аихамц даҩызан, дылҽыжәԥан, сҽышькыл кны слалбааганы аҽы аӷәра аанкыланы, даҿаԥшуа, «Хԥа!..» – иҳәан, аҵықьҳәа иаагәыдҵаны ишьны агәараҳәа илеиқәижьит.
Хакәыцә. Убасҵәҟьоу, уара, иамеикзи, ианаџьалбеит, аҳаиуан, ишьацәхыслап егьип?!.
Қәабзач. Уаангыл, Хакәыцә, умыццаклан, иццакыз ихьыз умаҳахьеи, иахькылиго умбари. Ус ачара аауит, ҳаимгеимысит, иҵызар ҟалап абас мызкы аҟара, уахык дахьынҭыҵыз, ӷәӷәала иқьаф ҟаҵаны дааит. Ажәжәаҳәа иҽааилихын, дахьаақәшәаз имаҭәақәа нықәыжь-аақәыжьны аиарҭахь деихеит. «Амаҭәақәа хазы ҭыԥк рымазароуп, ас иахьабалак икарыжьуама сҳәеит сара,» лҳәоит. Абарҵаҟны днеины марканеиқәала днықәтәахьаны еиԥш ауп ари шыҟалаз. Ашырҳәа дҩаҵҟьан, дааиуа-дааиуа даасҿагылт, акыр аамҭа ус дысҿаԥшуа уа дадырсызшәа дымқәацаӡо дгылан. «Убас акы!» – иҳәан, днеин ииарҭа дыҩхәыҵаланы диеит.
Хакәыцә. Диашами нас лара, иахьабалакь умаҭәақәа еилыжәжәа икаужьыр, аҭаацәа зегьы ус ҟарҵо иалагар, аҩны зеиԥшрахои?
Қәабзач. Уара уи абжьааԥны ус ҟаиҵоз џьушьо, ижәны дыҟан ҳамҳәеи. Дааиԥеиԥшыр ҟамлози.
Хакәыцә. Шьыри, абыржәы саргьы хәыҷык ыжәны сыҟандаз…
Қәабзач. Ажәха умоуааит! ԥыҭк аамҭа бжьысит, ҳшааи-шааиуаз акәымкәа ҽнак иара дыҟаӡамкәа ҳгәылак акәадыр
ауаара исҭеит. Ус аԥшәмагьы аҽы кны иманы дааин аанда инадҿаҳәаланы нас арыцқьара далагеит, абар уажәы саргьы сааҳәыцымыцит, саиқәҟьашеит, аха иҟасҵои, џьара царҭак иоузаап…
Хакәыцә. Ууу, абар уажәы апапнҵҟәырра ахьыҟало!..
Қәабзач. Аа, иҟамлои. Акәадыр аазгоит ҳәа уи аҭыԥ аҟны даннеи, иубар иаахә. Уи ҳгәыла дааин исҭеит, лҳәеит. Уаҵәы дааиуазар аҽы ауаара иҭ, саргьы ҳгәылаԥҳәыск ҳгәарԥ дҭалозар, ауаара лысҭоит иҳәеит. Акы иҳәан, ак сҳәеит, акы иҳәан, даҽак сҳәеит. Нас дысҿаԥшуа длагылан – «Ҩба!» – иҳәеит. Уи нахыс шаҟа хԥа исмырҳәарыз, ани сҭацаагара атәы схашҭуазма.
Хакәыцә. Ҟе-еҳ, уи дибжьаҵәҟьеит, иқәақәра, згааит.
Қәабзач. Уа иаангылаз џьушьо? Ани Мачагәа ҳәа инеины шәеинааланы шәынхашьа-шәынҵышьа мзызс иамоузеи ҳәа иҵаауаз баша дҵаауаз џьушьо, акы даргәаҟуан ауп. Афырҳәа длагьежьны дыццакыццакуа аҩны дааит. Ишәақь аагҿиԥаан, иԥҳәыс длыԥхьаны дааиган, аҽы ахьҿаҳәаз днадиргылт. «Бӡырҩла арахь! Акы, ҩба, хԥа!» – иҳәан, агәызҳәа иҽы иагәыдҵаны ишьит. Баргьы абас быхьуеит сажәа акы, ҩба бахыԥар, сҳәатәы хабымҵар, иҳәеит.
Хакәыцә. Лара илҳәеи, ланаџьалбеит, лара, ыы, иахылҳәааи?!.
Қәабзач. Илҳәахи, лызах чыло, дынхышәҭ-аахышәҭуа аччара далагеит. Уи уажәы акәӡамызт ианаҭахыз, санааугаз ауха акәын, ихьшәоуп, ихьшәоуп шьҭа ҟәаҟәла аџьықәреи уаҵазза аӡлагарахь уцалап-уаалап, лҳәеит, уаҳа илҳәози.
Хакәыцә. Уи хымԥада сыԥшәмеи лареи еиуарак рыбжьоуп, рҟазшьақәа рыла… Иаҳа иааркьаҿны ажәлар ирҳәоит аԥҳәыс леишәацәгьа илызкны абас: Аӡәы иԥҳәыс аӡӷьы даанахәан, е-есс даманы иныҵаҳа ицеит.
Қәабзач (днеиԥыҩлан). Шьыри, аҳәса леишәацәгьақәа зегь убас аӡы илӡааҟәрыланы иаманы џьаҳанымҟа ицондаз.
Хакәыцә. Еи, цәгьа иубашамызт, зыԥҳәыс аӡы дагаз лхаҵа ҵәаҳә дук аалихын, аӡӷьы аԥан даваланы иҵәаҳә ӡааршьшь ҩада ԥан даханы дцон. Уанаџьалбеит, аӡы иагаз аладаҟа ауп дахьаго, уара аҩада уаханы уабацо ҳәа аниарҳәа, сара сыԥҳәыс сара саҟара уаҩы диздыруам, уи даадырижьҭеи ҩадаԥан дахан иуҳәоз акәӡамызт иҟалҵоз, уажәгьы лҟазшьа лыԥсахып ҳәа сыҟам, иҳәеит.
Қәабзач (аҭаҭын аацәыриган абырқьҳәа дахоит). Шьҭа уаҳа иаҳҳәари.
Хакәыцә. Сара абри аҭаҭын ахара иазкны акы саҳахьеит иуасҳәап.
Қәабзач. Ыы, Хакәыцә,исоуҳәондаз…
Хакәыцә. Аҭаҭын иахо ауаҩы абзиарақәа хԥа дрылаҟоуп.
Қәабзач. Урҭ арбахын, анаџьалбеит?!
Хакәыцә. Шьҭа уӡырҩла. Акы аҭаҭын иахо ауаҩы ала ицҳаӡом…
Қәабзач. Избан уара?
Хакәыцә. Ала ицҳарц ианизыҵҟьалак, ианизааигәахалак, аҭаҭын гәамфҩы аԥынҵа ианҭаслакь иааҳәны, шә-километрак кны шьҭахьла иҩуеит.
Қәабзач. Алакә уҳәоит уара!
Хакәыцә. Ҩба. Аҭаҭын иахо ауаҩы арҳәцәа иқәлаӡом.
Қәабзач. Аҭаҭын дахьахо азы ицәшәону?!
Хакәыцә. Мамоу, уӡырҩла. Аӷьычцәа уаха шаанӡа аҭаҭын иахо иааҵраҿ итәоуп, уи аԥшәма даныцәалак иҩны ҳақәлап ҳәа, иара шаанӡа аимҳәара даҿуп, анҭ дыцәам џьыршьоит. Ашырԥаз ихьагәгә, рнапы ҭырԥшша аҩныҟа ицоит.
Қәабзач. Ус ауп ирықәнаго урҭ аӷьычцәа, аҭаҭын ахара бзиаҵәҟьазаап убама, нас?!
Хакәыцә. Ҳәарада, ҳәарада. Хԥа. Аҭаҭын иахо ауаҩы дажәӡом…
Қәабзач. Оо, оо, зегь реиҳа убри исгәаԥхоит.
Хакәыцә. Избанзар, избанзар, дажәаанӡа аҭаҭын иаџьал аанагоит.
Қәабзач. Дыԥсуеит.
Хакәыцә. Дыԥсуеит.
Қәабзач. Уи даарак исгәаԥхом… Уара, Хакәыцә, шьҭа уаҳа ҳазлацәажәари, ираҳҳәари ара итәоу, уаҳа ҳазларабжьари, излаҳарҟәышри?
Хакәыцә. Аа, исгәалашәеит, исгәалашәеит!..
Қәабзач. Изакәи, анаџьалбеит, Хакәыцә, абзиа уҳәозар, даҽа знык ухы аасықәкны сызҿыҭи…
Хакәыцә. Сара сарбаӷьума, уара, арбаӷь ауп ус ззырҳәо?
Қәабзач. Уарбаӷьымкәа, нас уарцыноума?
Хакәыцә. Исгәалашәеит, исгәалашәеит, исгәалашәеит!.. Аҭаҭын ахара иаҟәаҳхт, усоуми?
Қәабзач. Ааи, аҭаҭын ахара иаҟәаҳхт.
Хакәыцә. Ачымазара аҿкы бааԥс спид иацәаҳахьчеит, усоума?
Қәабзач. Ачымазара ахкы бааԥс спид иацәаҳахьчеит.
Хакәыцә. Аа-аи, аа-аи, аиашаҵәҟьа уҳәеит!..
Қәабзач. Аҩыжәреи анаркоманиеи рылацәажәара иахьа имодоуп. Урҭ рзы агазеҭқәа рҟны иаартны ацәажәара иалагеит.
Хакәыцә. Умбои, уажәы убарҭ ааҳгәаламшәазҭгьы ауаа аҩы шыржәыц иржәуа, анаркоманиақәа ҟаҵо идәықәзаауан.
Қәабзач. Иаҟәыхтәуп. Урҭ ауаҩы иԥсҭазаара аҿиараҿы асоциалтә аӷа…
Хакәыцә. Уаангыл, уаангыл, уаанҿас сааукәыхшеит, Қәабзач, уаанҿас! Асоциалтә амоциалтә егьиҳәа акәӡам уи шҳәатәу, ишыҟаҵатәу. Сара издыруеит уи шыҟаҵатәу. Уара уԥсы, сара аҳалал усҭоит…
Қәабзач. Иауеи уара, умԥсуа ус ибзиазар, сара сҷапӡа слухагыланы аҳалал усымҭои?!.
Хакәыцә. Уара зегьы дара роуми…
Қәабзач. Уара зегь дара ракәзар, уара уԥсы сымҳәеи нас!..
Хакәыцә. Уара Қәа-а-бзач, уаргьы уԥсуеит, саргьы сыԥсуеит, абзиа ҳҳәааит, аха абра итәоу… абра итәоугьы аӡәыкҩыџьак ԥсуеит мышкы зны, мышкы…
Қәабзач. Ара итәоу аӡәыкҩыџьак уҳәоу?
Хакәыцә. Аӡәык-ҩыџьак ҳамҳәакәа нас аҳәынаԥшьыга рфазшәа зегь шәлеиланҵәа шәцоит ҳәа раҳәаны, ауаа ргәы ҳашьҭуама?
Қәабзач. Уара, нас абри адунеи иқәу зегь ҳаԥсраны ҳаҟоуп, ыы?
Хакәыцә. Ааи, зегь ҳаԥсраны ҳаҟоуп, аха ҳацкы мгылои, аӡәы дыԥсуеит, аӡәы диуеит, ус ами адунеи шыҟоу.
Қәабзач. Ииуа илсхи, усҟан сара сабаҟоу.
Хакәыцә. Еи, нас уара адунеи хуфаар уҭаххеит, ус иауандаз. Аҳы, уԥсы, сааукәхшааит, уԥсы, усгьы мышкы зны иууалуп, заанаҵы наҟ уалгар уҭынчми?
Қәабзач днеины инапқәа игәы инықәҵаны арымӡ днықәиоит.
Хакәыцә дыбӷаӷо, ижәны иҽаҭаны, дааины дааихагылоит.
Хакәыцә. (акыр аамҭа уамашәа дбаны дихәаԥшуа). Ҟоҳ, ауаҩы данԥслакь дышԥаҟало, мшәан, иҟат-ԥсыт ыҟам, иуы уашьуам, иҳәоу уашьуам, ыы, (ажәлар дрылаԥшуеит) аа? Илеишәа шԥабзиахо. Дыццакы-ццакуа, дгәаҟҵәаҟуа адунеи дшықәу дааҭынчхоит. Уажәы акәымзи дысҿаԥало, сҿы хьжәаны дсацәажәо ана дантәаз. Нас. Умцәажәо шьҭа, сааукәыхшоуп, умцәажәо, ыы. Ус ауп ишыҟоу. Шьҭа аҳалал исҭагәышьап, рыцҳа. О, Қәабзач! Сара, дад, ара ҵәыцақәак зжәит, аха уи уара иуԥырхагам.
Абжьы: «Азҩахьаа надкыланы иужәааит, сара санԥслак уҽшоуҭара ҳәа аҿаҭахьа уқәҵаны уҟазма?»
(Дырҩегьых дшәаны днаԥшы-ааԥшуеит. Деицәкьысуа, иҿихуама уҳәаратәы). Нас нырцәҵас акгьы ыҟаӡам рҳәоит. Аԥсы ыҟоуп, аԥсы! Ацәеижьи ԥсыргьы, аԥсы нхоит. Абар, шәымбои нырцә-аарцәгьы иара Қәабзач рыцҳаи сареи ҳабжьара еигәныҩуеит. Исҳәо уаҳауоу, дад, Қәабзач?!.
Абжьы: «Ишԥасмаҳауеи, ус иуаҳалааит!»
Аӡәыр ҳамазар зегь уахь иҟоуп, дад. Уахьнеиуа, Ҷыҷын, Ҷаԥшь, Кәаџь рнапы рџаџа иуԥылоит
Абжьы: «Ус иуԥылааит!»
Салам сызрыҭ, дад. Арахь хар ҳамамкәа ҳшыҟоу сызраҳәа. Мысҭафа рыцҳагьы дубозар акәхап. Акы дацәымшәааит, уажәы асабша иааиуа уи ашәны иԥсхәы аауеит. Акы дацәымшәааит, аиеи, акы дацәымшәааит!
Абжьы: «Уи иифарыз ҳәа уаҳа умфааит».
Сан рыцҳа дубозар, салам сызлыҭ.
Абжьы: «Уан уанылхылҵрыз ҟабақк лхылҵыр иабаргәзыз. Аҩыжәҩы ацәыршәага!»)
Арыжәтә азы шәышԥаҟоу уахь, арыжәтә, ашьақар уатка дыршуоу?
Абжьы: «Ашьақар ахә иацлеит уаҩ дахәарҭам!»
Адгьыл урҭоу, адгьыл, арахь еснагь еимактәыс иҳамоу адгьыл?
Абжьы: «Мачхәума, уи ҳазрыцҳаӡам!»
Уара, Қәабзач, шаҟа урҭеи адгьыл?
Абжьы: «Сҩызцәа зегь реиԥш харшьынак!»
Унарцә бзиахааит, аҳаҳаи акы умшәан, уара ухаҵами, уахь абзиара иҟоу уалхымзааит! Уахь иҟоу уара иба, арахь иҟоу сара избап!
Абжьы: «Дук хара имышьҭыкәа усышьҭаргалааит!..»
(Акәулисахь ихы нарҳәны, ибжьы еилаԥсо, ирдуны.) Амарџьа, ак ҳмыхьааит, аӡә дмыртәакәа дышәмышьҭын, афатә ыҟоуп, ажәтә ыҟоуп, Қәабзач рыцҳа иааԥсара рацәан акы шәамеигӡан!
Абжьы: «Амарџьа, ак шәмыхьааит, аӡәы дмыртәакәа дышәмышьҭын, Усҟан ахьымӡӷ еиқәаҵәа сшәыргеит ауп. Сышьҭахьҟа иаанхаз сҭаацәа рхы зланыҟәыргаша ҳәа акы ыҟамкәа икьашӡа иқәышәх, шәларыӷрагыланы икәаҳаны шәырхыс. Нас Лӡаа инеиз Мӡаагьы неип, изеиԥшроугьы жәбап!»
(Хакәыцә длаҟәны Қәабзач иҽиқәжьны илахь дагәӡуеит). Илахь шԥахьшәашәоу, рыцҳа!
Абжьы: «Сашәа ухы убааит!»
Аҩыџьагьы ааиватәоит.
Хакәыцә. Уара, Қәабзач, акы уасҳәашан.
Қәабзач. Сӡырҩуеит гәык-ԥсыкала.
Хакәыцә. Камшьышь иҽада атәы уаҳахьоу?
Қәабзач. Мап, исыздырӡомеи.
Хакәыцә. Ус акәзар, уӡырҩла. Уи ҩажәак рыла иуасҳәоит. Асасцәа иҭан Камшьышь. Ауха ирфеит-иржәит, рқьафқәа ӷәӷәаны иҟарҵазаап. Нас рыхқәа нықәырҵеит. Асасцәа руаӡәы Ҵәыз захьӡыз…
Қәабзач. Ҵәыз захьӡи, уанаџьабеит, уи еиԥш ахьӡ смаҳацт.
Хакәыцә. Иумаҳац шаҟа ыҟоу удыруоу? Аҵәыз-ҵәыз ҳәа аҩы ахьижәуаз азы ихьӡыртәу анцәа идырааит. Ашырԥаз шаанӡа Ҵәыз дҩагылан, аҩы рацәа ыжәны дыҟамзи нас, ӡык нкеиҭәарц дындәылҵит. Ашьышьмагьы уа ааигәа иҟан, аха абнагьы харамызт. Амра аҽкылҳәаны ҩахьхьи Ерцахә ашьха ҳарак иавҵыҵуан, уи ашәахәақәа ирхылҵуаз ацԥхьқәа еилаарцыруа, иҿыпны аҩҩыҳәа адунеи иқәԥсон. Амра агылара еигәырӷьаны аԥсаа ргәы ҭгәырӷьаауа, ари абнара ашәаԥыџьаԥ иаҵәараҟны еилԥраа-еилԥраауан. Ашәаԥыџьаԥ рҳәеит ҳәа ишԥассиру, изакәызеи ашьыжьтәи аҳауа ҳәа иахылҵуа. Ажәҩан ӡмыжь кеикеиуа ишԥацқьоу. Ҵәыз деимакы-еимакуа наҟ ибнара днаха-наханы акыр днаскьеит. Шыцраны ижәпаӡа даалагылеит, шьҭа игәы рҭынчны, драҳаҭны ӡык нкеиҭәап, цқьа иҽырданы, игәы иԥсы аршьаны, ара уаҩы дибом, уаҩы диаҳауам. Шьыри, ашьышьмақәа
зынӡа адунеи иқәымкәа, абас мацара ибнараны унҭыҵ-ааҭыҵуа иҟандаз – џьанаҭ. Ҵәыз даҿын, даҿын, даҿын, даҿын дааҟәымҵӡакәа даҿын. Ҳаи, анаџьалбеит, ԥҳалк азна аҩы ижәыма иахьа? Ииулакь деиқәтәеит. Уцәама уара, Қәабзач, исҳәо умаҳаӡои?
Қәабзач. Сышԥацәа, цәаблаҟә уикааит! Сузыӡырҩуеит. Ашьышьыма афҩы ашәшәыҳәа иго иабеиҭаху ашыцра еҵәара дылагыланы, уи иахылҵуа аҳауа гәырҭәыла ирыԥҳақәа инырҭыго-аарҭыго иаҳа изеиӷьми, қьафурами.
Хакәыцә. Аиеи, убас гәата-бӷата иус хада ду данаалга, дҩышьҭаԥраан ашыцра дҩылҳәҭраан, абнарахь хыхь дыхиааланы, ижәҩақәа иҟьаӡом, иара ус дышшаӡа, амшын иху аҷныш еиԥш аҳауа дналалеит. Аҭҳарцә ҳәа ацәагьы даалҵит аԥшәма Камшьышь исасааирҭаҟны.
Қәабзач. Уи шԥа?
Хакәыцә. Ишԥах, иибоз зегь ԥхыӡзаарын, ииушаз уны деилеигеит, умбои, уажәы анцәа ишиҳәара дыӡсо ииарҭа дӡаауп.
Қәабзач. Ҳаи, молодец, уи асасра ныҟәигаҵәҟьеит, афы ицрымҟьо.
Хакәыцә. Аҩы иҟанамҵо убахьоу, дад, насгьы аҩсҭаа уа данацла. Дахьага умбои, шьашәы дҭарыблааит! Ижәны даниба, анцәа дсиҭеит имҳәеи, дицрыҵуазма. Абна дарханы ашыцра аҟынӡа дигеит, пату иқәимҵози.
Қәабзач. Нас уи асас Ҵәыз изоума Камшьышь иҽада ҳәа зхуҳәаауаз.
Хакәыцә. Мамоу, уӡырҩла. Ҵәыз дшыцәаз ихы ԥҽны ибеит. Иҟаиҵои, иҽишьыр дыԥсуеит, абжьарак иҟалашаз ҟалеит, уи хнырҳәышьас иоуҭои. Арахь мшаӡацт макьана. Дҩаҵҟьан, ажәжәаҳәа иҽааилаҳәаны, деиқәыбааӡа аԥшәма Камшьышь дахьиаз дныҩнашылан, иҟалаз иаҳәаны, ддәылҵны аҩныҟа ддәықәлеит ихазы дшәи-ԥшьиуа. Уа адәы аҵыхәан аӡыҷҷара дныҽԥынгылон еиԥш, аԥшәма Камшьышь дихьӡеит.
Қәабзач. Дипҟашоу?
Хакәыцә. Мамоу, џьушьҭ, ахаҵа дызқәымшәо акгьы ыҟам, усҟак ихьааумган ҳәа иеиҳәеит. Убри аамҭазыҵәҟьа Камшьышь иҽада, ари адәҳәыԥш аҟны аҵыхәа ыркәаталеиуа иҳәуа иқәыз, алымҳақәа џадраӡа иаакылсны, аӡыҷҷара инханагаланы аԥсса-аԥсса ҳәа аӡы ажәра иалагеит. Ҵәыз уи илақәа ҭраа дахәаԥшуан. Азхара ыжәны ахы аныҩышьҭнах, Ҵәыз атах ҳәа ахахәда даасны икит. Сыԥсааит даҽа хәыҷык умжәрызар, абра итәоу зегь ҳлеиқәынҵәа ҳцааит даҽа маҷк ацумҵарызар, убри акыр узнауазар, иуԥырхагахозар сара исԥырхагахааит ҳәа иааимҳәаз акгьы ыҟам…
Қәабзач. Иара иаҳәои?
Хакәыцә. Иаҳәахуеи, аҽада – ҽадоуп, иубац ауп ихьышьшьырха, алымҳақәа леивых-ҩеивыхуа игылоуп. Нас Камшьышь диазҵааит уҽада хьыӡ ҷыда амоума ҳәа. Ааи, Гоошь-Кадра ахьӡуп иҳәеит аԥшәма. Иахьарнахыс сара Ҵәызҳәагьы саҳәала, аха убри Гоошь-Кадра нацҵала. Уҽада иажәшаз анорма адыруеит, сара иахьсзымдыруа умбаӡои, иҳәеит.
Қәабзач. Таак. Аҩыжәра иаҟәаҳхт ауаа, ус ами?!.
Хакәыцә. Шьҭа анаркоманиа иаҟәаҳхып, уи ауп иаҳзынха!..
Аҩыџьегь наҟ акәлисахь ицоит. Нас, Қәабзач ихахәы аужьны, ажакьа иҿаҵаны дааины асцена агәҭаны дтәоит. Иџьыба дҭаланы аҭаҭын ҭыган еиҵеиҵоит. Нас ашьшьыҳәа амца нацрарсны алҩаҵә хәхәаӡа иоужьуа ахара далагоит. Ус, дзынтәалоу аҟәардә ибӷа нкыдҵаны дыцәоушәа-дааԥшуашәа, днапыршьышьуа аҳауа далалоит. Ус даакылсуеит Хакәыцә. Ихы инаркны ишьапаҟынӡа итәоу дихәаԥшуеит.
Дад, мшаԥы аныҟало удыруазар?
Қәабзач. Иуҭахи, дад, иуҭахи?
Хакәыцә. Мшаԥы анбаҟало ҳәа суазҵаауеит, мшаԥы, дад?
Қәабзач. Пасха.
Хакәыцә. Аеи, дад, аеи, апасха анбаҟало?
Қәабзач. Дад, шәара апапцәа ишәымдыруазар нас издыргәышьода.
Қәабзач. Что-оо?
Хакәыцә. Мамоу, шәара апапцәа ишәымдыруазар уи аҿҳәара здыргәышьода, сҳәеит.
Қәабзач. Сара спапӡам. Дад, иҟоу уасҳәап. Уааины абра утәа, ҭаҭын бзиак сымоуп уасырхап. Уи аиԥш аҭаҭын уара ахаангьы иуԥыхьашәараны уҟаӡам.
Хакәыцә. Усгьы сзуундаз, дад… (Днеины дыниватәоит.)
Егьи аҭаҭын еиҵаҵаны ииҭоит, диватәаны ахара далагоит. Нас дышнеи-шнеиуа акәыркәыр дыччо далагоит, инапқәа рыла аҳауа еиԥхьеишьшьаауеит, ус-ус дԥыруашәа ҟаҵаны ижәҩақәа аҟьара далагоит, нас дықәгьежьааны дкәашоит. Қәабзач дахьтәоу анапеинҟьара далагоит, егьи ирмацәысӡаны дкәашоит.
Қәабзач (ибжьы рдуны). Ари шаҟа ирццакуа шәымбои, уи иахьатәи ҳаамҭа абызшәала иахьӡу ускорение ауп. Данааиз дҭынчын, уажә дзеиԥшроу ижәбо ауп – убригь перестроика ауп иахьӡу.
Ус Қәабзач ԥшьшьала дҩагыланы дцоит. Хакәцә изхара дкәашаны, дааины дтәоит, дыччоит, имала дцәажәоит, нас дынҭаҳа дыцәоит.
Аԥарда
Қәабзач (дтәаны, асценахь ауаа дынрылаԥш-аарылаԥшуа. Ишьамхқәа дынрықәс-аарықәсуеит дышгәамҵуа убаратәы). Ыы, шәынҵәама шәлеиқәыҷкар – снапыргәыҵа хәыц ықәу аҳа шәкьашӡа шәынҵәааит! Иахьак аӡә даамҩахыҵуам са сахь, агәҿыӷь саган сынҵәоит. Аспид шәылаланы шәаақәнахааит, уаҳа исҳәози. (Ус наҟ аганахь данынаԥш мҩасҩык дибеит.) Оо, ҳгәашә уавымсын Хакәыцә, умҩахыҵ арахь. (Дгыланы дымҩахганы дааигоит.) Уабаҟаз, уанаџьалбеит, усымбеижьҭеи?!.
Хакәыцә. Абрахь аҽқәышь иагаратәы ҽык сцәыӡын, Ахәҵахь сеимдо сықәын, уажә уахь сыҟан саауеит.
Қәабзач. Иубоу нас уҽы?
Хакәыцә. Исымбаӡеит, ала иаҿыҵашәааит скарахеит. Иҟоузеи, шәара шәышԥаҟоу?
Қәабзач. Ус, хәыҷыхәыҷла, ишубо-тәа абра амҩа ҳанԥсалоуп. Ҳгәашә ушԥавсуа, уанаџьалбеит, уԥсы ааиҭоумкри, акгьы унамыцҳари.
Макьана рыбжьқәа ҳаҳауеит ауп, иаабо Қәабзач иоуп, егьи наҟ дыҟоуп, шьҭа асценахь иаацәырҵуеит.Хакәыцә иеилаҳәашьа мбатәуп. Изшьапык агалош хәыҵә ҩага ашьоуп, изшьапык хтуп. Икьаҿ азбжак амаӷра амоуп, азбжак амаӷра амаӡам. Ихы азыбжак хылԥа кәамҟьак ахоуп, азбжак хтуп. Изнапык ҳаргь еиқәаҵәак акуп, изнапык аффаҳәа иҟьо ԥшандагак акуп.
Қәабзач. Уара Хакәыцә уакәӡами, уанаџьалбеит? (Ихы инапы аԥыракны дџьашьо ихаҟынтә ишьапаҟынӡа дихәаԥшуеит.)
Хакәыцә. Сакәымкәа шеит ҳәа уаҳаит, иубац иуаҳац Хакәыцә Чыжә рыцҳа иԥа соуми, ыы, ииуеи, мбатә убазшәа ушԥасыхәаԥшуеи?!.
Қәабзач. Иуеилаҳәашьоузеи уанаџьалбеит (иаргәҵысҭа инацәа адкыланы иирбоит) иҭҟьагәышьома? Уааи, улатәеи арахь!.. (Дзықәтәаша аҟәардә даахоит.)
Хакәыцә. (уигьы иаргәҵысҭа инацәа надкыланы). Ари макьана аҭыԥ аҟны иҟагәышьоуп, аха ас сҽахьеиласҳәаз сара сакәӡам изхароу, сара сакәӡам, хыхь иқәтәоу анцәа дшаҳаҭуп.
Қәабзач. Изхарада нас, угәылацәа роума?
Хакәыцә. Урҭгьы акгьы рхараӡам. Урҭ ирхареи дареи сареи ҳаицәажәаӡомеи.
Қәабзач. Агәыла имацәажәара ииашам, Хакәыцә! Агәылеи агәи рҳәоит, аиашьа днаскьагоуп, агәыла дааскьагоуп рҳәо умаҳахьеи.
Хакәыцә. Ааи, ааи, цқьа усылабжьа, сыхшыҩ пехәӡа иузаазгозар убап. Ҳаицәажәом сгәылацәеи сареи, избанзар
ацгәы еиқәаҵәа ҳабжьысны ҳаҟоуп. Сыџьмақәа рымхқәа ирҭалоит. Уаҳа иабацагәышьо ашәаԥыџьаԥ усгьы иқәырххьеит, амла иакыз акрафароуп…
Қәабзач. Уара умхы изҭамлеи, ус иҟәышума иара?
Хакәыцә. Аа, иҟәышымкәа агимназиа иалымгахьеи. Изҭамлахуеи, сымхаҟны ирфашаз рфахьеит, шьҭа дара рахь имиаси. Аџьма џьмоуп, изланукылои, аҟәҟәақәа рхоуп, аха, уҭахызар ирхаҵа атрым-сым ҳәа ана иахыԥоит, ара иахыԥоит. Ус ҟашәымҵан, абааԥс, агәылацәеи сареи ҳаилышәхуама сҳәеит, анс сҳәеит, арс сҳәеит, аха дара б-аа-а рҳәоит иҟарҵац ҟарҵоит. Нас сгәылацәа рҽынканҵо аусҳәарҭаҟны ицаны, ршьапы аарыҵхны исзашшит. Хакәыцә иџьмақәа ҳақәырхит ҳәа. Акомиссиа еиқәибаҵа иаакылсын, ацхь иагаша сыџьмақәа ирфаз-иржәыз зҳәаз еиԥш, иаагәарҭан, инҭырффа аштраф ҩаганы исықәырҵан, дара аџьма лахьыцәгьагьы наганы аԥацха иласҭан, иаарыҭныҵыз акапеи кылҵәагьы сызнымхеит, сгәылацәа инрыхәласыжьит. Саргьы илықәсыршәын амилициаҟны снеин сгәылацәа сырзашшит, ашьақар уатка ршны ирҭиуеит ҳәа.
Қәабзач. Ҟоҳ, ҟоҳ, убсҵәҟьоу?
Хакәыцә. Ыы. Усҟак изџьоушьои? Сара исзашшит анырҳәа иџьоушьаӡомызтеи?!.
Қәабзач. Ауп, аха акы уасҳәоит нас, ауатка, аршы ҳгәы инықәымсыр ауам, зегь хәыҷыкхәыҷык ҳмыршуеи…
Хакәыцә. Уаргьы аршы ашьақар уатка уршуама?
Қәабзач. Ҳаи, ҳаи, мап џьушьҭ. Сара усс исымеи, ари аҩны иҟоу…
Хакәыцә. Уи лоума изыршуа, ари азакәан ҿыц иҟоугьы шәмаҳаӡои уара, шәлымҳақәа кылҵәаӡами?
Қәабзач. Мамоу уара, аҩны иҟоу ауатка лыршуеит сымҳәаӡеит, уи адынна, иахьӡузеи, мшәан… ашәыр уатка адынна..
Хакәыцә. Шьҭа еилыскааит, адына, адына ауп уаҳа изакәи.
Қәабзач. Ҳарҭ раԥхьа ҳазлацәажәоз атема ҳацәыхҟьаӡеит, абас уҽзеилоуҳәаз змаанои?
Хакәыцә. Уӡырҩла. Ашьыжь арадио алымҳа анаасырҵәи исанаҳәаз ауп…
Қәабзач. Абас нада-аада уҽеилаҳәа ҳәа уанаҳәама?!.
Хакәыцә. Уӡырҩлеи, уанаџьалбеит, аӡы уҵалама?
Қәабзач. Ааи, ааи сузыӡырҩуеит, Хакәыцә.
Хакәыцә. Ишысҳәаз еиԥш, арадио алымҳа анаасырҵәи, иахьа Аԥсны амш зеиԥшрахо ҳәа ԥсуа хаҵак ибжьы аагеит.
Қәабзач. Абзиа иҳәааит, ииҳәазеи анаџьалбеит.
Хакәыцә. Иуасымҳәои, Аԥсны иахьа џьара-џьара аԥҭақәа хылоит, убарҭ маҷк ишәарҭоуп – ақәа рымхоужьыр ҟалоит, џьара-џьара анцәа ишиҳәара амш каххаа, амра кәалыкәаџьо иԥхоит, иҳәеит. Аԥҭақәа ахьху ақәа рымпыҵҟьар, усҟан иахьлеиуа адгьыл арбааӡоит, амра ахькаԥхо адгьыл бахҵәаӡа иҟазаауеит, иҳәеит. Саргьы еинҟьашьа сыкәашашьоуп сҳәан ишиҳәаҵәҟьаз сҽеилаҳәаны сааит. Амала, аҵыхәтәаншәа убра инациҵазшәа саҳаит, аԥҭақәа зегьы хыҵны џьаҳанымҟа ицар, ақәа шымлеиуала, агәра шәсыргоит ҳәа. Убама, Қәабзач, ҳтехника ахьынӡанеихьоу, адырҩцәа цәырҵит. Ажәытәуаа гаӡақәа аӡын аҳаиуан зқәыршәшәар – асы леиуеит, аԥхын амҵ ааҟәымҵӡакәа аҟаҿыҳәа иуцҳауа иалагар – ақәа леиуеит рҳәон. Уажәы?
Қәабзач. Ааи, ааи ус анакәха, ишахәҭаҵәҟьаз уҽеилоуҳәеит. Ҳаи аԥсра соундаз, ҳаицны ҳааизшәа стәаны сухәаԥшуеит, умааижьҭеи иҵӡозеи, аригьы дыҟаӡам, аха уи ԥырхагам, афатә-ажәтә мачхәума, зегь мазеиуп, саргьы абыржәыҵәҟьоуп акрыфаны саныҩагыла. Зегь ԥхаӡа иҟоуп. Абна акрант аҟны унапы аӡы нақәҭәа…
Хакәыцә. Анцәа иныс ушаҟәыҵра, иаҭахым ауадаҩ уаласҵоит…
Қәабзач. Аӡәы иҳәеит ҳәа уаҳахьоу. (Ашацаҳәа днеины аишәахьча хәхәаӡа иааганы иааиргылоит. Нас афатә ааго-иааго иқәижьӡоит.) Аҳыҳ, имазеиуп, шьҭа уааины утәа, ухаҵкы сцеит! Уажәгьы унапы умыӡәӡәаӡаци, мшәан?
Хакәыцә. Аԥшәма уаԥхьа снапы сыӡәӡәаратәы анцәагьы иаҳџьишьомеи?!.
Қәабзач. Иуасымҳәеи, сара абыржәы ҳгәарԥ уанааҭашыла ауп акрыфаны саныҩагыла, ҩ-мгәак сымоума…
Хакәыцә. Аԥсуа иҟаиҵахьоума уара аԥшәма дтәаны дыԥшуа, асас акрифо?
Қәабзач. Уажәы иҟалоит, ус уажәы.
Хакәыцә. Уи шԥеилкаатәу, уажәы ус ишԥаҟало?
Қәабзач. Аамҭақәа рҽырымԥсахуеи уажәы аҽеиҭакра ыҟами? Акоопартив…
Хакәыцә. Аҽеиҭакра ба, изахьӡи уи?
Қәабзач. Перестроика, перестроика. Абри умаҳацкәа уҟоума уажәыгьы?!.
Хакәыцә. Уи саҳахьеит, аха перестроикаҟны аԥшәма ила ҭраа, ибз иқьышә иаақәшьуа дыԥшуа, асас дтәаны аҳапаҳәа акрифааит аҳәо смаҳацт.
Қәабзач. Макьана уабаҟоу, ари начала ауп, аус ахгьы-аҵыхәагьы наҟ ауп...
Хакәыцә. Ибзиоуп нас, сара акы снацҳап, уара уҷаԥшьала. Ҟаҳ, иаҳҳәеит ҳәа, иқәужьӡазеи аишәа, уаа гәарҭак зырчаша рхәы ҟауҵеит!
Қәабзач. Акопартив ус ауми. Абар шьҭа шықәсык аҟара ҵып абас афатә-ажәтә азы ишубошәа анцәа ишиҳәара ҳаауеижьҭеи. Уи уанӡа мла ҳакуаны ҳауҟахыз аха… Акопаратив.
Хакәыцә. Изакәи зуҳәаз? Изакәи?
Қәабзач. Ҟоҳ, акымзарак, акы унацҳа шьҭа, иумҵоу ахәыҷала?!. Ҳаи, исзымдырӡакәа исамхаагеит ауатка, уи уажәы ажәра модаӡам, ахатәы ҩқәа ачарақәеи аиныхрақәеи рҟны ишмодам еиԥш. Акы унацҳа, сааукәыхшеит, акы унацҳа Хакәыцә. (Қәабзач иуатка иқәиргылаз аақәԥааны наҟ иганы дааины насҭха днатәоит.)
Хакәыцә ихала аныҳәаҿақәа аԥиҵоит. Анцәа улԥха ҳаҭ, ажәлар рныҳәаҿа, Аԥсны аныҳәаҿа, аҿар рныҳәаҿа, арҭ аҿар рныҳәаҿа аан анаркоманцәеи акаҳԥцәеи рхыԥхьаӡара есааира имаҷхо Анцәа иҟаиҵааит ҳәа дгыланы аҵәца икуеит, Қәабзачгьы убра дахаҵгылоит. Убас Хакәыцә дмыццакӡакәа аҳаԥаҳәа акрифоит, акрижәуеит.
Қәабзач (арахь Хакәыцә имаҳартә ауаа рахь инхәыҵакны). Дҭакны доурыжьма, ианаџьалбеит ишԥеиҳаҳауа. Даара ипетит бзиоуп, аха уашьҭан ауп аус, иуфаз уӷсырттап саб Кәаџь сиԥазар.
Хакәыцә. Ҵаара ԥхашьарам, иахьа мшаԥы шәымазма?
Қәабзач. Ҳара ҳаазқәылаз еснагь абас мшаԥы ҳамоуп.
Хакәыцә. Афатә уҳәеит ҳәа иқәужьӡеит анаџьалбеит. Барақьаҭ шәымазааит! (Ибз иқьышә иақәшьуа, имгәацәа шьышьуа аишәа даахыҵуеит.)
Уи аамҭазы Қәабзач ампахьшьы ҿыцҳҳараӡа иахьыкнаҳаз анапыӡәӡәарҭахь инапы наирхоит. Егьи иҭабуп, иҭабуп ҳәа диеихырхәо мацара, уахь иҿынеихоит. Қәабзач дҩагыланы наҟтәирахь дцаны счот дуӡӡак иманы дааины исас дзыдтәалаз аишәа дықәыԥшуа, днадтәалоит. Егьи инапы ӡәӡәаны, ирбаны даахынҳәуеит.
Қәабзач. Абысҭа акы, мааҭки 70 капеи. (Аҟәақҳәа акәанча лҭаиршәуеит. Хакәыцә дааины дааихагыланы мбатәшәа дбаны дихәаԥшуеит. Егьи кәанчак ҭаиршәцыԥхьаӡа иара ихы ирмаџьыҟәуеит. Ари дшаҿыц аишәа иқәыз ачеиџьыка хкқәа рыхьӡқәа ибжьы рдуны иҳәо, икәанчақәа ҭеиԥсоит). Ажьҵаа – џьмажьуп излыху, ҩба, порциак 11 мааҭи 99 капеи. Акәҷышь-ҿа шеибгоу иӡны 8 мааҭки 6 капеики, абҳәасеи арышхи ирылху асыӡбалқәа мааҭки 3 капеики, арыц мыжда 25 мааҭ рҟны имцеи. Исхашҭыз апервиқәа: аҟәыд, арҵәы: мааҭки хә-ҟәрышьки, ҩ-баҭылак «Лыхны» ҳәа изышьҭоу акы, убригьы акопратив ахәала 7 мааҭки 71 капеи. Уаҳа иумҵази мшәан…
Хакәыцә. Аџьыкҵәаҵәа, аџьыкхыш. Нас иухашҭит снапы анысыӡәӡәоз аӡы, ампахьшьы, сзықәтәаз аҟәардә, сыԥсыԥ злазгаҩазгоз аҳауа…
Қәабзач. Урҭ ҳарҟәаҵып, ҳаибадырразы иазынсыжьуеит. И так всего…
Хакәыцә. Узҿу иаанаго сзеилкаауам…
Қәабзач. Уажәыҵәҟьа еилукаауеит. Всего, итак всего, ита-ак всего 39 мааҭки 99 капеи – аҵәаҟьа иҭоуршәт.
Хакәыцә. Изакәи, исҿоуҵаз азы аԥара сымухырц угәы иҭоума?!
Қәабзач. Еии, убаашәит, ара иааиуа зегьы ас амалаҳәа акрырҿаҵаны иоусыжьуазар, ҳаӷеиҭа, мызкала сыҩнгьы, сгәарагьы зҳәара акы умбо сҩахыӡаа сцахьазаарын. Ари
зегьы абазар аҟнытә иаазгеит. Абарҭқәа рҟны афатәқәа рыхә шыҟоу умдыруеи, Хакәыцә, уара ухәуҷума?!. Уахь уанцо уџьыба еимгәамӡо, ичаҟәӡа иҭаҵаны уцоит, уанаауа уџьыбақәа еидҟьаԥсла аԥшалас ҭахәмаруа уаауеит, арахь иааугаз ҳәа акгьы ыҟаӡам.
Хакәыцә (ауаа рахь). Иа шәиу-шәиу, абри сызлоу ԥхыӡу лабҿабоу.
Қәабзач. Алабҿабаҵәҟьа, аҽнышьыбжьон иҟьаҟьаӡа алабҿаба уалагылоуп. Ари иахьа иҟоу аамҭақәа умаҳаӡаци уара, семеины подриад, акопартив самофокәусированиа егьи ҳәа иҟақәоу?!.
Хакәыцә. Урҭ шԥасмаҳац, аха аԥсуа исас акриҿаҵаны нас самоф… иахьӡузеи?
Қәабзач. Самофокусированиа, ари аԥара иумсхуа сымацара истәындаз, аҳәынҭқаррагьы сџьыба иҭаԥшуеит-щәа, ани...
Хакәыцә. Ани самофокәусированиа ҟазҵаз… Аха, уанаџьалбеит, аԥсуа ичеиџьыка хәамаӡамҳәа рҳәогьы умаҳаӡаци?!
Қәабзач. Изакәи, уцан-уаан, аԥсуа ичеиџьыка, аԥсуа ичеиџьыка ҳәа сукит. Ари хыхь икыду аҩыра уаԥхьеи, анбанқәа удыруазар? (Инацәала хыхь дхьаирԥшуеит.)
Хакәыцә. Ахатә ко-па-ра-тив «Аԥшалас». Ыы…
Қәабзач. Ыы, уҳәоу. Ари абжьааԥны акрыфарҭақәа рҟны акәац баажә аборшажә иалажьын ианаҳфоз акәу џьушьома. Удинаныс, аҵабырг ҳәа, бзиа умчаӡеи?!
Хакәыцә. Ачара анакәха, аҳ Ҷыҷынгьы ианиааз ус дымчозар ҟаларын, аха…
Қәабзач. Изурххои нас?
Хакәыцә. «Аԥшалас» захьӡи?
Қәабзач. Уџьыбақәа аԥшалас рҭахәмаруа уахьцо азоуп.
Хакәыцә дҩагыланы, Қәабзачгьы дҩагылоит, инацәақәа ихәлаҵаны иҿихырц иақәикуеит, ҩынтә-хынтә диацәкьысуеит, иҿихырц.
Қәабзач. Иууеи уара, Хакәыцә?!
Хакәыцә. Исфаз сҿысхуеит, капеикгьы сшәом, ас аҽнышьыбжьон ауаҩы ддырҳәуа убахьоума, апроверка ҳәагьы егьыҟаӡами! Ас убахьоу.
Қәабзач. Апроверка злаҟоуҵои иахьа абазар аҟны ашылаҿа 3 мааҭк иркуеит, усҟан ҳалалс иуоуааит иуфаз, убысҭагьы ани аԥаса кылцаны уанадәтәалаз ибзиан, ашыла ахә аҽанеиҭанакуа абысҭагьы ахә аҽеиҭанакуеит.
Хакәыцә. Иа шәиу-шәиу анцәа дажә ҳаҿоумҵан. Аҳәынҭқарра иаҵганы арҭ хылаԥшыҩ дрымаӡамкәа изҿу закәызеи.
Қәабзач (иҩыза имаҳаратәы, ауаа рахь). Адажә уазыфарым аха (игәы инацәа надкыланы). Қәабзач ара сыҟоуп.
Хакәыцә. Сара арысҟатәи иуҳәаз аԥара сџьыба иҭаӡам, ас «анаабеҭ» сшақәшәоз здыруазҭгьы аҩны иҟоугьы даазгон иҵегь ҟәрышьқәакгьы аашьҭысхуан, аԥаражә ала иамфо, аҳәа иамфо бзиарак ҳамамзаргьы уиҵәҟьа ҳазрыцҳам. 39 мааҭи 99 капеи уҳәазма?
Қәабзач. Аиеи џьушьҭ, акрыҟоума…
Хакәыцә. Усҭ абар 25 мааҭ ыҟоуп. Мамсыр ичара иазкны сџьыба иҭарԥсны исыман. Иаанхазгьы харак имгакәа иузаасҭиуеит…
Қәабзач. Уи мап зҳәада, уара иануҭаху исзааҭи, ҽнак иахыԥацыԥхьаӡа мааҭк аҟынтә анаӡын мааҭбжак арҳауеит.
Хакәыцә. Исаҳаит, исаҳаит, сыхнарҵәозаргьы уара иутәны акапеи кылҵәагьы сыдсырхалом. (Нас дҩеихан ихылԥа ахькнаҳаз иаакнихын ихы азбжак алахиҩоит. Қәабзач иеишәа иманы наҟ дцеит, азал ахь.) Абра итәоу ажәлар шәхаҵкы, сара сцеит ҩбаҟа ажәа шәасҳәар сҭахуп, ажәа шәасмыршьуазар. Дыжәбеит иахьа Қәабзач дзеиԥшраз, ицәырҵыз азакәан ҿыц шаҟа ибзианы ламысла, патула дазнеиз, шаҟа ихы иаирхәо. Ас ҟазҵақәо Қәабзач имацара иакәындаз ҳхы иаақәаҳкрын, аха ас шаҟаџьара. (Дцоит.)
Аԥарда
