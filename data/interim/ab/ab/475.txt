СЫԤСҬАЗААРА АШЬАҾАҚӘА

Сиит сара 1938 шықәса февраль акы азы, Гәдоуҭа араион Аҷандара ақыҭан.
Аџьынџьтәылатә еибашьра дуӡӡа ианалала 1941 шықәса рзы саҩ аӡәырҩы аԥсуаа днарылагыланы еибашьра дцоит ҳаԥсадгьыл дуӡӡа ахьчаразы. Саб сара схаҿы даанхартә еиԥш сихьымӡеит, зынӡа схәыҷӡан. Иахьа-уаҵәы ҳәа сан дшыԥшыз уаҳа ихабаркгьы ҟамлаӡеит. Маҷк саныҩеидас, хәыҷык акры еилыскаауа саныҟала сан Анқәаб-ԥҳа Кабучка (Аниута) Едрыс-иԥҳа Зны сналазҵааит «саб дабаҟоу?» ҳәа. «Уаб еибашьра дцеит, нан, умшәан иаарласны даауеит» лҳәеит аҭакс. Аха хыхь ишысҳәаз еиԥш, амшқәа, амзақәа, ашықәсқәа еишьҭагыланы ицон, аха уаҳа умԥсит.
Ажәакала сангьы саргьы ҳхала ҳааизынхеит.
Абасала сыԥсҭазаара ҵыхәаԥҵәара змамыз амҩа хьанҭақәа инарнылеит.
Иаҳа-иаҳа сан лыблақәа ирхызбаало салагеит дызҵаз ауадҩарқәа, ицәылҵәахуаз, лылақәа ирхыҳәҳәылоз оыоаӷырӡқәа.
Сара зегь акоуп «сан, саб данбаауеи?» ҳәа ласы-лассы днахҭасклон. Аха аҭакс исылҭоз акакәын: «уан дааукәыхшоуп, уи иҩыза ахаҵа гәымшәа дымгьажьыр ҟалома!» ҳәа. Абас Сгәы лырӷәӷәалон.
Сабду (саб иаб) Арзамеҭ Лаз-иԥа ихьаа сцәыҵәахуа «даду дукәхшоуп» ҳәа ишьамхы снықәыртәаны ласы-лассы сааигәыдиҳәҳәалон, Сгәы ҭигаларц азы ашәакгьы аасзиҳәалон, уи ашәа гәышьҭыхгаӡамызт, алахьеиқәҵара зныԥшуаз мелодиала иҳәон. «Уа радара, рада гәышьа» ҳәа уажәы-уажәы сылахь днагәӡуа аҿааирхон уи ашәа. Усҟан сара ари амелодиа иацу ажәақәеи амаӡақәа ирыҵаз еилыскаартәс ауҟахыз.
Абас исызҳацыԥхьаӡа сан лгәаҟрақәа иаҳа-иаҳа исныруа салагеит, иаҳараӡакгьы ашкол санҭала ашьҭахь.
 Сара сан џьара ишақәнагамыз шьаҿак самхаҟаҵар ҳәа дшәаны лылаԥш хаа иааиԥмырҟьаӡакәа ишысхыз исхын. Иара убри ауп иҟалҵаз лзырҟаҵазгьы. Лыԥсы зегьы сара исыӷран. Атәымџьара анхара-анҵыра дук иҳаҭырым ҳәа иԥхьаӡан жәытә-натә аахысгьы. Уи ус шакәу ибзиаӡаны еилылкаауан сангьы. Ашкол сҭалаанӡатәи схәыҷра аамҭақәа рзы иҟалалон Сгәы иахәақәоз аҭагылазаашьақәагьы. Саб иашьцәа, иаҳәшьцәа зегь даара бзиа сырбон. Ҳқыҭаҿы џьара бзиарак, ныҳәарак аныҟалоз срымгар руамызт. Исгәалашәалоит ласы-лассы, аибашьар анцозгьы  маи акы аҳаҭыраз ауааԥсыра рыгәқәа ҭнагап ҳәа аҽырҩырақәа, аимҵакьача хәмаррақәа мҩаԥыргалон Аԥсуа милаҭтә традициатә хәмаррақәа амырӡра хықәкыс иҟаҵаны Мидарадәы абас ласы-лассы еиуеиԥшым амилаҭтә хәмаррақәа еиҿыркаалон ақыҭауаа, убас ласы-лассы урҭ рҿаԥхьа иқәгылалон ашколхәыҷқәа, абыргцәа уҳәа рымчала еиҿыркаауаз ахаԥшьгаратә коллективқәа. Абасала аибашьра шцозгьы ргәы камыжьӡакәа жәлар рҟазара ақыҭауаа ирыладырҵәалон. Аррақәра ианакуаз усгьы рызегьы еибашьра иҟан, аӡә дыхәны дымгьыжьуазар.
Есԥхынра ӡҭалара сыргон. Исгәалашәоит аарҩарақәа аныҟалалоз ишымҩаԥыргалоз «Ӡиуауа».
Сара даара ибзиаз арҵаҩы дсыман. Уи Ванчка Аҳмеҭ-иԥа Царгәыш иакәын. Уи нас еицырдыруа адраматә актиорны дҟалоит. Шьыжьы инаркны иаахәлаанӡа сирхәмаруан. Иаҳәшьа Нереи сареи ҳаиқәлацәан, ԥшьымыш ракәӡан иҳабжьаз. Зны-зынлагьы Ванчка Нереи сареи аҵәы наҳалаҵаны ҳаиирсуан, убри иахҟьаны ина лҟынтә ихәдаџьалгьы инақәшәалон. Ԥш?акы, илақәа ҭыԥхаауа, иӷраӡа акәын ишыҟаз. Иан иагьа иӷәӷәаны длыпҟаргьы лаӷырӡыкгьы илақәа ирхыубааломызт. Иан Адикәԥҳа марица уи иаҳагьы лыԥсахы еибанаркуан: «умҵәуо уара, алаԥынҵа икылҟьаз» ҳәа днаиқәцәҟьон, ихгьы апҟацаҳәа инықәылкшон.
Уигьы еибашьра ҟиаз лыԥшәма бзиахә Аҳмеҭ Царгәыш Шьрыф-иԥа  дыгәхьааганы амца анлыцралалак, уи ашоура Ванчка дапҟон, Нереи сареи  ҳанамхаччалакгьы ҳаргьы  ҳахәҭақәагьы  ааҳаулон, нас уи ларгьы дарҵәыуалон. Абас хашҭра зқәым сгәалашәарақәа  рацәоуп, ирацәаӡоуп…
Схәыҷра ашықәсқәа раан, исхамышҭуа уаҩ дзырччаша даҽа хҭыск: Аибашьра анеилга ашьҭахь акәын. Ашколҷкәынцәа еидызкылоз ахор ықәгылараны иҟан Гәдоуҭа. Ванчка днаскьазгот ҳәа снеит ашьыжьымҭан. Аҩны  саназааигәаха бжьы цәгьак саҳауа салагеит. Кыраамҭа сгылан слак-ҩакуа снеиру-сымнеиру ҳәа. Шҭак ҳаицҭанхон. Ашьшьыҳәа ашәа асыртит. Ванчка аԥечка дадтәалоуп, иан марушьа лакәзар аџьықәреи  ҿлырпуеит. Уажәы-уажәы аӷьеҩ ааихлыргоит. Иҟалазеи, аасгәахәт. Аҵыхәтәан  еилкаахеит иҟалаз. Ванчка хә-мааҭк иҭахуп, лара хԥа узхоит, уаҳа усҭаӡом, лҳәоит. Нас инацылҵоит: угыл, уца, уагхоит ҳәа, ихгьы днықәслоит. Иара ҿиҭӡом. Амыждаразы дрыцҳауп заҟа иҭахыу иҭ ҳәа аасамхаҳәеит. Даахьаҳәын сара  сышҟагьы ак  ндәықәылҵеит, уи акәхеит,  сшындәылҟьаз сгәалашәом.
Зегь акоуп Ванчка ииҭахыз иоуит, уаҳагьы ԥсыхәа ыҟаӡамызт. Избан акәзар, аҷкәынцәа рхор аҿы асолоқәа шамхамзар зегьы иара иакәын иназыгӡоз, уи ибзианы илдыруан лара марушьагьы.
Ванчка ииҭахыз аниоу иаразнак ашә даадәылҟьан, саргьы днасҿаччан днасывыууа дцеит.
Абас узырыччаш ахҭысқәа ҟалалон ласы-лассы схәыҷра ашықәсқәа раан.
Сырҵаҩы, сымҩақәҵаҩ Ванчкеи сареи иҳабжьоуп хә-шықәса. Исирҵақәаз даара ирацәоуп: аӡсара, аԥсыӡкышьа, аԥарарыхәмарра, шәақьла, рагаткала уҳәа ахысрақәа.
Ишдыру еиԥш,у сҟантәи аамҭа даара иуадаҩыз аамҭан: хәҷи дуи (иаҳарак аҳәсақәа) зегь аколхоз аус акәын изҿыз, ҳәаарс иаҭахыузеи сангьы уи аколхоз аԥырҵшьа лымаӡамызт. Убриа ҟынтә саб иаҳәшьа аҭаацәараҿы иреиҵыбӡаз Шьыкәа сара лымкаала лнапы санын. Егьырҭ зегьы – сан, саб иашьцәа, Сабду аус рулар акәын.
Исҳәар сҭахыуп даҽакгьы: саб иаҳәшьа Шьыкәа жәлары зегьы ециырдыруа, адунеи изныкымкәа иачемпионхахьоу аспортсмен, 1992-1993 шықәсқәа раан Аԥсны имҩаԥысуаз ақырҭуа-аԥсуатә еибашьра аангьы  зҽалызкааз Руслан Ҭаркьыл иан лакәын.
Шьука «лҭакԥхықәра» даракгьы имариаз акәмызт, избан акәзар, сырҵаҩы Ванчка амцҳәаразы даараӡа абаҩхатәра злаз  иакәын. Сирхәмаруашәа ҟаҵаны  илмырдырӡакәа саадәылԥааны адәахьы сигон. Шьукагьы уи ангәалҭалоз «О, Маџь! О, Маџь!» ҳәа ҿыҭуа слыԥшаанӡа ҿааихак ҟамҵаӡакәа дансышьҭалон. Санылԥшаалакгьы апҟара акәым дагсьыҵаҟьаӡомызт. «Сызкәыхшоу Маџь хәҷы, уала акрыуҿасҵоит, нас уаазгоит» ҳәа сыгәшәмышә ҳәаны, сааргәыбызӷны аӡывҵаҟынтә саалгон, ус заҟа хҭыс, зегь уажә исызҳәом. Абас Шьыкәа аҭаацәара далалаанӡа, Ҭаркьыл Расим Маҳҭы-иԥеи лареи еиразҟхаанӡа абри акәын напынҵас илымаз.
Хыхь ишысҳәахьоу еиԥш  еибашьра ицеит зшьапы инанагоз зегьы. Уаатәи ласы-лассы адыррақәа аауан, «Ани дҭахеит, ари дҭахеит» ҳәа, игьажьны иаауан ахәра ӷәӷәақәа  зоуқәазгьы, убас «дҭахеит» ҳәа ажәабжь хлымӡаахқәа ааҩуан аибашьра анеилга ашьҭахьгьы. Зны-зынла иааснырлоит Сгәы ҭызшьаауаз хҭысқәак:
Уи ҳәарас иаҭахузеи цқьа иазхәыцӡомызт аиҿкааҩцәа. Исҳәарц исҭахыу убри ауп, нас ишысҳәахьоу еиԥш зегь рылақәа ҭырхаха амҩаду ахь иԥушан аибашьра аҟнытә ӡәыр дгьажьуама ҳәа. Аӡә иаб, лаб ма аешьа даауеит ҳәа анраҳалак ақыҭа аусҳәарҭа ахантәаҩцәа, ашкол анапхгаҩцәа рыманы акласс иааҩнашылон. Заб дааз идныҳәалон, забацәа мааз ҳгәалаҟара ԥхасҭаханы, ҳалаӷырӡқәа ҳҿықәҳәҳәуа хгарҭа ҳамамкәа ҳааилахон. Уи знык акәымхеит, ҩынтә акәымхеит. Абас шьуокы ҳагәқәа шхьаауаз ҳаанхагәышьеит. Убарҭ ҳреиуан Кәарҷелиа Сократ (Ҷаҷ) Миха-иԥа. Аџьба Анатоли Манча-иԥа, сара уҳәа. Даараӡа игәыԥжәаган ҳара ҳзы.
Сара сан Кабучка лыԥсҭазаара, лқәыԥшра зегьы сара исзылкит. Лыԥшәмагьы иаҳаҭыр бо џьаргьы дхьамԥшӡакәа сааӡара, анхара-анҵыра уҳәа лнапалакын. Лара изласеиҭалҳәалоз ала, саб ажәлар рҿы ҳаҭыр зқәыз, згәы ҭбааз, хшыҩлагьы еибагаз иакәын. Саб занааҭс имаз аррамаҵура акәын. Иара убри аганахьала Қарҭ ақалақь аҿы аҵаариурҭа далгахьан, ескадронаа дыркомандирын. Сан излалҳәаз ала «Ворошиловскиҟ стрелок и всадник» ҳәа акәын ираатә занааҭ хьӡыс иамаз. Диит саб 1908 шықәса рзы Аҷандара ақыҭан. Даара бзиа ибон ар рашәақәа, иаҳарак аҽыбӷаҟазаратә  (акавалериатә) ашәақәа. Иара абриа кәхап исзыӡырҩыз саб изкны «аҽыбӷаҟазацәа рашәа» («походная  кавалерийская»). Уи раԥхьаӡа акәны амузыкатә ҵара  сҽаназыск 1963 шықәса рзы афольклортә материал  схы иархәаны изҩыз акоуп. Исҳәар сҭахыуп итрадициахахьоу аԥсуа жәлар рмилаҭтә ныҳәақәа рымаҩаԥгараан абри ажәа ала ишалаго, ирахәыц ҟаԥшьны ишагәылсуа илеитмотив хаданы рхы ишадырхәо, ажәлар ишрылаҵәахьаз, бзиа ибаны инеимда-ааимдо ишырҳәо. Ари, ҳәарас  иаҭахыузеи сгәы шьҭанхуеит, арҿиаратә ус аҿы агәацԥыҳәара  снаҭоит.
Аамҭа цацыԥхьаӡа  аԥсҭазаарагь аҽаԥсахуеит. Аибашьра  ашьҭахь сан лҭагылазаашьа иаҳагьы иуадаҩхо иалагеит. Исзымҳәақәо ыҟоуп азыҳәан уи дук сазааҭгылар сҭахӡам. 
Ҽаҩраҭагалан 1952 шықәса рзы сани сареи саншьцәа рышҟа  (ақыҭа Хәаԥ) аамҭала ҳаиасыр акәхеит. Иара уа ашколгьы сҭалеит. Мызқәак рышьҭахь ус ҳаҳаит, Зыхәбак иҩны иҭиуеит ҳәа. Саншьцәагьы, сангьы саргьы зегьы даара уи иҳаҳаз ҳазҿлымҳахо ҳалагеит. Уи дахьынхоз харамызт, саншьцәа рзааигәара акәын. Сабду иҿы саныҟазгьы хазнхара азҵаара цәырҵхьан. Саб аибашьра аҟнытә данызыхнымҳә сани сареи аџьабаа ду адбаланы хазы анхарҭа ҭыԥ алхны анхара-анҵыра напы аҳаркхьан.
Аҩны ирҭиуа аабароуп ҳәа саншьа Анқәаб Артушка  Едрыс-иԥа ианиаҳҳәа азынказы игәамԥхеит «ара ҳанхараҿы шәамкыр ҳәа шәшәома, жәаҩык сыхшара ахьакуа шәаргьы   шәакуеит, шәмыцхәӡам саҳәшьа Кабучка» - иҳәеит. Сан  аҭакс ус лҳәеит: «ус азы исымҳәаӡеит уаҳәшьа дукәухшоуп зегь акоуп  мышкы зны хазы ҳамцар иашахом. Убри аҟнытә ҳцап, иаабап, насгьы ихарам, иааигәоуп».
Иаргьы дақәшаҳаҭхан, ҳцеит, иаабеит иагьаҳгәаԥхеит. Лаҳәшьаԥацәагьы ирзырыцҳаит. Лаҳәшьа аиҳабы Саша аҭаацәара далан, лыԥшәма Шьыгә Гәынба иԥсҭазаара далҵхьан. Аԥхьа Аҷандара инхон, нас Дәрыԥшьҟа ииасит. Саша  лмоҭа Гәынба Осман Шьалуа-иԥа Аԥсны ицоз аибашьраан фырхаҵарыла дҭахеит. Ихҵоуп «Аԥсны афырхаҵа» ҳәа ахьӡ ҳаракы, Гәдоуҭа ақалақьтә баҳчагьы руак ихьӡ ахҵоуп. Вера Анқәаб лыԥшәма Џьгәаҭ Герзмаа абыргцәа ретногарфиатә хор «Нарҭаа» шықәсырацәала  солистс даман. Иԥҳа Герзмаа Маиа иреиӷьӡақәоу акәашацәа ируаӡәкыз лакәын. Аԥсны жәлар рартистка ҳәа аҳаҭыртә хьӡы лыхҵоуп, уи лыԥшәма Аԥсны зҽаԥсазтәыз артист Руслан Чамагәуеи лареи Аԥснытәи аҳәынҭқарратә зҽаԥсазтәыз жәлар рашәаҳәареи рыкәашареи ансамбль аҿы еицыкәашон. Руслан иреиӷьӡақәаз акәашацәа дреиуан. Уажәы урҭ  рҩыџьагьы атәанчарахьы иҟоуп.
Џьгәаҭ Герзмаа  имоҭа Хьыбла Герзмаа адунеиаҿы еицырдыруа шәаҳәаҩуп. Аԥсны жәлар рартистка, Урыстәыла зҽаԥсазтәыз артистка Хьыбла Герзмаа ашәа лҳәоит Станиславскии Немирович-Данченкои рыхьӡ зхыу Москватәи аҳәынҭқарратә академиатә музыкатә театр аҿы. Џьгәаҭ Герзмаа иҭаацәаратә хор анагӡарала ашәақәа рацәаны ианҵаны иҭнажьхьеит Москватәи афирма «Мелодиа» аҿы.
Агәыбжьанытә Минашь Анқәаб-ԥҳа лыԥшәма Алықьса Барцыц Блабырхәа дынхон, аибашьра ду аан хабарда  ибжьаӡқәаз дреиуоуп.
Хыхь ишысҳәаз еиԥш, аҩны аахәаразы аамҭа иалырхыз азы ианеиқәшәа закәытә нхаразгьы рымдыруази, иргәаԥхеит. Еицхырааны  иаҳзаархәарц азы еицәажәеит. Иарҭеит аҿҳәара. Мчыбжьк  ашьҭахь ҳанеиқәшәа, сани сареи агәырӷьара ҳамҽханакны ҳшыҟаз, рԥарақәакгьы ҭырго ианалага сан ус ҿаалҭит:
– Шәаангыл!
Иҟалаз рзеилымкаауа зегьы шанханы иааиҿаԥеит. Ларгьы лылаӷырӡқәа лӡамҩа иаақәлеит.
–Иҭабуп шәаҳәшьа дшәыкәыхшоуп. Иашаӡам сызҿу. Сыҷкәын дынхароуп дызтәу рҿы, иашьцәа рҿы. Ара  ианшьцәа шәыгәҭаны ибзиагәышьоуп, иагьшәарҭам, аха Хәаԥ даҽа қыҭоуп, даҽа жәлақџәакгьы Нхоит, зеиԥш ҟамло егьыҟам аӡә игәы нирхар ҟалоашт. Убри аҟнытә хәыҷык изҳар дызтәу Царгәышаа рахь дызгоит, иаб дахьиз, иахьизҳаз иџьынџь ашҟа. Уаҟа аҵла амҵан акәзаргьы акаҿы ҳкылсып.
Азныказ изаҳауаз зегьы инеиҿаԥшы-ааиҿаԥшқәеит, ргәаҵанӡа инеит сан илҳәаз ажәақәа, ргәқәагьы арԥшааит, зылаӷырӡқәагьы аақәаз ҟалеит. Аҵыхәтәан ибҳәаз иашагәышьоуп, бара ишыбҭахыу иҟалааит нас, рҳәеит. Нас шәнеи-снеи рҳәан рнапқәа аарыӡәӡәан фатәыла-жәтәыла ирхианы игылаз астол инахатәеит. Аҵәцақәа анааныркылоз ҷыдала иҩагыланы сныҳәаҿа ркит, саԥхаьҟатәи сԥеиԥш азы ажәа ҟәыӷақәа рҳәеит. Уи иахьагьы исхамышҭуа сгәаҵаҿы инханы иҟоуп. Убарҭ амҩа саԥхьаҟа исзаазырутаз аркызҵазкуаз ажәақәа ракәхап иаҳарак исыхәаз саԥхьаҟатәи сыԥсҭазаараҿы. Абарҭ ажәақәа,а уаҩы амҩа хьанҭа данану иаҵанакуа рацәоуп, ирацәаӡоуп… иагьа аџьабаа збазаргьы сн ҟәыӷарыла сызнылҵаз амҩа саанымҵӡо сануп.
Убасҟан ҳныҳәаҿа анааникылоз саншьа Артушка Едрыс-иԥа сан лышҟа ихы нарханы ииҳәаз ажәақәа исхамышҭӡо схаҿы иаанхеит:
– Кабучка! Амҩа илыбхыз даара ибзиоуп, иашоуп. Аха аџьабаа дуқәа ацуп, аха убарҭ аџьабаақәа зырмарио амал зегьы абарҟа иҟоуп. Аха ҳәарас иаҭахыузеи, амаашьара ҟалар зегь маншәалахоит, - иҳәеит уи.
Саншьа Артушка амал ду змаз иакәын. Ирахә-ишәахә имаз фермак аҟара ыҟан. Иашҭа-ибаҳча шәырла ихҟьан, абарақьаҭра зцыз нхаҩын. Ииҳәаз ажәақәагьы зхиҳәааз абарҭқәа роуп. Аибашьра аҟнытә дыхәны дааит 1943 шықәсазы. Иԥшәма Ҭика Кәакәасқьыр-ԥҳаи иареи инеивагыланы анхара-анҵыра ирымаз иаҳагьы иацырҵеит. Жәаҩык ахшарагьы рааӡеит ак рыгмырхакәа.
Саншьа аиҵбы Анқәаб Виктор дрыс-иԥа дреиуоуп аџьынџьтәылатә еибашьра аҟынтә изыхнымҳәыз.
