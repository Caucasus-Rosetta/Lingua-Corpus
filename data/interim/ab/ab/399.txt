М. Лашәриа
Ажәа Аҳәаақәа
Алитературатә-критикатә статиақәа


















































Автор иҟынтә

Аизга еиднакыло астатиақәа жанрла алитературатә критика еиҳа ишазааигәоугьы, аԥхьаҩ иахь иазгәасҭар сҭахыуп критик-профессионалны схы шысмыхьӡо. Арии зхысҳәаауа ашәҟә иагыу-иабзоу еиҳа агәшаҭара сақәгәыӷны аҽыԥхьакра акәым, – ус еиԥш иҟоу аҽыԥхьакра алитератураҿ иуадаҩуп, – доус игхәа-иԥха иара идырԥхьаӡалоит, даҽаӡә иахь изиасуам.
Еиуеиԥшым аамҭақәа раан ԥхьаҩык, литераторк иаҳасаб ала акырынтә агәхыҭ-хыҭра, агәазыҳәара соухьан ҳашәҟәыҩҩцәа рҩымҭақәа рыхцәажәара-рықәҿыҭразы, алитература аҿаԥхьа иқәгылоз азҵаарақәа рыҽрылархәразы. Абас, маҷ-маҷ, жәашықәса рыҩнуҵӡала иит абри аизга.
Зжанр еиуеиԥшым асахьаркыратә ҩымҭақәа хазҿхазы иганы рыхцәажәара-реилыргара еиҳа иахьаныԥшуа аҟнытә, ашәҟәы зегь иагәылсны ицом, еиднакылом иналкаан игоу проблемак ахәаԥшра, ашәҟә ахьӡ – «Ажәа аҳәаақәа» – ишьҭнахуа азҵаарақәагьы инарҭбаан рзааҭгылара хықәкыыс иҟаҵам, – харантә, аметафоратә ҟазшьа амашәа ауп уи ахьӡ абарҭ азҵаарақәа рахь ишхьаԥшуа.
Асахьаркыратә ҩымҭақәа релыргара-рыхәшьара аус аҿы џьара акы иаԥсоу акы сызҳәозар ҳәа згәы иҭоу дарбанзаалакгьы дазхьуеит дзыхцәажәо аҩымҭақәа обиективтәла рызнеира, алитературатә процесс аҿы урҭ иааныркыло аҭыԥ рҭоурыхтә ҵакы ала ахәаԥшра, – аха убри аамҭазгьы уи инымԥшыр ауам иара исубиективтә цәаҩа иазгәакьоу жәпакы. Абри аҩыза апрактика саргьы сзавсуамызт, авсра акәым, зны-зынла исызгәамҭаӡакәа еиҳагьы саланахалон…
Аизгаҿ иззаҭгылоу аҩымҭақәа рыхәҭак рыхцәажәара, реилыргара иазкны даҽа статиак, даҽа гәаанагарақәак акьыԥхь рбаанӡа абарҭ астатиақәа рҿы раԥхьаӡа акәны ахәшьарақәа роуит. Ҳлитературатә критикаҿ аԥасагьы изыхцәажәахьаз, абраҟагь ҩаԥхьа иззааҭгылоу арҿиамҭақәа ракәзар, – урҭ ирызкыу астатиақәа рҿы иуԥылоит уаанӡа ицәырҵхьаз алкаақәа, ахәшьарақәа маҷк иадамхаргьы ихазырҭәаауа ма ирымазкуа агәаанагарақәа. Убри аҟнытә, аизгаҿ уаҩы иԥылозар ҟалап аимак-аиҿактә ҟазшьа змоу ма зықәшаҳаҭхара маҷк иуадаҩу гәаанагарақәак, – урҭ рахьтә иҟоуп сара схаҭагьы иахьа даҽакала сызхәаԥшуа, – аха, инеидкылан иугозар, иахьагьы, сара сганахьала, убарҭ ахәшьарақәа, убарҭ алкаақәа сырзыразуп, астатиақәа ашәҟәы ианазсырхиоз аамҭазы, шамахамзар исмыԥсахит.
Аизга иагәылоу аматериалқәа хронологиатә принципла еишьҭаргылам, – еиҳа ҳасабс иҟаҵоуп иеизааигәоу, еишьашәалоу астатиақәа реиваргылара, сыззааҭгылауа аҩымҭақәа анцәырҵуаз аамҭақәа «реиҳаб-еиҵабра». Астатиақәа рынҵәамҭаҿ иарбоуп дара анҩыз, – периодикатә кьыԥхь аҿы ианцәырҵыз ашықәс.















«Аҳы Сышәҟәы, уеиҵамхан!..»

(Д. И. Гәлиа ишәҟәы «Ажәеинраалақәеи ахьӡыртәрақәеи» ҭыҵиижьҭеи хынҩеижәа шықәса аҵра иазкны)

Дырмит Гәлиа ихьӡ аԥсуа жәлар культурала рыҿиара аҭоурых инарҵаулаӡан иадҳәалоуп. Уи – аенциклопедиатә дыра ду змаз уаҩын. Иахьа, ҳмилаҭ литература, «имаҷугьы», «идуугьы», ажанрқәа зегь рҿы аус зуа, амилаҭтә бызшәақәа рыла зҩымҭақәа аԥызҵо иналукааша ашәҟәыҩҩцәа рыла ишьақәгылоуп. Аха, Дырмит Гәлиа, – аԥсуа жәлар рышьыжьтәи апоет иеиԥш апоетцәа, – уажәшьҭа уаҳа изыҟалом.
К. Зелински
…1911 шықәсазтәи аӡынраз Аԥсны аԥсны зегь, шамахамзар уаҩ иимбац Ас Ду ауит. Амшын иаԥныз ақыҭақәа рҿыҵәҟьа ҩ-метрак иагьаарыгымхо асы кажьны. Ҩнаҭа-цыԥхьаӡа иҿарҭон, ҳаибганы ҳазӷыҵысуазар абрыгь-абрыгь шҳақәаҳҵо ҳәа… Усҟантәи аԥсуаа рыԥсҭазаараҿ абри аԥсабаратә хҭыс ссир бзанҵык ирхамышҭуа ак акәны иҟалеит. Ас Ду анаузтәи ашықәс ҳәагьы хьӡыс иаанахәеит. Шәӡәы-быӷьшәла зықәра џьаргьы иҭаҩмыз ауаа рзы Ас Ду аус ду мҩаԥнагаҵәҟьеит: уи, ҩымчыбжь рыла (ирҳәоит ҩымчыбжь ракәын ианауаз ҳәа) Аԥсны иқәынхоз ауааԥсыра зегь «арегистрациа» рызнауит… «Ас Ду иахьа уажәраанӡагьы аицәажәараҿ метафорк аҳасабалагьы рхы иадырхәоит: «Машәырныџьара ак самхаҳәазаргьы уажәшьҭа Ас Ду еиԥш иухашҭӡом…». Ажәакала, аԥсуа жәлар рыԥсҭазаараҿ абри ашықәс акыр аамҭа ирхамшҭуа шықәсны имҩаԥыысит.
Абри ашықәс иацааиуаз аамҭа – 1912 шықәса – Д. И. Гәлиа раԥхьатәи ишәҟәы – «Ажәеинраалақәеи ахьӡыртәрақәеи» – аҭыҵра уаназхәыцуа, уҿаԥхьа иаацәырҵуеит аамҭа алашьцара зегь зырлашо, иҟәашӡа ихызтуа, Ас Ду еиԥш хашҭра зқәым хҭыск, ҳәаак, – раԥхьаӡа акәны исахьаркыу аԥсуа шәҟәы адунеи ақәлара, аԥсуа сахьаркыратә литература астихиатә хҭысқәеи ауаатәыҩса рдоуҳатә культура аҿиареи иузеидымкыло процессқәам, – урҭ дара рхатәымҩақәа рыла иҿиоит, – акыр ҵуеит Ас Ду ӡыҭижьҭеи, акыр акыр ҵуеит аԥсуаа усҟантәи рыԥсҭазааратә шьақәгылазаашьа аҽаԥсахижьҭеи, аха, ҩаԥхьа аметафора ҳхы иаҳархәозар ,абри ашәҟәы ацәырҵра Ас Ду иаҩызаҵәҟьан. Абри ашықәс ашьҭахь ауп иахьа уажәраанӡа аԥсуа литература иаланагалахьоу аҩымҭақәа – ажәеинраалақәа, ажәабжьқәа, апеиссақәа, ароманқәа зегь анцәырҵ. урҭ рахьтә иарбан ҩымҭазаалакгьы иазҳәом, – абас уҳәар ҟалозар, – «Ас Ду ауаанӡа шықәсык ма ҩышықәса схыҵуан» ҳәа… 
Д. Гәлиа ишәҟәы аҭыҵра аԥсуа жәлар рыԥсҭазаараҿ иреиҳаӡаз, аҵак дуӡӡа змаз хҭысын. Араҟа аус злоу уи ашәҟәы атираж заҟа идуз, заҟаҩ хаҭала иаԥхьаз, ргьама ааӡаз, рыԥсҭазааратә мҩаҿы ирыцхрааз мацара акәым. Д. Гәлиа ишәҟәы «Ажәеинраалақәеи ахьӡыртәрақәеи», усҟантәи аамҭала уахәаԥшуазар, инарҭбаан ажәлар ишрылаҵәазгьы, ахаҭа ҩнаҭа-цыԥхьаӡа изымнеиӡеит, ажәлар рыбжеиҳараҩык уи ашәҟәы алакҭгьы изҭамԥшит, уимоу, уи зымԥыхьашәаз рахьтәгьы, зганахь инықәызҵоз, ихьшәашәаны инавсуазгьы уԥылон.
1912 шықәсазы Д. Гәлиа ишәҟәы «Ажәеинраалақәеи ахьӡыртәрақәеи» аҭыҵра иаалырҟьаны иҟалаз хҭысымзт. Уи иаман ахатә мзызқәа, ахатә ҭоурыхтә мҩа, – ашәҟәы ацәырҵра алыршахартә еиԥш аҭагылазаашьақәа зырхиаз. Ганкахьала, уи абзоуран ҳшәышықәса алагамҭазы аԥсуа уаажәлар рыҩнуҵҟаҿ инарҭбаан зшьапы зкхьаз аҵара-лашара аидеиақәа рымч, – амилаҭтә хдырра, амилаҭтә культура аҿиара ирыдҳәалоу апроцесс, даҽаганкахьала, аԥсуа литература ахаҭа зхылҵуаз, уи гарас имаз афольклор асахьаркыратә литература аԥҵара аҳәаа аҟынӡа инаӡахьан, уи аҿиарамҩеи асахьаркыратә литература ацәырҵреи шьҭибаххьан, еилаҵәахьан.
Абри астатиаҿы сара сҽазыскуам а-19-тәи ашәышықәса аҩбатәи азыбжеи а-20-тәи ашәышықәса алагамҭеи рзы аҵара-лашара аус аԥсуа уаажәлар рыҩнуҵҟа иамаз амҽхак, аԥсуа литература ацәырҵраҿ афольклор иалнаршаз ароль уҳәа инарҭбааны рзааҭгылара, – урҭ азҵаарақәа ҳлитература аҭоурыхҩҩцәа русумҭақәеи, аԥсуа литература апроблемақәа ирызкны ихьчаз аҵыхәтәантәи ажәашықәсазтәи адиссертациақәеи рҿы инарҭбааны ирзааҭгылоуп, убри аҟынтә, сзыхцәажәо аизга ацәырҵра алзыршаз аҭагылазаашьақәеи уи иагәылоу аҩымҭақәеи рыхцәажәараан хықәкыс иҟасҵоит убарҭ аусумҭақәа рҿы еиҳа имаҷны иззаҭгылоу ҳәа сгәы иззаанаго зҵаарақәақ еиҳа инарҭбааны рыхцәажәара, хатә лаԥшҳәаак рыхгара (џьара-џьара аимак-аиҿактә ҟазшьа рымазаргьы), егьыс, афольклори «ажәеинраалақәеи ахьӡыртәрақәеи» реизыҟазаашьеи мамзаргьы арккареи аҵара-лашареи ридеиақәа рцәырҵшьа-рыҿиашьатә акәзар, астатиаҿы иалкаау аҭыԥ ааныркылом. Аԥсуа сахьаркыратә литература ацәырҵраҿ, уи ауасхыршьҭаҵаҩ Д. Гәлиа иеизҳа-зыӷьараҿ афольклори аԥсуа ԥсҭазаара асоциалтә-еканомикатә шьақәгылазаашьеи иҟарҵоз анырра ду инаваргыланы, ирацәаӡоуп аурыс сахьаркыратә литература иалнаршаз. Аԥсны урыстәыла ианадла инаркны (1810 ш.), аԥсуа милаҭтә культуар аҿцаара иалагеит еиҳа аԥхьагылара змаз адунеитә культуарақәа руак – аурыс культуар, аурыс сахьаркыратә литератуара. Абри аиҿцааратә процесс еиҳа-еиҳа аҽарӷәӷәон, аҽарҭбаауан, Д. Гәлиа шәҟәыҩҩык иаҳасабала данцәырҵуаз аамҭазы  ҭоурыхла ишьақәгылахьаз ахатә традициа ду аман. Аурыс сахьаркыратә литература Д. Гәлиа иԥсабаратә баҩхатәра амҩа ақәҵара ӷәӷәалаӡа иацхрааит, иарҿиеит, поет ҳасабла ишьақәгылараҿы, исахьаркыратә хдырра ашәараҿы аурыс поезиатә мшын ду ихы-игәы зегь атҟәеит, деимнадеит, дархәыцит, – иахьа ҳара ҳгәы иахьынӡаанаго аҵкыс инарҵаулаӡан инырт.
Нива моя, нива,
Нива золотая,
Зреешь ты на солнце,
Колос наливая…

Арҭ ацәаҳәақәа аӡыԥ ҳәа схаҿы иаанхеит, иара ахәыҷгьы иааџьоушьартә еиԥш сгәы ааизыблит. Сара саб сиҳәеит урҭ ацәаҳәақәа рҵакы еилкааны исеиҳәарц, аха уи иара илымшеит…»
Ажәеинраала «Москва» (1907 ш.) аҿы раԥхьаӡа акәны аԥсуа поезиаҿ апоет дазышәаҳәоит «ақалақьқәа ран» Москва, Москватәи Кремль, уи ажәытә фырхаҵаратә ҭоурых, уи аԥшӡара. Абри ажәеинраала аҩбатәи азбжаҿ ицәырҵуеит апоет иидеиатә-естетикатә дунеихәаԥшышьа иадҳәалоу, аурыс литература, аурыс шәҟәыҩҩцәа дшырзыҟоу аазрыԥшуа ацәаҳәақәа. Урҭ изкуп аурыс реалисттә школ ашьаҭакыҩцәа руаӡәк – Н. Гоголь. Апоет Москва азышәаҳәара, уи ажәытә-аҿатә алацәажәара хыркәшауа иҩуеит:
«Горьким словом посмеются» ҳәа зықәҩу иоуп,
Арҭ ацәаҳәақәа иккаӡа ирныԥшуеит апоет аурыс шәҟәыҩҩ ду иахь имоу агәыбылра. Ҩашьара ақәым Н. Гоголь исатира, идунеихәаԥшышьа, «алаӷырӡ иалыжжуа аччабжь», ԥсык иаҩымсуа абзацәа, – уи ифырхацәа, – Д. Гәлиа ишизгәакьаз, ирҿиаратә мҩаҿы, еиҳарак исатиратә жәеинраалақәа рҿы, илаԥшҳәаа шдырҭбаауаз, ишдырҵаулоз. Иуҳәар алшоит, Д. Гәлиа исатиратә жәеинраалақәа рҿы аибеи ананамгеи хзырҵәо, ианымлашьуа игәыбзыӷхо, ианҭәлакь иԥагьахо, алыԥсаахьшәашәақәа данырхыччо аамҭазы ,апоет ихаҭа игәаҵанӡа игәы ԥжәауа, игәы дҭаҵәыуа ауп ҳәа ишааирыԥшуа «Горкьим словом посмеюся», – Д. Гәлиагьы изгәакьан, аԥсуа ԥсҭазаара иалибаауаз ауаа шьаҿа-цыԥхьаӡа аурыс литератураҿгьы иԥылон, урҭ рыхцәажәараҿ, рырҿаасҭараҿ аурыс литература ду ахақәиҭра инаҭон, ҿрыԥшыгара ауан.
Д. Гәлиеи аурыс литературеи реизыҟазаашьа ҳаналацәажәо аамҭазы, сгәанала, уаҩы иазгәеиҭар алшоит абас еиԥш иҟоу акы: ҳәарас иаҭахузеи, Д. Гәлиа шәҟәыҩҩык иаҳасабала ишьақәыргылараҿ анырра ду ҟарҵон а19-тәи ашәышықәсазтәи аурыс шәҟәыҩҩцәа, ԥсра зқәым урҭ рсахьаркыратә рҿиамҭақәа. Д. Гәлиа аҵара данҭаз, иара убас аҵара ашықәсқәа рышьҭахь инаркны, иԥсҭазаара далҵаанӡагьы, а-19-тәи ашәышықәсазтәи аурыс шәҟәыҩҩцәа дуқәа рырҿиамҭақәа дрыԥхьон, еиҭеигон, дрыхцәажәон, инарҵаулан идыруан; ирҿиамҭақәа рҿы зны-зынла иаҳԥылоит абри аамҭазтәи аурыс литературахьтә ишиашо анырра ҟазҵо аҩымҭақәагьы (иаҳҳәап, «Ашарԥы-еҵәа», – иаҿшәырԥш В. Жуковски иажәеинраала «Утреняя звезда», «Ааԥынқәа», – иаҿшәырԥш М. Кольцов иара абас хыс измоу иажәеинраала). Аха, иагьа убас иҟазаргьы, Д. Гулиа раԥхьатәи иеизгаҿ а-19-тәи ашәышықәсазтәи аурыс поезиа аасҭа, ипетикатә ҷыдара ақырџьара иаҳа иазгәакьоуп а-18-тәи ашәышықәсазтәи аурыс поезиа атрадициақәа жәпакы. Абас еиԥш иҟоу агәаанагара азныказыҳәа адкылара уадаҩхара ҟалоит, избан акәзар, ҳара зегь еиҳарак ҳхыхны ҳазмоу а-18-тәи аасҭа а-19-тәи ашәышықәсазтәи аурыс литература ауп, бзиа иаабо ҳашәҟәыҩҩ еиӷьаҳшьоит… Иахьатәи аԥхьаҩцәа рбҩиблиотекақәа еиҳа имаҷны иуԥылоит, а-19-тәи ашәышықәсазтәи авторцәа раасҭа. Аха,  еиуеиԥшым амзхызқәа ирыхҟьо, иахьатәи абри аҭагылазаашьа. Д. Гәлиа акала дазҿлымҳан аурыс литература аҭоурых, зеиҭагара иџьабаа ду адиҵахьаз «Игор ир ирыхҳәаау ажәа» еиԥш иҟоу ажәытәӡатәи уи абаҟақәа инадыркны.
 Д. Гәлиа аҭоурыхтә аренаҿ дцәырҵуеит зыжәлар аҵара-лашарахь, ахақәиҭрахь ирыԥхьо рккаҩык иаҳасабала, абри аамҭазы аԥасақәа раасҭа ҟаимсаҭлаеиҵагылахьаз. Аԥсны аԥеиԥш лашаз иқәԥоз, даҵарадыррала еиқәшәаз аԥсуа абиԥарақәа дырхаҭарнакны, аԥсуа нбан арҿиара-аԥҵара иазааԥсаз уаҩын, дырҵаҩны, дфольклор еизгаҩны, дпоетны, зыжәлар рдемократиатә культуруа атрадициа аҩаӡараҿ игылаз уаажәларратә усзуаҩны, дуниверсалны. А-18-тәи ашәышықәсазтәи аурыс литература акхзар, зымҽхак ҭбааз уи апроблемақәа рҿы имаҷымызт Д. Гәлиа изыҳәан ҿыц ицәырҵуаз, зыпрактикатә ԥышәа, зпафос иныруаз аидеиақәа. Абри ашәышықәсазтәи аурыс шәҟәыҩҩцәа дуқәа А. Кантемир, М, Ломоносов, Г. Державин, И. Крылов уҳәа аӡәырҩы Д. Гәлиа иаҳа излаизааигәаз уи ауп, аурыс милаҭтә культура аҭоурых аҿы урҭ ықәгылоит Урыстәыла аҵаралашара аларҵәаразы, аурыс кадрқәа реиҵааӡаразы, аурыс милаҭтә культура ашьҭыхра, ԥхьаҟа агара иазықәԥо патриотцәаны, аҵареи анаукеи инарҭбаан апропаганда рзыуразы, алахтразы. Аурыс феодализм абсолиуттә епоха аан урҭ имҩаԥыргоз аидеиа, Аԥсны аҭагылазаашьаҿ Д. Гәлиа изыҳәан университетк иаҩызан. Урҭ авторцәа рҩымҭақәа рҿы хадара зуаз адидактика, ацәгьа-бзиа шаадрыԥшуаз, рпоетика аспецифика, рпоезиатә бызшәа, ражәеинраалақәа злаҩыз ашәагазагақәа уҳәа Д. Гәлиа хархәара ззиушаз маҷмызт. Акырџьара еиқәшәон, еизааигәан а-18-тәи ашәышықәсазтәи аурыс шәҟәыҩҩцәеи Д. Гәлиап раԥхьа иқәгылаз азҵаарақәа. Абри иабзоурангьы урҭ авторцәа рпоезиа Д. Гәлиа ипоезиеи типологиала акыр еиԥшуп, акыр еизааигәоуп.
Ишиашоу параллельк аҟаҵара гәҭакыс ишьҭымхуа, иазгәасҭар сҭахыуп, Д. Гәлиа актәи ашәҟәыф иагәылоу ажәеинраалақәа рҿгьы, зны-зынла апоезиа аԥсабара иацәыхароу аматериалқәа рыла ишьақәгылоу ажәеинраалақәа шыуԥыло. Урҭ рҿы апоет амц аҿаԥҽра, аҿагылара иҽанышәауа, игәаанагара наукатә мҩала ашьақәрыӷәӷәара дазааԥсоит, ажәлар ирыхәо анаукатә информациа аҟаҵара иҽазишәоит. Иаагап убас еиԥш иҟоу ажәеинраала «Аеҵәа аҵыхәа змоу». Ажәеинраала ҩуп 1910 шықәсазы. Убри аамҭазы акьыԥхь аҿы ауаажәлар рыҩнуҵҟа ацәажәараҿ ажәабжьны аҽарҭбааит маи 5, 1910 шықәсазы акомета Галлиа аҵыхәа адгьыл иаахоит, иқәнхо ауааԥсырагь ннарҵәоит ҳәа… Абас еиԥш иҟаз ажәабжь-ҟьала зхы иазырхәауаз ауаа дырҿагылауа апоет иҩуан:
Абраҟа апоет дзықәныҟәо амҩа – ажәеинраала анаукатә информациа аҟаҵара, – аҩада ҳазлацәажәаз а-18-тәи ашәышықәсазтәи аурыс поезиа аԥышәав еиҳа иатәуп, еиҳза иақәшәоит, а-19-тәи ашәышықәсазтәи аурыс поетцәа ракәзар, арии – архаизмк аҳасабала иахәаԥшуан, ирыцәтәымын.
Д. Гәлиа ишәҟәы аҿы ирацәоуп адидактика, ахшыҩрҵагатә ҟазшьа змоу алкаақәа, афоризмқәа, аҵарадырра арӡра шаҭахыу, ахшыҩ закәу, ацәгьара иахылҵуа ртемақәа, рмотивқәа зҵныԥшуа ажәеинраалақәа, «ажәытәра бзиахә» агәазыбылра, уи афеодалтә ҵас ҳаракқәа рӡыргаразы алегендақәеи абалладақәеи рхархәара, – а-18-тәи ашәышықәсазтәи аурыс литератураҿ акырӡа зымҽхак ҭбаауп.
Сара исҭахым абраҟа сыззаҭгыло аҿырԥштәқәа, алкаақәа марианы еилкаахарц, иаҳҳәап Д. Гәлиа М. Ломоносов анаукатә зҵаарақәа ирызкыу иажәеинраалақәа  данрыԥхьо. Аҟаԥ ҳәа «Аеҵәа аҵыхәа змоу» иҩырц днатәеит, мамзаргьы И. Книжнин ицәаҳәа «Исчезнет человек – становится герой» данаԥхьа, апоет епиграфс ишәҟу иеиҭаз аԥсуа жәаԥҟа «Аҽы ԥсыр, аҭынхоит, – ауаҩы дыԥсыр иажәа иҭынхоит» игәалаиршәеит ҳәа. Сара абраҟа сызҿу апоетика азеиԥш принципқәа, атрадициақәа реизааигәарақәа роуп, егьыс, – ҳәарас иаҭахыузеи, иуадаҩуп дарбан поетзаалакгьы еиуеиԥшым иажәеинраалақәа ртемақәа, рышьҭыбжьқәа цәырзго конкреттә фактк ашьақәрыӷәӷәара. Араҟа хадара руеит, сара сгәанала, апоет иԥсҭазааратә ԥышәа, ихаҿра, ибавҩхатәра аҷыдара. Зны-зынла, еиҳарак апоезиаҿ, аамҭа кьаҿӡак аҩнуҵҟала апоетцәа ажәеинраала ахаҿы зегьы рзаатуеит, еимнадоит, убасҟан, макьана цәаҳәак анҩым аамҭазы, ажәеинраала зхылҵуа зегь аҽармазеир, аҽеиднакылар алшоит. А-20-тәи ашықәсқәа раан, М. Светлов, иара излаигәалаиршәо ала, машәырны москватәи сасооирҭак днаддгылт. асасааирҭа иаман ашьҭыбжь хаа зхылҵуаз, уамашәа игәаԥхаз хьӡык… «Гренада». Уи акәхеит, абри аминуҭ инаркны ажәеинраала аҽеизнакит, иара уи аҽны, аҩны дышнеизҵәҟьа М. Светлов иҩит аурыс советтә поезиаҿ иреиӷьӡоу ажәеинраалақәа  руак «Гренаде». Ажәеинраала аҵаки абри асасааирҭеи изаҟаразаалакь џьара ак рзеилам (ажәеинраала ахьӡ заҵәык ада), аха аҩымҭа ахаҭа цәырзгаз абри асасааирҭа ауп. Д. Гәлиа ажәлар рҟынтәи зны иаҳаит ҩ-цәаҳәак: «Аб хәҷы тәыҩа ду, абнахь иагеит абга ду». Апоет абарҭ аҩ-цәаҳәак изхеит «Хоџьан-ду» ацәырҵразы. «Хоџьан-ду» аҵакы, асиужет, аиҿкаашьа уҳәа ажәлар рҳәамҭа аҟазшьа амам, ихазуп, аха апоет машәырны иаҳаз абарҭ аҩ-цәаҳәак роуп ажәеинраала зырҿыхаз, аформа зыԥшааз. Ҳәарас иаҭахыузеи, Д. Гәлиагьы М. Светловгьы ираҳаз абарҭ ажәақәеи ашьҭыбжьқәеи рыла зыӡбахә ҳҳәаз ажәеинраалақәа рзаԥҵомызт, апоезиатә бызшәахьы ирзиагомызт, рыԥсҭазааратә мҩа, рбаҩхатәра убри иазыҟаҵамызҭгьы. Абарҭ аҿырԥштәқәа рыла исҳәарц исҭахыу – иуадаҩуп ашәҟәыҩҩы хаз игоу исахьаркыратә рҿиамҭа цәырзгаз амзыз конкретла аҳәара. Уи здыруа иара автор заҵәык иоуп, ирҿиаратә лабараториа амаӡақәа иреиуоуп, иара аӡбахә имҳәозар бжеиҳан ухаҭа узазнеиуам, иузеилкаауам. Д. Гәлиа иԥсҭазаара даналҵшаз аламҭалазы акьыԥхь аҿы ақәгыларақәа руак аан игәаларишәеит «Хоџьан-ду» шизцәырҵыз азы аҩада иаагоу аҿырԥштәы. Уаанӡа абри аҩымҭа акырынтә иахцәажәахьаз, еилзыргахьаз аԥсуа критикцәа рахьтә абри аҩыза аиҿырԥшра-аидкылара аӡәгьы изыҟамҵацызт. Иара убас дарбан урыс критикзаалакгьы ихала дзазнеиуамызт М. Светлов иажәеинраала «Гренада» шизцәырҵыз аҭоурых, иара автор ихаҭа аԥхьаҩцәа изныкымкәа иҟарҵахьаз аҳәарақәа рыцынхәрас акьыԥхь аҿы дықәымгылар. Абас, иарбан сахьаркыратә ҩымҭазаалакгьы иаҵаҵәахыуп иара ахатә ҭоурых, – аҩымҭа ҩымҭак аҳасабла ицәырзгаз, адунеи азырбаз, изхылҵыз амаӡа. Ҳара иҳаздырам аизга «Ажәеинраалақәеи ахьӡыртәрақәеи» иагәылоу аҩымҭақәа автор ишизааиз, ишцәырҵыз аҭоурых, «Хоџьан ду» заҵәык алаҳамҵозар. Аха, сгәаныла, инеидкылан иугозар, аизга иаанарԥшуеит Д. Гәлиа абри ашәҟәы анаԥиҵоз аамҭазы а-18-тәи ашәышықәсазтәи аурыс литература ахырхарҭа, уи азеиԥш пафос, уи адидактикатә ҟазшьа, уи апоетика шаныԥшыз, ашәышықәсазтәи аурыс поезиеи ипоезиеи акырџьара ишеишьашәалахаз. Ҳәарас иаҭахузеи, аҩадагь ишазгәаҭоу еиԥш, абри аамҭазы Д. Гәлиа анырра инаҭон а-19-тәи ашәышықәсазтәи аурыс литература дуӡӡа, уи аревалиуциатә-демократиатә идеиақәа, уи агәманизм. Аха, сара сгәаныла, Д. Гәлиа ипоетика а-19-тәи ашәышықәсақәеи а-20-тәи ашықәсқәа алагамҭеи рзтәи аурыс аоетцәа дуӡӡақәа – А. Пушкин, М. Лермантов. Н. Некрасов, Ф. Тиутчев, А. Фет, А. Блок рырҿиамҭақәа акырӡа ирцәыхароуп, ирцәыхарамхарцгьы залшомызт. Зынӡа ихазуп урҭ апоетцәа ргәы иҭыхо, ирныруа, иаԥырҵо аромантикатә, аграждантә поезиа аҟазшьа, рбаҩхатәра иарлашо ԥсра зқәым алирика, аепос.
Д. Гәлиа ипоезиа алабжьаратә пафос, – адидактика, аклассицизм анормақәа рыла ацәгьеи-абзиеи рызнеира, ашәыгақәа ганкы мацарала рырџьбарара, урҭ ишиашоу рхархәара еиҳа иазгәакьоуп, алирикатә лагамҭа аасҭа. Аԥсуа литература аира, уи аҿиарамҩаҿ абри аҩыза анырра, абри аҩыза апериод ҟамларц залшомызт, лахьынҵалагьы иара ашьаҭакҩы иакәхеит абри аусхьанҭа иазымнашәалан иқәгылаз. Д. Гәлиеи аурыс литературеи реизыҟазаашьа – ари акырӡа иҵаулоу зҵаароуп. Ирацәоуп араҟа аҟыԥ ҳәа улаԥш иҵамшәо, абарҭ аизыҟазаашьақәа ирыҵаҵәахыу. Акызаҵәык, лкаак аҳасабла иазгәасҭарц исҭахыу, – сыззааиуа, – аԥсуа сахьаркыратә литератуар ацәырҵраҿ, даҽакала иуҳәозар Д. Гәлиа поетк иаҳасабала аԥсуа культура аренахь инагараҿ, аурыс сахьаркыратә литература аԥсуа литератуар ауасхыршьҭаҵаҩ иахь, аԥсуа литература ацәырҵрахь иҟанаҵаз анырра, иархиаз аҭагылазаашьақәа а-18-тәи ашәышықәсазтәи иара аурыс литература ашьақәгылараҿ иамаз алитературатә хырхарҭа – аклассицизм – арӷәӷәараҿы афранцызтә литература иҟанаҵаз анырра ду шыугәаланаршәо ауп. Аус злоу арҭ (афранцызи аурыси) алитературақәа рмасштабқәа, рметодқәа (аклассицизм) ракәым, иара апроцесс ахаҭа (аԥсуа литератураҿ) иубартә, уашьклаԥшыртә еиԥш иамаз атенденциа ауп. Убри аҟнытә, 1912 шықәсазы иҭыҵыз раԥхьатәи аԥсуа сахьаркыратә шәҟәы ацәырҵра алзыршаз амҩақәа ҳанрыхцәажәо аам-ҭазы, ҳарҭ ианакәызаалакгьы ҳаҭыр дула иаҳгәалаҳаршәалароуп аурыс сахьаркыратә литератуар иалнаршаз ароль ду. Аурыс ҳәынҭқар иколониалтә политика аҭагылазаашьаҿ раԥхьаӡа аԥсышәала анкьан аԥҵара  инаркны (1862ш.), раԥхьаӡатәи аԥсуа сахьаркыратә шәҟәы (1912ш.) адунеи абартә еиԥш алшарақәа рыҟаҵараҟынӡа анаӡара – ҩы-жәларык рмилаҭтә-демократиатә культурақәа иреиӷьыз рхаҭарнакцәа рџьабаа здыз иааира дуун. 1912 шықәса инаркны аԥсуа жәлар амилаҭтә сахьаркыратә литератуарқәа змамз адунеизегьтәи ажәларқәа рҭаацәара иалалт. Абри ашықәс инаркны збызшәеи, змилаҭтә культуартә традициақәеи, зҳәынҭқарреи шәышықәсала аамҭа уадаҩӡақәа ирылган иаазгоз ажәлар, рхатә сахьаркыратә литература ашьапы ркит.
А-19-тәи ашәышықәса аҩбатәи азбжа инаркны еиҳа активла иҿиоз аԥсуа милаҭтә-демократиатә культура, еиҳа аԥхьагылара змаз, зымҽхак ҭбааз аҭоурыхтә процесс иабзоураны, аҿыц ҭагылазаашьақәа ирхылҵыз акы акәны ҳшәышықәса актәи ажәашықәсазы ииуеит аԥсуа сахьаркыратә литература. Уи аира ашьапкра, аҿиара-аизҳара амҩаҿ аҭоурыхтә ҵак змаз ароль наигӡоит аԥсуа жәлар рыжәпара иалҵыз апоет Д. Гәлиа. Имаз аԥсабаратә баҩхатәреи, иԥсҭазааратә ԥышәеи, идырра ҵаулақәеи ирыбзоураны, актәи ишәҟәы аҿы Д. Гәлиа дықәгылоит ишәхьоу, ишышьақәгылара ишьақәгылахьоу поетны. Ҩажәижәаба жәеинраала еидызкыло (цәаҳәала зықь цәаҳәа иреиҳам) ашәҟәы аҿы уаҩ уамашәаҵәҟьа ибартә иҟоуп апоет заҟа хкы еилеигӡаз: араҟа иуԥылоит ааӡаратә, асоциалтә афилософиатә, асатиратә, аграждантә, афольклортә, аллегориатә, алегенда-балладатә жанрқәа (ажәа ажанр аҵакы нарҭбааны иугозар) ала иаԥҵоу еиуеиԥшым ажәеинраалақәа. Араҟа шьаҿацыԥхьаӡа иубоит ажәеинраала еиуеиԥшым ашәага-загақәа, астрофикатә, арифматә еиҿкаашьақәа, урҭҭ иргәылыҩуа, излеибаркыу ашьҭыбжьқәа (алитератуар дуқәа рҭоурых аҿы иуԥылоит убас еиԥш иҟоу апериодқәа, апоетцәа жәашықәсала, шәышықәсала шәага-загала заҵәык мыԥсахӡакәа ианадхало!). Абраҟа, хадарала иугозар, ишьақәыргылоуп аԥсуа жәеинраала ахаҿы, уи «аура-аҭбаара», наҟ-наҟ ишьҭнахран иҟоу азеиԥш ҷыдарақәа жәпакы; абраҟа ,абри ашәҟәы аҿы, инарҵаулаӡан ашьапы кыуп аԥсуа литератуартә бызшәа, еиуеиԥшым амҩақәа рыла хархәара азууп ажәлар рбызшәа беиа, рфольклор, рдунеихәаԥшышьа. Ашәҟәы зегь иахоуп, иагәлыжжуеит амилаҭ-цәа, амилаҭтә ҟәышра, инарҭбаан иахьчоит ажәлар ззықәԥо, изызхьуа аинтересқәа, автор иидеиатә-естетикатә позициеи амилаҭтә гәазыҳәарақәеи еиқәшәоит, бызшәак ала ицәажәоит, дунеихәаԥшышьак ала рхы аадырԥшуеит; еиласоуп, еишьашәалоуп урҭ ргәырӷьареи апоет игәырӷьареи, рхьааи ихьааи, рлафҳәашьеи илафҳәашьеи, рбызшәеи ибызшәеи.
Иахьагьы, акыр жәашықәса рышьҭахь иаԥҵоу «Хоџьан-ду» ҳанаԥхьо, иҵкьыҵкьаҳшьоит Хоџьан-ду имал, иԥсаса, ихәынгаҳшьоит уи иԥацәа, – аимҵәаҩцәа, ҳаимгәырӷьоит уи дызлажьу, дызбылуа амца ду – жәлар ргәаӷ, жәлар рҳақ еиқәнаҵаз. Д. Гәлиа идыруан Хоџьан-ду 1910 шықәсазы иҵыхәа шыԥҵәамыз, ма даҽа ажәеинраалак «Ҩыџьа зцомызт, аӡәк дрыхьӡомызт» (1906 ш.) аҿы ажәлар анышә иарҭо аишьцәа-аӷьычцәа изҿыз аус дара ишыцрымжыз, аха апоет абас еиԥш иҟаз амҩақәа рыла ауаажәлар иргәыӷуан, ргәы иахәоз ажәа иҳәон, Хоџьан-дугьы мышкызны амца дабылраны дшыҟаз, – ажәлар рырахә-рышәахә зӷьычуазгьы адамра лашьца шырзыԥшыз асоциалтә залымдара ҟазҵозгьы иззыҟарҵозгьы иаахтны иреиҳәон, – абри ала апоет Хоџьан-ду дрықәӡбон, «ҩзиа жәуааит инхақәо» ҳәа зеиҳәозгьы ргәы ҭигон.
«Ажәеинраалақәеи ахьӡыртәрақәеи» рҿы ӷәӷәалаҵәҟьа хархәара азуп аԥсуа жәлар рҿаԥыцтә ҳәамҭақәа. Ашәҟәа зегь рԥхоуп ижәлар рыхшыҩ, рыԥсҭазааратә ԥышәа, рдунеи ҭбаа-ҭыцә адоуҳала, уи иахылҵуа агәеисыбжь ала. Апоет даныхәҷыз, аԥсуа жәлар рҳәамҭақәа бзиаҵәҟьан издыруаз иаб иҩнаҭаҿы ианизҳауаз инаркны, ажәлар ражәа иарҿиоз ԥсра зқәым абырлашқәа ан лгәыҳәԥыхшеиԥш идикылт, урҭ рыбзиабара, рнырра ду иԥсҭазаара далҵаанӡагьы ишимац иман. Д. Гәлиа данқәыԥшыз инаркны акыр аџьабаа ибеит абарҭ аҳәамҭақәа реизгара-рхархәаразы, реидкылара-реиқәырхаразы. 1907 шықәсазы Қарҭ аԥсышәала, аԥсуа текстқәа аурыс еиҭагагьы зыцны иҭыҵыз «Аԥсуа жәаԥҟақәеи, ацуфарақәеи, ажәарыццакқәеи» ҳәа хыс измоу аизга иацу аҵыхәтәажәаҿ, абри ашәҟәы  иагәылоу аԥсуа текстқәа аурысшәахь еиҭагаз С. Алферов, ашәҟәы автор, – Д. Гәлиа ихьӡала иҩуеит: «Абасала, аԥсуа жәлар рҿаԥыцтә ҳәамҭа аҿиара меихсыӷьырц, ажәлар рхаҭа, ажәытә иҟаз хара ианацәынаскьо аамҭазы, ргәылацәа иаԥырҵо иҿыцу аҳәамҭақәа шрыдыркылауа еиԥш, дара рхатә ҳәамҭақәагьы ҩаԥхьа ҿыц идырҿиоит… Аԥсуа жәлар рҿаԥыцтә ҳәамҭақәа реизгараҿ автор абри уисумҭа раԥхьатәи ԥышәак аҳасабла дахәаԥшуеит, – насыԥ иман ихы иԥхьаӡоит иара дызҿу абри  аус аҿ ижәлар рыҩнуҵҟа еиҳа-еиҳа еиҵагылауа аҵара-уаа иреиуоу, игәцаракны абарҭ аҳәамҭақәа реизгара иалагар… Ажәытә ҳәамҭақәа ирласны ииасуеит, ашәҟәы ианҵамзар».
«Амҩантәи азгәаҭақәа» ҳәа хыс измоу 1919 шықәсазтәи истатиак аҿы, анхацәа ԥхьагылаҩцәа рахь имаз абзиабара аарԥшуа, Д. Гәлиа агазеҭ «Аԥсны» аҿы иазгәеиҭон: «Кындыӷ сахьналалаз қьашана ҿыцк збеит: даара ишьахәны иҟаҵан. Абри зхагылоу дызусҭоушь шысҳәоз Киут Осман иқьашаноуп ҳәа аҩыра аманы избеит. Абри – абжьыуаа рҿы ауаа бзиақәа ҳәа раԥхьа идыргылауаз дреиуан. Иажәеи ихшыҩи даара еибыҭан, даара крыздыруаз, ииашаз уаҩын, бзерҭангьы джуп. Уи знык дызбахьаз, иҿцәажәаз, уи ақьашана иахәаԥшуа, иҟазшьа бзиеи ихшыҩ дуи згәаламшәаша дҟаларым, – иԥсаҭа бзиахааит мҳәакәагьы аӡәы уи ақьашана даҩсрым, избан уҳәар, уи зегь рзгьы акыр иаԥсаз уаҩын. Аха ак заҵәык сгәы иалоу убри ауп, аҩыра ҳәа иану цқьа еилыргам, иԥшӡам, убри иқәнагам» 
Апоет иажәеинраалақәак рҿы зны-зынла асатира мацара ихы иаирхәоит, абри амҩала дцоит иаҳҳәап «Хоџьан-ду», «Абжьаҩашьа хабжьаҟьала», «Шаҟа дыԥстәы цәыбзахәузеи» рҿы. Даҽаџьара ажәеинраала зегь неигӡоит аллегориала, иаҳгәалаҳаршәап «Ломеи Бускеи». Иҟоуп иара убас аллегориагьы, аирониагьы, асатирагьы, аметафорагьы ахьеилеигӡо, «Ҩыџьа зцомызт, аӡәк дрыхьӡомызт» еиԥшқәоу. Д. Гәлиа ипоетика зегь ҳәаақәнаҵоит иреализм аҷыдарақәа, уи аҵауларақәеи аԥсыҽрақәеи, уи аматериалисттәи аидеалисттәи ҟазшьақәа.

Аԥсуа жәлар рҵарадара, ркультуратә шьҭахара, рыԥсҭазаара иацыз ауадаҩрақәа ашәҟәы ахаҭа иахьынӡахәҭаз ала амҩа аҭара, аӡыргара акырӡа иаԥырхаган, аха убас еиԥш иҟаз аҭагылазаашьа хьанҭа шыҟазгьы, «Ажәеинраалақәеи ахьӡыртәрақәеи» аԥхьара здыруаз реиԥш, иззымдыруаз рыҩнуҵҟагьы амҽхак ҭбаан. Аԥсуа ԥсҭазаара иацыз аибаркыратә ҷыдарақәа ҭбаан. Аԥсуа ԥсҭазаара иацыз аибаркыратә ҷыдарақәа ирыбзоураны, анс ма арс уи аӡбахә маҷ-маҷ ажәлар зегьы ирылҩит, иарцәажәеит, ганкахьалагьы, аԥсуаа дара-дара еиҳа еибанардырит, – араҟа дааԥшит аԥсуа жәеинраала аԥхьара раԥхьаӡа агәахәа знаҭаз, аԥсуа сахьаркыратә литература аԥҵара алшоит ҳәа агәӷра зауз ауаҩы, – еиҳарак аҿар иреиуаз, – дааԥшит иара убас абри зегь башоуп, нарха змоу усым  ҳәа агәаанагара змаз анигилистгьы. Урҭ аҩыџьагьы аԥсуа жәлар рыԥсҭазаараҿ акыр зҵазкуаз абри азҵаараҿ раԥхьаӡа акәын еиҳа иаартны еицәажәеит, ҳәара аҭахыума, еиҳа еилибакааит.
Д Гәлиа раԥхьаӡа иибаз, дзыԥхьаз ашәҟәы – урыс шәҟәын, раԥхьаӡа иаҳаз ажәеинраала – аурыс жәеинраалан. Апоет иԥсҭазаара даналҵшаз аламҭалаз иҩуан: «Абраҟа, ақалақь аҿы (Аҟәа, – М. Л.) ашкол ааигәара, иҳацхраашаз аӡә дҳақәшәозар ҳәа ҳаԥшны ҳангылаз амшқәа руаказ, раԥхьаӡа акәны сыԥсҭазаараҿ избеит ашәҟәы… аурок ацара иаҿын, сара, иаартыз аԥенџьыр аҟынтә ашкол сныҩнаԥшит. Ҵаҩ хәыҷык. Апарта дахатәаны, ибжьы акалашәа ирдуны ашәҟәы аԥхьара даҿын, иахьа еиԥш исгәалашәоит дзыԥхьоз ажәеинраалагьы:

Д. Гәлиа раԥхьатәи иеизгаҿы иуԥылоит Урыстәыла ахь, уи ажәытә ҳҭнықалақь Москва ахь. Аурыс шәҟәыҩҩцәа рахь имоу агәбылра зныԥшуа ажәеинраалақәа, инарҭбаан хархәара азиуеит аурыс поезиа аԥышәа.

Убарҭ убзиарақәа зегь рҿы дысгәалашәоит сара аӡәы.
Убри изы акы зҩындаз ҳәа сгәы иаанагеит сара уажәы.
Уи зысҳәо, умҵәыжәҩа аҵаҟа Данил иберҭыԥаҿы иҟоу иоуп,
Амармышь цәеиқәара хаҳә ду иаҵоу ашәҟәыҩҩ ду иоуп,
Есымша изызҳауа, зыхьӡ мԥсуа Гоголь иоуп.

Абри аамҭазтәи аурыс шәҟәыҩҩцәа аӡәырҩы ридеатә позициақәа рышьақәрыӷәӷәаразы, ауаажәлар анаукатә дыррақәа рыларҵәаразы, Урыстәыла ахатә Платонраа, ахатә Невтонраа, ахатә Колумбраа ахылҵларазы ақәԥара анымҩаԥыргоз, поезиатә обектс ишьҭырхуаз атемақәа, зымҽжхак ҭбааз егьырҭ атемақәа инарываргыланы, –  акырынтә апоезиатх ԥсабара иацәыхаран, иацәтәымын, аха убри ала урҭ иаҿаԥырҽуан атәылав, акультуратә ҿиара иаԥырхагаз ареакциатә мчқәа, – аурыс уаажәларра, аурыс ҳәынҭқарра анапхгаҩцәа рыхшыҩ азыршьҭуан анаукеи аҵаралашареи роль, урҭ ицәырыргоз азҵаарақәап. Убас М. Ломоносов иажәеинраалақәа жәпакы рызкуп амра, аеҵәақәа, акометақәа, ажәҩан, адгьыл амшын закәу, урҭ ҟазшьас, ԥсабарас ирымоу, ишҵатәу, ишеилкаатәу, хархәара шырзутәу. «Асаркьа уаҩы излаихәо» ҳәа хыс измоу иажәеинраалак аҿы, М. Ломоносов инарҭбаан далацәажәоит асаркьа, асаркьа-лых ауаажәлар рыԥсҭазаараҿ иааннакыло аҭыԥ, уи феидас, хырҳагас иамоу, аҟаҵара аус Урыстәылан ишеиҵыхтәу. Абас еиԥш иҟаз аҩымҭақәа, ганкахьала, апоезиатә ԥсабара иацәхьаҵуан, аха урҭ рҿы усҟантәи аурыс шәҟәыҩҩцәа, М. ломоносов ихаҭа раԥхьа днаргыланы, ишьақәдрыӷәӷәон анаука абарҭ азҵаарақәа ишырзыӡаз, ишеилнакаауаз, уи апозициа, уи алаԥшҳәаа. Урҭ аҩымҭақәа хәарҭара рылан аурыс сахьаркыратә литература еиԥш, аурыс еканомикатә ԥсҭазаара ашьҭыхразы, аҿыц аԥшьгара, ашьақәрыӷәӷәаразы.

Абри еиԥшгьы ҳәатәума,
Агазеҭ аҿы иҩтәума,
Жәлар абрахь ихьарԥштәума,
Убри алагьы ижьатәума,
Анхара иацәыршәатәума?

Ажәеинраала аҩбтәи ахәҭахьы автор диасуеит астрономиатә наука абри акомета ишахәаԥшуа, цәаҩас иамоу закәу ахь:

Камета захьӡу еҵәа дууп,
Аҵыхәа ҟьаҟьа мыцхә идууп,
Иара убас иаҟазшьоуп,
Наҟ ажәҩан ахь икыдуп.

Уи ҵыхәас ҳәа убри еиԥш ацраҳәаӡам,
Уаҩ дзынҟьаша махәҭаӡам.
Адгьыл иахыҵәартә ибнаӡам,
Шьыга фҩыкгьы ҳзаанагауам.

Аформа аганахьала иугозар, Д. Гәлиа иажәеинраалақәа рформа аԥсуа жәлар рҿаԥыцтә ҳәамҭақәа ишырзааигәоугьы, акырџьара абри ашәышықәсазтәи аурыс поезиа ашәага-загақәа угәаладыршәоит, ацыра рацәа змоу (асиллабикатә) ацәаҳәақәа, усҟантәи аурыс поетцәа аӡәырҩы рхы иадырхәоз, александиртәи ажәеинраала ашәагазага налаҵаны. Аԥсышәала ажәеинраалазаҵәык иадамзаргьы икьыԥхьын изымбацыз апоет урҭ аҩымҭақәа злаҩыз, излацәыргаз аформа гуцаракны ихаҿы иааимгар залшомызт, ишиашаз рхархәара дҵас ишыҟаимҵозхгьы.
Д. Гәлиа иеизга «Ажәеинраалақәеи ахьӡыртәрақәеи» аҭыҵра, аԥсуа сахьаркыратә литература аира алзыршаз амчқәа ҳанырзааҭгыло аамҭазы ,абри аус аҿы аурыс литература имҩаԥнагаз ароль ду инаваргыланы иазгәаҭатәуп ақырҭуа милаҭтә культура, ақырҭуа сахьаркыратә литератуар иҟарҵаз ацхыраара ду. Аԥхьагылара змаз усҟантәи аԥсуа уаажәлар, аԥсуа интеллегенциа, Д. Гәлиа зегь раԥхьаӡагьы днаргыланы, ирбон, инарҵаулангьы еилыркаауан ақырҭуа жәлар шәышықәсала идырҿиоз рсахьаркыратә литература – рмилаҭ бӷеиҵыхразы, рҭоурых амырӡразы, - аԥеиԥш лашазы имҩаԥнагоз ароль ду. Ш. Русҭавели, Д. Гәрамишвили, Н. Бараҭашвили, И. Ҷавҷавадӡе, А. Ҵараҭели уҳәа убас ақырҭуа шәҟәыҩҩцәа дуқәа аӡәырҩы рҩымҭақәа, ақырҭуа литератуар атрадициақәа аԥсуаа рыҩныҵҟа еиҳа-еиҳа ицәырыргон, идрыӷәӷәон асахьаркыратә литература аԥҵара аидеиа. Аԥсуа поет ду, иара иажәақәа рыла иуҳәозар, данмаҷыз инаркны идыруан Ш. Русҭавели ипоема «Абжьас-цәа зшәу», даҿцаауан, дашьклаԥшуан ақырҭуа поезиа, ақырҭуа литературатә процесс, Қарҭ, Қырҭтәыла аҳҭнықалақьаҿ иҭыҵыз раԥхьатәи аԥсуа шәҟәы, – иара иеизга иагәлоу ажәеинраалақәа такәы ақырҭуа поетцәа рҩымҭақәа рмотивқәа рыла иаԥҵоуп, – данқәыԥшыз инаркны иԥсҭазаара далҵаанӡа ақырҭуа поезиа агәыбылрпа, уи ахаҭарнакцәа дуқәа рахь имаз абзиабара еиуеиԥшымыз аамҭақәа раангьы хәшьарак амыхьӡо игәаҵа иҭаҵәахын. асовет аамҭазы уи ҟазарала еиҭеигеит ақырҭуа литература ашедеврқәа жәпакы, Ш. Русҭавели ԥсра зқәым ипоема «Абжьас-цәа» зшәки» А. Ҵараҭели ипоема «Абаӡӡеи» нарылаҵаны.
Абас, аԥсуа мила-тә литература ашьапы анакуаз, уи «амгәарҭатә период» аан ацхыраратә нырра ду ҟанаҵеит аурыс литературеи ақырҭуа литературеи. абри анырра ,ҳәарас иаҭахыузеи, еилкаатәуп иара иамаз амҩақәа, аҟазшьақәа рыла, иаанарԥшуаз аҭоурыхтәҵак азнеишьала. Уи изаҟаразаалакь ала иаанагом, аԥсуа литература ауасхыршьҭаҵаҩ, аурыс, ма ақырҭуа поезиа амеханикатә ҟазшьа аҭан ихы иаирхәон, иԥылоз ажәеинраалақәа ирышьашәалаз «аԥсуа модельқәа» ҟаиҵон ҳәа. Д. Гәлиа ипоезиа аԥсуа дгьыл, аԥсуа ԥсҭазаара иахылҵит, иаднакылоз атрадициақәа рыла еилыӷраам, ихьыԥшым, аурозороу амилаҭ-цәа ахоуп, афольклори абаҩхатәра дуи реиԥылара, реилысра нарҭбаан ианыԥшуеит. Аха аԥсуа уаажәлар рыҩныҵҟа афольклори абаҩхатәра дуи злаз ауаа шәышақәсала иҿион, аԥсҭазаара иқәнаргылон, асахьаркыратә литература ахаҭа, иара ажәлар рҭоурых ду иадкылан иугозар, даараӡа ихьшәаны ауп ишцәырҵыз.
«Ажҽәеинраалақәеи ахьӡыртәрақәеи» рҿы Д. Гәлиа уамашәаҵәҟьа иубартә аҟынӡа аԥсуа ԥсҭазаара дазааигәоуп, поетк-реалистк иаҳасабала дықәгылоит, инарҵаулаӡан иаамҭа аҿахәы иҳәоит. Абри аганахьала ҳлитератуар аҭоурых зегь аҿы ирацәамзар ҟалап абри ашәҟәы аҟара зымҽхак ҭбаау, абри ашәҟәы аҟара заамҭа иадҳәалоу, заамҭа ицәырнагаз ашәыҟәқәа. Аизгаҿ инарҭбааӡан автор игәра угоит, ихьаа хьааугратә, дызхыччо уахыччартә, дызгәҭасуа уагәҭасыртә, дзыдгыло уадгылартә, иқәԥара уацықәԥартә исахьаркыратә дунеи уагәылеигалоит; абри аамҭа иазкыу даҽа шәҟәык даҽа материалк уамыхьӡакәа, иара аизга амацара усҟантәи аамҭа ахаҿсахьа, усҟантәи ажәлар рыбзазашьа ухаҿы иааугар улшоит.
Асахьаркыратә ҟазара, ажәа сахьарк иауалуп ақьиареи ацәгьауреи, анасыԥи анасыԥдареи, агәырӷьареи агәкаҳареи, агәӷреи абзиабареи, ашьыцреи агәыҭбаареи уҳәа аханатә аахыс ауаҩытәыҩса иԥсҭазаара иацу, ауаҩ ицәтәымым, еиуеиԥшымкәа иныруа ацәанырра ӷәӷәақәа зегь рцәаҩа, рыԥсабра еилнакаарц, иҳәаақәнаҵарц, рызхәыцшьа-реилкаашьа арҭбаарц, аԥхьаҩ игәаҵаҿ убарҭ зегь архыҭхыҭырц, – ишабалакь рзыҟазаара ацнхәрас рыдкылареи рыдымкылареи рҳәаахь днанагарц, инырырц.
Д. Гәлиа исоциалтә-сатиратә жәеинраалақәа «Хоџьан-ду», «Шаҟа дыԥстәы цәыбзахәузеи», «Абжьаҩашьа хабжьаҟьала», «Ҩыџьа зцомызт, аӡәк дрыхьӡомызт» иреиԥшқәоу рыла ажәлар иҽырзааигәеитәуан ажәлар рыгәҭыхажәа иҳәон, аԥсуа литератуар қәыԥш ареалисттә традициақәа рыла аҿиарамҩахәь ахы ирхон, ажәлар рыԥсҭазаара аҿаԥхьа асахьаркыратә литература иадыз аҭакԥхықәра ҳареикуан. Абас еиԥш иҟаз амҩа наҟ-наҟтәи аԥсуа литератуар аизҳа-зыӷьараҿ акырӡа зҵазкуаз ашьаҭақәа аҳауан.
Аҵара-алахтра рӡыргара иазкыу ажәеинраалақәа рҿы апоет дықәгылоит Аԥсны аҵараларҵәара аус ашьҭыхразы, ахатә милаҭтә кадрқәа реиҵааӡаразы ауаҩытәыҩса иԥсҭазаараҿ аҵара-дырра иааннакыло аҭыԥ иазышәаҳәо поетны, дырккаҩны-лашырбагаҩны Аԥсуа поезиаҿ раԥхьаӡа акәны апоет дазышәаҳәоит ашәҟәы, – ҩыза-рӷьажәҩак, бџьарк аҳасабала, ажәлар ржәытә-рҿатә еиҭазҳәо рыԥсҭазааратә ԥышәа, рыгәҭыха еиқәзырхо, ԥхьаҟатәи абиԥарақәа ирымздо ԥсра зқәым акы аҳасабала. «Аҽы ԥсыр адәы аҭынхоит ауаҩы дыԥсыр иажәа иҭынхоит» ҳәа зҳәо аԥсуа жәаԥҟа, апоет ишәҟәы ацәа еипиграфк аҳасабала иақәҩу аҿы, автор дазхьуеит – абри, ауаҩытәыҩса иажәа, кьыԥхьны абара, убри амҩала аиқәырхара арҿиара, ажәлар рыларҵәара. Акыр шықәса иаԥиҵоз ажәеинраалақәа еидызкылаз, илшара, идоуҳатә ԥсҭазаара зегь змеидаз, џьабаа дула зҭыжьра илшаз ашәҟәы актәи адаҟьа аартуа, апоет иҩуеит:

Аҳы, сышәҟәы уеиҵамхан,
Гә-шьамхыла укамҳан,
Гәарԥ-бжьарак убжьамхан,
Узҭахыу рзы уҵәахымхан.

Жәа-хаала ирччала,
Жәа-рҟәышгала уцәажәала,
Ажәабжь ҿыцқәа хкы-хкыла,
Исызраҳәала аԥсышәала.

Абри, еихышәшәа ицо, аԥсуаа зегьы ирдыруа ажәеинраала хәыҷ аҿы, иуԥылом цәаҳәа заҵәыкгьы, аԥсуа литератуар ашьап акразы апоет имҩаԥигоз ақәԥара иадҳәалам, асахьаркыратә литература иалшап ҳәа дзызхьуаз ахәыцрақәа ирыдҳәалам. Апоет ишәҟәы анаԥиҵоз аамҭазы, икәша-мыкәша уи иадгылози иагәҭасуази анеиҟараз аамҭазы, абарҭ ажәақәа, - аҳы, сышәҟәы, уеиҵамхан, укамҳан, узҭахымгьы ҟалашт, аха узҭахыу рзы уҵәахымхан, ажәабжь ҟәышқәа, ажәабжь ҿыцқәа еиуеиԥшым абызшәақәа рыла ирҳәоит, иаԥырҵоит, аха уара, абарҭ зегь аԥсышәала аԥсуа жәлар исызраҳәала ҳәа ашәҟәы иадиҵоз ахықәкы, ари ус, инықәырсны, иаарыԥшӡашәа аԥхьаҩ идигалоз ажәамызт, аиԥылара, аибадырра мацараз иҳәомызт, ашәҟәы автор дыззааԥсоз аидеиа – аԥсуа жәа асахьаркыратә дунеи ахь анагара-акьыԥхьра, аԥсуа литература аԥсуа уаажәларраҿ иааннакылашаз аҭыԥ, имҩаԥнагашаз ароль ду иазкын, ицаҳә-цаҳәуаҵәҟьа ицәыргаз, нышәара зқәымыз аполемикатә ҟазшьагьы аман.
Апоет ирмарианы, ажәлар еилыркаартә апропаганда азиуеит аҵара, уи иацыу анасыԥ:

Агәил аҟаԥшьрала
Абаҳча арԥшӡоит,
Аҵаҩы иҵарала
Иҩнра иргәырӷьоит.

Автор ахшыҩи аҵареи реизыҟазаашьа аназгәеиҭо, ак ашьҭахь егьи иргылом, «ҵарас иҟоу хшыҩуп» мамзаргьы «хшыҩс иҟоу ҵароуп» ҳәа зҳәоз агәырҭынчгатә гәаанагара иамакуа, ахшыҩи аҵареи реицзаара агармониа дазышәаҳәоит. Убасҟан, урҭ анеицу, акала егьи анхьысҳам имч анҿио, игәҭакқәа рынагӡара анизымариахо, ауаажәларраҿ аҭыԥ ҳарак анааникыло. Иахьагьы ажәра-ӡра акәӡамкәа иҿыцӡа игоит филасофиатә ҟәшарала иҭәу ацәаҳәақәа:

Ахшыҩ аԥшәымоуп, аҵара сасуп,
Ахшыҩи аҵареи еибыҭазар, нас имаҭәахәуп.
Ахшыҩ уасхыруп, аҵара убра ишьақәырӷәӷәоуп,
Ауасхыр кәадазар аҩны шәарҭа дууп.

Д. Гәлиа аҵара уеизгьыҭуеизгьы ҳәа иҟоу хықәкык аҳасабла дахәаԥшуамызт, – уи акгьы иаԥсам, баша еизган ишьҭоу малк, мазара-шьҭахак иаҩызоуп, ауаа жәлар рыԥсҭазаараҿ иахәҭоу ароль аназынамыгӡо аамҭазы. Зҵара зхы иззамырхәо, зуаажәлар рахь уи алшара зызцәырымго ауаа дырхыччауа, ихьӡыртәуа апоет иҩуеит:

Аҵара зманы зхы иззамырхәои,
Амазара зманы изнымԥшуеи, – 
Заҟа еиԥшузеи!


Аҵара-лашара атема иазкыу апоет иажәеинраалақәа апропаганда ҟарҵон аџьажәлар рыҩнуҵҟа алахтразы, еиҳа иҵарадаз ауаа – аԥсуа нхаҩыжәлар – рыгәҭаны. Убасҟантәи аамҭа, – ҳшәышықәса алагамҭазы ажәлар рыҩнуҵҟа аҵара-дырра аларҵәара иазықәԥо ауаажәларратә гәыԥқәа инарываргыланы, ҭауади-аамысҭеи иреиуаз рахьтә ирацәаҩны Аԥсны аҵара-дырра аларҵәара зҭахымыз, абри аус иацәыхьшәашәаз, ихтынгьы иаҿагылоз. Урҭ иреиуаз амчқәа анхаҩыжәлар рыҩнуҵҟа аҵара-дырра аиҵыхра ацынхәрас, Аԥсны иара ажәытә ҵасқәа рыла хазы аҟазаара, иара «аҭынчра» иара «агьама», иара «ахьыԥшымра» азыҳәан иқәгылон амилаҭтә герметизм, амилаҭтә ҽыԥхьакра аидеиа шьҭырхуан, абри алагьы Аԥсны анҭыҵынтә иаауаз аревалиуциатә-демократиатә идеиақәа, амилаҭқәа ркультуратә еилысратә процесс арԥсыҽра, аанкылара рҽазыршәон. Абас еиԥш иҟаз аҭагылазаашьақәа рҿы аҵара-лашара иазкыу Д. Гәлиа иажәеинраалақәа рроль акыр иҭбаан, - урҭ рҿы ицәыргаз азҵаарақәа рҳәаа иахысуан.
Д. Гәлиа хаҭала идыруан, дрыҿцаауан, аҳаҭыр ду рықәиҵон аԥсуа жәлар рҳәамҭақәа здыруаз ауаа, зны-зынла иажәеинраалақәа рҿы ишиашаз рыӡбахә иҳәон, гәыбылрала игәалаиршәон зажәа ихы иаирхәахьаз абыргцәа:

……….. Исазҳәаз ихаҭа
Даԥсхьеит, крааҵуеит уажәшьҭа…
Мыса барганџьиа иҳәамҭоуп,
Дырмит Гәлиа иҩымҭоуп.

Абарҭ ажәытә-уаа абиԥарала ашәышықәсақәа ирылган иааргоз ԥсра зқәымыз аҳәамҭақәа рҵакгьы рформагьы Д. Гәлиа ирҿиамҭа актәи апериод, ашьҭахь-ашьҭахьқәа раасҭа, еиҳа инарҵаулаӡан ианыԥшит.
А. Герцен иусумҭак аҿы иазгәеиҭоит ахақәиҭра змам ажәлар рзы асахьаркыратә литератуар абџьарра зуа трибунк иаҩызоуп ҳәа. Абри ахшыҩк асахьаркыратә литература ахаҭа змамыз ажәлар рҭоурых иадкылан уахәаԥшуазар, иуҳәар ҟалоит абас еиԥш иҟаз абџьарын ҳәа ажәлар ашәышықәсала идырҿиоз рҿаԥыцтә ҳәамҭақәа. Аԥсуа фольклор ӷәӷәалаҵәҟьа ианыԥшуеит дара ажәлар зызхьуаз, ирцәымӷыз-ирҭахыз, изҿагылоз-изыдгылоз, афырхаҵаратә ашәа зхырҳәаауаз, изқәыӡбуаз-иҳараикуаз, амилаҭра ахаҿы ылызхуаз, уи аестетикатә гьама аилазаара шьақәзыргылоз аидеиақәа. Д. гәлиа иажәеинраалақәа инҭкааҵәҟьан ирныԥшуеит афольклортә материал, уи апафос, уи ахырхарҭа хада. Апоет, аҩада џьара ишазгәаҭоу еиԥш, дзыхцәажәо аԥсҭазаара, игәы иҵхо, дзыргәаҟуа илахь еиқәызҵо-дзыргәырӷьо аарԥшраҿ ажәлар рбызшәала дцәажәоит, ажәлар рдунеихәаԥшышьа адунеихәаԥшышьоуп, имазеиу ахәшьарақәа, абызшәа аҩныҵҟа еилаӷьахьоу ажәа-символқәа, афоризмтә ҟазшьа змоу ацәаҳәа-сахьақәа ихы иаирхәоит. Абарҭқәа ирылҵшәаны автортә позициа, автортә «сара» зны-зынла амилаҭ-цәа зхоу абри аматериал аҽаҵаҵәахны рыҽцәырыргоит, аԥхьа, абиективтәк аҳасабала игылоит автор рацәак дызламкьысуашәа иубо аидеиақәа. Аха убарҭ рыҩнуҵҟа, аамҭа ҿыц аҭагылазаашьаҿ, набыцрак ақәымкәа иааԥшуеит автор игәыбылра, ихаҭа иажәа сахьарк амч, урҭ зегь – ухаҭа иутәушәа, аханатә аахыс иузгәакьаз ма иуцәымӷыз ракәушәа, аконкреттә хырхарҭа рыман, аҿыц-цәа ахаҵаны иааирыԥшуеит, исахьаркыу ажәала еиҭеиҳәоит ажәлар зегь еицырзеиԥшу, еицыртәу. Убас, ажәеинраала «Абырскьыл» аҿы аԥхьаҩ азныказыҳәан игәы иаанагар алшоит, автор еицырдыруа абри аепос асиужет ажәеинраалала аиҭаҳәара мацара азирхоушәа. Аха, абраҟа еиԥ)ш егьырҭ ажәытә ҳәамҭақәа ирылахыу аҩымҭақәа рҿгьы, апоет иара ихаан, - ацәгьауреи, ашәыргәындареи, агәкаҳареи, ачарҳәареи иԥылоз рцынхәрас, абарҭ аҳәамҭақәа контрастра ҟазҵашаз материалк аҳасабала, ихы иаирхәауа, ауаҩытәыҩса ихаҵара, игәымшәара, иуаҩра, иқәԥара-иргәыӷра аарԥшра дазышәаҳәоит, ицаҳәцаҳәуа иаахтыҵәҟьаны иимҳәо алкаақәа рыла аемоциатә протести аҽыԥныҳәеи ҟаиҵоит, еиҳа аԥхьагылара змоу агәаанагарақәа шьақәирӷәӷәеит.
Ирацәоуп аԥсуа жәеинраала аформа шьақәыргылара аганахьала Д. Гәлиа ажәлар рҳәамҭақәа злаицхрааз. Ажәлар рпоезиатә ҳәамҭа ашәагазагақәа, жәытәнатә аахыс, уи аҿы иҟаз ашьҭыбжьқәа, арифмақәа апоет ицәаҳәеиҿартәышьа, ирифмеиҿартәышьа мҩаҿы акырӡа иацхрааит, уи амҽхак ӷәӷәалаҵәҟьа иарҭбааит. Ажәеинраалақәа «Хоџьан-ду», «Ҩыџьа зцомызт, аӡәк дрыхьӡомызт», «Шаҟа дыԥстәы цәыбзахәузеи», «Абжьаҩашьа хабжьаҟьала» уанрыԥхьо аамҭазы, иумбарц, иумаҳарц залшом урҭ ирхылҵуа ашьҭыбжьтә шәага-загақәа, хархәара зызуу арифмақәа жәпакы ажәлар рпоеиахьтә ишаауа. Абас еиԥш иҟаз амҩа Д. Гәлиа ипоезиа ажәлар рахь анеира армарион, ажәлар рҳәамҭеи алитературеи реинырра-реилаҵәаразы зеиӷьыҟамыз аҿырԥштәы ҟанаҵон. Д. Гәлиа ила аԥсуа фольклор ццакуан асахьаркыратә литературахь ацәырҵразы, уи ашьапкра – арҿиаразы, уи арбеиаразы, иагьцәырҵит иара нҭкааны издыруаз, иазгәакьаз, бзиа избоз апоет ду имҩа аҭгара, ишьақәыргылара иацхрааны, аԥсуа литератураз иԥсҭаҵагазтәи аҵакы змаз ахыҵхырҭақәа ируакны.
Апоет иеизгаҿ иналукааша цәаҳәак аҳасабала иагәылсуеит ауаҩытә\ыҩса ихаҭара – уи идоуҳатә дунеи, инапы злакыу аус, ихӡырымгара, иуаҩра иаша азышәаҳәара иазкыу атема. Автор ауаҩытәыҩса абас дыҟандаз ҳәа имоу аидеал ккаӡа ианыԥшуеит М. Гәриели иҩымҭак иаҿырԥшны ииҩуа ажәеинраалак аҿы: 

… Зегь уара уда ихәарҭамзааит,
Аха убасҟангьы ушуаҩытәыҩсоу удыруазааит.

Издыруада ма унасыԥ уажьеит,
Ма узҭахыз зегь иузеибырҳәеит,
Ииашангьы арымарахь угьежьит,
Убасҟангьы, умшәан, ушуаҩытәыҩсоу удыруазааит.

Аӡә дызсеиӷьхазеи ҳәа уимаӷьааит,
Еиҳа сылшоит ҳәагьы уигәҭамсааит,
Имш пара збеит ҳәа цәгьа изыумуааит,
Иара убрыгь дышуаҩытәыҩсоу удыруазааит.

«Бзазара имоуп згә иҭоу зегь зҿы иззарҳәауа» ҳәа излаго даҽа ажәеинраалак аҿы, апоет насыԥ змоу аӡә иакәны диԥхьаӡоит «дгыларада, шәарада» доус игхаиазҳәо, згәаҵаҿ абзиабара цқьа ныҟәызго, уи иаргәамҵуа, «аиашеи ахәахәеи еилзырго», «зҵаара-дырра» «аус бзиа иазырхәаз», «зыҷкәынра аан еиԥш зажәра аангьы зыхшыҩ еиламгшаз», «ҭаацәала згәы еиҵыхны зыԥсҭазаара назыгӡаз», «зеиҳаб иаҭәоу здыруа», «зеиба аибара ихьызмыгӡауа» ауаҩы.
Апоет игәаанагарала, ауаажәлар реилазаараҿ еиҳа иреиӷьу, еиҳа аҽхәаԥхьыӡ иаԥсоу уаауп аџьа ус иаҵагылоу, зхатә џьабаала зхы ныҟәызго, илаҵо-иаарыхуа ауаа. Урҭ атәыла зегь еибаркны иркыуп, «ахымхәацәа» ныҟәыргоит, иқьиоуп, рчеиџьыка ҭбаауп, ԥхыӡашала иҟоуп. Урҭ – рџьабаа цәгьоуп, азалымдара иҭагылоуп, – идырҳәуеит, еимырҵәоит, – бзиабарак дара ирԥылауам, Ломеи бускеи реиԥш идыргәаҟуеит. Автор игәы рзыбылуеит, дырзыҳалалуп абарҭ ауаа, «алу Џьааба иугаргьы лагара агхом» ҳәа ихы иазҳәауа, ихаҭагьы ихы рыдикылоит, рус  даҿуп, дара зҭагылоуаҿ, дара рыжәпараҿ иаргьы дгылан дубоит, агәкамыжьрахь, агәӷрахь дрыԥхьоит. Апоет уамашәаҵәҟьа ибоит ажәлар заҟа рычҳара ӷәӷәоу, заҟа рџьабаа дуу, заҟа ахҩахара аадырԥшуа:
Ибзазара зегь џьабаала
Илеиуеит,
Аха илшаз ҳәа ибаӡом…
Уеизгьы сааԥсеит ҳәа
Дымтәаӡеит,
Дышнеиц днеиуеит,
Гәкаҳарак ҟаиҵаӡом…

Абарҭ атемақәа ирыдҳәалоу апоет иажәеинраалақәа ҩнуҵҟала алахьеиқәреи агәыбылреи рныԥшуеит, рцәаҩеи аԥсабара ацәаҩеи еиҿибаауеит, ажәҩан ахьтә илеиуа ақәа урҭ рзыҳәа аҽаҩра бзиа аанашьҭыр иҭахыуп, ирхылҵыз аҿар аҵарамҩа изанылар деигәырӷьоит, ԥсҭаха, бӷеиҵыхха рызымҭо дырҿагылоуп, адра заҟа игәы рзыбылны, еилкааны дрыхцәажәо аҟара, дара кыдцалан измоу ауаа цәымӷыс икны иааирыԥшуеит. Автор исатиратә жәеинраалақәа рҿы ауаҩ абас дыҟамзароуп ҳәа дыззааиуа агәаанагареи, ауаҩы дызлаҟазарц ихәҭоу аидеал ҳәа ицәыригои акны ихеибарҭәаауеит, – абри алагьы ашәҟәы зегь иагәылсуеит А. М. Горки ишиҳәоз еиԥш ауаҩытәыҩса нбан дула иәхьӡ аҳәара ианаало аидеиа.
Апоет иажәеинраалақәа рҿы ихәы иаирхәо асахьаркыратә маҭәахәқәа рымҽхак ҭбаауп, автор инапҟазара иацу аҷыдарақәа ирхылҵыз. Урҭ автор иидеиатә гәҭакы ацәыргара дахьырыгӡоит, ибызшәа сахьадыркуеит, угәалашәараҿ иаанрыжьуеит. Д. Гәлиа иажәеинраалақәа инарҭбаан ирныԥшуеит асиужет, уи иадҳәалоу ахәцшьа, абри иабзоурангьы уи ипоезиа есымшааира аепикатә лагамҭа еиҳа иазгәакьоуп, алирикатә аасҭа. апоет ишәҟәы аҿы ихы ааирыԥшуеит епикатә поетны, ишьақәгылахьоу аҟазшьақәа, ахаҿсахьақәа зхатә лаԥшҳәаа рхызго шәҟәыҩҩны. Иаагап ажәлар рҳәамҭала иаԥҵоу ажәеинраала «Ҩыџьа зцомызт, аӡәк дрыхьӡомызт». Араҟа автор дзыхцәажәо аӷьычцәа аҩымҭа алагамҭа инаркны ицәырҵуеит иӷьычцәаны аханатә аахыс абри аус «иазшаз», «лахьынҵас измаз» шьоук ракәны. Урҭ уаҳа рҽырԥахӡом, лакҩакрак роуӡом, рыԥсҭазаара иалҵаанӡагьы ишӷьычцәоу  иаанхоит. Ажәеинраала еиҿкаауп асиужеттә принцип ала, уи иамоуп ахҭыс ахкырҭа, – аӷьычцәа  рымҩа ианықәло аамҭа, акульминациатә кәаԥ, – урҭ аӡы ианыхнаҵо, ажәеинраала аиқәҳәаларҭа, анҵәамҭа, – ажәлар еизаны аӷьычцәа анышә иахьарҭо. 
Д. Гәлиа раԥхьатәи ишәҟәы аҿы ауасхыр ӷәӷәа азышьҭеиҵеит, инарҭбаан ашьапы икит аԥсуа литературатә бызшәа. Д. Гәлиа ирҿиамҭақәа зхлаԥҵоу абызшәа арии – амилаҭ зегь еицырзеиԥшу, еицеилыркаауа бызшәоуп. Аԥсны аҩнуҵҟа аԥсуа бызшәа иамоу аҩдиалектк – абжьуаатәи абзыԥтәи адиалектқәа – рлексика, рхадаратә жәар убасҟак еизааигәоуп, иазкыу, еилаҵәоу акы аҳасабала рхы аадырԥшуеит, урҭ аԥсуа жәлар еицырзеиԥшу абызшәа аҿиара ианакәзаалакгьы иаԥырхагамызт, аԥырхагара акәым абри абызшәа згәыцә, зыԥсабара акыу акы аҳасабала шәышықәсала идырҿион, идырбеион. Анна-ара уи аҩнуҵҟа иуԥыло адиалекттә ҷыдарақәа, ажәлар рбызшәа шьаҭас измоу асахьаркыратә литература аасҭа иара абызшәадырра анауказы, уи аусзуаҩцәа рзы еиҳа аинтерес аҵан, иагьаҵазар акәхап иахьагьы, аха алитературатә бызшәа зырҿИо, иаԥызҵо ашәҟәыҩҩцәа рзы уи ажәлар  зегьы, алитература зегьы еицырзеиԥшу мыругак аҳасабала ахы аанарԥшуан, иагьаанарԥшуеит. Д. Гәлиа аԥсуа миҭаҭтә бызшәа инарҵаулаӡан идыруан, уи иамаз аҩаӡаратә, аԥыжәаратә лшарақәа аԥсуа литературатә бызшәа ашьапкра-ашьақәыргылараҿ ишиҭахыз еиԥш инарҭбаан «амаҵ дируртә», ажәлар зегь еилыркаартә, ираҳартә-ирылаҵәартә еиԥш рхархәара дазхиан, Апоет иажәа амилаҭ-ц
А ахоуп, исахьаркыуп, дызлацәажәо амаҭәар аԥсы аханаҵоит, иидеиатә дыунеихәаԥшшьа иаҟәганы узахәаԥшуам. Аизга «Ажәеинраалақәеи ахьӡыртәрақәеи» злаԥҵоу абызшәа аҷыдарақәа зегь рцәыргара, рааԥшра ари – акыр иуадаҩу, иахьа ууажәраанӡагьы иахьынӡахәҭоу аҟынӡа иҵам, еилкаам зҵаароуп. Сара абраҟа ак заҵәык, иаазго аҿырԥштәқәа рыла, сазааҭгыларц сҭахыуп апоет иҩымҭақәа рҵакыи ихы иаирхәо абызшәеи заҟа еидҳәалоу иажәақәеи иаамҭеи заҟа еимадоу, заҟа еиласаны иҟоу.
Автор еиуеиԥшым иажәеинраалақәа рҿы еиуеиԥшым ашәага-зага шцәыриго еиԥш, – ибызшәа ахаҭа аҽеиҭанакуеит, шәыга хкы рацәала аҽцәырнагоит. асатиратә жәеинраалақәа аагозар, араҟа еиҳа ирацәоуп амцабз зхылҟьо ажәақәа, аҿаԥыцтә ҳәамҭақәа ирзааигәоу ацәаҳәа-еиҿартәышьақәа, аметафорақәа, афоризмқәа:

Усда иҽы абӷа кылжәан икаижьит,
Хыда аныҟәара икәымжәы ҵнархааит,
Абжьагьалара зынӡак ипату бжьнахит,
Исамырҟәыл дшасуаз иуаҩыбжара дахысит.

Ари мариам, зегьы ирызуам,
Абжьаҩашьа хабжьаҟьалак иакәымзар.

Абас еиԥш иҟоу асатиратә жәеинраалақәа рҿы апоет ибызшәа мыцхә ицҳафыруп, уи гәаӷла, ԥсахеибакрала ихыжжуеит, апоет игәы иалоу ацәыргараҿ ицхраауеит, ддырманшәалоит. Автор ифырхаҵа изы еиҳа игәы данамыхәо аамҭазы, «Сгәы дахәаӡеит Хоџьан-ду» ҳәа ииҳәо, мамзаргьы амца иалажьу Хаџьан-ду дзықәшәаз игәы ианалымсуа аамҭазы. «Сгәы далсит Хоџьан-ду» ҳәа цәала ихиркәшо ацәажәара абызшәа ахаҭагьы «ианыруеит», «еилнакаауеит» абарҭқәа зегь зызкыу. Ажәеинраалақәа рҿы иуԥыло арефренқәа. «Ари мариам, зегьы ирызуам», «Ҩыџьа зцомызт, аӡәк дрыхьӡомызт», «Шаҟа дыԥстәы цәыбзахәузеи» уҳәа иреиԥшқәоу, мамзаргьы «Ааи, издырам, мап, издырам» ҳәа ҩынтә-хынтә иеиҭеиҳәо ажәақәа рыла ишьақәирӷәӷәо ахшыҩҵакқәа ажәеинраалақәа зегь ирхылҵуа ақәӡбра дырҵаулоит, мыцхә исахьадыркуеит. Исатиратә жәеинраалақәа рҿы апоет ибызшәа уи иԥсахеибкра, иҟаиҵо апротест аарԥшра иацхраауазар, иарҵаулозар, дызқәӡбуа ауаа рзыҳәа ашҳам иаҩызазар, ажәлар рџьа ус, рыбзазара иадҳәалоу ажәеинраалақәа рҿы автор ибызшәа гәбылрала, қьиарала иҭәуп, иара игәы еиԥш иразуп, агәыҟаҵагатә пафос ахылҵуеит.

Бзиа жәуааит, инхақәо,
Ԥхыӡашала кыр-зуқәо,
Џьабаала илазҵақәо,
Ахымхәацәа зааӡақәо.

Адидактикатә ҟазшьа змоу, иара убас ажәлар риепикатә ҳәамҭақәа ирылхны иаԥҵоу ажәеинраалақә рҿы апоет иажәа еиҳа иҭынчуп («Ахшыҩ аԥшәымоуп, аҵара сасуп», «Ажәытә аҳак иԥа диҭиит ааӡара», «Ауаарацәаны Дали Ҵабали иҭанахауан…»), ажәабжьқәа рахь, афилософиатә хшыҩҵак ашьақәрыӷәӷәарахь иԥшуеит, алабжьаратә лкаа цәырнагоит. Аԥсабаратә хҭысқәа раарԥшра иазкыу ажәеинраалақәа рҿы апоет ибызшәа лахҿыхыуп, уи ахҭысқәа ирышьашәалахартә исахьаркыуп, ргәы хыҭ-хыҭуеит, уажәымзар уажәы ҳаԥхьа ииасран, иаабаран иҟоу ацәырҵрақәа ҳрылархалоит:

Ашәаԥшь ҟаԥшьӡа,
Иаацәырҵт шьыжьӡа,
Аԥсҭҳәа еилачӡа,
Иаахалт илашьцаӡа.

Аҽашеит, аҽарххеит,
Ԥша дыдралеи,
Мца мацәысралеи,
ЦӘаҟәа хәахәалеи.

Идыды-мацәысны,
Имцабз лашараны,
Иқәыршаҩы шәпаны,
Икаҭәеит ҵаҟа.

Дгьыл рԥсаҳәаганы,
Ҳаскьын аагаганы,
Баҳча рԥшӡаганы,
Иҟалеит иара.

Абраҟа, ажәҩан аҿ иҟало ахҭысқәа зегь адгьыл ахь рхы хоуп, уахь иццакуеит, – амҩа иқәуп, уи аазырԥшуа ажәақәагьы, зынҵәамҭа «ны» рыла иәхыркәшахауа, абри апроцесс дырццакуеит, урҭ зегь «ирҭахыуп» абри ахҭыс «дгьыл рԥсаҳәаганы, ҳаскьын аагаганы» иҟаларц, «зкгь рзы ихәарҭаны» имҩаԥысырц.
Д. Гәлиа ипоезиатә жәар аилазаара шьақәзыргыло, аԥсуа бызшәа жәытә-натә аахыс иалоу ажәақәа, уамашәаҵәҟьа иара иаамҭа иадиҳәалт, иааирыԥшырц ииҭахыу ахшыҩҵакқәа иргәылаирҵәеит. Убри аҟнытә, урҭ ажәа-сахьақәа ҳара иахьа ишҳадаҳкылои иара ихаантәи аԥсуа ԥхьаҩцәа ишрыдыркылози, акырынтә еиԥшым, еиқәшәом, – усҟантәи аконкреттә-ҭоурыхтә аамҭеи иахьатәи аамҭеи шеиԥшым еиԥш. усҟантәи ааԥхьаҩцәа еиҳа даҽакала ирныруан «Хоџьан-ду», «ҨЫџьа зцомызт, аӡәк дрыхьӡомызт», «Шаҟа дыԥстәы цәыбзахәызеи» уҳәа апоет иҩымҭақәа жәпакы. Еиҳа даҽакала ирныруан иара убас урҭ злаҩыз абызшәагьы. Иаҳҳәап ажәеинраала «Шаҟа дыԥстәы цәыбзахәызеи» аҿы апоет ласы-лассы ихы иаирхәо ажәа «Шаҟа» еиҳа активра уны иаанарԥшуан апоет зсахьа ҭихуа ауаҩы иԥстәыцәыбзахәра шаҟа иҭбааз, шаҟа ҳәаа амамыз, шаҟа ҿыки-бзыки иазымҳәоз. Убысҟантәи аԥхьаҩ иҿаԥхьа дгылан абри шаҟа зыхҳәааз ауаҩы, шә-цәак зхарԥаз, имцыз, иԥаршеиз, зыҩныҵҟа зегь ҭацәыз. Убри аҟнытә, усҟантәи аԥхьаҩ еиҳа гәахәарыла еиҭеиҳәон, идикылон абри автортә шаҟа иаҵаҵәыхыз зегь. Абызшәа ажәар шәышықәсала аҽшеиқәнархогьы уи иагулоу ажәақәа рҵакы, еиуеиԥшым аамҭақәа «рымҳәыр» раадырхоит, абри аамҭа иазгәакьоу ацәа ахарҵоит. Д. Гәлиа ихаан ажәақәа «аҭауад», «аамсҭа», «анхаҩы», «адгьыл», «ашәҟәы», «аҵара», «амал», «аԥсаса», «аӷьычра», «абжьаҩашьа», «аԥсхәы», «асабшахәх», «аизара», «ахаҭара», «аиура» уҳәа шрыдыркылози, емоциас ицәырыргози, иахьа ишҳадаҳкылои, емоциас урҭ иҳазцәырыргои еиԥшым, еиҟарам. Хоџьан-ду «иԥсас ҵҩа рымам, ишьамаҟа рзыԥхьаӡом» ҳәа заҳауаз анхаҩы, абарҭ ажәақәа иахьа ҳара ишҳаҳауа, ишаҳныруа аасҭа еиҳа даҽакала ианыруапн, даҽа хәыцрак, даҽа емоциак изцәырнагон. Абас апоет ижәар зегь ианыԥшуеит иара иаамҭа адоуҳа, уи аԥсыԥлагаҩагара, уи аҩнуҵҟатәи аиҿыхрақәа, аҵас-қьабзқәа. Абри ала Сара исҳәарц исҭахыу алитература аҭоурых иазынхеит ҳәа акәым, – урҭ иахьатәи аԥхьаҩгьы игәы дырхыҭхыҭуеит, аҟаза ду инап иҵыҵыз ҩымҭақәак раҳасабала ҟаимаҭлаҵәҟьагьы иныруеит, – Д. Гәлиа ипоезиатә жәар, ибызшәа уамашәаҵәҟьа иара иҭоурыхтә аамҭа ишадҳәалаз, уи ахьаақәеи агәҭыхақәеи шаныруаз, амилаҭтә ԥсҭазаара аилазаашьа шаныԥшуаз ауп. Апоет ибызшәа – арии ақәӡбреи ашьақәрыӷәӷәареи ридеиақәа рыла иҭәу, иҳаракыу поезиатә бызшәоуп, ауразоуроу амилаҭ-цәа ахоуп, уи адоуҳатә мчқәа рыла еибаркыуп, Ирҿиара зегь иахыҵхырҭоу амчқәа ируакыуп. Асахьаркыратә ажәа апоезиаҿ ҭыԥс иааннакылауа дахцәажәауа апрофессор Б. Томашевски иҩуан: «В прозе словесная форма неявляется в такой степени ощутимой материальной сущностью искусства, как в поэзии. В поэзии же ощутима самая плоть слова, и она-то и служит материалом искусства» (Б. Томашевский. Стих язык. – М. Л., 1959 г. Иагьиашан, амилаҭ-цәа зхоу Д. Гәлиа ипоезиатә бызшәа, уи иажәа ахархәашьа аформақәа, ганкахьала Ирҿиамҭа асахьаркыратә ԥсҭаҵара алнаршеит, даҽа ганкахьала ӷәӷәалаҵәҟьа ашьапы акит иахьатәи аԥсуа литературатә бызшәа.
Аизга «Ажәеинраалақәеи ахьӡыртәрақәеи» рҿы инарҭбаан илгоуп Асовет мчра шьақәгылаанӡатәи апоет Ирҿиаратә период аҟазшьа, иқәыргылоу акыр зҵазкуа асоциалтә проблемақәа, апоезиатә ҟазаразы хадара злоу азҵаарақәа. Абри апериод иаҵанакуа Д. Гәлиа ашьҭахьтәи иҩымҭақәа рҿы афольклортә лагамҭа инаваргыланы, хадара руеит ауаажәларратә еизхыҟазаашьақәа рҿы ауаҩ иҭыԥ иазкыу атемақәа аԥсадгьыл аԥеиԥш, уи алахьынҵа ,уи аҭагылазаашьа ицәырнагаз ажәеинраалақәа. Афольклор атрадициақәа рыла иаԥҵоу аҩымҭақәа рахьтә еиҳа ирылукаартә иҟоу еицырдыруа арҿиамҭа «Арԥызбеи аԥҳәызбеи рышәҟә». Арии – ажәа лыԥшаахла ихыркыу, ажәлар ражәеи апоет иҟазареи ҟаимаҭлаҵәҟьа изныԥшуа, аԥсуа литератуарҿ абзиабаратә лирика азышәаҳәара иацхрааз рҿиамҭоуп.
Иазгәаҭатәуп абри аҩымҭа ажанр иазкны ҳлитературатә критикаҿ еиуеиԥшым агәаанагарақәа шыҟалаз. Акритикцәа Ш. Инал-иԥа,  Х. Бӷажәба, В. Агрба «Арԥызбеи аԥҳәызбеи рышәҟәы» аԥсуа поезиаҿ абзиабаратә лирика иашьапкырҭоу аҳәаа ҟазҵаз ак акәны иахәаԥшуеит. Акритик В. Ҵнариа абас еиԥш иҟоу агәаанагара дақәшаҳаҭымхакәа иазгәеиҭоит: «Поэма Д. Г
Лиа завершает народное понимание любви, а для осмысления ее, как чисто духовного начала, поэзия Гулиа еще не было подготовлена».  Ааскьанӡа ажурнал «Алашара» (5, 1972 ш.) адаҟьақәа рҿы Х. Бӷажәба аԥсуа лирикаҿ абзиабара атема ацәырҵра иазкны, абри азҵаараҿ В. Ҵнариа дыззааиуа алкаақәа дрықәшаҳаҭымхауа иҩуеит: «Абзиабара сахьаркыратә категориа, аԥҳәыс абзиабара дасимволны раԥхьаӡа ( – М. Л. ) иаԥшьыргеит Қь. Агумааи, Л. Кәҵниеи, Б. Шьынқәбеи». Абас, ишырҳәало еиԥш, азҵаара аӡбара аус аҟныҵәҟьа ианнеи, Х. Бӷажәба В. Ҵнариа игәаанагара иаҿаиргылашаз аргументк аҳасабала ицәыуадаҩхеит «Арԥызбеи аԥҳәызбеи рышәҟәы» «аӡбахә аҳәара, абри аҩымҭаҿгьы «абзиабара сахьаркыратә категорианы, аԥҳәыс абзиабара дасимволны» дшаарԥшуагьы, К. Зелинскии иареи Д. Гәлиа изкны ирҩыз  амонографиа ҟаимаҭ аҿы арҿиамҭала «Д. Гәлиа иаԥшьигеит аԥсуа бзиабаратә лирика» ҳәа ҳшаԥхьогьы. В. Ҵнариа игәаанагара садгылауа иазгәасҭар сҭахыуп «Арԥызбеи аԥҳәызбеи рышәҟә» аҿы абзиабара афольклортә традициақәа рҳәаа ишырхымсуа, аҩымҭаҿ ицәыргоу, иҳәоу зегь ажәлар ражәала ишрыԥхоу, уи ала аԥсы шахаҵоу-ишеилкаау. Адиалог аформа аҭан, исахьаркны, апоема асиужет иазааигәоу акомпазициала абраҟа еидкылоуп ачамгәыр иацырҳәоз ашәа ацыԥҵәахақәа, уи абырлаш хәҭақәа, уи аԥсыԥлагаҩагара. Аиашаз, урҭ зегь убасҟак иӷәӷәоуп, убасҟак иҵаулоуп, игәкыуп, наҟ-наҟ, еиҳарак а-30-тәи ашықәсқәа раан иԥхашьа-ԥхаҵо зхы цәырызгоз аԥсуа бзиабаратә лирика иамыцхраарц, агәы амрыӷәӷәарц залшомызт, Сара сгәанала акырӡагь иацхрааит, уи атрадициақәагьы аныԥшит. Егьыс, Д. Гәлиа ипоезиа, ииашаҵәҟьан абзиабаратә лирика амотив ацәмаҷуп, уимоу, Ирҿиамҭа зегь аҿы шамахамзар иаҳԥылаӡом, апоет иԥсҭазаара аҵыхәтәантәи апериод аан (1954 ш.) иаԥҵоу «Абзиабаразы» ҳәа хыс измоу ацикл алаҳамҵозар. Абри ацикл аҿгьы апоет дзыхцәажәо иара ибзиабара, иара исубективтә цәаныррақәа рақәым, – бзиа еибабо арԥызбеи аԥҳәызбеи ргәы иҭыхо, еидызкыло амч ахцәажәара, урҭ збылуа ацәанырра закәу, иаҵоу аилкаара ауп, – ацикл аҿы аемоциатә лагамҭа аасҭа «уара бзиа улбарцы…» ицәырҵуа ахәыцрақәа, абжьгарақәа еиҳа еиҳауп, еиҳа иҵаулоуп. Абасала, алирика ихадоу апоезиатә жанрқәа аҟаҵара Д. Гәлиа изыҳәа, усҟантәи аԥсуа поезиа зегьы азыҳәан ԥсыхәа змамыз усын, ҿыц зхы зкуа алитература иаразнак Анапаҿы иазаагом, амч ақәхом уи, абри ажанр уадаҩ аҿы апоет илшаз, иҟаиҵаз шырацәоугьы. 
1914-1920 шықәсқәа рзы иаԥҵоу ажәеинраалақәа рҿы апоет аԥхьатәи иеизгаҿ аасҭа еиҳа инарҭбаан, еиҳа ицаҳә-цаҳәуа ицәырҵуеит аԥсадгьыл ахақәиҭра, уи аԥеиԥш лаша азхәыцра атема. Ажәеинраалақәа «Шәнеиха шәаԥхьаҟа», «Исҭахын Сара», «Ашәаны ирҳәоит…», «Исыбаргәызеи шьҭа Сара», «Ишәҭит ашьхақәа», «Сыԥсадгьыл» рҿы апоет дазгәышьуеит итәыла гәакьа ахақәиҭра, иџьабоит, игәаҵанӡа ихьааигоит уи иамоу аҭагылазаашьа хьанҭа, «атәым уаа рзыҳәан игәыбылҩу, зашьцәа рзыҳәан ицәгьаҳәаҩу» дырҿагылан уи иахәаша, алахьынҵа зырлашаша дашьҭоуп. Арҭ ажәеинраалақәа Д. Гәлиа ипоезиаҿ иаадыртуеит еиҳа иреиӷьу, еиҳа угәы зырхыҭ-хыҭуа иузгәакьоу адаҟьақәа. Ҷыдала ицәыргоу а-20-тәи ашықәсқәа раан аԥсуа поезиаҿ арҭ аҩымҭақәа иҟарҵаз анырра ду. 
Апоет аревалиуциа ҟалаанӡатәи Ирҿиамҭақәа рҿы акыр дыгәжәажәоит, акыр дыԥшаауеит, ихы-иԥсы иргәаҟуеит ажәлар ирзеиӷьу амҩа алхразы, азалымдара зцым аԥсҭазааратә шьақәгылазаашьазы.
Д. Гәлиа ихаҭа акьыԥхь аҿы ишазгәеиҭахьаз еиԥш аревалиуциа ҟалаанӡа аполитикатә партиак, политикатә платформак иҽадкылан дыҟамызт, ауаажәлар рыҩнуҵҟа уи дцәырҵуеит рыккаҩык, лашырбагаҩык иаҳасабала. «Исҭахын Сара» ҳәа хыс измоу ажәеинраалаҿ апоет дазгәышьуа иҩуеит: «Исҭахын Сара сҿаҳәатәы ҟалауа сҟаларцы, аџьажәлар ирзеиӷьу акәымзар даҽак сымҳәарацы». Аха аџьажәлар ирзеиӷьу амҩа, – ареволиуциатә мҩа, – аԥсҭазаара ревалиуциатәла арҿыцра-аарҳәра, апоет акыр дацәыхаран, ихаантәи ауаажәларратә шьақәгылазаашьа дшақәыӡбауазгьы, уи аԥыхра, уи ацҟьа-шәҟьара азышәаҳәара ицәыуадаҩын, дазхьуан ԥсыхәа змамыз, – ихаантәи ауаажәлар, – аԥсуаа зегь – рҳәатәы еиқәшәо, ҩнуҵҟала рҽеидкылан, «ҷанҷаны» еибамфо иҟазҵарц. «Аимҩалацәа» ҳәа хыс измоу иажәеинраалаҿ (1914ш.) апоет «арԥыс еиқәа», «аԥҳәызба ԥшӡа», «аҭаҳмада хахә шкәакәа», «аҭакәажә џьа ду збахьоу» дразҵаауеит – шәабацои, шәымҩа абахоу ҳәа. Дзазҵаауа зегь еицҿакны апоет иахь аҭак ҟарҵоит:

Узҵаауазеи,
Иузымдыруеи?..
Сабацои умбои..
Ҳазхылҵыз ахь,
Анышә хьшәашәахь,
Анышә хьанҭахь…

Ажәеинраала автор ауаажәлар дрылабжьауа, иаҳауа аҭақәа зегь абас еиԥш ала ихиркәшоит:

Нас, дадраа,
Аԥсабараҿы
Ҷанҷаны
Шәеибафон,
Лабеи-бџьари
Еиҩыжәгомызт,
Шәеибашьуан,
Шәеиӷацәан…
Шьҭа шәымҩа акоуп,
Шәахьнеиуа џьарак ауп,
Шәгәалақәа шәызҳәом,
Ишәгәаԥха-ишәгәамыԥха шәеинышәароуп.

Апоет «ҷынҷаны» аибафара – еинышәарала, идеиалисттә мҩала ахыркәшара дазгәышьуеит, абри аибафара зықәгылоу ауасхырҵәҟьа – акласстә еиҟарамра акласстә қәԥарала аԥыхра азышәаҳәара дазыҟаҵамызт. Акритик Ш. Инал-иԥа Д. Гәлиа ареволиуциа ҟалаанӡатәи Ирҿиамҭа абарҭ агха-ԥхақәа дрыхцәажәаууа, ииашан иҳәоит: «Раԥхьаӡа иазгәаҭатәуп урҭ аҩымҭақәа рҿы цқьа ишеилкаам автор икласстә позициа… Аҵарадара аашьара, аӷьычра, агьангьашра, аԥсыцәгьара, ахабжьаҟьалара уҳәа шхәарҭам атәы автор иӷәӷәаны иҳәоит, аха урҭқәа шьаҭас ирымоу аарыԥшра уи аҟара дашьҭамызт». Абри аганахьала Ф. Енгельс а-18-тәи ашәышықәсазтәи арккаҩцәа-ахәыцыҩцәа дуқәа ирзиҳәо ажәақәа – «Великие мыслители 18 века – как мыслители всех предыдущих веков – не могли выйти из тех границ, которая им поставила их эпоха». –  Д. Гәлиагьы иҭагылазаашьа ахьаанарԥшуа рацәоуп. Ииашоуп, апоет даҽа ҭоурых аамҭак, – Урыстәылатәи ареволиуциа дуӡӡақәа раамҭаз иуаажәларратә-ирҿиаратә усура ашьапы акуан, аҽарҭбаауан, аха иагьа ус акәзаргьы, уи гәыла-ԥсыла дзыдҳәалаз, дықәзыргылоз аԥсуа ԥсҭазаара ахаҭа, аԥсуа уаажәларратә феодалтә шьақәгылазаашьа Европеи Урыстәылеи аҽырхьыгӡаны иҿиомызт, акыр шәышықәса  ашьҭахь инхон, ахатә милаҭтә литература аԥҵара ашьапы анакуаз аамҭазы ианымыԥшырц залшомызт Ф. Енгельс дызҿу абарҭ «аҳәаақәа», абарҭ аҭыԥантәи аҷыдарақәа ирхылҵуаз. Араҟа еиҳарак уаҩ дзеигәырӷьаша убри ауп, Д. Гәлиа ипоезиа иамаз адемократиатә хырхарҭа атәылаҿ имҩаԥысуаз асоциалтә қәԥара иузадымхуа иадҳәалан, ареакциа еиқәаҵәа иаҿагылан ажәлар рмасса ҭбаақәа ринтересқәа ахьчон, обиективла аревалиуциатә идеиақәа аныԥшуан, аԥсуа милаҭтә литератуар аԥҵаразы хадара змаз аус ҟанаҵон.
Аԥсуа сахьаркыратә литература аԥҵараҿы, аԥсуа уаажәлар рыҩнуҵӡа Д. Гәлиа иибоз аџьабаа ду Аԥсны Асовет мчра шьақәгылаанӡагьы аџьажәлар рыҩнуҵҟа, аԥсууа интеллигенциа рыҩнуҵҟа ахәшьара ҳарак ауит, ауаажәларратә ҵак ду змаз хҭысны иҟалеит. Апоет ихьӡ авжәлар зегь ирылаҵәеит, дызҿыз аус адгылара-арҿиара, хаҭала иара ибара-иҿцәажәара, аус ицзуаз насыԥк еиԥш ирыԥхьаӡон. Ажәлар апоет иахь ирымаз абзиабара, ихьӡ иадҳәалаз агәыӷра ду иккаӡа ианыԥшуеит «Ушнеиуа унеи» ҳәа излаго М. Лакрба еицырдыруа иажәеинраала Миха Чалмаз иакәзар, 1920 шықәсазы агазеҭ «Аԥсны» адаҟьақәа рҿы ииашаҵәҟьан иазгәеиҭон, аԥсуаа ҳзы Д. Гәлиа – М. Ломоносови, Ш. Русҭавели, Иан Гуси, Сократи дырҩызоуп ҳәа. Ажәлар Д. Гәлиа иахь ирымаз абзиабара, урҭ рыҩнуҵҟа ихьӡ-ԥша иамаз амҽхак ҟаимаҭлаҵәҟьа иаанарԥшуеит 1919 шықәсазы апоет ихаҭа агазеҭ «Аԥсны» ианиҵаз материалкгьы. «Арахь, Аҟәаҟа схынҳәны санаауаз, – иҩуан апоет, – афаетон аҿы исыцақәтәаз аӡәы, аԥсыуак, ԥақәашьтәык, аибашьра аан ар ирылаз аӡә иоуп, аџьаргьы имоуп, Аҟәа ааигәара ҳанааи, даацәажәан ус иҳәеит: «Ҳара ҳқыҭан, Ԥақәашь, Д. Г. Ииҩыз аԥсуа шәҟәқәа ҳәа саҳауан, ахьӡыртәра шәҟәы, Аԥсны аҭоурых уҳәа убарҭқәа реиԥш кыр, аха Сара убри ҳбызшәа мыӡрацы аус зуа дсымбацызт. Дызбанда ҳәа сыҟан; ҽнак Аҟәа сшыҟаз, абульвар ааигәа аԥсацәақәак убри Д. Г. даҳбароуп ҳәа еибырҳәеит, инаԥшын, абан, дахьгылоу рҳәан, иара иахь рҿынархеит, саргьы убри дызусҭоу здырырц сҭахын ,урҭ снарышьҭалан, сахьынаԥшуаз ҩыџьа еидгылан еицәажәон; аӡәы фицар палташәа ак ишәын, хыхь уапа бзиак ишәын, егьи – «учитель» формашәа хылԥак ихан, иҵегь еиӷьындаз уҳәартә еиԥш уапак ишәын, Сара сгәанла Д. Г. абни аупа бзиа зшәу иакәхап ҳәа снаԥшуан, аха ҳанырзааигәаха еидгылаз неидыҵын, ауапа бзиа зшәыз дцеит, арии зуапа иҵегь еиӷьында ззысҳәоз ҳара дааҳадгылт, убри иакәхеит Д. Г.. Ҳаи, абни ауа бзиа зшәыз зиакәымхазеи ҳәа сгәы иаанагеит, убрижьҭеи Сара уздыруеит», – иҳәеит дааччан, ҳфаетонгьы аангылан, ҳҩаныҵын, дасу ҳаҩныҟақәа ҳцеит…». Аиашаз, апоет абраҟа дызлацәажәо афакт азныказыҳәа имаҷушәа угәы иаанагар алшоит, аха изыхҳәааҵәҟьоу уазхәыцыр, иаанаго рацәоуп, ҟаимаҭлаҵәҟьагьы ианыԥшуеит ажәлар иреиуаз ауаа апоет нцәахәык иаҳасабала ишихәаԥшуаз. Абас ажәа-ԥхала ихцәажәаз ауаҩ ииҳәаз ажәа-ԥхала ихыркәшауа, иара ишицәаҩаз еиԥшҵәҟьагь алаф налаҵан апоет иазгәеҭоит: «Иҭабуп, дад, Сара сзы ауапа бзиа зҭаххаз, аупа бзиа сзаазхәаз аӡәы уиҩызоуп».
Д. Гәлиа ареволиуциа ҟалаанӡатәи иҩымҭақәа наҟ-наҟтәи аԥсуа литература аҿиарахьы иҟарҵаз, ирылдыршаз ҳәаак амаӡам; шамахамзар дыҟам аԥсыуа поетк, еиуеиԥшым амҩақәа рыла абри анырра знымԥшыз, зырҿиарамҩа иамыцхрааз. Аԥсуа поезиа аҭоурых аҿы апоет иԥышәа, иҩымҭақәа рылшара ӷәӷәаӡа изныԥшыз дреиуоуп И. Коӷониа. И. Коӷониа дцәырҵуеит Д. Гәлиа ипоезиатә жәа атрадициа иарҿыхаз, иацныҟәаз, злаԥшҳәаа арҭбааз поетк иаҳасабала. Еиқәҿырҭуеит «Аҳы сышәҟәы, уеиҵамхан», «Аҳы, сышәҟәы, уԥырла». Еиқәҿырҭуеит Д. Гәлиа исатиратә жәеинраалақәеи И. Коӷониа исатиратә жәеинраалақәеи («Қьафла дышԥаҟаз», «Аӷьыч-мыжда рыцҳа», «Шаҟа деичырчаҩузеи», «Шаҟа деиҭаҳәатәузеи», «Шаҟа игәы дажьоузеи», убас егьырҭгьы). Акырџьара еишьашәалоуп Д. Гәлиа  ирифмақәеи И. Каӷониа ирифмақәеи, Д. Гәлиа ицәаҳәеиҿартәышьеи И. каӷониа ицәаҳәеиҿартәышьеи. Апоет қәыԥш аԥхьатәи ишьаҿақәа рҿы ӷәӷәалаӡа Д. Гәлиа Ирҿиамҭа, дахьыԥшуп, уи адоуҳа ииааиуеит. Аха, аамҭа ҟьаҿӡак аҩнуҵҟала абаҩхатәра ду змаз апоет илшоит абри атрадициа хатәымҩала арҿиара, ашьҭыхра, – уи дықәгылоит дпоет лирикны, дпоет епикны. Жәашықәса рацәак еиҳаӡам Д. Гәлиа актәи ишәҟәи И. Каӷониа актәи ишәҟәи («Апоемақәа – ажәытә ажәабжьқәа», Аҟәа, 1925 ш) ирыбжьоу. Абри аамҭа аҩнуҵҟала, абарҭ аҩ-шәҟәык рыла мацарагьы имҩашьауа иубоит аԥсуа литератуар а-20-тәи ашәышықәсазтәи алитературақәа ирҷыда ҟазшьоу амҩақәа руак, – иццакны аҿиарамҩа, – ишанылаз. Аԥсуа поезиа аҭоурых аҿы И. Каӷониа иажәеинраалақәа рыла жанрк аҳасабала еиҳа инарҭбаан ашьапы акуеит алирика. И. Каӷониа аԥсуа поезиаҿы иҳәеит – «стәаз цқьа схәыцып, сеиҭахәыцып, сгәы сҭахәыцып…» – автор исубиективтә дунеи ацәаҩа, автортә «Сара» амҽхак. И. Коӷониа абри илирикатә дунеидкылашьа иепикатә рҿиамҭақәа зегь ирныԥшит, убри аҟнытә ,уи ажәлар рҳәамҭақәа шидикылози-ишиныруази, Д. Гәлиа ишидикылози ихы ишаирхәози еиԥшым. Афольклортә материал иалхыу Д. Гәлиа иҩымҭақәа рҿы автортә цәанырра, автортә «сара» хархәара зызу асиужетқәа хараӡа ирыҵаҵәахыуп, урҭ еиҳарак хшыҩҵакык, лкаак аҳасабала ауп ишыуныруа, ушрызхәыцуа… Ажәлар рҿаԥыцтә ҳәамҭақәа рыла иаԥҵоу И. Каӷониа иҩымҭақәа емоциала иҭәуп, алирикеи аепоси, адрамеи аепоси реилагӡара рцәаҩоуп. Иаҳгәалаҳаршәап ҭыԥқәак, апоет ипоемақәа рҟынтә: «Бзиа днеихьан ахра далҟьеит, дызҿагылаз зегь бгеит, иԥсуа шәақьгьы уа инаҿаҳаит, иара хыла ҵаҟа дцеит»; «Сасоуп Абаҭаа, хратәыла иаԥоу, бысцәымшәан Сара, бацәымшәан аԥсра; «дышьҭихит, дышьҭеиҵеит, дизгәаҟит цәгьаӡа, ахы хьанҭа дабылхьан, дабылхьан уаанӡа». Абас И. Каӷониа иепос зегь иагәылыҩуеит апоет ихаҭа иҵәаабжьы игәырӷьабжьи, ибзиабареи игәырҩеи, имилаҭтә гәадуреи ифырхаҵареи. Апоет илирикатә жәеинраалақәа рҿы ашьапы акхьан Наҩеи Мзауҷи рыдрама, Беслани Ҳанифи рыбзиабара-рызгәдура, ашәаныуа Мырзаҟан ихҭыс, Маршьанаа рлахьынҵа. уи илирика – иепос зегьы иазышәаҳәоит, иаргәаҟуеит, асиужетқәа зегьы иргәылсны ицоит, иузааигәан, иузгәакьан иудыукылоит. И. Каӷониа илирикеи иепоси – аԥсуа литература ҽаԥарак ԥхьаҟа иргеит, ишьақәдырӷәӷәеит ҩ-жанрк – алирикеи апоемеи ржанр наҟ-ааҟ, иҿыцыз амҩала, еилысны иаԥырҵеит ԥсра-ӡра зқәым аҟазшьақәа-ахаҿсахьақәа, апоезиатә бызшәа ҳарак. Абас еиԥш иҟаз аҩаӡараҟынӡа апоет иаарласны дхазгалаз амчқәа ируакыуп Д. Гәлиа ипоезиа. Аԥсуалитература ауасхыршьҭаҵаҩ иԥышәа, уи апоетика амч И. Каӷониа амҵәыжәҩақәа ирҭеит, игәы дрыӷәӷәеит, амилаҭ аҩнуҵҟа имҩаԥысхьаз афырхаҵаратә, ашьаарҵәыратә хҭысқәа ргәеисра инырыртә, ипоезиатә жәа цаҳә-цаҳәла реиҭаҳәара дазхьыртә, ишилшозгьы агәаанагара ирҭартә аҟынӡа дхаргалт. «Жуковски иакәымзар Пушкин дҳауамызт» ҳәа В. Белински зны ииҳәаз ажәақәа рҵакы ааиҭарсны ,аԥсуа литература аҭоурых иадкылан уахәаԥшуазар, иуҳәар алшоит Д. Гәлиа иакәымзар И. Каӷониа дҳауамызт ҳәа. Д. Гәлиеи И. Каӷониеи рыла ҳлитература аҭоурых аҿы инарҭбаан ашьапы акуеит даҽа процесск, даҽа традициак, – иара алитература аҩнуҵҟа ицәырҵуа аҩмҭақәа реинырра-реилысра апроцесс, – амилаҭтә литература аҿиараҿы зда ԥсыхәа ыҟам апроцесс. «Лымкаала иазгәасҭар сҭахыуп, – иҩуеит Б. Шьынқәба, – апоет ҳасабла азҳара, ашьақәгылара санаҿыз ӷәӷәала анырра сырҭеит аԥсуа литератуар ашьаҭакҩы Дҩ Гәлиа абаҩхатәра ду змаз И. Каӷониа. Сылацәа анаахыст избаз урҭ рырҿиамҭақәа ракәын. Егьаанхеит урҭ аҩыџьагьы наунагӡа Сара исырҵаҩцәаны».
Ажәа «арҵаҩы» амарҵеиратә ҵакы аҭан ҳамыхәаԥшуазар, Сара сгәанала, аԥсуа литератуар аҭоурых аҿы дубом поет заҵәыкгьы. Д. Гәлиеи, И. Каӷониеи, Б. Шьынқәбеи рҵаҩцәас измамыз, ма измам, урҭ рпоезиатә ԥышәа ду зныԥшуа. Ари – апоезиа мацараз акәымкәа, алитератуар зегь аҿиара ҭызгоз, иагьҭызго, аҭакԥхықәрақәа иаззырҳауа, ган рацәа зымҽхакыу процессуп. Иахьа, аԥсуа литература еиҳа ианазыҟаҵоу, ҳаамҭазы алитератуарқәа рԥышәа нарҭбаан ианаднакыло аамҭазгьы, абри атрадициа аԥсуа поезиа-ҵла амилаҭтә дац-ԥашә шарӷәӷәац еиԥш иарыӷәӷәоит, гәаԥшьра азыҟанаҵоит.
Аԥсуа сахьаркыратә литература, Д. Гәлиа раԥхьатәи иеизга ҭыҵи уажәи рыбжьара, – хынҩеижәа шықәса рыҩнуҵҟа, – «Хоџьан-ду» инаркны иахьатәи ҳаамҭа аӡбахә зҳәо алирика аԥҵараҟынӡа иазҳаит, махәҭа рацәа змоу аԥсихалогиатә драмеи, аԥсихалогиатә жәабжьи, аԥсихалогиатә романи аԥнаҵеит, асахьаркыратә литература ажанр хадақәа зегьы ршьап акра мацараҿ иаанымҿаскәа, – абарҭ ажанрқәа алитература қәыԥш азы иааџьоушьартә аҟынӡа ртрадициа арыӷәӷәеит, иарҵаулт, асхемақәа рыла ишьақәгылоу, ихәыцу, ихыҭҳәаау аҩымҭақәа раҳаҭыр канажьыртә, иҟәыннашьартә аҟынӡа алитература ахаҭа аҽышьҭнахит.
Ирацәаӡоуп абри амҩаҿ Д. Гәлиа раԥхьатәи иеизга – «Ажәеинраалақәеи ахьӡыртәрақәеи» иалнаршаз. Аԥсуа литератуар ауасхыршьҭаҵаҩ раԥхьатәи ишәҟәы, ари – алитература ашьапкра мацара иадҳәалоу ҭоурыхтә ҟактым, – абри ашәҟәы аҿы раԥхьаӡа акәны иқәыргылоуп аҟазараҿ ԥсра зқәым апроблемақәа жәпакы, инарҭбаан ицәыргоуп аԥсуа милаҭтә демократиатә культура шәышықәсала иаанагоз аидеиақәа, апоет ихаантәи иуаажәлар зыргәамҵуаз агәырҩа-гәаҟрақәа, асоциалтә ԥсҭазаара ицәырнагоз аиҿыхарақәа. Ашәҟәы аҿы еизыркәкәоуп, игәыҟаҵаган ицәыргоуп аԥсуа жәа ахаара, аԥшӡара, уи аԥсҭазааратә гәеисра. «Ажәеинраалақәеи ахьӡыртәрақәеи» анҭыҵ, уи аҭыҵра аҭоурыхтә ҵак иамаз аиҳагьы ауаажәлар рыҩнуҵҟа анырра ҟазҵоз, аизгагь аԥсҭазаара азҭоз иара иагәылаз аҩымҭақәа рсахьаркыратә лшара ду акәын. Уи – наҟ-наҟтәи аԥсуа поезиа зегь азы шәага-загак иаҩызан, иара иамаз аҩаӡарахь ааԥхьара ҟанаҵон, – абри аҩаӡара заҟа иазааигәахоз, заҟа уи аԥышәа аднакылоз аҟара аԥсуа поезиа аҽарҭбаауан, иаҳа-иаҳа ԥхьаҟа ицон.
Асоует аамҭа аан зынӡа даҽа ҭагылазаашьак, даҽа мҩа ҭбаак ианылаз аԥсуа сахьаркыратә литература, – а-6—тәи ашықәсқәа рҟынӡа иара ашьаҭакҩы ихаҭа ԥызара ззиуаз, – иахьа зҭоурыхтә ныҳәа ду азгәазҭо аешьаратә жәларқәа рлитературақәа рыгәҭаны ахатә ҭыԥ ӷәӷәаӡа ианнакылт, уи иаланагалаз еиҳа хадара зуа аҩымҭақәа жпакы ҳтәыла ажәларқәа рбызшәақәа рахь еиԥш аҳәаанырцәтәи абызшәақәа рахьгьы еиҭагоуп, еицырдыруа ашәҟәыҩҩцәеи акритикцәеи аӡәырҩы изныкымкәа ажәа ԥхақәа азыркхьеит.
Аԥсуа литература азнысыз абри амҩа алагамҭаҿ ицәырҵыз раԥхьатәи ашәҟәы – «Ажәеинраалақәеи ахьӡыртәрақәеи» акыр жәашықәса раԥхьа еиԥш иахьагьы ашьҭыбжь ҿацаӡа ишгац еиԥш игоит, уи иагәылоу иреиӷьу ажәеинраалақәа, дара аԥызҵаз апоет ихаҭа ихьӡ еиԥш, наунагӡа аԥсуа литератуар иазынхоит.



«Ушнеиуа унеи…»
   
Ишдыру еиԥш, а-19-тәи ашәышықәса аҩбатәи азыбжеи а-20-тәи ашәышықәса алагмаҭеи рзы имҩаԥысуаз асоциалтә-политикатә еиҭакра дуқәа ирыбзоураны, Урыстәыла еиднакылоз ажәлар маҷқәа рыҩнуҵҟа аполитикатә Зин, аҵара-дырра, асоциалтә еиҟарамра рзықәԥара акыр иӷәӷәахеит. Абри аамҭазы еиҳа-еиҳа ицәырҵуа иалагеит зыжәлар рылахтра, рҵара-дырра, рԥеиԥш лаша, рҭоурыхтә лахьынҵа иазхәыцуаз, уи  хьаас, ԥсҭазаарас измаз ауаа. Амилаҭ маҷқәа жәпакы ирауеит рхатә алфавит, еиҿыркаауеит раԥхьатәи арҵага шәӡәқәа, иқәгылоит амилаҭтә сахьаркыратә литература, амилаҭтә культуру арҿиара, ԥхьаҟатәи рԥеиԥш азҵаар.
Аха иқәгылоит иара убас даҽа зҵааракгьы: иаԥсоу-иаԥсаму, амилаҭ маҷқәа рзы хатәы бызшәала аҩра-аԥхьара, ашколқәа раартра, асахьаркыратә литература аԥҵара. Ирацәаҩын, амилаҭ маҷқәа рыҩнуҵӡа, арии аус згәы азҭамыз. Абри иахҟьаны, урҭ рҭоурых аҿы усҟантәи аамҭазы инарҭбааны ахы аанарԥшит анигилизм. Ауаԥс, аиакәт, аԥсуа, авар убас еиуеиԥшымыз амилаҭ маҷқәа рхаҭарнакцәа-анигилистцәа рыжәларқәа рыҿиарамҩаҿ абри аус ду аҵакы рзеилкаауамызт, иҟәныршьон, ҽмырҳа-ҽырдагәа ҟарҵон, ареакциа иадгылон. А-19-тәи ашәышықәса аҩбатәи азыбжазы иналукааша ауаԥс публицист Гиго Ӡассохов иаахтыҵәҟьаны иҩуан: «Кавказ иқәнхо ажәлар маҷқәа реиԥш ауаԥс жәлар рызгьы амилаҭтә литература аԥҵаразы уаҩы иҟаиҵо иарҩбан ҽазкразаалакгьы, ҵаҵӷә змам акы еиԥш иԥхьаӡатхуп. Зхатә школ змам ажәлар – бзанҵык рхатә литературагь роуам. Кавказтәи ажәлар маҷқәа ахаан рхатә школ роуран иҟам. Ари – аҭоурых наӡаӡа иаӡбахьоу, иаҳасабхьоу зҵаароуп. Иарбан нас, араҟа уаҩ ихы зыдԥиҽыло, еимактәысгьы иҟоу? Косҭа Хетагуров иеиԥш иҟоу аӡәык-ҩыџьак ианакәзаалакгьы ицәырҵлар, рбыз-шәақәа рылагь иҩлар ҟалоит. Аха алитература аԥҵаразы арҭ аӡәык-ҩыџьак рырҿиамҭақәа даараӡа имаҷуп».
Имариамызт абас еиԥш иҟаз ауаа ргәаанагара аҿагылара, уи аԥыжәара амоуртә аҟаҵара, ажәлар, ауасхыр ҿыц азышьҭаҵара.
Аха араҟа зыӡбахә ҳәоу Косҭа Хетагәыров иеиԥш иҟаз ауаа, ирылшоз зегьрыла абри анигилизм иаҿагылон, ирыԥхьон, еиҿыркаауан жәлар рус иазааԥсашаз ауаа, поезиатә ажәа цаҳә-цаҳәла рыжәлар ирызҵаауан, урҭ ирхылҵыз аҵеицәа рыԥсадгьыли рыуаажәлари рҭагылазаашьа инарҵауланы иаздырхәыцуан. Заҟа мцабз, заҟа геибафара рыҵоузеи К. Хетагәыров ицәаҳәақәа:

Ҳажәлар ирзықәԥо уабаҟоу?
Ҳҭагылазаашьақәа шԥаҟоу?
Исашәҳәа, иаҳԥеиԥшу ԥхьаҟа.
Иӡуама ҳажәлар зынӡа?
Икьаҿхама ҳажәлар зынӡа?
Афырхацәа, ус баша шәымԥшын,
Са сыдгьыл, ауаԥсаа умшьын!

Абас еиԥш еибархханы иҟаз аҭагылазаашьа уадаҩ аҿы еиҿыркаауан анбан шәҟәқәа, ицәырҵуан арҵаҩцәа-аетнузиастцәа, ашәҟәыҩҩцәа, ашьапы рукан амилаҭтә литература.
Еиԥшын, еизааигәан убасҟантәи аамҭазы ажәлар маҷқәа рхаҭарнакԥхьагылаҩбцәа зҿыз  аус: К. Хетагәров ауаԥс жәлар рыԥсҭазаараҿ иааникылоз ароль акәын, хадарала иугозар, Дырмит Гәлиа аԥсуа жәларрҭоурых аҿы иааникылоз арольгьы зеиԥшыз.
Д. Гәлиа иҟынӡа аԥсыуак сахьаркыратә ҩымҭак аԥсышәала изаԥымҵеит. Аԥсуа жәлар ирылҵыз, аҵара-дырра бзиа, ааӡара ҟаимаҭ змаз апоет Гь. Чачба иакәзар, акыр аамҭа иԥсадгьыл даҟәган, (даҟәгамкәа дыҟазаргьы иҟаларын абри аус иҽизазымкыргьы) аԥсышәала ҩымҭа заҵәык изаԥымҵеит, иара абри иахҟьаны, исахьаркны иуҳәозар, уи ҳара ҳҭоурых аҿы аԥсуа литература иаԥаԥсоу аӡәы иаҳасабала даанхеит )ихаҭа ихы инаркны ишьапаҟыҟнӡа дшаԥсыуазгьы, иԥсадгьыли ижәлари рлахьынҵа шизхьаазгьы, ибаҩхатәра ихаантәи апоетцәа дуқәа рбаҩхатәра иаманакуа ишыҟазгьы).
Д. Гәлиа иоуп абри амҩа уадаҩ, амҩа ҿыц раԥхьаӡа ианылаз уаҩын, иҭагылазаашьа уадаҩ аҿы ахаҳә кылызҵәо ацәыкәбар даҩызан, дызҿыз аус аиашара, аиааира инарҵаулан агәра Ганы иман: уи дпоетны, аха аурыс ҳәынҭқар Николаи а-2-тәи иҳәынҭқарра аџьыба иадыԥшылоз, уи иарԥхоз, иақәгәыӷуаз поетмызт, – ажәеинраала заҵәык иадамзаргьы аҳәынҭқар иофициалтә политика архәара иазимкит, – уи дреиуамызт мышкы шәынтә инаҳәааҳәуаз, аԥша ахьаслакь иацзырӷызуаз алитераторцәа-абыкьасҩцәа – Д. Гәлиа ажәлар рыжәпара иалҵыз, урҭ ираҭәаз ажәа зҳәоз шәҟәыҩҩын, уаажәларратә усзуаҩын, рыкаҩ (просветитель) дун. Шьаҿацыԥхьаӡа  ауадаҩрақәа иԥылон, шьаҿацыԥхьаӡа имҩақәа ркуан атәым бызшәақәа «ирызҟазаз» тәыми ҩнатәи еиҭнызыԥсахлоз ауаа, дыззықәԥоз акгьы «ишаԥсамыз», акгьы «шалымҵуаз» амшаԥы кәтаӷь еиԥш ишәны изцәырыргон, «мшыбзиа» ҳәа алаирҳәон. Аха, иара, жәлар рус азықәгылаҩ, азықәԥаҩ, аԥсуа литература ашьаҭаркҩы, ишьҭахьҟа дхьаҵуамызт, дызҿыз аус, иагьа иуадаҩзаргьы игәы ацәкаижьуамызт. Уи дрыбжьагылан адунеитә ҵак змаз, еинышәашьагь зқәымыз ҩ-аамҭак, ҩ-епохак, асоциалтә қәԥара иалыҩны иаҳауан аамҭа ҿыц агәеисыбжь, ашарԥы иаҵәа иадибалон ижәлар гәакьа ԥхьаҟатәи рԥеиԥш.
Д. Гәлиа насыԥ змаз, зхәатәы иахьӡаз уаҩын: уи илала ибеит дыззықәԥоз аус аиааира – аԥсуа литература аҿиара, аԥсуа милаҭтә культуруа ашәҭ-какаҷра, ижәлар рхақәиҭра.
… Шамахамзар дыҟам аԥсыуа поетк Д. Гәлиа ажәеинраалак изхызымкыц. Аԥсны жәлар рпоет изыркхьоу ажәеинраалақәа зегьы иреиҳабуп, Ерцахә аиԥшгьы ирылҳәҳәоит Михаил Лакрба иҩымҭа «Ушнеиуа унеи…»
Уи автор, М. Лакрба, аԥсуа литератураҿ поетҵас аасҭа прозаик, драматургк иаҳасабала ауп дшеицырдыруа. Арҭ ажанрқәа рҿы уи иаԥиҵаз аҩымҭақәа ҳсахьаркыратә литература ӷәӷәала аҿы зырцәажәо ҩымҭақәоуп.
М. Лакрба иԥсҭазааратә лахьынҵа, иныҭкааҵәҟьаны уахәаԥшуазар, илитературатә усура иацхраартә иҟамызт: иреиӷьыз уи Ирҿиаратә шықәсқәа Аԥсны анҭыҵ ихигеит, иԥықәсылт ауадаҩрақәа, азалымдарақәа жәпакы, аԥсуа литератуартә процесс аҿиара иахьеи-уахеи далахәымызт, далагыламызт, уи агәыбылра дшыҷкәынӡаз инаркны игәаҵаҿ ишаԥшәымахахьазгьы, Ирҿиаратә лахьынҵа шадиҳәалахьазгьы.
Аԥсуа сахьаркыратә литератуарҿ М. Лакрба дцәырҵит поетк иаҳасабала, – ажәеинраала «Ушнеиуа унеи…» давторны. Ашәҟәыҩҩ ашьҭахь иаԥиҵаз  ипрозатә, идраматургиатә рҿиамҭақәа рҿгьы ӷәӷәала аҽыунардаруеит апоезиа иацу цәаҩа ҷыдак: агәышьҭыхра, афырхаҵаратә пафос ,аемоциа ӷәӷәа. Ари егьџьашгьатәӡам: М. Лакрба ибаҩхатәра еснагь апоезиа иаднацәылон, апоезиатә дунеидкылашьа азгәакьан.
Хыԥхьаӡарала имаҷуп уи инижьыз ажәеинраалақәа. Аха ахыԥхьаӡара акәым араҟа аус злоу: ахыԥхьаӡара ашәҟәыҩҩы баҩхатәрала дышхьысҳау анышьақәнарыӷәӷәогьы рацәоуп. Араҟа ҳзыхцәажәарц иаҳҭахыу «Ушнеиуа унеи…» анаҩсангьы М. Лакрба егьырҭ иажәеинраалақәа «Абахҭаҿ» «Риҵа» (алегенда), «Ажәҵыс» уанрыԥхьо аамҭазы, уацәымҩашьо иубоит апоезиаҿ уи илаз абаҩхатәра ду, арҿиаратә мцабз. Абри агәаанагара арҵабыргразы, инамҩатәны, «Ушнеиуа унеи…» ахь ҳаиасаанӡа, иаҳгәалаҳаршәап цәаҳәақәак, аԥхьаҩцәа иеиҳа имаҷны ирдыруа ажәеинраала «Абахҭаҿ» аҟнытә:

ԥсы зхоугьы, ԥсы зхамгьы ирықәыԥхо,
Амра зегь ҳзыҳәан ишеит.
Цәывҵлашааракгьы саҭәамхо,
Амра ду са исыԥхеит…

Шәхаан шәшымыԥсыхрагь жәдыруазар,
Сҽыхәа шәкәадыр, исзаажәга,
Адунеи шәымала ишәымамзар,
Соушәыжь, – лашарак сшәырба…

«Чоу!» ҳәа жәытә-гәыла исырхәмарып,
Сан лҿы снеип, – дсыжьжьап,
Уажәыҵәҟьа саауеит ҳәа налаҳәан,
 Ес, сахьымаара сцап.

Изури, исҳәари, амчыда?…
Адунеи ду шәҭит, ааԥынроуп,
Агәырӷьара салахәдоуп, амыжда,
Сбаҳчаҿ еснагь илашьцоуп.

Заҟа ӷәӷәала ицәыргозеи абаандаҩы игәала-жәа, ахақәиҭра азӡышра, заҟа аԥсышәала иҳәоузеи ацәаҳәа – «Чоу!» ҳәа жәытә – гәыла исырхәмарп», мамзаргьы «Ес, сахьымаара сцап», – изакә гәҭыхатә мелодиа ссирузеи ажәеинраала зегь иаҵоу, иагәылҩуа! 
Аҭоурыхтә ҵки апафоси рыла М. Лакрба ипоезиатә рҿиамҭақәа зегь ирылҳәҳәо ажәеинраала «ушнеиуа унеи…»
Арии ажәеинраала уанаԥхьо, уаназхәыцуа аамҭазы, сара сагәанала, иугәалашәар ҟалоит апоет Иван Ҭарба аполемикатә ҟазшьа змоу ицәаҳәақәа: «Зегь ирдыруоушь, ажәеинраала аҩра усгьы ишымариам». Аиашаз, ажәеинраала жәеинраалазар, уи аҩрагьы мариам, убри аҟнытә, ииашаны уи ахцәажәарагьы ҳақыуп )абри аҳақ ҳлитература аҭоурых аҿы ҳакритикцәа имаҷны иршәахьеит умҳәозар…).
Аԥсуа поезиа иаланагалахьоу иреиӷьӡоу аԥҵамҭақәа руак, 1919 шықәсазы агазеҭ «Аԥсны» ианыз ауаажәларратә ҵакы змоу М. Лакрба еицырдыруа абри иажәеинраала апафос иккаӡа ианыԥшуеит усҟантәи асоциалтә-политикатә атмосфера зеиԥшраз, амилаҭтә культура аҿиара азҵаатәы заҟа иҵарны иқәгылаз, ажәеинраала зыхьӡынҩылоу Д. Гәлиа ихаҭа ироль – дызҿыз аус ажәлар рҿы ҳаҭырс иамаз, ишахәаԥшуаз.
М. Лакрба, социалла ҭауади-аамсҭеи иреиуаз ауаҩы, дызлыҵыз акласс анхаҩыжәлар рыҩнуҵҟа имҩаԥнагоз аполитика наунагӡа мап ацәкны, Аԥсны азы акыр зҵазкуа ақәԥаратә шықәсқәа рзы, аԥсуа жәлар рҵеи ду Д. Гәлиа ихы наиқәкны иҩуан:

Ушнеиуа унеи. Уус гәырҩагаз,
Уаҟәымҵын, уашьҭаз, инагӡа!
Иуцәыхьанҭоугьы мчыла уаҵаз,
Узхьымӡо цасҳәа уҽахьыгӡа…

Уус хьанҭоуп, аха ус дууп,
Имаҷҩым иақәӡхьоу жәлара,
Уазнеи, уҽақәырӡ, ипатууп
Уи еиԥш аус ду азы аԥсра!..

Урцәымшәаӡан уажәгьы иуиааиуа,
Ухы уамеигӡан, уҽҵакы!
Уаԥыл хақәиҭра, жәлар ирзааиуа,
Иарба убираҟ, иҳараакы!

Уԥшишь иубома: амра гылоит,
Макьана ицәывҵаҷҷоит иара,
Убас, хәыҷы-хәыҷла иҿыхоит,
Ҳара ҳазҽеихар, ҳ-Аԥсныра…

Аԥсны ала хҩоуп, алымҳа дагәоуп,
Лашарак зааиуам – илашьцоуп:
Иазылухт амҩа, маҷӡак угыуп,
Лашарас иааиша рацәаӡоуп.

Уаӡәуп ихнымҳәкәа ус инеиуа,
Уаӡәуп иҳамоу хырҽхәарас;
Уаӡәуп иаҵәас иаҳзышеи-шеиуа,
Уаӡәуп иҳамоу гәыӷырҭас!

Иахьа, 50 шықәса рышьҭахьгьы, угәы рҭынчны узаԥхьом абри ажәеинраала. Аԥсуа поезиа (ажәеинраала) форма, уи аҵакы, уи анарха, иаанарԥшхьоу аҟазара ҳанрылацәажәо аамҭазы, сара сгәанала, абри аҩымҭа амацарагь иҳанаҳәо даараӡа ирацәоуп: апоезиа иаша ианакәзаалакгьы иажәӡом, ианцәырҵызтәи ақәра ишҭагылоу ицоит, еснагь уи ахаҿы цқьоуп, илахҿыхыуп; апоезиа зцом, апоезиала ирыԥхам аҩымҭа – уи алтә кәасҭха иаҩызоуп, – аԥхьаҩцәа ргәы аҿгьы ирызхәыҵакӡом, – ашамҭанӡа иаратәы ҟанаҵоит…
Уаҩ дара иџьеишьартәы иҟоуп аԥсуа поезиа ақәра анмаҷӡаз, уи агара афольклор «ианарҵысуаз» аамҭазы «Ушнеиуа унеи…» ацәрҵра. Ари аҩымҭа – аԥсадгьыли ажәлари рҭагылазаашьа ажәа цаҳә-цаҳәла, ажәа џьбарала иахцәажәо, апрофессионалтә ҟазараҵәҟьа ккаӡа изныԥшуа ажәеинраалоуп.
Жәаа шықәса ракәын автор уи анииҩуаз дызҭагылаз. Ибаҩхатәрагьы цәыргамызт, иԥышәагь маҷын, раԥхьатәи ашьаҿақәа ракәын иҟанаҵозгьы, аха уи баҩхатәра иашан, иаԥшаауан иаҭахыз ажәа, иаҭахыз ашьҭыбжь. Ари ажәеинраала – М. Лакрба гәыла-ԥсыла дыззыҟаҵаз, дзызхиаз, ҩнуҵҟала ииҭахыз, игәцакра иҵанаҳәоз, идунеихәаԥшышьа иарцәажәоз ажәеинраалан.
«Ушнеиуа унеи…» аҿы еизгоуп Аԥсны агәаҟра, алаӷырӡ Аԥсны знысхьоу ашьаарҵәыратә мҩа, Аԥсны аҭоурых. Араҟа ихтны иҳәам, конкретлаҵәҟьа иззааҭгылам ала иҳәоу даараӡа ирацәоуп (иуаҳауеит ашықәсқәа реиҵақьыбжьы), ихтны иҳәоу акәзар, – уи политикатә протеступ, ааԥхьароуп, жәлары зегьы ирҳәо ажәоуп. Ажәеинраалаҿ апоезиеи апублицистикеи ахьеилало рҳәаа узыԥшаауам, урҭ ажьи абаҩи реиԥш еиқәуп, акы гәаԥшьны егьи абажә еиԥш имчыдан, ибабаӡа иҟам, – ирхылҵуа ашьҭыбжьқәа аҟамч ԥҵаҵа ашьҭыбжь еиԥш иҿацоуп, – ақәԥаратә, гәышьҭыхратә пафос ахь иуԥхьоит. Ажәеинраалаҿ иуԥылом арифма иаагаз рифмак, ацәаҳәа иаԥшааз, уи «иаднашьылаз» даҽа цәаҳәак (иахьатәи аԥсуа поезиаҿ инарҭбааны иаҳԥыло агха). араҟа аидкыларақәа, аметафорақәа, адетальқәа зегьы – хадара злоу аус адыруеит, «ашьа» дырныҟәоит, – амилаҭ азы ақәԥара, ахьамҵра, аревалиуциатә идеиа. Аԥсны аԥеиԥш, ажәытә дунеи ашьҭахәаҽра, аиааира ридеиа дырҵаулоит. Заҟа аҳәозеи ацәаҳәа: «Уԥшишь, иубома: амра гылоит…» Араҟа «амра» абстрактла ихыҭҳәаау поезиатә символны иҟаӡам, апоет ари ажәеинраала аниҩҩуаз аамҭазы Аԥсны аменшевикцәа ахаԥаны, ирымпыҵахаланы иҟан, аха Урыстәыла аиааира агахьан Октиабр, игылахьан Ленин ду имра, – ажәеинраала авторгьы агәра игоит абри амра ласы Аԥсны азыҳәангьы игылараны ишыҟоу. Абас дара рхытә ҵакы, рхатә ҭоурыхтә ҵаҵӷә рымоуп ацәаҳәақәа: «иуцәыхьанҭоугьы мчыла уаҵаз», «ухы уамеигӡан, уҽҵакы», мамзаргьы: «… убас хәыҷы-хәыҷла иҿыхоит, ҳара ҳазҽеихар ҳ-Аԥсныра…» Аҵыхәтәантәи ацәаҳәаҿы заҟа рыԥсахра уадаҩузеи «ҳ-Аԥсынра» аԥхьа игылоу аҩажәак: «Ҳара ҳазҽеихар…» Аҩымҭаҿ шьаҿа-шьаҿа ажәеинраала злеибаркыу «абруқәа» зегьы абас еиԥш ала иақәшәаҵәҟьаны ирххоуп, ирызхәыцуп, «иахьахьуа» аҭыԥқәа, «аҟәартәрақәа» ҟазарала иԥшаауп, «иҭартәоуп», убри азы ауп ажәеинраала иахьагьы ҳгәыҿы изнеиуа, ҳзымҵанарсуа.
Ажәеинраалаҿ М. лакрба Д. Гәлиа ифигәра асимфолтә ҟазшьа аҭаны, метафорла иганы дахцәажәоит. Апоет ҿа уи азин ӷәӷәалаҵәҟьагьы иман: аԥсуа жәлар рдоуҳатә культура аҭоурых аҿы Д. Гәлиа ихьӡ аҟара асимвол зҵоу даҽа хьӡык бзанҵыкгьы ицәырымҵыцт. Егьыс, ҳәарас иаҭахыузеи, М. Лакрба ибиан идыруан, иагьибон амилаҭ ус азы ақәԥараҿы Д. Гәлиа дшаӡәымыз. «Ушнеиуа унеи…» аҵыхәтәантәи астрофаҿы ԥшьынтә еиҭаҳәоу ажәа «уаӡәуп» ари «уаӡәуп, уара уда аӡәгьы дыҟаӡам» акәым иаанаго (абас аанагар ҳәа ишәаны акәхап, арҵага шәҟәқәа рҿы «уаӡәуп» – «уажәа ауп» ҳәа акырынтә изырԥсаххьоу). Ажәа «уаӡәуп» араҟа «уаԥхьагылоуп» иасинонимуп, иагьеилкаатәуп «ҳаԥхьагылаҩ», «ҳлидер», «ҳашәҟәыҩҩ ду» аҳасабала. «Уаӡәуп» инаҵшьны иҳәоит иара убас «ирацәаҩуп, уара уус иазықәԥо, иацгыло ауаа. Аха уара уаӡәуп. Избанзар, имаҷуп уара уеиԥш ажәлар инарҭбааны ирдыруа, изықәгәыӷуа: «цаӡәуп еҵәас иаҳзышеишеиуа…»
Ажәеинраала зегь ианыԥшуеит М. Лакрба Ирҿиамҭа зыхьӡынҩыло апоет заҟа игәы изҭоу, заҟа дизыгәдуу, заҟа ироль ҳаракны дахәаԥшуа. Уи агәра Ганы дыҟоуп, иаҭаххозар, жәлар рус азы Д. Гәлиа иԥсҭазаараҵәҟьа дшамеигӡо. «Ушнеиуа унеи…» апафос – ари Д. Гәлиа ихаҭа иусура, иқәԥара, идунеихәаԥшышьа апафос ауп, дызҿыз аус аҳақ, уи иахылҵуа агәеисыбжь ауп.
М. Лакрба иԥсы ҭанаҵы Д. Гәлиа бзиа дшибац дибон, аҳаҭыр ду иқәиҵон, гәадурас диман. Иԥсҭазаара даналҵшаз аламҭалазы Д. Гәлиа изкны «Ҳара ҳ-Прометеи» ҳәа хыс изманы уи ииҩыз агәалашәарақәа рҿы (ажурнал «Алашара». № 2 1969 ш.), заҟа жәа ԥха заҟа гәалашәара ссир нижьзеи Аԥсны жәлар рпоет ду изкны!
М. Лакрба инарҵаулан еиликаауан аԥсуа жәлар рыԥсҭазаараҿ Д. Гәлиа Ирҿиаратә, иуаажәларратә усура аҵакы. Убри азоуп уи «Ҳара ҳ-Прометеи» ҳәа зизҳәазгьы.
Аурыс жәлар ркультуратә ԥсҭазаараҿ, рсахьаркыратә литература ашьақәгылараҿ М. Ломоносов илиршаз аус ду ахәшьара аҭауа. В. Белински иҩуан: «Ҳара ҳлитератуара алагоит Ломоносов ила, уи абыс дамоуп, ҳлитератураҿ Ломоносов Пиотр Дуӡӡа диҩызоуп» Абарҭ ажәақәа Д. Гәлиа иахь ииаган урыхәаԥшуазаргьы, иуарҳәаша даараӡа ирацәоуп.
Д. Гәлиа иԥсҭазаара зегьы аԥсуа жәлар рыԥсҭазаара аарԥшра, ркультура ашьҭыхра, рбаҩхатәра аӡыргара иазикит. Енгельс Гиоте изыҳәан иҳәахьан еиԥш («иреиҳаӡоу анемец») аԥсуа жәлар рыԥсҭазаараҿ Д. Гәлиа иреиҳаӡаз аԥсуан. Уи иԥхӡаша бзанҵык аԥсуа дгьыл иалабом.
Аҟәа игылоу Д. Гәлиа ибаҟа уанахәаԥшуа аамҭазы, угәы иаанагап иеицырдыруа иажәеинраала «Абри соуп сара» игәалаиршәошәа: уи дыԥшуеит ҵаҟа, дзықәгылоу адгьыл ахь, дыԥшуеит иџьбараны, икәша-мыкәша игылоу ашәаԥыџьаԥ зегь ихаршҭны, ашәышықәсақәа драцәажәарц иҭахыушәа.
Апоет ибаҟа иахәаԥшуа, амилаҭ гәадура змоу дарбанзаалакгьы. М. Лакрба иажәеинраала «Ушнеиуа унеи…» игәаларшәауа, «ушгылац угылаз» ҳәа игәаҵа иҭимҳәаарц залшом.




АԤсуа поезиа абаҬаа

… Апоет имацара иакәымзар иқәыԥшыз, – иқәыԥшын алитература ахаҭагьы: Иуа Коӷониа иҩымҭақәа анаԥиҵоз аамҭазы раԥхьатәи аԥсуа сахьаркыратә шәҟәы – Д. Гәлиа иеизга «Ажәеинраалақәеи ахьӡыртәрақәеи» ҭыҵижьҭеи (1912ш.) жәашықәса рацәак еиҳамызт. Аԥсуа литератуар ашьыжь дацгылт абаҩхатәра ду змаз апоет қәыԥш. Уи илаԥш ҵарын, иҿара аҩнуҵҟатәи ацқьара ду аҵан, доуҳала иҭәын, иԥсабаратә баҩхатәра агәаҳәара инаҭон, иааџьоушьартә игәынкылара ӷәӷәан. Икәша-мыкәша ашьақәгылара иаҿын аҿыц, аҳаҭыр шьҭыҵуан ажәлар ражәа, урҭ рфырхаҵаратә ҭоурых. Ахызи ашәи реиԥш аилыҵра иаҿын ажәытәи-аҿатәи, шьаҿацыԥхьаӡа ицәырҵуан а-ыц, ҩнаҭацыԥхьаӡа иҩналон аӷәыӷра, аллах-ҿыхра, тәрада анхара ашәахәақәа. Абри аҿыц апоет қәыԥш иацтәи амш ахь, – ажәытә ԥсҭазаархьгьы дхьанарԥшуан, уи ахаҿРа аҿатә ԥсҭазаара еиҳагьы инарҭбааны, инарҵауланы инарбон.
Аԥсышәала иҭыҵхьоу раԥхьаӡатәи асахьаркыратә шәҟәқәа авторцәа руаӡәк (Д. Гәлиеи С. И. Ҷанбеи раамышьҭахь), 22 шықәса зхыҵуаз, иахьа ҳара иаадыруа аҩымҭа зегь аԥызҵахьаз апоет-ҿа Иуа Коӷониа аԥсуа литератуараҿ ицәырҵра аԥсуа жәлар рдоуҳатә ԥсҭазаараҿ ихҭыс дуны, – иагьгәырӷьаҿҳәашаны, иагьгәырӷәӷәаганы иҟалеит.
Апоет иажәа ласы Аԥсны зегь иахыҵәеит, аҿар ҿырҳәала ирҳәон иҩымҭақәа, ашәҟәы изамыԥхьоз абыргцәа аԥхьара здыруаз ирыҳәон «дад, уаҳзаԥхьа «Абаҭаа» ҳәа.
Иуа Коӷониа заамҭа ӷәӷәала изнырыз, уамашәаҵәҟьа заамҭа иаҭахыз еилызкааз, иақәшәаз, уи аҭоурыхтә ҽеиҭакра ,аҩнуҵҟатәи агәамч, агәышьҭыҵра ицәырнагаз поетуп. Епикатә поетк иаҳасабала Иуа Коӷониа афольклор ауп дызхылҵыз. Уи азы афольклор – гәыҳәԥы хшын, имуза ԥхьарҭас, ԥсҭазаарас иамаз ҭыԥ-ԥшьан («ашәа сҳәон», «Беслан», «Ҳанифа»).
Раԥхьаӡа акәны Иуа Коӷониа ипоезиа аԥхьаҩцәа инарҭбааны ианрылаҵәоз, а-20-тәи а-30-тәи ашықәсқәа рзы, аԥсуа ԥхьаҩцәа раудиториагьы афольклор иаҳа иазааигәан. Зықьҩыла аҵарадара зырӡуаз, асахьаркыратә литература иаҿцаауа иалагаз аԥхьаҩцәа, Иуа Коӷониа иҩымҭақәа рҿы ирбеит дара ирызгәакьаз ирзааигәаз, дара иртәыз. Ираҳаит урҭ аҩымҭақәа зегь аԥсы рхазҵаз, ҩашьара зқәымыз ажәа ԥшӡа ажәа еиҿкаа, рхы-ргәы иҭаҵәеит. Иуа Коӷониа ипоезиа. Ари – иҿыцыз, анарха ду цәырызгаз даҟьан аԥсуа литература аҭоурых зегь аҿы.
Апоет ипоемақәа зегь ажәлар рҟынтәи иаҳаит, ажәлар ирҳәамҭоуп, аха урҭ рсиужетқәа, Нарҭааи Абраскьыли ирызкыз аҳәамҭақәа реиԥш, ажәлар зегьы еицырдыруа иҟамызт. Иуа Коӷониа иоуп ҳсахьаркыратә литератуар азыҳәан ибжьаӡраны иҟаз урҭ аҳәамҭақәа ганкахаьла ажәлар ишырҳәаз еиқәырханы, ихьчаны, даҽаганкахьалагьы ҩашьара зқәым хатә бжьыла исахьаркны наунагӡа аԥсуа поезиа иазынзыжьыз.
Иуа Коӷониа иҩымҭақәа ирыхцәажәахьоу иахьа уажәраанӡагьы иахьынӡахәҭоу хшыҩзышьҭра азырмуит акы: апоет илирика. Ҵоуп уи алирикатә жәеинраалақәа ҳакритикаҿ ирыхцәажәахьеит (иахьынӡахәҭоу акәымзаргьы), аха урҭ, шамахамзар, апоет ипоемақәа ирыдкылан, урҭ инарыцҵашәа, инамҩатә-нарыԥшьшәа уап еиҳарак ишырзааҭгылахьоу; егьыс, аиҿырԥшра аплан ала, аԥԥсуа поезиа ашьақәгылараҿ урҭ ирымоу аҭоурыхтә ҵак ҳасаб азуны, иахьа уажәраанӡагь иахәҭоу еихшьалак ҟаҵам (абраҟагь аҭакԥхықәрақәа змоу ари азҵаара аӡбара аҽанышәара сҽазыскуам, иазсырхар сҭахыуп азҵаара ақәыргылареи апоет иажәеинраалақәа рзааҭгылареи).
Аԥсуа поезиа аҭоурых хыхь-хыхьла, зеиԥш еидкыларала кџәымкәа, еиҿыршәшәаны, инарҵауланы уахәаԥшуазар, еилыкка иубоит апоезиа аԥсы ахьыҵәахыу – алирикаҿ – Иуа Каӷониа раԥхьатәи ашьаҿа ӷәӷәа шыҟаиҵаз. Ҩашьара зқәым аепикатә поемақәа равтор ласы ицәеижь ианырит афольклортә традициа инаваргыланы алитератуарҿ алирикатә лагамҭа аҵакы (ари даараӡа акыр зҵазкуа усын, избан акәзар, афольклортә традициа изахымсыз, изаԥырымҵыз алитература, – изгарамҵыз, аҩны издәылымҵыз, ажәҩан зымбаз литературоуп). Абри аганахьала ҳпоезиа аҭоурых аҿы иуа Коӷониа дпоет-наваторын. А-20-тәи ашықәсқәа рзы алирикаҿ уи иқәиргылаз, ицәыригаз азҵаарақәа, зшьапы икыз аԥышәа ҳпоезиа аҭоурых аҿы системара зуа, иҵаулоу, зымҽхак ҭбаау литературатә процесск аҳасабала а-60-тәи ашықәсқәа рзы ауп )апоезиаҿ еиԥш апрозаҿгьы) еиҳа ашьаҿа ӷәӷәа аныҟанаҵа, аҽанышьақәнарӷәӷәа, аԥшаара дуқәа мҩаԥсыуа ианалага.
Д. Гәлиа ипоеизиа а-10-тәи а-20-тәи ашықәсқәа рзы, хадарала иугозар, алирикатә мотив, алирикатә лагамҭа аасҭа еиҳа афольклортә, аепикатә лагамҭа зныԥшуаз, ӷәӷәала асоциалтә ҟазшьа змаз поезиан. Иуа Коӷониа иажәеинраалақәа ракәзар, урҭ еиҳа ирныубаалон алирикатә поезиа аҵас: аестетика аганахьала иҳаракыу, аинтимтә ҟазшьа змоу агәҭыха, ауаҩ иҩунҵҟатәи адунеи аҿы имҩаԥысуа аҽеиҭакра ҵаулақәа, ауаҩԥси аԥсабареи, аԥсреи аԥсҭазаареи, агәалаҟареи агәкаҳареи, хырԥашьа змоуи измами рызхәыцра иацыу жәпакы. Абри аганахьала афольклортә, асоциалтә ҟазшьа нҭкааны изныԥшуа Д. Гәлиа ипоезиа ҟәши ипоезиа ӷәӷәеи Иуа Коӷониа илирика ҵаулеи хеибарҭәаауан, – «Хоџьан-дуи» «Сара смыҩеи» еицдырбеион аԥсуа поезиа аҭоурых.
Д. Гәлиа иҿаԥхьа И. Коӷониа дҵаҩын. Апоет қәыԥш иажәеинраалақәа (шамахамзар асатиратә ҟазшьа змоу) жәпакы рҿы ирҵаҩы диҿыԥшуан. Аха аԥсабаратә баҩхатәра ду змаз апоет қәыԥш аҿырԥшра, аҵаҩра мацара дырзымҟәыҵахаломызт, – дрымпыҵаӡомызт, ласы дагьырԥырҵит: уи ибеит ус еиԥш ҟаз амҩала иара игәы иҭаз, иныруаз шизымҳәоз.
Иуа Коӷониа – алирик – ари ҿыԥшра ззымдыруа (аԥсуа литератуарҿ еиԥш аԥсуа литератуар анҭыҵгьы…) зых иақәиҭу, аҿыц иашьҭоу, аҿыц здызкыло, ихьыԥшым поетуп. Уи шьҭыбжьы рацәа зныҩуа, идрапахьоу амҩа данылан дцаӡом: иара иоуп ари амҩаҿ раԥхьаӡа акәны гәырцҭыԥк хьаас иҟазҵо.
Иуа Коӷониа илирика – ԥштәы рацәа змоу, еиуеиԥшым ахәыцрақәа, агәалаҟарақәа, аԥсҭазаара дкылашьа ицәырнагаз лирикоуп. Араҟа ирацәоуп аконтраст алахьеиқәра – агәырӷьара; тәрада анхара – ацәарҭанхалара; аҷкәынра, аҿара – аԥсра; Аԥсынра – амҳаџьырра; алаша – алашьца; ашкәакәа – аиқәаҵәа, аарҩара – аӡын ҵых…
Апоет илирикаҿы шьаҿацыԥхьаӡа игәра угоит (ари акыр зҵазкуа акы ауп, избан акәзар, агәрагара ахьыҟам – иҟам абаҩхатәрагьы). Агәрагара – Иуа Коӷониа иажәеинраалақәа ирҷыда ҟазшьоуп, аҩнуҵҟатәи агәылырҭәаара, асахьаркыра рызҭо мчуп. Апоет ииҩуа уара угәы иҭиҳәаазшәа иҟоуп, – иузгәакьоуп, ицқьоуп, инарҵаулан исахьаркыуп. Уи илшоит апоезиазы иаҳа иуадаҩу аполитикатә тема – иара иеиԥш икәша-мыкәша иҟоу зегь ирҭахыуп, изыргәаҟуа инарҵаулан ианубаалартә асахьаркыра, иахәҭоу агәҭыха-жәа арҳәара, арҵаулара.
… Шәықәсык ауп иҵууа В. И. Ленин дыԥсыижьҭеи. Макьана алаӷырӡ мбаӡац – «зықьҩык, миллионҩык ргәы иҭаҵәыуеит». Уамашәа ажәа иазыманшәалаз апоет заҟа дақәшәан, заҟа иарԥсышәан, хәыҷи-дуи рзыҳәан имарианы, иҭихуазеи авожд ихаҿсахьа: «Гәылеи хшыҩлеи мыцхә идууз, аџьажәлар ргәҭыха зегь зҳәоз, напҟазала ақьаад ианызҵоз, мра шеишеины икаԥхоз». 
Ахақәиҭреи аԥсҭазаара ҿыци ирызкыу гимнуп еицырдыруа ажәеинраала «Тәрада анхара». Аҵак анаҩсангьы ажәеинраала ссируп иахылҵуа ашьҭыбжьи акомпазициеи рыла. Убас угәаҵанӡа инеиуа, аха даҽа шьҭыбжьык, даҽа ритмк зхаҵоу ажәеинраалоуп «Аԥсны»: «Сыԥсадгьыл лашара, уеиҵамхан уажәшьҭа, сыԥсадгьыл, сыԥсадгьыл, уеиҵамхан уажәшьҭа».
Апоет аҷкәынра даналацәажәо аамҭазы идыруеит уи наунагӡа ишизнымхо. Дагьазааҭгылоит рыцҳашьара ззымдыруа аамҭа-ӡиас аҟазшьа: «Еҳ аамҭа, аамҭа, уабацои уԥырны!». Ҩнуҵҟатәи қәыԥсычҳарала иҳәоу арҭ ацәаҳәақәа ишьақәдрыӷәӷоит аԥсҭазаара абзиабара адунеи азхьра, наунагӡатәи аҷкәынра. Ажәеинраала ҩуп еиуеиԥшым х-ритмк ршәага-загала, ахәыҷреи, аҷкәынреи ажәреи рныԥшыр рҭахны.
Иуа Коӷониа илирика уаназхәыцуа аамҭазы, убла дыхгылар ҟалоит ақырҭуа сахьаҭыхыҩ ду Ԥиросмани. Изҩыдоу, иргызмалым, академизм иацәыхароу Ԥиросмани иҭыхымҭақәа рҿы еиԥш, Иуа Коӷониа ипоезиаҿгьы зны-зынла ажәеинраала иамриоушьартә аҟынӡа адәахьтәи аеффект ацәмаҷуп. Ҿырԥштәыс иаагап ажәеинраалак: «Саб иашҭа ду ара амҵаҿы сыҵатәоуп Сар. Аԥша хьшәашәа ашәшьыраҿы иасуан ихааӡа. Ауапа икаршәыз сықәтәан, саԥхьон ашәҟәы, адгьыл ԥшӡа аҽеиҭакны, аинылара иаҿуп». Зназы угәы иунаҭар ҟалоит апоезиазы ари мариацәоуп, ипримитивуп, ажәеинраалааҿ апоет иҵегь иҳәар акәын ҳәа. Аха араҟа ҩ-ԥсҭазаарак – ауаҩ иҩнуҵҟатәи адунеи аԥсабареи рыԥсҭазаара – уамашәа еимадоуп, наџьнатә аахыс еилоу, организмкны еицу, еицыҿИо ,апоет иааирԥшуеит адәахьала ирмарианы, аминиатиуратә ҟазшьа рыҭаны, аха ҩнуҵҟала апоезиатә ҭынчра, апоезиатә ҵаулара ду рыҵаҵаны. Ари – апоет илирика ацәаҩа хадақәа ируакыуп. Абри амҩала ауп хыхь-хыхьла уахәаԥшуазар, зны-зынла имариоушәа иубо И. Коӷониа иажәеинраалақәа жәпакы аҩнуҵҟатәи ахаара, аԥшӡара, аҳалалра зларгәылеигало.
И. Коӷониа илирикаҿы иналкаау аҭыԥ ааныркылоит апоет имҩа, илахьынҵа, ԥхьаҟатәи иԥеиԥш ,аԥсабареи ауааи реимадара ,аԥсҭазаареи аԥсреи уҳәа реиԥш иҟоу атемақәа. Урҭ рахьтә иҟоуп аҩнуҵҟатәи агәҭыха ду, агәҭҵаара, агәкаҳара зныԥшуа, зны-зынлагьы аимпессионисттә ҟазшьа змоу ацәаҳәақәа.
Аҟазараҿы жәытә-натә аахыс иуԥыло атемақәа руак – ажәлари аамҭеи рҿаԥхьа апоет иуалԥшьа атема – иазкыу ажәеинраала «Сара сымҩа». Аҩымҭа зегьы иагәылсны ицоит арҿиаратә усура аидеиа, уи иамоу ауаажәларратә ҵакы, агәҭакы анагӡара, ԥхьаҟа ацара. Ажәеинраалаҿы иубоит иара убас аҩнуҵҟатәи алак-ҩакра, апоет дзышьҭоу аус ауадаҩра, шьҭахьҟа ахьаҵра иатәым, аха агәкаҳарахь маҷк ухьазрыԥшуа еицырдыруа ацәаҳақәа: «Сымҩа сызқәыз, ԥхьа сцалап, сгәы меиҵажәқәа снеихалап».
Аԥсуа поезиа зегь аҿы иаҳа драмала иҭәу, алирикатә ҵаулара дуӡӡа аазырԥшуа, ажәа-уаз лыԥшаахла иҩу ажәеинраалоуп «Уаха». Адгьылҵысраан секәндқәак рыҩнуҵҟа аԥсабара зегь шҵысуаз, ишыхыџ-хыџуа еиԥш, апоет иҩнуҵҟатәи адунеи иаҳа алахьеиқәра анизцәырнагоз, игәы иалоу, ииӡо дзыргәаҟуа зегьы ихы инаркны ишьапаҟынӡа данеимнадоз, данеиҵанаршәшәоз аамҭазы иаԥҵоуп арҭ ацәаҳәақәа. Апоет ҵхабжьонынӡа имацара дтәоуп, игәнигоит игәы иҭоу ззымдыруа ахьырацәоу, игәы ахьихымхәыцуа, дахьамыргәырӷьо; игәнигоит ауаҩ Иҩ-хаҿРа, аԥсҭазаараҿ иҟоу азеилибамкаара, иара изаҵәра. Аҩымҭа ала иуадаҩуп абарҭқәа зегь зыхҟьо реилкаара-рышьақәгылара, аха ҩашьара ақәым апоет-алирик дызмырҭынчуа заҟа иҵаулоу, заҟа иргәаҟогоу:

Стәаз, цқьа схәыцып, сеиҭахәыцып,
Сгәы сҭахәыцып, сыччарым,
Усгьы аамҭа такә насхызгап,
Хара сзымцаргьы егьоурым.

Аҵыхәтәантәи ацәаҳәа. – «хара сзымцаргьы егьоурым», Сар сгәанала, апоет мышкы зны иԥсҭазаара далҵран дшыҟоу атәы акәым иҳәо, – уи агәҩара унаҭоит автор ари ажәеинраала анииҩуаз аамҭазтәи игәамбзиара иахиҳәаауама ҳәа. Уи еиҳагьы ишьақәдрыӷәӷәоит аладатәи ацәаҳәақәа:

Ацәарҭанхала кыр дзанымҵыр,
Дшаду ԥыҭракгьы инаскьоит!
Ус дшыҟоу, такә аабжьысыр,
Цәарҭа ахьыҟаӡам дагоит.
Калам ҵаралеи нап ҟазалеи
Сгәы иҭоу бӷьыцк аҿ исзыҩуам.
Ажәа хаалеи ажәа ԥшӡалеи
Сгәы иҭоу қәлак иҿы исызҳәом.

Ҳара ҳзы имаӡоуп арҭ ауаз-ажәақәа рҵакы, аха урҭ еилыкка иаҳдырбоит аҭагылазаашьа уадаҩ аҿы иҟоу ауаҩы ирыцҳара, итрагедиа бааԥсы. Абарҭ ацәаҳәақәа аниҩуаз аамҭазы (1925ш.), апоет аҵаразыҳәан Москваҟа ицамҭаз, издыруада, ашьҭахь изцәырҵыз ачымазара хьанҭа ицәеижьт иалалахьазар, аҽинардырхьазар? Издыруада, ашьанҵа-гәабзиара змаз апоет, ашьхауаҩ. Иҩызцәа-иқәлацәа рыбжьара имҳәа-мырӡо, ихы дақәгәыӷны, ичымазара акыраамҭа (игәабзиара ҵнашәаанӡа) иҵәахуазҭгьы (апоет ибиографиаҿ иуԥылоит ари агәаанагара ашьақәрыӷәӷәара иацхраауа афактқәагьы?). Иџьоушьаша: ажәеинраалаҿ апоет ицәанырра иаҵанаҳәаз « Хаара сзымцаргьы егьоурым» – уамашәа иҵабыргхеит: абри ашьҭахь хышықәса роуп Иуа Коӷониа иниҵыз.
Ари ажәеинраала мҩа-заҵәык – апоет игәабзиара аҭагылазашаьа амҩала – иазнеитәым, ирацәоуп, еиҳарак раԥхьатәи ахәҭаҿы ,уи иқәнаргыло азҵаарақәа, аха аҩымҭаҿ ицәыргоу агәкаҳара, агәыӷрадара зыхҟьо ҳаназхәыцуа аамҭазы абри агангьы ҳахшыҩ азаҳмышьҭыр ҟалом. Сахьаркыратә ҩымҭак аҳасабала ажәеинраала «Уаха» – аԥсуа лирика ашедевр – изаҟаразаалак ак узавбом, уи аҟны зҭыԥ аҿы игылам ацәаҳәа акәым, ажәаҵәҟьа узыԥшаауам, – зегь убас ишәа-изаны, зуаҩытәыҩсатә лахьынҵа уадаҩ ҳаԥхьа ииасуа апоет иԥсҭазаара иацнарӷызыртә еиԥш иатәны, иара иашьҭыбжьны иҟаҵоуп.
Ачымазара, аԥсра, адунеи аԥырҵра – аԥсҭазаара иацу адиалектикатә еиҭаҵара атема уԥылоит иара убас «Аҵых-ҵәца», «Ахәылбыҽха», «Ацәарҭанхала» рҟны. Арҭ ажәеинраалақәа рҿгьы асахьаркыратә елемент акыр иӷәӷәоуп.
И. Коӷониа ипоезиаҿ аԥсабра ауаҩытәыҩса иҩызоуп: аԥсы ҭоуп, аҽеиҭанакуеит, иԥшӡоуп, илахҿыхыуп, агәыжәла цәгьоуп, игәыбзыӷыуп, ахы угәанарԥхоит, алахь еиқәуп, алакҭа хаауп, ихьшәашәоуп… Апоет уамашәаҵәҟьа дақәшәан иааирԥшуеит ашықәс аамҭақәа )еиҳарак аӡынтәи асахьақәа), ашьха ԥсабара «Ашәарыцаҩ ашьха» захьӡу ажәеинраала агәаларшәара мацарагь азхоит ҳәа сгәы иаанагоит уи ашьақәрыӷәӷәаразы. «Са саԥсыуоуп, са сгәы еицакуам, сазыгәдууп Аԥсынра» ҳәа зҳәоз апоет иажәеинраалақәа шьаҿацыԥхьаӡа аԥсуа-цәа рыҟәниҵон, аԥсуа ԥсабара асахьа, аԥсуа шьҭыбжьқәа рылаирҵәон, аԥсуаа-шәаҳәацәа рашәа ргәылҩыртә, ааԥынтәи ашәаԥшь ҟаԥшь рылубаартә иҟаиҵон.
Апоет илирикаҿ дрывысуамызт аԥсҭазаара иацу аиҿагыларақәа, – уи иажәеинраалақәа рҿы еснагь астихиатә лагамҭа ӷәӷәоуп, – мап ацәкыуп адидактикатә принцип (а-20-тәи ашықәсқәа раан!), абла иабои агәы иҵаулаӡаны ианыруеи инарҭбааны амҩа рыҭоуп.
И. Коӷониа иажәеинраалақәа акыр аҟазара аганахьала ирыгыу маҷым, аха еиҳа згыу ажәеинраалаҿгьы иуԥылоит аҩнуҵҟатәи аԥхара, агәкра, абаҩхатәра змоу апоет иԥсыԥ лага-ҩагара, игәеисыбжь.
Илирикатә жәеинраалақәа рыла И. Коӷониа аԥсуа поезиа аҭоурых аҿы ароль ду наигӡеит. Ипоемақәа рыла ҳлитератураҿ аепикатә жанр ауасхыр шазышьҭеиҵаз еиԥш, иажәеинраала ссирқәа рылагьы И. Коӷониа аԥсуа поезиаҿы алирикатә жанр ауасхыр шьҭеиҵеит, иааиртит алирикатә жәеинраала аԥсабара, ирҵаулт уи абызшәа, инарҭбааны хархәара рзиуит алирикатә хаҿсахьа аԥызҵо ашәыгақәа. Хыԥхьаӡарала имаҷуп апоет иаԥиҵаз ажәеинраалақәа (зынӡа 34), шәыҟә-хәҷык ауп иҟоугьы, аха уи ашәҟәы хәҷы анаауртуа, уанаԥхьо аамҭазы иугәалашәар ҟалоит апоет А. Фет аурыс лирик ду Ф. Тиутчев ишәҟәы азыҳәан ииҳәаз ацәаҳәақәа: «Вот это книжка неибольшая томов премногих тяжелей». Иуа Коӷониа еицырдыруа апоемақәа авторс дрымамзаргьы, поет-лирикк иаҳасабала аԥсуа поезиа ажәҩан аҿы ииеҵәахә шкыдыц икыдзаарын.
Иуа Коӷониа – еснагь аԥсуа литератуар иацу, активра зуа, зҩымҭақәа анырра ду ҟарҵо поетуп. Уи ихьӡ анаҳҳәо, амилаҭ гәадура ҳауеит, гәкрак, ҷкәынра-фырхаҵарак ҳаимнадоит, ҳаԥхьа ииасуеит даҽазнык шьҭрақәлара зқәым аԥсуаа рыԥсҭазаара аепоха дуӡӡак, иҳааҳуеит ҩашьара зқәым ашьҭыбжь: «Са соуп Абаҭаа, хра тәыла иаԥоу!».
Ҳлитература аҿиара, аизҳа-зыӷьараҿы И. Коӷониа ироль дазааҭгылауа, Д. Гәлиа иҩуан: «Иуа Коӷониа ҳлитература аҭоурых аҿы иҭыԥ налкааны дгылоуп. Ҳаргьы ибзианы иаадыруазароуп, иаҳхамышҭыроуп убри ибзоурала ԥхьаҟа ишеихаз, ԥхьаҟа ацара ишалагаз ҳлитература». Арҭ – даараӡа иҵаулоу, ҳақалақьгьы иҳәоу ажәақәақәоуп.
Аԥсуа литераутраҿ Иуа Коӷониа, ажәытәтәи аурымцәа ражәаԥҟак ухы иархәан иуҳәозар, насыԥ змоу, анцәа игәыдикылаз поетуп: уи ихьӡ наунагӡа ҳажәалар ргәы иҭаҵәахыуп, аханатә аахыс иҩымҭақәа ҷыдала бзиа еицырбоит.



Апоема «Ашәаныуа мырзаҟан»

Аԥсуа критикатә литератураҿ Иуа Коӷониа иԥсҭазаареи Ирҿиамҭақәеи ирызкны икьыԥхьуп имаҷымкәа акритика-библиографиатә статиақәа, еиҳарак Шь. Инал-иԥеи Х. Бӷажәбеи ирыҩқәаз. Аха иагьа убас иҟазаргьы, апоет Ирҿиамҭақәа  рҿ\ы иҟоуп дук, ма зынӡак изыхцәажәам иҩымҭақәа, имаҷны иҵоуп ипоезиатә ҟазара ҷыдарақәа, иара убас иахьа уажәраанӡа цқьа еилкаам И. Коӷониа ипоемақәа аус шрыдиулоз.
Абас еиԥш изыхцәажәам, аха иалкаау ахцәажәара зҭахны иҟоу Коӷониа иҩымҭақәа иреиуоуп апоема «Ашәаныуа Мырзаҟан».
Апоема ахцәажәара ҳалагаанӡа, заа иазгәаҳҭап абри аҩыза ахәшьара иадҳәалан иҟоу акы. Апоема иԥсҭазаареи иҩымҭақәеи ибзиаҵәҟьаны издыруа, изныкымкәа уи Ирҿиамҭақәа ирыхцәажәахьоу акритик Шь. Инал-иԥа иҩуеит:
«Ашьоуреи ақәылареи мацара ирызкны иҩу апоемақәа «Мшәагә-кьаҿи Папба Рашьыҭи», «Ашәы Данаҟеии аҟарач Бакәкәи» насгьы «Ашәаныуа Мырзаҟан» егьырҭ апоемақәа зегьы реиҳа икәадоуп, урҭ аидеиа ирыԥҵаркуа ала еиԥш иара убас реиҿартәышьа, рҩышьа, рсахьаркыратә форма аганахь лагьы, избан  акәзар, аҵаки аформеи ишдыру еиԥш, еснагь еицуп».
Ҳлитературатә критикаҿ абарҭ апоемақәа ирызкны даҽа қәгыларак, гәанагарак уаҳа даҽаџьара иуԥылаӡом. Ишԥаҟоу нас дук ишьақәымырӷәӷәаӡакәа акритик иҟаиҵо абас еиԥш иҟоу агәаанагара?
Апоема «Ашәаныуа Мырзаҟан» ас еиԥш ала ахәаԥшра иашам, избанзар, апоет далацәажәоитдаара акыр зҵазкуа аконфликт, иара убри алагьы апоема аҭоурых аҿы документк аҳасабала изыԥсоу рацәоуп. Исахьаркыу ҩымҭак аганахьалагь И. Коӷониа ипоемақәа «зегь реиҳа икәадоуп» ҳәа азҳәара иашам.
«Ашьауреи ақәлареи» ҳәа акритик дызлацәажәо атема, ари апоемаҿы зынӡаск иаабаӡом. Апоема афырхаҵа ашәаныуа Мырзаҟан иҟаиҵаз шьоураҵас, ма қәылараҵас ахәаԥшра иашам. Иҵегь иҵаулоу социалтә зҵаарақәоуп апоема иҳанаҳәо. Ҳахәаԥшып аҩымҭа ахаҭа.
Ари апоема анымызт «Апоеақәа – ажәытә ажәабжьқәа» ҳәа хыс иаҭаны, апоет иԥсы пнҭаз бжь-поемак згәылаҵан 1925 шықәса азы иҭижьыз раԥхьаӡатәи ишәҟәы. Апоет иҩымҭақәа жәпакы реиԥш, ибжьаӡыр алшон ари апоемагь, аха разҟыла еиқәхеит, иагьанылт 1934 шықәса азы «Ажәытә ажәабжьқәа» ҳәа хыс иаҭаны Х. Бӷажәба еиқәиршәаз, иаԥхьажәагь зцыз, усҟантәи аамҭаз иаҳа ихарҭәаан иҭыҵыз апоет ишәҟәы («Ашәаныуа мырзаҟан» адагь уи аизга ианылт даҽа жәаха жәеинраала).
Ишдыру еиԥш, И. Коӷониа иҩит зынӡаск апоемақәа 8. Абарҭ апоемақәа зегь («Ашәаныуа Мырзаҟан» ада) аагоуп аԥсуа жәлар ржәытә ԥсҭазаара аҟынтә, иагьырныԥшуеит ҳажәлар рҟазшьа, рынамыс, рфырхаҵара ҟаимаҭ. Зыԥсадгьыли зыжәлари бзиа избоз  апоет иҩымҭақәа рҿгьы ҟазшьас иман ажәа «Аԥсуа», «Аԥсны» ахархәара. Апоет ласы-лассы иҳәоит: «Аԥсны иааӡаз Абаҭаа», «Аԥсууа хаҵа Беслан», «Аԥсуа иҩашьом Беслан», «Аԥсуа шәақь», «Аԥсуа хаҵа иҩашьам», «Аԥсацәан, ныҟәацәан», «Папба рашьыҭ даԥсыуан», «Аԥсны иааӡаз Данаҟеи»… Аха ҳзыхцәажәо апоема алагамҭаҿыӡәҟьа апоет иҳәоит: «Даԥсыуамызт, уи дшәаныуан» ҳәа. Иара апоема ахгьы («Ашәныуа Мырзаҟан») иҳаиҳәоит апоет дзыхцәажәо ифырхаҵа дшаԥсыуам, егьырҭ ипоемақәа раасҭа темала ари аҩымҭа хазы ишылоу. Иара абри аганахьала ари апоема гәцаракра ҷыдала уаҩ дахәаԥшыр алшоит.
Иааркьаҿны акәызаргьы, аԥхьаҩ еиҭеигәалаиршәап апоема асиужет. Дадашьқьылиан Мырзаҟан дшәаныуоуп, Шәантәыла аҳас дамоуп, зтәыла амчра зегьы знапаҿы иҟоу, даҽаӡә ицәымшәо, ихымхәыцуа «ҿаҩа иааӡаз, шәара зқәым ҭауадуп. Ԥҳәысысгьы димоуп иара Гьаргәал Чачба иаҳәшьа Едла-Ҳаным захьӡу. Мырзаҟан ишиҭахыу итәыла анапхгара риҭоит, зых иақәиҭу аҳауп, аха абар аурыс ҳәынҭқар изымхәыцуаз «рабџьар рымхны иҭазкуа» Қәыҭеишьтәи агенерал-губернатор Гагрин», нхыҵи-аахыҵи зымпыҵакыз» рхыԥхьаӡараҿ иԥхьеит ашәаныуа мырзаҟангьы. Ас еиԥш иҟаз адырра аниоу, «дук мырҵыкәа абџьар иман Қәҭеишь далалеит Мырзаҟан». Қәҭеишь даан дыҟан Мырзаҟан иабхәында Гьаргәал Чачба. Абхәында имаҳә иеиҳәеит, Мырзаҟан абџьар шьҭаҵара идырҵар мап импкырц, дрықәшаҳаҭхарц, аха Мырзаҟан «уи егьамам ак сарҳәаргьы, сара ирасҳәап аҭак ажәа» иҳәоит иааркьаҿны. Адырҩаҽны ашьыжь уи днеит агәбернатор иахь. Агенерал-губернатор Гагарин Мырзаҟан длаиқәмычны иеиҳәеит иабџьар шьҭеиҵарц, аха уи ииҳәаз дазымхәыцит Мырзаҟан, еимацәгьахеит, аидыслараан: 

Мырзаҟан иҟама ҭиԥаан
Гагарингьы уа дишьит;
Иӷьазӷьазуа иааҩнибааз
Мсаҟьеи ҟамала инирҵәеит.

Абас ацәгьара ҟаҵаны данаадәылҟьа, Мырзаҟан днарылаԥшит (заа иԥхьакны иҟаз) агәгәаҳәа еибарыҩны, бџьарла еиқәных инеиԥылаз асолдаҭцәа. Араҟа зҟама змыхәаз Мырзаҟан, иаԥхьа игылаз аихатәы каруаҭ аашьҭыхны «има дрылалт дышшәырӡа». Акаруаҭ ду лабашьас изыԥхьаӡаз Мырзаҟан «ар ду рыбжаҩык нирҵәеит», аха аҵыхәтәан аҳәынҭқар исолдаҭцәа «ԥсаԥынҵала уа деилыршьит», дагькаҳаит ашьа иҵкьаса «шәара зқәымыз ашәаныуа». Абас еиԥш иҟоу хҭысқәоуп апоема иҳанаҳәо.
Иҟалама абри ахҭыс аҭоурыхаҿ? Аԥсҭазараҿ иҟазма апоет ипоемаҿ зыӡбахә иҳәоу ауаа? иҟалазар, ианбаҟалеи, насгьы ишԥааирыԥши апоет урҭ ахҭысқәа? Ҳахәаԥшып аҭоурых. Шәантәыла а-XVI-тәи ашәышықәса аан излалаз Имереҭтәи аҳреи иареи шеимаз 1810 ш. азы Урыстәыла иадлт. Абри ашықәс аан ауп Аԥсынтәылагьы Урыстәылагьы ианадла. Аха Шәантәыла Қырҭтәыла ахәҭақәа зегь раасҭа еканомикалеи культуралеи икҿаханы, ишьҭахаӡаны иҟаз тәылан. Ашәанцәа арахә ааӡареи адгьыл ақәаарыхреи макцара акәын ус хадас изҿӡаз. Абас шәышықәсала Қырҭтәыла иалкьны, ашьха дгьыл иамаӡаз ашәанцәа рыԥсҭазаараҿ а-XX-тәи ашәышықәсанӡагьы ишьақәханы иҟан раԥхьаӡатәи ауаажәларратә формациа – шьҭра-шьҭрала ауаа рҽеидкылан ианынхоз аамҭазтәи аҵас бааԥсқәа. Асовет мчра анышьақәгыла ашьҭахь ауп Шәантәыла арҭ ажәытәӡатәи аҵас бааԥсқәа аамҭа ҿыц иҟалаз риааиуа ианалага. Ҳәарас иаҭахыузеи, «амилаҭқәа бахҭас ирзыҟаз» аурыс ҳәынҭқарра иазыцәгьан абас еиԥш иԥхьакыз, культурала еиҵахаз ашьха тәыла хәыҷ хаала Анапаҿы аагара.
Ҳзыхцәажәо апоема зызкыу ашәаныуа Мырзаҟангьы апоет ихы иҭиҳәааз ифантазиа иаӡбаз фырхаҵаӡам. Уи дыҟан аҳас Шәынтәылан иаҳхысыз ашәышықәса актәи азбжа анҵәамҭеи аҩбатәи азбжа алагамҭеи рзы. Дыҟазма нас убасҟан агенерал-гәбернатор Гагарин? Аҭоурых наукақәа рдоктор, апрофессор Гь. Ӡиӡариа ишәҟәы «Аԥсны 1866 шықәсазтәи авосстание» ҳәа хыс измоу, адаҟьа 94 аҿы ҳаԥхьоит: «1852 ш. азы Аԥсни Агыртәылеи раҳцәа аӡәы иаҳра иацәыбналан егьи ашҟа ииасыз анхацәа рҵыхәала аимак руоит. Қәҭеишьтәи агенерал-губернатор Гагарин хаҭала М. Шервашиӡе диацәажәеит «ибналаз анхацәа наҟ-ааҟ реиҭныԥсахлара дақәшаҳаҭхарц азы».
Ус анакәха, аԥсҭазаараҿ арии агенерал-губернаторгьы дыҟан. Дыҟан иара убас апоемаҿ иарбоу аҭауад Гьаргәал Чачбагьы. Гь. Ӡиӡариа излеиҳәо ала, уи дыԥсит 1875ш. азы.
Ишаабо еиԥш апоема ииашан иҳанаҳәоит аԥсҭазаараҿ иҟаз ауаа рыӡбахә, ахҭысқәа рҭоурых. Абарҭқәа зегь рыла иаҳҳәар ҳалшоит «Ашәаныуа Мырзаҟан» аԥсуа литература иаланагалаз раԥхьаӡатәи ҭоурыхтә поемоуп ҳәа. Иара И. Коӷониа ихаҭа иоуп ажәлар рҿаԥыцтә ҳәамҭа ихы иархәаны, раԥхьаӡа акәны аԥсуа литератуарҿ аҭоурыхтә жанр напы азыркызгьы. Ашәаныуа Мырзаҟан Қәҭешьтәи агенерал-губернатор дшишьыз ирласны Қырҭтәыла зегьы иахыҵәеит. Ари иахьа уажәраанӡагь ажәабжьны ирҳәоит аӡәырҩы ашәанцәа, ақырҭцәа, аԥсуаа (еиҳарак абжьыуаа). Аха ари ахҭыс аӡбахә аԥсуа литератуарҿ ада даҽаџьара иуԥылаӡом. Асахьаркыратә литератураҿ уи аиқәырхара ибзоуроуп «ари аиԥшқәа ажәабжьқәа иумҩыр, иумҳәар, иахаану маҷхар, ирхашҭуеит жәлара» ҳәа аус ду иаҿыз аԥсуа поет қәыԥш.
Ишԥааирыԥши нас апоет иаҳаз ажәабжь? Иарбан қәҿиароу аҩымҭа иамоу? Иарбан гхақәоу иҟаиҵаз апоет? Ҳалагап агхақәа рыла.
И. Коӷониа изеиԥш гхақәа дахьрылацәажәо Ш. Инал-иԥа иҳәоит:.
«И. Коӷониа џьара-џьара иахьынӡахәҭоу еилыхны иаҳирбом, еинышәара зқәым асоциалтә еиӷара зыбжьоу анхацәеи, ҭауади аамсҭеи, азҳара иааирԥшуам классла ақәԥара». Ари, хымԥада, ииашоуп.
Аха усҟантәи амҭазы иқәыԥшыз аԥсуа литератуар ахаҭарнак, апоет-ҿа Иуа Коӷониа иакәым, асовет литератуар зегь аҿгьы ирацәаҩны ҳмарксисттә ҵара ду знапаҿы иззамгацыз ашәҟәыҩҩцәа. Урҭ аӡәырҩы реԥш цқьа имшәыцыз, иӷәӷәамхацызт апоет икласстә хдырра. И. Коӷониа ипоемақәа жәпакы рзеиԥш гха зегь раасҭа ҳзыхцәажәо апоема ианыԥшит. Апоема иҩымҭа афырхаҵа хада аҳ Мырзаҟан ихаҿ сахьа аганқәа зегь рыла ихарҭәааны, инҭкааны изаамырԥшит, дзазымхәыцт ирҵаулан, ганкы мацара – Мырзаҟан «ифырхаҵара» ауп апоет иазгәеиҭаз, хшыҩзышьҭара ззиуз. Аԥсуа жәлар рфырхаҵареи ргәымшәареи бзиа избоз апоет дыхнахит Мырзаҟан иҟаиҵаз, иагьиԥхьаӡеит уи зыхьӡ камшәо фырхаҵаран. Иара абри иахҟьаны апоет ибзиабара зегь ифырхаҵара иахь ииасит, иажәа дамеигӡакәа Мырзаҟан аидеализациа изиуит. Абар ифырхаҵа изы апоет ииҳәо.

Ҟазшьак, ламыск уи игӡамызт,
Иеиԥш ахаҵа усҟан дмаҷын…

Ҳәарас иаҭахыузеи, зхада зыжәлар рыгәхьаа зкымыз аҳ изы «ҟазшьак, ламыск уи игӡамызт» ҳәа узҳәом. Аха апоемаҿ акырџьара Мырзаҟан ихаҿ-сахьа аарԥшуп ариализм иузаҟәамҭхо. «Ҿаҩа иааӡаз», «Хыс зтәыла иамаз» Мырзаҟан илеишәа цәгьан, уаҩ диааирбуамызт «соуп ҳәа иԥылоз даанижьуамызт, абџьар ҭмырҟьакәа дԥырихуан».
Абас зых замхаԥагьан иҟаз Мырзаҟан Урыстәыла амчра зидимкыло, иара имчқәа ҵнарҟәыдаар ҳәа дшәаны ауп. Ганкахьала уи изеилкаауамызт абри иамаз апрогрессивтә ҵакы, даҽаганкахьала изымдырит Кавказ зегь (иара Шәантәылангьы налаҵаны) Урыстәыла ианалалахьаз, Аахыҵ Кавказ зегьы аҿы аурыс ҳәынҭқарра апозициақәа анарӷәӷәахьаз аамҭазы, Урыстәыла аҿагылара имч ақәхо ишыҟамыз.
Адипломатиаҿы Мырзаҟан длашәуп, анавс-аавсшьа дақәшәом, «аҿаҩара», ашьхатә хышьҭыхра ииааиуеит, хаха днеиуеит. Агенерал-губернатор Гагарин уабџьар уҟәных ҳәа аниеиҳәа, абар Мырзаҟан аҭак шыҟаиҵо:

Уи еиԥш ажәа смаҳаӡац,
Ус сазҳәо рзы исыҟәным,
Уажә иуҳәаз наугӡарц,
Уааи! Ухала исыҟәных!

Абасеиԥш аԥсра иацәымшәо иқәгылаз, аха аурыс солдаҭцәа «еилыршьыз» Мырзаҟан игәымшәара ахақәиҭра иаша ахьчар иазкымыз, ус анакәха, апоет ифырхаҵароу џьшьа дхызхыз, бзиа дбаны дыззышәаҳәаз афырхаҵа иҟаиҵаз аус афырхаҵара ацәмаҷуп.
Аха ҳахәаԥшып Мырзаҟан иҿагылоу егьи аган – аурыс самодержавие аҩымҭаҿ ишаарԥшу.
Ишдыру еиԥш, Кавказтәи амилаҭқәа Урыстәыла радлара ганкахьала аҵак дуӡӡа Аманы ишыҟазгьы, даҽаганкахьала ажәлар даҽа хәурак иҭанацалт. Аурыс ҳәынҭқар ихаҭарнакцәа шаҭарак ҟамҵа, гәымбылџьбарала ирызныҟәон аҭыԥантәи аџьажәлар. Урҭ рыбжеиҳараӡак агәхьаа ркымызт мыцхә идумыз ашьха милаҭқәа, еиуеиԥшымыз  рҷыдаратә ҟазшьақәа.
Аҩымҭаҿ иааркьаҿны, аха ӷәӷәала даарԥшуп зыӡбахә ҳҳәаз агенерал-губернатор ихаҭа. Аҳ Мырзаҟан иацәажәараан уи даабоит аурыс ҳәынҭқар димаҵуар иашаҵәҟьан:

Ишуаҳаз еиԥш ари атәыла 
Усла иртәыртәит ҳара ҳар.
Уабџьар шьҭаҵа иаауҟәныхны
Ӷас думкуазар ҳа ҳ-ҳәынҭқар!

Арҭ ажәақәа еилыкка иаҳдырбоит Гагарин дыззықәԥоз аус, иҩнуҵҟатәи идунеи. Уҷи иԥсҭазаара аҵыхәтәантәи амрнуҭқәа рҟынӡа даҳаз, дынхаҩыз. Дҭауадыз аӡә игәхьаа икымызт, аҳәынҭқар димаҵуар иашаҵәҟьан, аурыс самодержавие аколониалтә политика шьаарҵәырала инаигӡон. Ҳәарас иаҭахыузеи, абас еиԥш иҟаз Қәҭешьтәи агенерал-губернатор иҭархара жәабжь дуны ажәлар ирылаҵәеит, уи дызшьыз аҳ  Мырзаҟан ихьӡгьы ӷәӷәала ауаа инарылаҩит. Иаҳхысыз ашәышықәса аантәи аурыс ҳәынҭқарреи Шәантәылеи реизыҟазаашьаҿ аинтерес ду змоу ари ажәабжь амраҭашәарахьтәи Қырҭтәыла ажәларқәа ирхамышҭит, акраамҭаӡа ргәалашәараҿ иаанхенит. А XIX-тәи ашәышақәса аан Аԥсынтәылеи амраҭашәарахьтәи Қырҭтәылеи злеилахәыз анаҩсангьы, Мырзаҟан Аԥсны аҳ ишьҭра – Чача дрымаҳәын, дырзааигәаны дызлаҟаз ала, ари ажәабжь аӡбахә Аԥсны ибзианы ираҳаит. Апоемаҿ имаҷны акәзаргьы, автор даҳирбоит Мырзаҟан иабхәында Гьаргәал Чачба, лыӡбахә иҳәоит иара убас уи иаҳәшьа – мыцхә ацәа бзиа зхаз, зоура-зыҭбаара наӡаз, зыхцәы асаара ишьҭасуаз «Едла-Ҳаным, амра шаша». Апоема ари агангьы иаҳнарбоит аԥсуа ҭауадцәеи амраҭашәарахьтәи Қырҭтәыла аҭауадцәеи реилахәра, реиҿцаар.
Уамашәа ицқьоу, даараӡа исахьаркыуп апоема злаҩу абызшәа. Уи амчала шәага-загак иҭацалам, зых иақәиҭу аԥсуа бызшәацқьоуп. Дук хара ҳамцакәа ҿырԥштәыс иаагап апоема алагамҭа актәи астрофа:

Митәык ҵуам уажәы аакьысқьоуп,
Нхыҵтәык дыҟапн Мырзаҟан ҳәа.
Даԥсыуамызт уи дшәаныуан,
Ҿаҩа иааӡаз шәара зқәымыз…

Ишаабо еиԥш араҟа рифмагь ыҟаӡам. Аха заҟа иласузеи, заҟа ипоезиатә бызшәа хазыноузеи ари! Насгьы строфак аҿы заҟа ҳаиҳәазеи автор!
Апоема ахы инаркны аҵыхәанӡа иҩуп абас еиԥш иҟоу бызшәала. Ласы-лассы аҩымҭаҿы иуԥылоит аепитетқәа. Аиҿырԥшрақәа, аметафорақәа. Урҭ апоема дырԥшӡоит, автор ибызшәа иагәылҷҷоит.
Асиужет арҿиашьаҿы И. Коӷониа акырџьара еиԥш, ари апоемаҿгьы ихы ааирыԥшит акомпазициа аиқәшәара иазҟазоу поетны. Иркьаҿу, акырӡа еилацалоу апоема аԥхьара иаразнак уаланахалоит, ахҭысқәа рыҿиашьа аҩымҭа аҵакы ианаалоит. Абызшәа акомпазициеи рганахьала «Ашәаныуа мырзаҟан» И. Коӷониа иреиӷьӡоу ипоемақәа ирхыуԥхьаӡалар алшоит.
Абас еиԥш ала иҟоуп иаазыркьаҿны акәзаргьы аҭоурых иадкылан изхәаԥшу «Ашәаныуа Мырзаҟан».
Ари аҩымҭа иаҳнарбоуит иажәеинраалақәа рҿы анаҩсангьы, И. Коӷониа апомемақәа рҿгьы аиашьаратә тема дшазҿлымҳаз, бзиа ишибоз.
Апоет Ирҿиамҭақәа рҿы аҭыԥ ҷыда аанызкыло, сахьаркыратә ҩымҭак аҳасаб алагь иԥсыҽым, иахьа уажәраанӡа еиԥш ҳаԥхьаҟагь аԥхьаҩцәа гәахәала изыԥхьо ари аҩымҭа, ҳаԥсуа литератуарҿ аинтерес зҵоу раԥхьаӡатәи ҭоурыхтә поемоуп.


Апоет Москватәи иԤсҬазаара
(аматериал ҿыцқәа рыла)

Акыр еиԥшымхеит Иуа Коӷониа иԥсҭазаареи иҩымҭақәеи рлахьынҵа. апоет ҩажәа шықәса ракәын ихыҵуаз  ԥсра зқәым ссирқәа анаԥиҵоз, даҽа ԥшьышықәса рышьҭахь дышқәыԥшӡаз иԥсҭазаара далҵит. Иуа Коӷониа иаџьал ццакит, аха ибаҩхатәра ду иароуит иҩымҭақәа рлахьынҵа. Аԥсуа литератураҿ дыҟам даҽа поетк Иуа Коӷониа иеиԥш иқәыԥшны Иуа Коӷониа иаҟара зҩымҭақәа аамҭала иԥышәаны ҳлитератуар иазынхаз. Ари иаанагом уи иҩымҭақәа егьырҭ аԥсуа поетцәа рырҿиамҭақәа рыҵаӡуашәа. Мап. Аха Иуа Коӷониа иеиԥш иҟоу ашәҟәыҩҩцәа аԥсуа литератуар мацараҿы акәым, адунеи зегь аҿтәи алитератуарҿгьы имаҷуп. Иҟоуп амилаҭтә поетцәа дуқәа Иуа Коӷониа иаҵкыс маҷк ала еиҵбны, ма еиҳабны зыԥсҭазаара иалҵыз. Аха урҭ апоетцәа злыҵыз ажәларқәа ирыман шәышықәсалатәи алитературатә традицаиа, ирыман изҿагылашаз, ма изыдгылашаз арҿиаратә школқәа, аҵара ахьырҵашаз ауниверситетқәа, акьыԥхьырҭақәа, насгьы зегьы ирыцкыу – ирыман аԥхьаҩцәа. Иаарԥшқашәа иаҳҳәозар, – ари аганахь ала Иуа Коӷониа дызлахәаԥшуаз маҷын. Аха аԥсуа поет қәыԥш иҩымҭақәа рҿы наҟҭааҟ еиԥылт апоезиа ду нзыжьыз ҩ-баҩхатәрак: апоети ажәлари рбаҩхатәра. Убарҭ аҩбагьы ирхылҵыз ауп «Абаҭаа Беслан», «Наҩеии Мзауҷи», «Хмыҷ шәарыцаҩ ныҟәаҩы». Ҳлитература иалахәу аӡәык-ҩыџьак рҟынтә шаҟантә исаҳахьоузеи абас:» Мшәан, урҭ аҩымҭақәа ажәлар иртәуп. Иуа – ирҽеины ианиҵеит!» Шаҟа имцузеи абас еиԥш иҟоу агәаанагара, шаҟа ирмарианы иахәаԥшуазеи апоет Ирҿиамҭа! Урҭ еилыркаарцы рҭахым Иуа Коӷониа – ажәлар рҳәамҭақәа анызҵоз маӡаныҟәгаҩны дшыҟамыз, зегь раԥхьаӡагьы уи – дшаԥсыуа поет дууз. Ииашоуп, «Абаҭаа Беслан» ажәлар ирҳәамҭоуп, аха ажәлар ирҩымҭаӡам. Иахьа иаадыруа аклассикатә поема – ажәабжьҳәаҩцәеи апоети ирзеилоу ҩымҭам. Абри аганахь ала  акырӡа ииашоуп ажурнал «Алашара адаҟьақәа рҿы ашәӡәыҩҩ А. Гогәуа, иуа коӷониа ипоезиа америкатәи апоет ду Лонгфелло ипоема «Гаивати ашәақәа» иахьрыдикыло. «Гаивати ашәақәа ажәытәӡатәи америкатәи ажәлар ирҳәамҭоуп, аха адунеи ишадыруа Лонгфелло ипоема ссир ҳәа ауп. Убас ауп ишыҟоу Иуа Коӷониа иҩымҭақәагьы: зны аԥсуа жәлар иаԥырҵаз, абиԥарала иемырдаз ажәабжь ссирқәа шааиуаз, Иуа коӷониа иааникылт; ирзиԥшааит аформа ҿыц, абызшәа ссир; дырзышәаҳәоит аԥсуа жәлар рыԥсҭазаара аԥшӡара: аԥсуаа рынамыс, рҟазшьа, рыбзиеибабара, реиҩызара; ихы-игәы иалирсит иара убас ажәытәтәи аԥсуаа реиҵаҟәаҟәарақәа: дара-дара реиҿагыларақәа, реиҵашьыцрақәа… Ажәак ала аԥсуаа рыхьӡи рыхьмыӡӷи идикылт «Абаҭаа Беслан» аҟынӡа иҳаракны. Абас ала, урҭ аҩымҭақәа Иуа Коӷониа ажәлар ирылихит, аха ажәлар ириҭеит «Гаиавати ашәақәа». Лонгфелло ижәлар ишриҭаз еиԥш. Апоет ипомақәа аинҩуаз иԥсҭазаарала дқәыԥшын, аха ддауаԥшьын баҩхатәрала. Ақәра ахаҭыԥан аԥсабара абаҩхатәра ду инаҭаз ауп Иуа Коӷониа ԥсра злаиқәымгьы. Убри аҟынтә, уи иеиԥш иҟоу апоет ду ибиографиа аҵара, ԥсыхәа ахьыӡамоу ала ихарҭәааны ахәаԥшра – акыр зҵазкуа зҵаароуп аԥсуа литератуар а-оурых аҿы. 



II

1955 шықәсазы иҭыҵит Иуа Коӷониа ишәҟәы – «Ажәеинраалақәеи апоемақәеи», уаанӡа иҭыҵхьоу зегьы раасҭа еиҳа ихарҭәаау (аредактор Б. Шьынқәба). Абри ашәҟәы аҿы раԥхьаӡа акәны акритик Шь. Инал-иԥа дазааҭгылт апоет Москватәи иԥсҭазаара. Араҟа акритик ихы иаирхәеит иахьанӡа иеиқәхаз апоет Москватәи исалам шәҟәқәа. Иахьа уажәраанӡа инагӡаны икьыԥхьым арҭ асалам шәҟәқәа, хәы змаӡам ҭынхоуп апоет иҩызцәа, иҭаацәа, иԥсадгьыл рахь имаз агәыбылра ду аилкаразы. Аха урҭ маҷуп, апоет ибиографиеи Ирҿиамҭеи рызҵаарақәак инагӡаны иҳарҭом. Иаҭахыуп иҵегь аԥшаара, аха иаба?
Ҩашьара ақәым иара убас Иуа Кӷониа иҩымҭақәа жәпакы шыбжьаӡыз, аха иабабжьаӡи? издыруада џьараакыр иҵәахызар? Издыруада Москва аҵара еиқәханы иҟазар? Абас агәыӷра сыманы снеит апоет Москватәи инхарҭақәа рҿы, аха ибашахеит: џьарамзар-џьара шьҭакы сызхымлеит, – аинститут ахаҭа акәзаргьы – аибашьра ҟалаанӡагьы ашә адыркхьан… Ус анакәха, иабацеи аинститут аусуратәы зҳәоз аматериалқәа, иарбан рхиву иахьыҵәахыу?.. Москва архивқәа рацәоуп. Ленин ихьӡ зхыу абиблиотекаҿ исабжьыргеит Алитературатә музеи ахь сцарц. Алитератуартә музеи аҿы – ЦГАЛИ  ашҟа. Уаатәи аԥшаара акгьы аналымҵ – ЦГАОР ахь сдырԥшит. Уаҟа еилыскааит Иуа Коӷониа дызҭаз аинститут аматериалқәа зегьы абра ишыҵәахыз! Сгәырӷьара иамамызт ҳәаак! Ҩҩба-хԥа сааҭ рыҩнуҵҟала исзааргеит аинститут иалгахьаз астудентцәа зныз рсиа .уи иааркьаҿны иаҳәоит аинститут иалгаз ижәла, ихьӡ, иабхьӡ, данҭалаз, даналгаз, насгьы «ихатә ус» («личное дело») заҟа бӷьыц ыҟоу. Ацифра «966» аҿы сылаԥш нақәшәеит «Коӷониа Иуа Абас-иԥа» ҳәа ахьаныз! Схы-сҿы аасхалашеит! Аҟыԥҳәа аԥхьарҭа зал аиҳабы слыҳәеит апоет «Ихатә ус» сзаалгарц. Аха аԥҟара излаҳәоз ала, аҳәара аныҟасҵа ашьҭахь хымш сыԥшызар акәхеит! Адырхаҽны саннеи, аԥхьарҭатә зал аҿы иаасдыркит «Иуа Коӷониа ихатә ус» ҳәа зцәа иаақәҩыз папки цәыҟаԥшь дук. Абар 40 шықәса ҵуеит абри апапки иҵәахны  иамеижьҭеи Иуа Коӷониа ибиографиа амаӡақәа жәпакы… Сгәалашәараҿ ари амш схамышҭуа иаанхоит. Агәра сызгомызт, абасҟаамҭа абраҟа иҵәахыз, (40 шықәса аԥсыуак инапы зкьымсыцыз) апоет «Ихатә ус» ахьсԥыхьашәаз!
Иуа Коӷониа 1925 шықәсазы дҭалеит аҳәынҭқарратә журналистикатә институт, (иааркьаҿы – ГИЖ). ЦИК СССР ақәҵарала ари аинститут аартын 1921 шықәсазы иаркын 1938 шықәсазы. Ирацәоуп ари аинститут амилаҭтә кадрқәа рааӡараҿы аџьабаа иабаз. Уи иалгаз аҿар рхыԥхьаӡара наӡоит 3000-ҩык рҟынӡа. Урҭ рахьтә аӡәырҩы иахьа еицырдыруа журналистцәоуп, ашәҟәыҩҩцәоуп, дипломатцәоуп. Архив аҿы иҟоуп аинститут иалгаз зегьы рхатә усқәа». Иуа Коӷониа «Ихатә ус» иамоуп 48 даҟьа. Ара иҟоу аматериалқәа рыбжеиҳарак ирымоу биографиатә ҟазшьоуп. Апоет иҵара (ипрактика) иадҳәаланы иҩу ипублицистика алаҳамҵозар, урҭ ирылам сахьаркыратә ҩымҭа заҵәыкгьы.
«Ахатә ус» актәи адаҟьа аатуеит, Қырҭтәылатәи Акомпартиа Аԥснытәи Обком аҟнытә, 1025 шықәса август 7 рзы ГИЖ ахьӡала иҩыз аофициалтә шәҟәы ала. Ашәҟәы аҿы Аԥснытәи аиҳабыра аҳәара ҟарҵоит, абаҩхәатәра ҟаимаҭ змоу аԥсуа поет И. Коӷониа ГИЖ даднакыларц. Ашәҟәы рнапы аҵаҩуп Аԥснытәи обком амаӡаныҟәгаҩ калатозоз. Обком аҟәша аиҳабы Делавери. Анаҩсан иаабоит Иуа Коӷониа инапала ихаирҭәааз анкета. Апоет иҩуеит: «Сиит 1904 ш. март мза 13 азы». Абри убас шәакәу аҳәоит адокументқәа хаз шәҟәны ирылоу даҽа ршаҳаҭгакгьы. Ус анакәха, ииашам аханатә аахыс И. Коӷониа ибиографиаҿ иира ашықәс 1903 ҳәа иахьарбоу. Апоет араҟа акырџьара излаиҩуа ала – диит 1904 ш. март мза 13 азы. 20 шықәса ракәын ипоема ссирқәа аниҩуаз (1924 ш.) ихыҵуазгьы. Ари ас шакәу шьҭа еилагатәым.
Егьырҭ апунктқәа хаирҭәаауеит абас: «Акомҿар салоуп 1921 ш. инаркны, Кәутолтәи ақыҭсовет ачленс сыҟан. 1922 шықәсазы аԥснытәи акомҿар реизара ду делегатс салахән. Исымоуп иҭыжьу апоемақәа, иара убас иҭыжьым ажәеинраалақәа, апеисақәа, ажәабжьқәа. Агазеҭ аҿы аус зуан 1924 ш.  инаркны. Аԥсуа литератуартә журнал «Аҿар рыбжьы» напхгара азызуан. 1919 ш. инаркны агазеҭ аҿы скьыԥхьуан, ԥсевдонимс схы иасырхәон «Ашьхарыуа» («Горец»)». Арҭ ажәақәа иаҳдырбоит ақыҭеи ақалақьи рҿы акультура ҿыц азы Иуа Коӷониа илшаз зегьы шыҟаиҵоз. Апоет, иҭыжьым сҩымҭақәа ҳәа араҟа зыӡбахә имоу, шамахамзар зегьы бжьаӡит. Агазеҭ «Аԥсны» (нас – «Аԥсны Ҟаԥшь») 1919-1925 ш.ш. рзы иҭыҵыз аномерқәа «Ашьхаруа» ҳәа зҵаҩу Иуа Коӷониа иҩымҭақәа. Ус анакәха, урҭ астатиақәа ԥшаатәуп.
И. Коӷониа Аҟәа арҵаҩцәа ртехникум данҭаз ҳаҭыр иқәын ,атехникум анаҩсанги ақалақь ҿы амаҵ зуаз  аинтеллигенциа дырдыруан .уи ихаҿсахьала ирбон аԥсуа литератуар дшаланагалаз абаҩхатәра ду змоу апоет. Усҟантәи аамҭазы Аԥснытәи аҵара аминистр ихаҭыԥуаҩ, Иуа Коӷониа ГИЖ данҭалоз ициҵеит апоет иҟазшьарбагатә шәҟәы ,абас еиԥш анҵаны: «Аҟәатәи арҵаҩратә техникум иалгаз Иуа Абас-иԥа Коӷониа 1924-25 ш.ш. рзы еиҿикааит аԥсуа литературеи адраматургиеи ркружокқәа. Уаҟа иара инапхгарала хымчыбжь рахь знык иҭыҵуан ажурнал «Аҿар рыбжьы». Ари акружок аҿы уи иааирыԥшит арҿиаратә ҟазарахь имоу абаҩхатәра. 1925 шықәсазы Аԥснытәи Наркомпрос иҭнажьит ирҿиамҭақәа  аԥсышәала. Алитератураҿ Иуа Коӷониа имоуп абаҩхатәра ду. Аԥснытәи Наркомпрос хымԥада иахәҭаны иаԥхьаӡоит Иуа Коӷониа аинститут иҭалара – аԥсабара инаҭаз ибаҩхатәрреи иҵара-дырреи рзырҳаразы». Ари ашәҟәы аҿы ишаабо ала, Иуа Коӷониа дызлаҟамыз ажәа заҵәыкгьы ҳәам. Убас ауп иара ихҳәаау ашәҟәқәа рҿы зехьынџьара апоет ҽхәаԥхьыӡла ишихцәажәо .Адокументқәа рҿы иҟоуп Иуа Коӷониа арҵаҩратә техникум (Аҟәатәи) хьыӡла-ԥшала дшалгаз атәы зҳәо  аршаҳаҭга. Шәҟәы бӷьыц аҿы Иуа иҩуеит абас: «ҳҭаацәараҿы жәа-ҩыуаак ҳаҟоуп. Сызхылҵыз нхацәоуп, Москва сныҟәгара рылшом. Исоуеит астипендиа Аԥснытәи Совнарком аҟнытә». Аха Иуа Коӷониа истипендиа иауаз изхомызт, исалам шәҟәқәа рҿы ишиҩуа еиԥш, акырынтә аматериалтә ҭагылазаашьа хьанҭа иоулон. Ус данықәхалоз, усҟантәи астудентцәа жәпаҩык реиԥш, сабшалеи мҽышалеи дцалон усура аҳҭны қалақь адәыӷба станциақәа рахь. Ҳәарас иаҭахыузеи, атәыла ԥха иалҵыз, гәабзиаралагьы мыцхә иӷәӷәамыз Иуа ицәыхьанҭан Москватәи аӡынра. Абар, сыла еихмырсыӷьӡакәа сахәаԥшуеит ашәҟәқәа иргәылоу апоет ипатреҭ хәыҷы (3х4 см). иуа иацы иҭихызшәа ауп ишыцқьоу ари апатреҭ. Апоет араҟа ихахә  рҟәдуп, иџьымшьқәа, аӡӷабцәа рыџьымшьқәа реиԥш, икахәхәа-кахәхәа иҟоуп, еиқәаҵәоуп. Еиқәаҵәоуп апоет иблузгьы. Уи аҳәынҵәрақәа ажәытә аԥсуа намыс ишақьабзыз иаҿоуп – ихагылоуп ажәҩахыр иқәыԥсаны. Акыраамҭа сахәаԥшуеит ари апатреҭ: дқәыԥшуп Иуа… Иԥсҭазаара шкьаҿхоз идыруазшәа баша имышьҭит дзеилаҳауаз аамҭа. Апоет иҟаиҵашаз ҟаиҵахьеит, аха дқәыԥшуп, хәыцрала дтәуп… Уамашәагьы ирхәыцгаха слымҳа иҭасуеит апоет ицәаҳәақәа:

Еҳ, аамҭа, аамҭа,
Уабацои уԥырны,
Исцәуӡоит есымша
Асааҭқәа жәпакы!

Аинтерес рыҵоуп И. Коӷониа истатиақәа (иҩуп урысбызшәала). Урҭ руак азкыуп ақыҭкорцәа ззықәԥо аус аҵакы. Астатиа иаанарԥшуеит Иуа Коӷониа заҟа иҵауланы еиликаауаз усҟантәи аамҭазы ҳтәыла аҩнуҵҟатәи адәныҟатәи аҭагылазаашьа, ақыҭокорцәеи аускорцәеи руал ԥшьа. Егьи астатиа – «Сыпрактика аҳасабрба» – ҩуп 1926 шықәсазы. Апоет араҟа излеиҳәо ала, 1926 ш. апрактиказы дааит аҟәа. Обком излаӡбаз ала Иуа аурыс газеҭ «Трудоваӷ Абхазиӷ» ашҟа ддәықәырҵоит апрактиказы. Аха агазеҭ аредактор Џьаԥариӡе, Иуа дидимкылт – аҭыԥ ахьыҟамыз иахҟьаны. Апрактикант қәыԥш агазеҭи Обкоми жәамш дрыбжьан, аҵыхәтәан игәы нырханы Обком амаӡаныҟәгаҩ В. Ладариа ихьӡала арзаҳал иҩит – аредакциаҿ дышрыдрымкылаз, усурҭа Аҟәа ишимоуз, убри аҟнытә Москваҟа ҩаԥхьа ацара азин ирҭарц. В. Ладариа, Џьаԥариӡе диԥхьоит – дизгәааны диацәажәоит, иагьидиҵоит Коӷониа аусура далаиргарц. Убри ашьҭахь Иуа аредакциаҿ дрыдыркылоит. Апоет апрактика далганы Москваҟа данцоз агазеҭ «Трудоваиа Абхазиа» аредактор Џьаԥариӡе Иуа Коӷониа ициҵоит апрактика дшхысыз ала ашәҟәы – дырҽхәаны, аџьшьара иҭаны. Ари астатиа аинтерес аҵоуп усҟантәи аамҭазы агазеҭ аусура аарыԥшразгьы. (Араҟа иҟоуп Иуа инапала иҟаҵоу агазеҭ аҟәшақәа рысхьемагьы). Астатиа анҵәамҭаҿ Иуа далацәажәоит ипрактика аҵыхәтәантәи аамҭазы «Аԥсны Ҟаԥшь» ахь дшыиасыз.
«Араҟа аусура акырӡа исзымариан, избанзар схаҭа аԥсышәала ауп сшыҩуа. Ҳашба ицхыраарала ҩынтә агазеҭ авиорстка азызуит», – иҩуеит апоет. Ари адырҩашықәсаны Иуа апрактика нагӡаны дахысуан агазеҭ «Аԥсны Каԥшь» аредакциаҿы. Уи иҩуеит: «аҵыхәтәантәи аамҭазы аус зуан «Аԥсны Ҟаԥшь» аредакциаҿы. агазеҭ аредакциа азызуан, исырҽеиуан. «Аԥсны Ҟаԥшь» аредакциаҿ аус руеит х-ҩыуаак. Урҭ русурақәа хазҿхазы иахьшам иахҟьаны, акырынтә акорректортә усурагь анагӡара сықәшәалон, аха ауадаҩрақәа исԥылоз сыриааиуан. Агазеҭ мчыбжьык ахь ҩынтә иҭыҵуеит, атираж – 800 екземплиар». Агазеҭ аҿтәи иусура иазкны иоу апоет иԥшь-статиак иаадырԥшуеит Иуа Коӷониа журналистк иаҳасабала аус аниуазтәи аамҭа. Урҭ иҳарҳәоит усҟантәи аамҭазы Акоммунисттә партиа ареспубликатә газеҭқәа рҿаԥхьа иқәиргылоз азҵаарақәа аԥсҭазаараҿ рынагӡараҿы Иуа Коӷониа аԥхьагылара змаз, ажәлар рахь аҵабырг еиҭазҳәоз джурналистны дшыҟаз.
Иуа Коӷониа «Ихатә ус» аҿы ирацәоуп ирҵаҩцәеи инапхгаҩцәеи иҵара-дырра ишазирҳауаз азы ихадырҭәааз анкетақәа. Урҭ акырџьара ирҳәоит апоет ГИЖ данҭалоз азыҟаҵара ԥсыҽны ишимаз, аурысшәа цқьа ибзианы ишизымдыруаз уҳәа убас егьырҭгьы. Аха ласы урҭ анкетақәа хаҭәаауа иалагоит абас: «Ибзианы аус иуеит, аурысшәа хараӡа еиӷьны иҳәоит, еиҭарҳәо аматериал ласы игәникылоит, акружокқәа дрылахәуп, ажәахәқәа ҟаиҵоит», Журналистк иаҳасабала арҵаҩы Иуа изы иҩуеит абас: «Кавказтәи аԥсуа кьыԥхь азыҳәан дгылоит акырӡа ихәарҭоу ажурналист. Даашьом, бзиа ибоит ажурналист изаанаҭ. Амилаҭтә зҵаараҿы еиҳарак дазҿлымҳауп аеканомиктә ҵаҵӷә.аурысшәа иҳәоит аурыс газеҭ аҿгьы аусура илшартә еиԥш И. Бончариов».
Иуа Коӷониа акырынтә аинститут ахԥатәи апарткружок ҳәа изышьҭаз аилатәарақәа рҿы иеизҳа-зыӷьара иалацәажәахьан. Урҭ аизарақәа рҿы апоет иҩызцәеи ирҵаҩцәеи: Блиум, Бас, Барбашев, Фирсова, Прес, Иамова, Муравеиски, Бегизов уҳәа акырынтә ибзиан ихцәажәахьан, арекомендациа шьахәқәа ирҭахьан. 1927 шықәсазы апоет ибиографиаҿ иҟалоит акыр зҵазкуа ахҭыс – ари ашықәсан И. Коӷониа дрыдыркылоит апартиа акандидатс.
Апоет лак-ҩакрада апартиа иалалара афакт акыр зҵазкуа зҵаароуп иара ибиографиаҿы. Аԥсуа критикцәа Иуа Кӷоониа иҩымҭақәа ахьеилдырго иазгәарҭоит апоет акласс еилыхра шицәымӷыз. Ари агәаанагара апоет ипоемақәа ирыдкылан ҳахәаԥшуазар, инеиԥынкыланы акәымзаргьы, ииашоуп. Убри аҟнытә, абраҟа иазгәаҭатәуп даҽакала. Ишдыртәу еиԥш, 30-тәи ашықәсқәа раан асахьаркыратә литератураҿ амҽхак ҭбаан авульгартә-социализм, ашьҭахь (1934 ш. азы) ақәыӡбара ӷәӷәа зауз. Уи ацәқәырԥақәа аԥсуа литератуар аӡынӡагь иааӡеит. Иқәгылт азҵаара: иарбан интересыз иихьчоз И. Коӷониа иҩымҭақәа рҿы? Дарбаныз Абаҭаа Беслан социалла? Дынхаҩызма, даамысҭазма? Изусҭцәадаз «Наҩеии Мзауҷи?» «Еигәылацәан, еиуацәан» маҷуп, уи иаҳәом рсоциал ҭагылазаашьа… Ажәакала, иуа Коӷониа иҩымҭақәа авульгартә-социалогизм атрадициа цқьа иагәаԥхомызт, икласстә позициақәа гәрамгарала, лак-ҩакрала иахәаԥшуан. Иара убри азы ауп апоет даныԥсы ашьҭахьгьы фышықәса ҵаанӡа (1934 ш.) иҩымҭақәа зҭымҵыз. Иахьа аԥсуа литература, асоветтә литератуар зегь еиԥш, авульгартә-социалогизмтә школ аҟынтә ахы иақәиҭуп, аха уи атрадициа аныҭбааз ҳлитератуар ишаԥырхагаз Иуа Коӷониа ипоезиа ишазыҟаз мацара алагьы иаабоит. Апоет арартиа дшалалаз афакт усҟан акәым, иахьа уажәраанӡагьы ицәыргам. Ҳәара аҭахыума, уи апартиа иалалареи ипартиатә позициеи шеиқәшәо иҩымҭа хадақәа рыла уаҩы ибартә иҟан, аха усҟантәи аамҭазы урҭ хырҩа рызун.
И. Коӷониа апартиахь кандидатс дрыдыркылт 1927 шықәсазы март 23. Апоет «Ихатә ус» аҿы иҟоуп апартиатә иачеика абиуро аилатәара апротокол агәылҩаа. Уаҟа иарбоуп арекомендациа изҭаз аҩызцәа (Шкандера. Пресс, Иамова, Муравеиски, Бегизов) рықәыргылара. Урҭ зегьы еицҿакны иақәшаҳаҭуп апоет апартиахь кандидатс идкылара. Арҭ адокументқәа ирыцуп урҭ хазырҭәаауа даҽа шәҟәыкгьы. Усҟан иалацәажәоуп, Аахыҵ-Кавказ, ҷыдала Аԥсны, асовет мчра шьақәгылаанӡа атәыла аҭагылазаашьа: ажәлар аҵара-дырра шрымамыз, аусуцәа ркласс шмаҷыз, амилаҭтә интеллигенциа шыҟамыз уҳәа убас егьырҭгьы. Иӡбахә ҳәоуп Нестор Лакоба – ареволиуциа ҟалаанӡатәи марксист ҳасабла. Ари ашәҟәы аҿы Иуа Коӷониа апартиахь кандидатс идкылара иахәаԥшуп амилаҭтә кадрқәа рааӡара азҵаара иадҳәаланы.
Иааит  1928 шықәса. Иуа аҵыхәтәан акәын  даауеит Москваҟа. Ари ашықәсан Иуа далгон дызҭаз аинститут… Аха абар саԥхьоит Милан еиқәаҵәала ГИЖ анапхгара (аправление) ахьӡала иҩу ахԥатәи акурс аҟны итәоу астудент Иуа Коӷониа иарзаҳал: «Счымазара активлатәи апроцесс ашҟа иахьиасыз аҟнытә сшәыҳәоит аамҭала соушәышьҭырц».
Иуа Коӷониа ихьит атуберкулиоз. Усҟантәи аамҭазы ицәгьан ари ачымазара ахәышәтәра, апоет иҭахын ацхыраар ду. Иалагоит аԥсреи аԥсҭазаареи реиқәԥара. Иуа иҭынхацәа дааргоит Аԥсныҟа. Апоет имч каԥсоит, ишьапы дзықәымгыло аҟынӡа. Аӷба данҭыргоз, Иуа изааигәаз руаӡәк излаигәалаиршәо ала, инапы иахаз исааҭ ахшәаны амшын иалашәоит, – убасҟан имчыдахахьан аҩымҭа ссирқәа зымпыҵыҵхьаз апоет инапы. Уи ицәымыӷхоит ихьыз, убри аамҭазы, иеицыз руаӡәк, иҽааилыхны амшын дҭалоит, – иҭигоит Иуа ихьтәы сааҭ. Аха уажәшьҭа уи иаԥхьоз апоет иаамҭа кьаҿ акәын… Саԥхьоит Иуа «Ихатә ус» аҵыхәтәантәи адаҟьа. Уи нҵәоит апоет ителеграмма ала: «Сышьҭоуп Аҟәа. Аҳақьымцәа исабжьыргоит ашьхаҟа сцарц… Сшәыҳәоит исыхәҭоу аԥара телеграфла исзаашәышьҭырц». Ателеграмма аҭак ҟалҵоит ГИЖ амаӡаныҟәгаҩ Лебедева. Уи аҭак аниоу амызк аҽны, –1928 шықәса ииуль 14 азы Иуа Коӷониа иԥсҭазаара далҵит. Джуп апоет Кәтол, –дахьиз дахьааӡаз ақыҭаҿ. апоет иԥсра хышықәса шыбжьаз, 1925 шықәса азы ицәанырра дшамжьоз идыруазшәа, иҩуан:

Стәаз, цқьа схәыцып, сеиҭахәыцып,
Сгәы сҭахәыцып, сыччарым,
Усгьы аамҭа такә насхызгап,
Хара сзымцаргьы егьаурым.

Араҟа иаабоит Коӷониа иҩымҭақәа рҿы хадара зуа атемақәа руак – аԥсра атема. Ари азҵаара Иуа Коӷониа иҩымҭақәа рҿы ицәырызгоз амзызқәа, насгьы апоет уи шиӡбуаз аилкаара – аинтерес зҵоу зҵаароуп. Араҟа иаҳҭахыз апоет ибиографиа аилкаара иазкыу иааԥшыз аматериал ҿыцқәа рыхцәажәара ауп. Арҭ аматериалқәа, ишаабо еиԥш, акыр ихадырҭәаауеит Иуа Коӷониа Москватәи иԥсҭазаара. Убри аҟынтә, сгәанала, иазхәыцтәуп ҳәа сгәы иаанагоит дук хара имгакәа Иуа Коӷониа иҩымҭақәа ихарҭәааны реиҭаҭыжьра. Уи ашәҟәы аҿы икьыԥхьтәны иҳаԥхьаӡоит зыӡбахә ҳҳәаз аматериалқәа – иуа инапала иҩу, мамзаргьы иара ихҳәааны иҟақәоу, икьыԥхьтәуп иара убас апоет исалам шәҟәқәа, ипублицистикатә статиақәа.
Хыхь иазгәаҳҭеит Иуа Коӷониа иира ашықәс ҳлитератуарҿы ииашан иарбам ҳәа, аха ишԥарбоу апоет иԥсра ашықәс? Абыжьбатәи аабатәи аклассқәа рзы иҭижьыз аԥсуа хрестоматиақәа рҿы Иуа Коӷониа даныԥсыз ҳәа иарбоуп 1929 шықәса. Имаҷуп ари гхоуп ҳәа иаармарианы ахцәажәара…
И. Коӷониа ибиографиеи иҩымҭақәеи инарҵаулан рҵара – хәзмам лагаламҭа духоит аԥсуа литератуар аҭоурых зегь азы. Ишабалакь уи азныҟәара иаанарԥшуа – ҳлитература иагыу-иабзоу акәхоит.
Астатиа анҵәамҭаҿ иҭабуп ҳәа раҳҳәоит апоет Баграт Шьынқәбеи, ЦГАОР анаукатә усзуаҩы Лиуба Мирон-иԥҳа Шалагионвеи – зыӡбахә ҳҳәаз аматериалқәа рыԥшаараҿы гәык-ԥсыкала амҩақәҵареи ацхыраареи иҳарҭаз рзы.



Аеҳәшьа лажәа

(Иуа Коӷониа иаҳәшьа Магәа Коӷониа-ԥҳа-Маан лгәалашәарахьтә)
Ҳара ҳахьынхоз Кәтол ақыҭа ҩбаҟа верс Кәтол-Агәы иацәыхаран. Ҳаҩны ахьгылаз аҭыԥи Ҷаҷалтәи абнареи зынӡа иеизааигәан. Есшьыжь, есыхәылбыҽха игәыҟаҵагаха иуаҳауан ари абна беиа иааӡаз аԥсаатә рыбжьы. Иуа дхәыҷаахыс бзиа ибон араатәи аԥсабара ссир. Ҳакәша-мыкәшагь ауаа рацәаны инхомызт. Гәылацәас иҳамаз ҳаб иашьа Дадын инаҩс Зыхә Кәычеи, нас ҩ-ҭыӡрак рҟынӡа Санӡааи ракәын.
Ҳара ҳҭаацәара ҭаацәара дуун. Аишәа иахатәоз ҳхыԥхьаӡара жәыхә-ҩык рӡынӡа инаӡон: санду, сан, саб, саб иаҳәшьцәа ԥшьҩык, саҳәшьцәа ҩыџьа, Иуа, сара, иара убас ҳа ҳҿы аангылара иаауаз, саб ҭынхара ззиуаз ауаа. Саб иаҳәшьцәа зегь раасҭа Иуа даныхәҷыз инаркны реиҳа бзиа дибон хамжәажә (уи лакәын Иуа даныхәҷыз дызышьҭалозгьы). Уамашәаҵәҟьа ибзиан Хамжәажә лгәалашәара. Уи, агара дангарҵ инаркны, илаҳахьаз зегьы гәынкыланы илыман. Зегь раԥхьаӡа уи лҟынтә ауп Иуа алакәқәеи ажәабжьқәеи иаҳауа дахьалагаз. исгәалашәоит, хамжәажә акырынтә гәахәала ишеиҭалҳәахьаз Абаҭаа Беслан изкыз ажәабжь.
Сара Иуа  ԥшьышықәса рыла дсеиҳабын. Аха иареи сареи ҳаныхәҷыз инаркны ҳаиқәлацәазшәа ҳаишьцылт, ҳаицыхәмаруан, иасымша ҳаицын, аамҭак аза Аҟәа аҵара еицаҳҵон. Москваҟа данцагьы, иааишьҭуаз ашәҟәқәа зегьы, ҳҭаацәараҿы шамахамзар сара сыхьӡала акәын ишииҩуаз. Исалам шәҟәқәа рҿы ҳаҳәшьеиҵыб Ҷыҷка длыхӡыӡаауа аҵара шылҵоз дазҵаалон.
Иуа данмаҷыз инаркны дара дхәыҷы лах-ҿыхын, деилҟьан, ԥшрала деиқәан, шәагаала ишаанагара дыҟан. Мыцхә ацәажәара ицәымӷын, бзиа ибон ицқьаны аҽеилаҳәара, ах пату ақәҵара. Ашкол ахьтә данаауаз џьара имаҭәа ҟьашьымызт, иикыз-иишьҭуаз цқьан. Азеиԥш нхараҿ данынхоз, иҩызцәа зыԥхьоз ашәҟәқәа ҟьашьны, ма ихьыжәжәа-кәыжәжәа ианибалакь, игәы иалсуан. Бзиа ибон Иуа аԥсуа маҭәа. Исгәалашәоит, аԥсуа маҟа сзаашәҭи ҳәа Москвантәи ишааицҳаз. ҳара ҳамаҳә Елызбар Кобахиа аԥсуа маҟа Иуа изиҭиит Москваҟа дахьыҟазгьы ишәиҵалон акәымжәи акабеи, аԥсуа маҟа ақәҵаны.
Акыр иԥшқан Иуа иҟазшьа. Атәымџьара акәым, аҩегьы ахаан ибжьы неиҵыхны гәамҵрак ааинымԥшыцызт. Акы аниҭахызгьы, дыԥхашьа-ԥхаҵо, днавала-аавало акәын ишцәыригоз. Исгәалашәоит, октиабыртәи аныҳәа аламҭалаз Иуагьы саргьы ҳаб иашьа иԥҳа Ҷыпа иаҳзылӡахит амаҭәа ҿыцқәа: сара – акофҭа, иара – аблуз. Иуа иблуз аҳәынҵәрақәа рмоуит. Нас иара даалаган, дыхәмарны сыхьӡала арзаҳал иҩит, сҳәынҵәрақәа ҿыхны иблуз иҿарҵарц. Сара иахьа уажәраанӡагь иҭаҵәахны исымоуп уи инапҩымҭа абӷьыц хәыҷы. Абар иара (Магәа Абас-иԥҳа дахӡыӡо иаацәырылгеит хәмаршақә карандашьла Иуа ииҩыз арзаҳал): «Асовнарком ахь Магәа Коӷониа-ԥҳа, Кәтол ақыҭан инхо Иуа Коӷониа иҟнытә. 23 октиабр, 1923 ш. Арзаҳал. Сара даараӡа аҳәынҵәрақәа сахьдыргәаҟуа иахҟьаны, насгьы са исҭахыу аҳәынҵәрақәа реиуа бкофҭаҿ избоит азы, сыхаара саҳәшьа хәыҷы, сбықәгәыӷны сбыҳәоит, бҳәынҵәрақәа бкофҭа иақәхны сыблуз аҿаҵара азин ҟабҵарц. Сара сыблуз ҳәынҵәрад иаанхар, иԥхашьароуп ҳәа исыԥхьаӡоит саҳәшьа лзы. Апату бықәзҵо башьа И. Коӷониа».
Шамахамзар абас иҟазшьа ахьыԥшқаз иахҟьаны, Иуа ажәа џьбарала иацәажәомызт. Исгәалашәоит, ҳа ҳҿы иаангылалон Кәтол ашкол ахь харантәи иаалоз ҳҭахцәа Ироди Лади Миқаиаа, Сулҭани Роницеи Қәҭараа. Иуа урҭи еицыхәмаруан. Ҽнак ишыхәмаруаз Иуа иршәыз аԥшхәынҵә асас ҷкәынцәа  руаӡәы ихы иаахеит. Асас ҷкәын аҵәыуара далагеит. Абри аамҭаз џьарантәи иааз ҳабгьы аҩны дааҽыжәҵит. Ҳаб иҟалаз анеиликаа, «асас ҷкәын  ас ушԥаизныҟәеи» иҳәан, Иуа диқәцәҟьеит иџьбараны. Иуа «сара исхараӡамкәа, машәырны ауп ишсыхьыз, исҭахны иҟасҵама» иҳәан, аҵәыуара далагеит. Ахаан имацәҳацыз ҳаб иеиҳәаз ажәақәа гәнганы, абнахь дцеит – иҵегьгьы изхара дҵәыуарц, азалымдара дзықәшәаз ихала игәнигарц. Ҳарҭ ахәылбыҽха дыԥшааны, дыргәыбзыӷны аҩныҟа даагеит, дук мырҵыкәа ҳаби иареи еинҳаршәеит.
Ҳара ҳаб – Абас Гьедлач-иԥа Коӷониа, еицырдыруаз ҽыбӷа ҟазан. Аҟәа имҩаԥысуаз аҽырыҩрақәа раан ҳаб иҽы акырынтә актәи атыԥ агахьан. Уажәгьы иҵәахны исымоуп 1902 шықәсазы ҳаб иҽы актәи аҭыԥ анага ианаршьаз аԥхьахә (Магәа Абас-иԥҳа ицәырганы ислырбеит аҟарач-цәы атәыҩа ԥшӡа иалхыу, раӡынла ичаԥоу аԥаҭхь. Абри аԥаҭхь злахырҷоу араӡны урыс бызшәала иақәҩуп: «1-й Призь 2-го заезда народных скачек в г. Сухум, 22 ноября 1902.»).
Ҳаб машәырла дыԥсит 1925 шықәсазы. Иуа иахь ателеграмма ҟарҵеит: «Уаб игәы бзиам, ушзахәо уааи» ҳәа. Аха иҩызцәа рахь иҟаҵаз даҽа телеграммак ала, Иуа еиликааит ҳаб иԥсҭазаара дшалҵыз. Иуа иаара иазыԥшны, аԥсы мчыбжьык дыкҿан, аха усҟантәи аамҭазы ирласны Москвантәи аԥснынӡа аара иуадаҩыз усын. Иуа дааит ҳаб данырж адырҩаҽныҵәҟьа. Амҩаду инаркны дқьыз-қьызуа, дҵәыуа, игәы дҭасуа ҳашҭа дааҭалт… Ҳаб иԥсра Иуа гәала дус ишьҭихит. Ҳаҩнаҭа ду аҿы зегь ҳаздыԥшылоз, зегь ҳныҟәгара иаҿыз ҳаб иакәын. Иуагьы ари изымдыруа дыҟамызт. Абри аҟнытә Москвантәи данаауаз имаҭәа-иҩыҭәа зегьы ааигеит –уаҳа аҵрахьы дымцарц. Аха ҳаб иашьа гәакьа Дадын Коӷониа имуит Иуа иҵарахьы дымцар. Жәохә мышҟа рышьҭахь Иуа дцоит Москваҟа. Убри нахыс есымчыбжьа знык-знык иааишьҭуан асалам шәҟәқәа. Уи ихәыцырҭаха, имцаха ицран ҳаб иҟамзаара. Исгәалашәоит, убарҭ 1925 шықәсазтәи аҵхқәа руак аан ауп иаиҩыз ажәеинраала «Аҵх-ҵәца». («Оҳ, аҵх-ԥшӡа, уарҳалла ихҟьоу, ҳаиԥырҵышт уаргьы саргьы мышкы зны зынӡа» – ҿырҳәала илгәалалыршәоит апоет иаҳәшьа ари ажәеинраала анҵәамҭа).
Иуа Коӷониа ашкол аҿы аҵара аниҵоз уа рҵаҩцәас аус руан: Д. Гәлиа, С. Ҷанба. П. Шьаҟрыл, С. Шаҟрыл-ԥҳа, А. Чукбар уҳәа иреиӷьыз аԥсуа рҵаҩцәа. Анцәа изакәан Кәтолтәи ашколаҿ даԥхьон М. Кациа. Исгәалашәоит Кәтолтәиауахәамаҿ адинхаҵаратә ашәақәа анаҳдырҵоз… Ашьҭахь Иуа аԥсуа гоеграф, аполковник Миша Ачачба иԥҳәыс Нина Фома-иԥҳа лыбзоурала Аҟәатәи арҵаҩратә техникум дҭалт, сара – Аҟәатәи аҳәса ргимназиа. Асовет мчра Аԥсны ианышьақәгыла аҵара амҩа аҽанарҭбауаз аамҭазы, саҳәшьеиҳаб Фениа иаалықәшәан дыԥсит. Саргьы аҩныҟа сахьцаз саанхеит, уаҳа аҵарахьы сзымхынҳәыкәа.
Ицәгьан усҟантәи аамҭаз аҵара. Уажәеиԥш аҭагылазаашьақәа ыҟамызт. Ақыҭахь ацара-аара цәгьан. Исхашҭуам бзанҵы: Иуараа аҵара ирыцҭаз рҩыза ҷкәынак, амҩақәа еихҵәаны бнала аҩныҟа иаауаз иҩызцәа дырцәыхҟьан, абна дахьылахаз ауха алашәага дшырфаз…
Иуа Москваҟа данцоз игәабзиара шәарҭамызт, изаҟаразаалакь ихы дахашшаауа ҳәа дыҟамызт. Ҳшымгәыӷӡоз ауп ишҳаҳа Иуа дшычмазаҩ ӷәӷәаз. Ашьҭахь излеилаҳкааз ала, иуа Москва ахьҭа илалан, аплеврит ихьит, аха аҽыхәышәтәра ӷәӷәҭаижьит, аҵара дахьымӡар ҳәа дшәоит. Аплеврит дук хара имгакәа атуберкулиоз ахь ииасит. Иуа 40 градус рҟынӡа ашоура шимаз, иџьыба ԥаҭликала аӡы ҭаргыланы дцон аинститут ахь – аԥышәарақәа риҭарц. Ус, уахык иԥсы маҷхан дкаҳаит. Ари ахҭыс дақәшәеит Қьаазым Багаԥшь. Қьаазым иаарласны Иуа ахәышәтәырҭаҿ дышьҭеиҵеит. Иуа дахьышьҭаз днеины дибеит Самсон Ҷанба. Ҷанба иоуп Аԥсныҟа ателеграмма ҟазҵазгьы – иуа Аҟәаҟа иаагаразы. Ас еиԥш иҟаз адырра аныҟала, Кәышә Коӷониеи Џьота Аҳәбеи Москваҟа ицоит Иуа иаагаразы. Иуа дааргоит Тҟәаԥсынӡа дәыӷбала, уантәи ӷбала Аҟәанӡа, – амашьына аасҭа аӷба иаҳа ԥшьаала (ҭынч) иахьныҟәоз азы. Убас ичҳара маҷын, имч каԥсахьан Иуа. Аҟәа дшааргазҵәҟьа Иуа дышьҭарҵеит уажәтәи актәи ақалақь хәышәтәырҭаҿы. уа ҳақьымс аус луан аԥсуа ҵара-лашара аусзуаҩ ду С. Басариа иԥҳәыс В. Н. Тусишвили – Басариа. Иуа ҷыдала акыр ацхыраареи агәцаракреи илҭон Лара.
Иуа Аҟәа данаарга раԥхьатәи амшқәа руак азы, сара ишсаҳауаз Кәышә Коӷониа диазҵааит: «сышәҟәқәа абаҟоу?» ҳәа. Кәышә иааицәымӷхан: «Ушәыҟәқәа ҳзаамгар ҳәа ушәоума, хьаас ишԥаҟоуҵои!» – иҳәеит. Аха Иуа уи ацынхәрас, Кәышә иахь: «Сара сырҳәазо суманы уааит, сыздыԥсылахьаз сҩымҭақәа уаҟа аҭаҭын деегь еиԥш иҿаҳәаны ишьҭаз ааныжьны… Сара исзууааз – сыздыԥсылоз кажьны уанаауаз!» – иҳәан игәы иалырсны диацәажәоит. Аха Кәышәи Џьотеи Москва Иуа ихаҭа иоуп нап здыркылаз, ишәҟәқәа абаргәалашәоз, игәыҭҟьа-ԥсыҭҟьаха инеиз ауаа. Уи нахыс Москвантәи ҳара акгьы ҳмоуит. Абас иахьа уажәраанӡа ибжьаӡны иҟоуп уи аҽны Иуа «сыздыԥсылоз кажьны шәааит» ҳәа зыӡбахә имаз иҩымҭақәа.
Иуа аҟәа данаарга нахыс игәхьааиго далагеит дызлыҵыз ақыҭа, ҳаҩнра. Дшычмазаҩ ӷәӷәазгьы ласы-лассы аӡбахә иҳәон бзиа иибоз иҽы – Кәыпра захьӡыз. Дук мырҵыкәа аҳақьымцәа ирыӡбеит Иуа асаркьа (арентген) иҭаҵара. Асаркьа ахьыҟаз иахьатәи ақалақьтә поликлиника ахьыҟоу – Кирови Пушкини рулицақәа ахьеихагалоу акәын. Аҳақьымцәа ианақәдыршәа аҽны, ахәышәтәырҭаҟынтә асаркьахь дыргаразы Иуа дызныз аносилка  иаҵагыла рҿынархоит: М. Аҳашба,, Е. Гадлиа, Џь. Аҳәба. Абри аҽны Кәыҷыр Какачиа Кәтолтәи Аҟәа Иуа иибарц азы иааигеит Иуа иҽы – Кәпра. Иуа амҩан иҽы аниԥыргала, акыр деигәырӷьан, Џьота Аҳәба иеиҳәеит: «Џота, сҽы уақәтәаны ирхәмар» ҳәа. Ари ахьыҟаз уажәы Ленин ихьӡ зхыз Аҟәатәи аулицаҿы акәын. Ауалица усҟан акаҭран ықәырҭәамызт, уажә еиԥш аҵиаа рацәеи аҩн дуқәеи идырԥшӡомызт. Џьота Аҳәба абра ирхәмарт Иуа иҽы. Иуа дара деигәырӷьеит, иҩызцәагьы ргәы иахәеит.
Иуа асаркьа данҭарҵа ашьҭахь, аҳақьымцәа иҳабжьыргеит Ҵабалҟа (иаҳа иаҳауа бзиоуп ҳәа ишьаны) даҳгарц. Сани, сареи Хамжәажәи Иуа дҳаман ҳцоит Ҵабалҟа. Уахь иҳацын: М. Аҳашба, Д. Гадлиа, А. Шьаҟрыл. Ҵабал ҳахьнеиз Кесианқәак рҿы аҭыԥ аанаҳкылт. Ҳаҟан уа мызкы. Ари амзк Иуа идтәалаз сани сареи ҳакәын. Ҳахьыҟаз Ҵабал ақыҭаҿгьы аҳақьымцәа ыҟан. Аха зегь реиҳа Иуа игәы зрыӷәӷәоз ҳан лакәын. Уи ирацәаны аҿырԥштәқәа аалгон, Иуа иеиԥш ичмазаҩыз, аха ашьҭахь згәы бзиахаз, иахьагьы аӷьараҳәа иҟоу ауаа. Кәтолнтәи, Ҵабал ҳахьыҟаз, Наа аҵыҭала иеикәшаны, ЕС-ҩымш, ЕС-хымш Иуа изы аџьмахырҵәы, ашә, ахәша уҳәа аргон ҳаб иашьа Дадыни Кәҷыр Какачиеи. Иуагьы игәабзиара маҷ-маҷ аиӷьхара иаҿын. ԥыҭк анҵы, ихала аиарҭа днылҵны анеи-ҩеира далагеит. Иуа хаз ҳара ҳгәы ирӷәӷәон, сара сахь ихы рханы: «Бара ашәак аацәырбгар, саргьы иаачырӷызуеит» иҳәон иаҳа ҳалахь анеиқәыз аамҭазы. Сара иааигәа стәар иуамызт сан лахьгьы: «Сара сыбзиахоит, Лара акы дыбцәамҟьашьааит» иҳәон. Ҵабал ауп Иуа Москватәи ажурналистикатә институт дшалгаз ала адиплом ахьоуз. Иуа идиплом анидыркы, деигәырӷьаҵәа ҳан лахь: «Ди, ари бымбои?!» ҳәа инапы рхаха иналирбеит. Ҳангьы: «Избоит, нан, избоит, убри ауми зегь ҳазқәыӡыз» лҳәоит лыбжьы ныҵакны. Мызкы анҵы, игәабзеирагьы маҷк ианеиӷьха, «Уажәшьҭа аҩныҟа ҳцап» иҳәеит Иуа. Ихылаԥшуаз аҳақьым иҭаххеит Иуа иҵегь Ҵабал даанхар, аха иара имуит. Кәтолнтәи аҽқәа рыман иааит Дадыни Ҟача Коӷониеи. Нас линеикала (ҽыуардынла) Иуа дҳаман амҩа ҳақәлт. Кәтол ҳнеиаанӡа ҳазныз амҩа бааԥс Иуа акыр даргәаҟт, асаба иԥырхагахеит, асаба иԥырхагахт, уаҳа наилымшо дҟалеит. Ус, ҳаҩны ааигәара ҳанааи (мҽышан аҽны), ақыҭаҿ Иуа ибара иахыццакуаз ҳгәылацәа зегьы ҳакәшеит. Шықәсык егьаагымхо иҵауан Иуа аҩны дыҟамзижьҭеи. Ашҭа данааҭаҳгала, Иуа дгәыкны блала еимидон ҳаҩны-ҳгәара, ҳашҭа, ҳқәаҵара уҳәа, игәхьааигоз аҭыԥқәа зегьы.
Дышьҭан Иуа аҩны мчыбжьык аҟара. Аха игәабзиара изаҟаразаалакь еиӷьхомызт. Данааҳгаз иацааиуаз асабшазы, Иуа аҟәаҟа сдәықәиҵеит ихьӡала акасса иалаз аԥарақәа амхны аҩныҟа иаазгаразы. Сара Аҟәаҟа сахьцаз ашәахьанӡа сынхеит. Ашәахьаҽны аҩны санааи, ҳаҩны ҭацәны, иууаӡа акәын ишгылаз. Сара азныказы иҟалаз сзымдырт, сшәеит. Ашьҭахь Дадын иҷкәын Шамил исеиҳәеит Иуа амҽышаҽны ахәҵаҟа дшыргаз. Сара Аҟәаҟа санца адырҩаҽны, амҽышазы, ахәҵантәи Иуа ибаразы дааит ҳара ҳҭахы аӡын ҳаџьараҭ. Иуа Ҳаџьараҭ даниба, дгәырӷьеит. Иуа даныхәҷыз акырынтә Ҳаџьараҭ ашьха дигақәахьан. Ахәҵатәи ажәабжьҳәаҩцәеи ахьшьцәеи рҟынтә Иуа акыр ажәабжь ссирқәа иаҳахьан Ҳаџьараҭ иҩнаҭаҿы. Уажәы, Ҳаџьараҭ аҩны дана, диҳәеит ҩаԥхьа Ахәҵаҟа – аҳауа цқьахь, ашьхәа ӡыхьқәа рахь дигарц. Ҳаџьараҭгьы мап ауикуахуаз. Иуа Ахәҵаҟа дыргеит. Саргьы Аҟәантәи сшааизҵәыҟьа, ашәахьаҽны Шамилд ҽыла ахәҵаҟа сигеит. Уа ҳанҩеи ибла ҭырхаха: «Ҷыҷкеи Ӷәапеи аажәгарауазыз, исымбози» иҳәан, гәыбӷан ҳаиҭеит. Ҳан лахь: «Ди, уажәшьҭа аҩныҟа бца, шәаарыхра ԥхасҭахоит, арҭ аԥарақәагьы бхы иархәа» иҳәан, исҭаз аԥарақәа рахьтә 300 мааҭ сан илиҭеит. Сангьы аҩныҟа дааит, дмаар ада ԥсыхәа ахьыҟамыз аҟнытә. Сан дана, ашәахьа ауха, Иуа иаҳагьы деицәахеит. Аҷаԥшьаразы Ҳаџьараҭ иҩуан еизаз агәылацәа. Иуа ичҳара маҷхо ианалагалакь, адәахьы идәылҵны игылон. Иуа агәаҟра даҽын. Аҳауа изхомызт. Имч маҷын, аха адырҩаҽны ианша, маҷк аҟара деиӷьхеит. исгәалашәоит, ашьыжь иаԥхьа игыланы ачхәар фара иаҿыз ахәҷы ичхәар деилаҳаит. Ахәыҷы ичхәар имысхырц саналага, имуит, аҵәыуара далагеит. Иууа «апечение иҭаны имх» ҳәа сабжьиган, ахәыҷы апечение иҭаны ичхәар имысхт. Иуа деилаҳан ифеит абри ачхәар хәыҷы. Ашьыбжьышьҭахь деицәахеит. Аԥшәма Ҳаџьараҭ иамхацәгьахан, аҩныҟа уаҩ дааишьҭит. Сан аҩашаҽны Очамчыра дыҟан, адырра шлоузҵәҟьа, ауха аҵхабжьон Ахәҵа днеит Дадын, сан диманы. Урҭ аннеи, Иуа маҷк аҟара иблақәа аахитын: «Шәаама? Ишәазҳәада?» ҳәа дразҵааит. «Дад, аҟәгьы акгьы ҳаимҳәаӡеит, ушыҟац уҟоуп, уагьеиӷьуп, аҳаҳаи умшәан, ишар аҩныҟа уаагоит, Шамил аҳақьымцәа узааигоит», – иҳәан Иуа ҭынч илацәақәа шеиқәыԥсаз еиқәыԥсан. Сара, иԥсы алагаҩагара даҟәыҵма ҳәа сшәаны, ԥшьаала даасырҵысуан. Аҵыхәтәан дансырҵысы: «Бара, бара бзыцәшәозеи?» ҳәа ибжьы нарҟәӡаны иааиргеит. Арҭ ажәақәа Иуа аҵыхәтәантәи иажәақәа ракәын. Сааигәа игылан еибаргәаҟуан сани, Хамжәажәи, Дадыни, ҳазҭаз аԥшәмацәеи. Ашарахь еихо ианалага, Иуа имч маҷхо, жәа мҳәаӡакәа, иԥсҭазаара далҵит. Ашарԥазы, агәылацәа Иуа дызныз асакаса иаҵагыланы Кәтолҟа рҿаархеит. Амҩан жәаҩыла, шәҩыла иаҳԥылон Иуа иԥсҭазаара дшалҵыз заҳаз ауаа. 
Иуа ҳаҩны дыгҿан хәаха-хәымыш. Аԥсыжра аҽны митәшәа ирацәаҩын еизаз ажәлар. Уи ашьҭахьгьы Аҟәантәи, Гагрантә, Гәдоуҭантә, убас акырџьарантәи акыр аамҭа иаауан, иҳадышшыланы, Иуа инышәынҭра инахагыланы ицон, Иуа иԥсра ианымиаз, аха ӷәӷәала уи иҟамзаара згәы знархьыз  ауаа. 
Иуа джуп Кәтол иалсны ицо амҩа ду аҿықәан, Коӷониаа рнышәынҭрақәа ҳәа иахьашьҭоу аԥсыжырҭаҿы. Иуа ивараҿ джуп аакьыскьа зыԥсҭазаара иалҵыз ҳара ҳангьы – Мариа Габлиа-ԥҳа-Коӷониа. Уи Дыԥсаанӡа гәырҩа цәгьан илзыҟалт – лара лыҷкәын-заҵә, ҳара ҳашьа заҵә игәахәтәы дахьӡаанӡа иԥсра. Ҳан лкаруаҭ дықәтәаны, Иуа ишәҟәы лгәыдрыҟәҟәаланы есқьынагьы ԥшырҭас илыман, иара дахьтәалоз арамҵа ашәшьырахь.



«Ахра ашәа»

Аибашьра ашьҭахьтәи аԥсуа поезиа иаланагалахьеит ҳлитератуарҿ хадара зуа аҩымҭақәа ҩба: «Аҿатә уаа», «Ахра ашәа». Иажәеинраалан иҩу аҩ-романкгьы инапы иҵихит абаҩхатәра ду змоу аԥсуа поет Баграт Шьынқәба.
Ҳара ҳмилаҭтә литература, ҷыдала аԥсуа поезиа уаҩы иҟәнимшьо, уаҩ деигәырӷьо иҟалазар, аԥсуа жәеинраала аформа, уи азеиԥш культура аклассикатә традициақәа рҟынӡа ихалазар, насгьы иара зну ақьаад ианыҵны аԥхьаҩ ихала дахьцо, ма иҩызцәа дахьрацәажәо игәалаиршәозар – ирацәаӡоуп абри аусаҿ Баграт Шьынқәба ипоезиа иабзоуроу. Аԥсуа ԥхьаҩи баграт Шьынқәба ипоезиа еишьцылт, еилаҵәеит, ишьҭибахит Апоезиа иашаҵәҟьа бзанҵык иажәӡом, аԥхьаҩгьы игәы ақәҿыӷьӡом. Уи иасымша иуанаҳәоит иҿыцу акы, адәахьтәи ахҭысқәа реиԥш уҩныҵҟатәи удунеи, ухатә ԥсҭазаара иадуҳәалоит, аԥсахра узызымуа ҩызас, гәыжьжьагас ишьҭыухуеит. Ҳаԥхьаҩ Баграт Шьынқәба ипоезиа агәра игоит, гәык-ԥсыкалагьы деигәырӷьоит. Уи акы агны ибаргьы игәы инархьуеит, иҿыцу акы ацларгьы аҟыԥ ҳәа илаԥш иҵашәоит.
Б. Шьынқәба инаҩсангьы аԥсуа поезиаҿ иаабоит ҳлитератуар аҩымҭа ссирқәа азынзыжьыз, абаҩхатәра ду змаз апоетцәа, иаабоит зҩымҭақәа рыла анырра бзиа, анырра ҭбаа-ҭыцә ҟазҵо иахьатәи авторцәагьы.
Ҳлитератураҿ иҟан, иагьыҟоуп иара убас аарла зшьапы иқәгылоу ашәҟәыҩҩцәа, аҭамӷьар асцәақәа… Урҭ иарбан литературазаалакь аҿы иҟан, иагьыҟоуп (дара ирыхәаша аҭагылазаашьақәа рхы иархәауа), ҳара ҳҿы иаҳа изыҟамларыз?! Аха рыцҳарас иҟалаз даҽакыуп: изыхҟьазаалакь аԥсуа литература аҩнуҵҟа имҿиеит ацәгьеи абзиеи еилызхшаз, аҩымҭақәа ирыгыу-ирыбзоу ҳәаны иахьрыхәҭоу изыргылашаз, апринципреи аӷәӷьреи аарԥшуа, иахьатәи аестетика, иахьатәи аҟазара агьамала ицәажәашаз акритика цаҳә-цаҳә.
Ҳзыхцәажәо апоет даныҷкәынызтәи иажәеинраалак аҿы иҩуан: «Аеҵәақәа еиԥшны иԥхашам, ашәҭқәа фҩыла зегьы бзиам» ҳәа. Ҳара ҳакритика иаҳәароуп: аеҵәақәа еиԥшны ишымԥхо, аки-аки шеиҟарам, уи моу, зынӡа иумбақәогьы шыҟоу. (Ашәҭқәа ракәзапргьы – афҩы ссир зхыу реиԥш, зфҩы узымчҳауа, угәы еилазырсуагьы шмаҷым…) Ҳакритика иаҳәароуп иара убас иаҳа илашо аеҵәа иаҳа изырлашо, ҭыԥс, ҭагылазаашьас иамоу, иаҳамбогьы, заҳамбо… Убасҟан ауп аԥсуа милаҭтә литератуаратә критика ашьапы ианықәгыло, убасҟан ауп иахьа ҳаҩныҵҟа иаҳԥыло аибарыххарақәа, азалымдарақәа, ичмазаҩу аҭагылазаашьақәа рҽанырԥсахуа, акритикаҿ акризис иҟалаз алитература анацәцо. Уажәазы, апоет ицәаҳәақәа маҷк иааԥсахшәа иаҳҳәозар, аԥсуа литератураҿ: «аеҵәақәа еиԥшны иԥхоит, ашәҭқәа фҩыла зегьгьы бзиоуп…»
Иаҳгәалаҳаршәаз абри ажәеинраала хәыҷ аҿы Б. Шьынқәба иҩуан: «зшоура хьшәашәаз уи дпоетым, аԥшқа иԥхыӡ еиԥш наҟ дымҩасуеит!» Абарҭ ажәақәа, изҳәаз апоет ихаҭа идкыланы ҳахәаԥшуазар, аԥсуа поезиаҿ Баграт Шьынқәба дреиуоуп ҳпоетцәа зегь реиҳа згәеибафареи зтемпераменти ӷәӷәоу, збаҩхатәреи зџьабааи апоезиа ду цәыригаз апоетцәа. Ҳлитератураҿ Б. Шьынқәба илшеит дарбан поетзаалакгьы изы иуадаҩӡоу, абаҩхатәра дуи аҟазареи зҭахыу акы: ахатә дунеи аҟаҵара.
Асахьаркыратә литератуараҿы ахатә дунеи  аԥҵара, неиҩымсрада аԥхьаҩцәа абиԥарала рытҟәарала, урҭ ргьама ашьҭыхра, ргьама ааӡара, аҟазараҿ реформара зуша период дук ацәыргара – ҳәарас иаҭахыузеи, акырӡа зҵазкуа, насгьы апоетцәа зегьы ирылымшо усуп. Убри аҟнытә, исҭахыуп абраҟа иазгәасҭарц ҳлитератуарҿ «ахатә бжьы» ҳәа ҳзышьҭоуи «ахатә дунеии» реизыҟазаашьа атәы.
«Ахатә бжьы» имазар ҟалоит ҿыц аҩра иалагаз, ма абаҩхатәра змоу, иҭышәынтәалахьоу апоет… Аха абаҩхатәра змоу зегь алитератураҿ рхатә дунеи рзыҟаҵом Азеижәтәи ашәышықәсазтәи аурыс поезиаҿ, ҷыдала пушкини Лемонтови аныҩуаз амҭазы, заҟаҩ ыҟадаз абаҩхатәра ссир змаз аурыс поетцәа! Аҩажәатәи ашәышықәса аламҭалаз, аурыс символизм иамҽхакны ианыҟаз аамҭазы, заҟаҩ ыҟадаз Ал. Блок ивагылаз, абаҩхатәра ду змаз апоетцәа-асимволистцәа! Аха урҭ зегьы рыбжеиҳараҩӡак рырҿиамҭақәа алитератуар аҭоурых иатәуп. Пушкини, Лермонтови, Блоки аурыс поезиаҿ ԥсра рықәымкәа иаанхеит. Избан? Избан акәзар – урҭ зегь милаҭтә поетцәа дуӡӡақәан, убри аҟнытә, рбаҩхатәра ду амчала аӡәаӡәала аурыс поезиаҿ иҟарҵеит рхатә дунеи, рхатә мшын, рхатә епоха.
Асахьаркыратә литература аҭоурых аҿы макьана иҟамлац (иҟаларангьы иҟам), апоетцәа зегьы апхьеиҟароу, досу ирыҵаркуала роль ахьеиԥшхаз литературак.
Ус анакәха, аԥсуа литератуара аҩнуҵҟагь иҳалшоит авторцәа рҩымҭақәа еидкылан рыхәаԥшра, апоетцәа рбаҩхатәра амч, рҷыдара, ражәа сахьарк ашәара-азара, рҩымҭақәа иҟарҵаз анырра зеиԥшроу агәаҭара. Абри аганахьала иганы Б. Шьынқәба иҩымҭақәа ҳрыхәаԥшуазар, ҳпоезиаҿ урҭ Ерцахә еиԥш иҳаракӡа. игәазырҳагаха ирылҳәҳәоит.
Ажәеинраала апластикаҿ, еиуеиԥшым аинтонациақәа рыԥшаараҿ, техникала, «имҭагәҭасуа», аибыҭараҿ, даҽакала иуҳәозар, ажәеинраала аформа ҳәа изышьҭоу ашьҭыхраҿ – Баграт Шьынқәба аԥсуа поезиаҿ ианакәзаалакгьы цлабҩы димамызт.
Формала еиԥш, ҵакылагьы иеиуеиԥшым, иҭбаа-ҭыцәуп шықәс ҩажәи жәаба рыҩнуҵҟа апоет аԥсуа литература иалеигалаз аҩымҭақәа. Иуадаҩуп уи иажәеинраалақәеи, ибалладақәеи, ипоемақәеи, ироманқәа «Аҿатә-уаа» «Ахра ашәа» рыда аԥсуа поезиа инхарҭәааны ахаҿы аагара…
Ҳлитератураҿ еицырдыруа иажәеинраалоу ароман «Аҿатә-уаа» иаанарԥшуеит апоет ихаантәи аԥсҭазаара: хаҭала дызлахәыз, иидыруаз аҿатә-уаа рхаҿсахьа. «Ахра ашәаҿ» автор иаҳирбо аамҭа далахәымызт, далаԥшынгьы издыруамызт, уи аҿы ицәыриго ахаҿсахьақәеи «Аҿатә-уаа» иалоуи ҟазшьалеи лахьынҵалеи иеиԥшым – акыр еицәыхароуп, ҭоурыхла иугозаргьы шықәс ҩынҩажәи жәаба рҟынӡа рыбжьоуп.
Апоет «Аҿатә-уаа» аниҩуаз аамҭазы (1947 – 1950 ш.ш.) ҳажәлари ҳлитературеи рҭагылазаашьа уадаҩын. 1963 шықәсазы автор ихарҭәааны иҭижьыз «Аҿатә-уаа» ҭыԥк аҿы ҳаԥхьоит:

Џьа ду збахьоу иӡыш-ӡышӡа,
Агрономцәа гылон уа.
Шьа рыламкәа ицәыш-цәышӡа
Рҭыԥ ахь ицон игиуа.
(ад. 46)

Ари зеиӷьыҟам ала иаанарԥшуеит усҟантәи атмосфера, ахаҭара акульт ишьақәгылан иамаз аамҭа хьанҭа аԥсабара. Автор иҩымҭа аиҭаҭыжьраҿ ароман акыр дацхрааит, аҩымҭа «иагыз ашьа» алеиҵеит, иагәылоу ахаҿсахьақәа излоу аамҭа иадиҳәалт, «аԥара акәзар, калҭхыла иршеит» ҳәа ахьаҳирбоз, азалымдарақәа иҟаз аазырԥшуа аҭыԥқәа рыла иԥсахит, акыр ихеирҭәааит. Ароман аиҭаҭыжьраҿ автор ҩаԥхьа иааирыԥшит иҩымҭақхь имаз агәыбылра, аҭакԥхықәра ду, абаҩхатәра. Аха егьа ус иҟазаргьы, ароман «Аҿатә-уаа» иаанарԥшит уи аамҭаз асовет литература зегь иагыз агхақәа. Ашҳәҟәыҩҩы И. Еренбург игәалашәарақәа рҿы аибашьра ашьҭахьтәи совет литератуар апериодк (1946 – 1954 ш.ш.) дахьахцәажәо иазгәеиҭоит ,ари аамҭаз алитератураҿ ицәырҵуаз аконфликтқәа реиҳарак астихиатә рыцҳарақәа, ихыҭҳәаау аҭагылазаашьақәа ирызкын ҳәа. Ари хымԥада иагьиашоуп. Аԥсуа литератураҿ имаҷмызт аҩымҭақәа ари ашәшьыра зхаԥаз. Убарҭ иреиуан «Аҿатә-уаагьы». Аарҩара ақәԥара, аӡҩагага иахҟьаз аконфликт, акомпозициатә ԥсыҽра уҳәа «аҿатә-уаа» акыр иаԥырхагахеит. Ҳәарас иаҭахыузеи, ароман анарха еиҳагьы иӷәӷәахон урҭ агхақәа амамзар. Аха убас егьа иҟазаргьы, «Аҿатә-уаа» ҳпоезиаҿ адауаԥшь иаҩызоуп. Уи зегь раԥхьаӡа аԥсуа бызшәа иагимнуп, аԥсуа жәеинраала иагәазырҳагоуп, ҳпоезиа зырлашо, изырлахҿыхуа ҩымҭоуп. Дарбан аԥсуа поету «Аҿатә-уаа» ашәахәақәа идымрԥхаз, дарбан аԥсуа ԥхьаҩ уи абжара иаԥхьан инзыжьыз? Аԥсуа поезиа «Аҿатә-уаа» ашьҭахь аҩымҭа бзиақәа шаланагалазгьы, ҳпоезиаҿ иуадаҩхеит, сахьаркырала уи иавагылашаз даҽа ҩымҭак аԥҵар. Дырҩегь иара автор иоуп ҩаԥхьа аԥсуа поезиа иалазгалаз «Аҿатә-уаа» иашьеиҳабра азызуша (қәрала еиҵабызаргьы…) аџьабаа ду зыдбаланы иҟаҵоу аҩымҭа «Ахра ашәа».
Апоет баграт Шьынқәба илшеит абри абымҭаҿ аԥсуа жәлар знысхьоу аамҭа, ркультура, рҵас, ржәытә ҭоурых азы иахьа уажәраанӡа иҳәамз, уаҩы игәы иахәаша сахьаркыратәла ажәа ҿыц аҳәара, уаҩ дзырхәыцша, иҵаулоу ахаҿсахьақәа рцәыргара.
Ароман ҩныҵҟатәи мчыс, гәаԥшьс, Ҳаџьараҭ Кьахьба дамазаргьы, цәеижьыс, ԥашәс, гәыс аԥсуа жәлар зегь амоуп.
«Ахра ашәа» аԥсуа жәлар ирыхҳәаау, зымҽхак –баау, здаҟьақәа рҿы аԥсуа нхаҩыжәлар ,аԥсуа милаҭ ааскьатәи еиԥш, наскьатәи рҭоурыхгьы цәыргоу, амилаҭ-цәа зхоу ҭоурыхтә ҩымҭоуп.
Автор «иашәа» жәа-шықәса (1954–1964 ш.ш.) абырҵкал икылихуан, ҩныҵҟала иныҟәигон, џьабаас, гәырӷьарас иман.
Ароман «Ахра ашәа» аҭоурыхтә револиуциатә тематика иазкыу драмара зуа социалтә романуп. Уи исахьаркны иаанарԥшуеит ҳшәышықәса алагамҭаз, еиҳарак 1905 – 1907 ш.ш. рзтәи актәи аурыстә буржуазиатә ревалиуциа анымҩаԥысуаз аамҭазы Аԥсны ҭагылазаашьас иамаз: анхаҩыжәлари ҭауади-аамысҭеи реизыҟазаашьа, ареакциеи адемократиеи реиҿагылара. Ароман ахы инаркны аҵыхәанӡа иаацәырҵуа дарбанзаалакгьы абри асоциалтә ԥсҭазаара дадҳәалоуп, доусы иаамҭа дшазыҟоу, ҭагылазаашьас иамоу закәу аарԥшуп.
Аҩымҭа актәи адаҟьа инаркны аҵыхәтәантәи аҟынӡа дубоит (ма дубартә еиԥш иӡбахә иалацәажәоит) ароман афырхаҵа хадас иалоу анхаҩы Кьахьба Ҳаџьараҭ. уи иауп автор шьаҿацыԥхьаӡа илаԥш зхыу, ироман акомпазициа зегьы зқәикуа. Ҳаџьараҭ ихаҿсахьа аиҿкараҿ Б. Шьынқәба ихы иаирхәеит зыӡбахә имоу афырхаҵа изкыу ажәлар рҳәамҭа. аха Кьахь Ҳаџьараҭ –  ари мифалогиатә фырхаҵаӡам, аԥсҭазаараҿ иҟаз, зыхҭыси зыԥсышьеи иахьанӡагьы ауаа иргәалашәо Ешыратәи нхаҩуп. Ҳаџьараҭ фырхаҵас дызмоу абри аромангьы – жәлар рҿаԥыцтә ҳәамҭа иалхыу рҿиамҭаӡам. «Ахра ашәа» зегь раԥхьаӡагь автор ифантазиа иаӡбаз, ибаҩхатәра иаҳнаҭаз ҩымҭоуп.
Дарбаныз Кьахьба Ҳаџьараҭ? Насгьы дышԥааирԥши апоет ифырхаҵа: дызлаҟаз давсны дызлаҟамыз шьҭихма? Древолиуционеритәыма? Ҭауади-аамысҭеи драӷеитәцәама?
Арҭ азҵаарақәа рҭак аҟаҵаразы иахәаԥштәуп Кьахьба Ҳаџьараҭ дызныз аамҭа.
Аҩымҭаҿ ашәҟәыҩҩы иааирыԥшуа аамҭа еилаҩынтра згымз, ҩныҵҟала еиҿагылаз, ичмазаҩыз, аиҭакра ду ҟазҵаз аамҭан. Урыстәыла зегь аҿы еиԥш аԥсуаа рыԥсҭазаараҿгьы, ари аамҭа иаҳа ихтыз, иаҳа ицҳауаз, иаҳа згәыжәла цәгьаз аамҭан. Убасҟан ҭауади-аамысҭеи, анхацәеи иаҳа «еибадырит», «аԥсшәа хаа» ирыбжьаз иаҳа икьаҿхеит, иаҳа иашахеит…
Аҩымҭа излаҳнарбо ала, Ӡаԥшь-иԥа Омар «аҭаҭын ҿызхуа ақьаранџь» ҳәа иҵкьыҵкьашьан зыӡбахә иҳәо Ҳаџьараҭ дкыдцалан димоуп: иџьабааԥса ишәом, дихыччоит, ихьӡ ацынхәрас «Аҳмаҭажә-иԥа» ҳәа ауп дшишьо. Аха Ҳаџьараҭгьы ус ала-мала узыгәҭасуа, икҿоуцало уаҩым. Уи аԥсуа нхаҩ иаша инамыс, игәаӷьра ныҟәызго, зхы акы иаҵазмырхо, нхаҩыжәлар зызгәдууа арԥысуп. Ароман актәи ахаҿы Ҳаџьараҭ иахьырхәразы иаапкны иаауа Гыд-иԥа Омар иҩнуҵҟатәи амонолог зеиӷьыҟам ала иаҳнарбоит ҳаџьараҭ ихаҿсахьа:

Исхашҭран сыҟам, Ҵышәаа рыԥсхәраҿы,
Сҽы аҵкыс иаԥымсыр имуит иара иҽы.
Аҭарчеи сымижәеит хынтә дсыхьӡаны,
Дакәшан дҭалеит, аҳәынҵәа сҿаҟьаны!
Са сҟама санаха – дахеит иаргьы, 
Сисыр, изызӡози, дсысуан иаргьы!
(ад. 25)

Иҟаларын Ӡаԥшь-иԥа Омар иԥсра Ҵышәаа рыԥсхәраҿы иҟаларгьы (аҟамчы иҟьар), аха Ҳаџьараҭ ижә заҵә иаԥца Аҟәаҟа данцоз аҽны ауп Омар иҵыхәа аныԥҵәа. Избан акәзар, абри аҽны:

Омар иҟамчы аҳауаҿ ишәышәит,
Анхаҩ иӡамҩагь ашьа наҿашәит!
Убасҟан, аҽны шьыбжьон амҩа ду агәҭаны:
Ҩы-мчык еидыслон еинышәашьа змам!
Гәымсҭа аӡиас ада шаҳаҭ дызмам!
(ад. 26)

Ари аидыслараҿ даҵахеит аидыслара зыхҟьаз аҭауад. Ҳаџьараҭ иабџьар наӡаӡа дарҭынчуеит Омар. Аҽаԥсахт абри нахыс Кьахь Ҳаџьараҭ иԥсҭазаара: иқьаԥҭахеит иҩны-игәара, иеицәыӡуеит иҭаацәеи иареи, иаанижьуеит дызлыҵыз иқыҭа. Омар иашьа Алықьсандыра джьышуа дықәгылоуп:

Кьахьба дысшьит ҳәа сара сшьа сызуам!
Ешыраа зегь Омар ишьа шәаԥсам!
(ад. 46)

 Абасала ҭауади-аамысҭеи Ҳаџьараҭи аиӷара рыбжьалт. Аха имашәырызма абри аиӷара? Хырԥашьа амамкәа иҟазма Омар ишьра? «Қьафшақә» аума Ҳаџьараҭ иабрагьра ашьапы шакыз? Ҳәарас иаҭахыузеи, мап. Машәырла ауаҩы дызшьыз Ҳаџьараҭ иакәӡам, – Шабаҭ иауп. Аԥҳәыс еиба лыҷкәын Канн иоуп машәырла иҭахаз. Омар иакәзар – иара еиҵеиҟәаҟәаз, иаҳҭынра иаршыз азалымдара дагеит. Кьахь Ҳаџьараҭ дабрагьыҩмызт усҟантәи абрагьцәагьы. Иҟан аӷьычра иахҟьаны абна илаз, зҭаца илыхнаҳәааны зҽыԥхьазкуаз, ашьаура аҵыхәала зҽызҵәахыз, мамзаргьы ҭауади-аамысҭеи ираӷаз абрагьцәа. Урҭ жәаҩыла, шәҩыла абна илан. Еихашьшьы игылаз аԥсуа бна дуқәа анра рызнауан, иахьеи уахеи иагәыҵаҳәҳәа иахьчоз арԥарцәа.. Абна иафон урҭ рыԥсҭазаара, урҭ рыҷкәынра, рынасыԥ… Абна дылоуп Кьахь Ҳаџьараҭгьы. Ашә ҟьантаз амҵа, иан изыҟалҵаз ауапа иҵаршәны, ишәақь игәы иадҵаны, изаҵәра ихигоит, дхәыцуеит Ҳаџьараҭ:

Сеиԥшума, абӷьыц хәыҷы аурҭ иҿнаршәаз,
Сеиԥшума, ашьабысҭа, ақәџьма иаршәаз!..
(ад. 45)

Абас зыԥсҭазаара еиҭасыз ауаҩы дазгәышьуан ахақәиҭра: ахатәхақәиҭра, азеиԥш, – анхаҩыжәлар зегь рхақәиҭра. Ҳаџьараҭ ибеит ихаантәи аԥсҭазаара залымдарала ишҭәыз, ҭауади-аамысҭеи нхаҩыжәлари шыдмырӷьацоз, усҟантәи аурыс закәангьы урҭ ишрыдгылоз. Ҳаџьараҭ изыҳәан анхацәа бзиа избо ҭауад дыҟаӡам. Апоет иааирԥшуа Ҳаџьараҭ, ҳәарас иаҭахыузеи, древолиуционерым, аха дагьлашәым: дызлаԥшуа аԥсҭазаараҿ ибоит ауаатәыҩса шеиҟарам, рыхныҟәгашьа шеиԥшым. Ҳаџьараҭ иҳәоит:

… Дгьылымзар ԥсыхәа змам – адгьыл рымаӡам, 
Ахаан имцәаӷәац – адгьыл ду ирҭоит,
Ирашәо, ицәаӷәо – акгьы рзылаӡам,
Ахаан имрашәац – аҽаҩра ҭыргоит,
Залымдаргәышьоуп, сабиц, иауауеи!
Абас мацара еибаркыума адунеи?!.
(ад. 18)

Ҳаџьараҭ изыҳәан ахақәиҭра захьӡу – ари аӡәаӡәала ҭауади-аамысҭеи рнырҵәара, рықәхра ауп. Ҳаџьараҭ ихақәиҭра ари адгьыл аиура, адгьыл ақәаарыхра иазкыу. Баша иҳәом Ҳаџьараҭ угәаҵанӡа инеиуа ажәақәа: 

О, Иаков, Иаков, сацәхҟьеит акрура…
Адгьыл ссир гәхьааган, сыԥсы цоит сара…
Зных ус ԥхыӡла ахәхәаҳәа сцәаӷәалап…
Ма саби сареи амхы ҳрашәалап…
(ад. 96)

Апоет еиҭеимкит ифырхаҵа дызлаҟаз аԥсабара. Аҩымҭаҿ ҳаџьараҭ хдыррала аурыс социал-демократ Иаков иҟынӡа дхеимгалт. Иаков иеиликаан имоу азҵаара Ҳаџьараҭ изыҳәан, бнаршәырак иаҩызоуп, илашьцоуп. Иакови Ҳаџьараҭи анеиԥырҵуаз аҽны (ашьха данхигоз) Иаков, абрыскьыл ипеиԥш уаргьы уҿаҳәоуп ҳәа аниеиҳәа, Ҳаџьараҭ ҿааиҭит:

– Ҳаи, џьушьҭ, Иаковхеит, уи иамцхәны иҳәоуп,
Сышԥаҿаҳәоу сара, иуҳәаз уазхәыц.
Ахамшҭыхә дақәсыршәап, сҿеиҳәа уаҟәыҵ!
(ад. 102)

Асоциалтә хдырра аганахьала арҭ ажәақәа иаҳдырбо еилкаауп, аха уи инахырҳәҳәаны ҳахәаԥшуазар аԥсуаа ррицарра, рхапатоуқәҵара, рыԥсабаратә хақәиҭра абзиабара роуп арҭ ацәаҳәақәа иҳарҳәо. Б. Шьынқәба иҩымҭаҿ хадара ззиуа Ҳаџьараҭ иабрагьра, иԥсыҽра акәым, иуаҩра анақәа: ахақәиҭраз иқәԥара, ифырхаҵара, имилаҭтә ҟазшьа ауп. «Ҳаџьараҭи абрагьи шәцәеиламгааит» иҳәозшәа, «Ахра ашәаҿ» Б. Шьынқәба дааирыԥшит Шьаруан захьӡу абрагь. Иара убри алагьы аԥхьаҩ автор алшара ииҭеит ифырхаҵеи абрагьи реиҿырԥшра. Аха Ҳаџьараҭи Шьаруани злеиԥшу ҳәа акгьы ыҟаӡам. Абар Шьаруан «ипрограмма»:

Иахьаҳҭахыу ҳтәо, иахьаҳҭахыу ҳцо,
Дасу ҳхы иааҭашәо, дасу иҟаҳҵо!
Абри ауп џьым, ахақәиҭра захьӡу,
Қьафи-гәырӷьареи меигӡарах изцу!
(ад. 176)


Шьаруан дзеиӷьычуа еилихуам, ииӷьычуа далачоит, цәгьамыцәгьас иҟоу зегь ҟаиҵоит, дабрагь иашоуп. Ҳаџьараҭ дымҵарсҩызар – Иаков иԥсы еиқәирхоит, дқәылаҩызар Ольденбургски ихан ауп дызқәло. Аԥара игозар – уи иара иџьыба иҭеиҵом. Агәаҟцәа, ананамгацәа ирзишоит. Асаан цәҟьарас иҟаимҵозар – анхаҩы дшанчало, ичеиџьыка шанифало идыруеит. Ҳабаҭ ишьра изӷмгәаӷьуазар – дшәаны акәым, иуаҩра ииааины ауп иҽызникыло. Иара иҵыхәала анхаҩыжәлар дыргәамҵуазар – дара рцынхәрас амцабз иара даԥылоит. Апоет иааирыԥшуа Ҳаџьараҭ: ахаҵараҿ дхаҵоуп, анамысаҿ днамысуп, абзиабараҿ дгәыбзыӷыуп, дыԥшқоуп. Уи зегьрыла амилаҭ ҵас ныҟәызго уаҩуп. Ҳаџьараҭ дахьаацәырҵлакгьы уамашәа дҵаруп, длахҿыхыуп, инамыс еиԥш игәаӷьрагь дууп. Уаҳа ԥсыхәа аныҟамла аҽны, Ҳаџьараҭ ихы дҩахан, хаҵарыла даԥылт изыԥшыз атрагедиа. Дубарын уи аминуҭаз зынӡа зҿы еилымгашаз, ма знапы иҩахашаз ауаҩы, аха апоет иааирԥшуеит Ҳаџьараҭ иабџьар илымҳрҭа иадкылан даҵхоит – аҳәынҭқар имаҵуар Марыҭхәа иахь аӷьараҳәа ибжьы ҩҭганы:

Аҳы, Марыҭхәа, башаӡа узгылоузеи?
Уласыр – умаҵура иазеиӷьуп.
Ал заҵә узадҵуам, ушәама, иҟоузеи?
Уааи, узышьҭаз Акьахьба дмазеиуп!
Аха ма чынк, ма џьарак уаураны избом,
Унапы хәмгаҿ сыԥсҭыҵра ҟалом!..
(ад. 224)


Аҽышьрақәа зегь, ҳәарас иаҭахыузеи, еиԥшым. Ҳаџьараҭ иҽшьра фырхаҵара иашаҵәҟьан. Уи Омар ишьра аҵкыс иуадаҩыз, уаанӡа ииргәаӷьхьаз зегь реиҳа зыгәаӷьра цәгьаз акы акәын. Ҳаџьараҭ уи ала ифырхаҵара наигӡеит, ихьӡ аԥсуа жәлар еицырҳәеит, ахақәиҭрахь ирыԥхьаӡо бираҟҵас ишьҭырхит.
Ҳаџьараҭ ила «Ахра ашәаҿ» апоет иааирыԥшит аамҭа аидеиақәа зныԥшыз, типра зуа ахаҿсахьа. Автор, ҳәарас иаҭахыузеи, зыпрототип имаз ауаҩы акыр џьара дивсит, акырџьара дҳареикит, аромантикатә-цәа ахеиҵеит уи ихаҿсахьа. Имазма апоет абас еиԥш иҟаз азин? Сгәанала, абри азҵаара зынӡа иқәгылаӡамызт Кьахь Ҳаџьараҭ аԥсҭазаараҿ иҟаз уаҩымзар. Аха апоет уалс идыз Ҳаџьараҭ изы ажәлар ирҳәахьоу авариантқәа зегь еизганы адиссертациа аҩра ақәымызт. Уи иаԥиҵон асахьаркыратә тип, иара ишиҳәаз еиԥш: «ажәлар рхаҵашәа сара сшыснарбаз…» (ад. 15).
Апоет иааирыԥшыз Ҳаџьараҭ игәаҟрақәа, игәҭыхақәа, иԥсҭазааратә трагедиа агәра угоит. Агәра угоит иара убас уи иқәԥара, игәаҿы ишу агәаӷ, ҭауади-аамысҭеи рахь имоу ацәымӷра.
Ҳаџьараҭ ихаҿсахьа иагқәоу акык-ҩбак ыҟазаргьы (исҭахыуп аладаҟа ахцәажәара, аԥсуа литератураҿ хадара зуа ахаҿсахьақәа ируакны иаланагалт. Иахьа уажәраанӡа Ҳаџьараҭ иӡбахә аазгоз аԥсуа жәлар ражәа ҟәыш акәызҭгьы, иахьарнахыс уи иҭоурых сахьаркны апоет иажәа инаскьанагоит асахьаркыра хазынахәра амҩахь.
«Ахра ашәаҿ» Б. Шьынқәба иаԥиҵеит аԥсуа литература зегь азы иҿыцу, иахьа уажәраанӡа ҭбаа-ҭыцә игәыӷымыз хаҿсахьак, аҭауад Шабаҭ ихаҿсахьала.
Ҳзыхцәажәо ароман иацу аԥхьажәаҿ акритика ШьалуаИнал-иԥа иҳәоит: «Ара иаҳԥылоит зеилкаара мариам, Шабаҭ иеиԥш ауаагьы. Шабаҭ ихаҿсахьа еимактәхар ҟалоит». (ад. 11) Аха еимактәхом акы: аԥсуа литератураҿ Шабаҭ ихаҿсахьа еиҳа бзиа ирбо ахаҿсахьақәа иреиуахашт. Шабаҭ ила Б. Шьынқәба ицәыригоит аԥсуа жәлар рҿы акыр зҵазкуа азҵаарақәа: аԥсуа жәлар рлахьынҵа. рыԥсадгьыл аԥеиԥш, ржәытә культура, рмилаҭтә лшара иазкыу азҵаарақәа. Аҩымҭаҿ урҭ ықәиргылоит, акырџьарагь рҭак ҟаиҵоит акультура ду злаз, зыжәлари зтәылеи гәыкала ирзыҟаз аҭауад. Ҩаԥхьа ицәырҵуеит азҵаара: дыҟазма аԥсҭазаараҿ Шабаҭ иеиԥш иҟаз аҭауад? шабаҭ иеиԥш акультура злаз, аҵара-дырра змаз, Шабаҭ иеиԥш ихәыцуаз ауаҩы? Мамзаргьы апоет иааирыԥшыз ахаҿсахьа – ихыҭҳәаау автор ихәыцрақәеи игәҭыхақәеи иллиустрациа зларзиуаз хаҿсахьоу?
Азеижәтәи ашәышықәсаз аԥсуа жәлар (еиҳарак ҭауади-аамысҭеи) ирылҵыз аҵарадырра ду змаз ауаа: С. Ажәанба (аетнограф), Гь. Чачба (апоет), Д. Чхотуа (апублицист), П. Ҷариа (аетнограф, алингвист), А. Ачба (асахьаҭыхҩы), Д. Гәлиа уҳәа аҵара-дырреи абаҩхатәра дуи змаз ауаа.
Ари аамҭаз Ҭырқәтәылан иҟаз аԥсуаа ирылҵыз рахьтә рыӡбахә уҳәар ҟалоит: Фаҭ-ԥашьа (амаршал), Аҳмеҭ Абук-ԥашьа, Салуман-ԥашьа, Чачба (агенералцәа), Хәыршьыҭ-ԥашьа (амшын усқәа рминистр), Мысҭаабеи Быҭәба (апрофессор). Барцыц (апарламент ахаҭарнак). гәогәуа-ԥашьа, Фез-ԥашьа, Рауф-беи Ашьхаруа уҳәа жәаҩыла шәҩыла аҵара ду змаз ауаа, аполководеццәа, адипломатцәа…
Абасала, азеижәтәи ашәышықәсазы, имаҷмызт ҳажәлар ирылҵыз, ҵара-дыррала инагаз, Аԥсны анҭыҵгьы инаԥш-ааԥшхьаз аԥсуаа. Убарҭ рдунеи деиуоуп Шабаҭгьы. Ҳазҵаап абраҟа даҽа маӡакгьы: Шабаҭ ихаҿсахьа аԥҵараҿы автор протатипс аӡәыр дҟаиҵоу дҟаимҵоу?
Апоет ари ахаҿсахьа анизааиуаз џьара аӡә ибла дхымгыло иҟаларымызт, аха ҳацәымшәакәа иаҳҳәар ҟалоит акы: Шабаҭ ихаҿсахьа – ари аҭоурыхтә хаҿсахьам, аӡә ибиографиа иацыргам, зых иақәиҭу литературатә типуп.
Гәахәас иҟаҵатәуп апоет, уи дуаҩ жьыфаҩны, зхы ада акы зҭахым уаҩны, амал ахь иԥшуа ԥсы қымқымны дахьааимырԥшыз. Ароман аҿы ус иҟоу иакәны дарбоуп убасҟанҵәыҟьа ҟазара дула зсахьа ҭыхыу, аҭауад «лаша» Наҳарбеи чачба. Абасала апоет иҩымҭаҿ иаҳирбоит ҩыџьа аҭауадцәа. Руаӡә хәыцырҭас, хьаас имоу малуп. Егьи – иԥсадгьыли роуп игәы иҭоу. Амал иашьҭоу ауаҩы ианакәзаалакгьы ижәлари иԥсадгьыли рыбзиабараҿ инагӡаны игәра узгом, дыбжоуп. Уи иахьа шәынтә иҽиԥсахуеит, днаҳәы-ааҳәеит. Афеида ашьҭа дхыуп. Наҳарбеи ибоит ҭауади-аамысҭеи шеилаҳауа, афеодалтә система аҿҳәара шааз, аҽыԥсахра шаҭахыу, – иҽагьиԥсахуеит: уи диасуеит ҿыц Аԥсны иҩагыло абуржуазиахь – амали аԥареи рдунеи ахь. Шабаҭгьы ибоит «ажәытәра ҳалалра ниаӡаа изго», «зегь зыхәлабго (ад. 54) аамҭа цәгьак шааз, аха Шабаҭ уи данышәом, иҽагьизыԥсахуам.
Ашәҟәыҩҩы иааирыԥшыз Шабаҭ ҩ-аамҭак ирыбжьагыло, иагьрыбжьыԥсаауа уаҩуп. Уи иуаҩыбжара дахысхьеит, иибаша ибахьеит, еиликааша еиликаахьеит. Иахьа иԥсҭазаара хьанҭоуп, дзаҵәуп (хшарагь димам), ауаа дрылҵны хазы дгылоуп, хазы дгәырҩоит, аха даныҷкәыназ:

Петербургтәи аҳкәажәцәа рылаԥш хааӡа,
Иансыхәаԥшуаз, еицгәынқьуан маӡа,
Парижҟагь снабжьыслон, сымҩақәа аартын,
Асасааирҭа иреиӷьыз сара исзыԥшын.
Исгәалашәоит, Милан операк цон,
Уи ныжьны, сыԥсуа-кәымжә ссирс иҟарҵон!
Абар, шықәсыла хынҩажәа сырҭыст,
Урҭ ақьаф мышқәа сара сгәы дырдыст.
(ад. 57)

Иҟаларын Шабаҭ зыӡбахә имоу «ақьафмышқәа» раан ижәлар хара дрыцәгылазаргьы, аха аҵла ақәцә иқәло ашьапаҿы дшылбаауа еиԥш, уи иара итәала, дылбааит ижәлар рахь. Дылбааит хәыҷы-хәыҷла, еволиуциала, акультура ду еизганы, акыр днаԥшы-ааԥшны, акыр дныҟәаны. Шабаҭ зеиӷьыҟамала дагәылаԥшхьеит европатәи ацивилизациа, инҭкааны идыруеит Урыстәыла аҭагылазаашьа. Аха уи азы – иҟам аԥсуа чеиџьыка, аԥсуа ҵас, аԥсуа ламыс иацназго акы: 

Ажәларқәа рацәоуп, адунеи ҭацәым,
Бызшәала, ҟазшьала дара-дара еиԥшым.
Аԥсуаа ҳаугозар – ҳара ҳтәы хазуп,  
Ҳара ҳдунеи закәу, ҳапату, ҳҵас,
Иаартым Америка еиԥшуп зынӡас.
(ад. 57)


Шабаҭ дахӡыӡаауеит абри «иаартым Америка», изабн акәзар аурыс империализм уи аартра акәым – аркра, ахыччра, акҿацалара иаҿуп. Шабаҭ дрызхәыцуеит Аԥсны еиқәзырхаша амҩақәа. Аха асоциалтә зҵаарақәа рҿы Шабаҭ дидиалиступ. Уи ареволиуциахь, ақәԥарахь имҩа гаӡам, зегь реиныршәара, реинраалара зҭахыу либералуп. Шабаҭ дашьҭоуп аԥсыуала, намысла, жәытә ҭоурыхла иӡбарц ҿатәла иеиҿагылаз азҵаарақәа. Шабаҭ иҭахыуп Аԥсны еиқәзырхаша амч иара аԥсны аҩныҵҟа иԥшаар. Аха амилаҭ аидгылара аидеиа анаҩсан араҟа дзықәгәыӷуа маҷуп. Уи деихоит ажәытәрахь, аҭоурых ахь: шабаҭ археолг дидгылоуп: «Сабацәа рабџьар убаанӡа уцала» ҳәа. Аха Шабаҭ иабацәа рабџьар уажәшьҭа акультура аҭоурых ауп изтәу: уи ала уажәшьҭа иуадаҩуп Аԥсны ашьапы ақәыргылара, Аԥсны ахьчара. Шабаҭ иҭахыуп агәаҟра цәгьа, азалымдара иҭагылоу аԥсны иара ахатә хақәиҭра, ахатә ҭынчра амазарц аԥсуа нхаҩыжәлари ҭауади-аамысҭеи еишьцәазарц. Шабаҭ изыҳәан Аԥсны – џьанаҭуп, намысла, чеиџьыкала еибаркыу тәылоуп, аԥсуа жәлар ракәзар – зҭагылазаашьа хазыу, зыҩныҵҟа аҳратәра ыҟам, зых иақәиҭу жәлоуп. («Ара дыҟам атәы, дыҟам аӷар», «анхацәа гәыкала бзиа ҳарбоит.» (ад. 58). Убри аҟнытә, Шабаҭ игәаныла аԥсны ахаангьы ареволиуциа ҟалаӡом, «урҭ роуп иахьабалакь ахәа зыжуа» (ад. 59) ҳәа дызҿу иаарымгозар. Шабаҭ ииҭахыу – аԥсуаа зыҩныҵҟа зҳәатәы еиқәшәо милаҭзароуп, знапы еибаркыу, бзиа еибабо ҭаацәазароуп. «Шәықәибамхын, аԥсуаа, хыц-ҩыцк иҟоугь, шәнапы еикәшәырша!» (ад. 104) ҳәа ижәлар дрылабжьоит. Шабаҭ дазхәыцуеит абри аԥсуа ҭаацәа аиқәырхара, наунагӡа уи ахьчара. Наҳарбеи диҵашьыцны, ма диацлабны акәӡам Шабаҭ Наҳарбеи дзиҿагыло. Уи ибоит Наҳарбеи игәы иҭоу ҟалар, Аԥсны даҽаџьара ишкылнаго. Шабаҭ игәы излаанаго ала акапитализми аԥсуа жәлари рымчи еиқәхом, Аԥсны агәаҟра иақәнаршәоит, рыцҳарас иҟоу зегьы азаанагоит:

Аиха-лых дәықәлар абас иҵысны,
Иалаӡом ашәҭыш иаҩызоу асԥны!
Уара уԥараҭра ахьы ҭаԥслашт,
Наҳарбеи-беиа ҳәа уӡбахә галашт,
Цәҳәи ҟьантази амаҵ реиԥш иҵысны,
Агәы ҭаҳаҳан, ирлагашт Аԥсны!
Урҭ ҭах дыззымдыруа, ԥсадгьыл ҳәа змам,
Ршьапы хырҟьаҟьазаргьы, ахьҭа иакуам,
Урҭ роуп иахьабалакь ахәа зыжуа,
Урҭ роуп иахьагьы нхаҩыжәлар зыршуа.
Дҭауадыз, дынхаҩыз, уахәаԥш, Наҳар,
Ишеишьцәоу гәаҭаны рнапы еикәдыршар,
Кыр ҳаиқәнархозар, убри ҳаиқәнархоит,
Мап анакәхагьы, ҳара ҳҵыхәа ԥҵәоит.
(ад. 58-59)


Шабаҭ илексикаҿ «ҳара» ҳәа дызҿу ари ҭауади-аамысҭеи рымацара ракәӡам, аԥсуа жәлар зегь роуп. Шабаҭ зегь раԥхьаӡа даԥсыуоуп, дпотриотуп, нас ауп данҭауаду. Уи дазыгәдууеит иԥсуара, иҭоурых, ижәытә қьырсианра.
Б. Шьынқәба иааирыԥшуа аҭауад деигәырӷьоит аԥсуа адәахьтәи иԥшра-исахьа, игәырӷьара, илах-ҿыхра, икәашара. Шабаҭ изыҳәан Ҳаџьараҭ – «милаҭ гәазырҳагоуп исахьа-иԥшра». Аԥсыуала иахьыкәашо ачараҿ Шабаҭ даҵаҳәҳәоит:

Шәас уара, шәас!
Ари кәашараҵәҟьоуп, ҳабацәа ртәы ауп,
Дунеи зегь иадырырц иара иахәҭоуп!
(ад. 157)

«Аԥаҭхь» ҳәа хьӡыс измоу ахы аҿы аурыс генерал хамхаԥагьеи иареи анааибархха («Хәаџьоуп узхылҵ» ҳәа аниеиҳәа ашьҭахь), Шабаҭ аӷьараҳәа ҿааиҭит:

– Са сжәытә қьырсиануп, аинрал ухаҵкы,
Анкьаӡа сабацәа рабџьарқәа кны,
Хаҵагәыла ианазықәԥоз Аԥсны,
Уабацәа абнаҿ амаахыр рыҟәшәон…
(ад. 72)

Шабаҭ дызҿагыло аҳәынҭқар игенерал изы аԥсуаа – хьшьцәоуп, бна уаауп, иара иоуп «илашо» ирылагылоу (иара игәаныла). Аха Шабаҭ иахьтә агенерал иаҳауеит «ак аҵкыс ак еиӷьны» ажәақәа:

Сабацәа рыӡбахә аҭоурых иануп,
Иузымдыргәшьозар, уи даҽакыуп»
(ад. 73) 

Агенерал иԥсҭазаараҿ иаҳахьаз зегь раҵкьыс еицәазар ҟаларын шабаҭ аҵыхәтәан ииҳәо ажәақәа:

Амала, аҩынаҳа, анцәа узша,
Аԥаҭхь урҭәаанӡа, ӡырҟәандак ҭырша!..
(ад. 74)

Шабаҭ абри аҽны агенерал ихәда ԥиҟаҵәҟьеит ҭауади-аамысҭеи ишраҳауаз. Аурыс генерал имҵақьақьо уа игылаз ҭауади-аамысҭеи Шабаҭ изыҳәан – «Уи ԥыҭрак дымир, дынхаҩны диуан!» ҳәа илымҳа иҭахәыҭхәыҭуеит. Иуҳәар ҟалоит абри аҩымҭаҿ иаарԥшу ҭауади-аамсҭеи зегь еизганы (Антон далаҳамҵозар) Шабаҭ инацәкьыс иаԥсам ҳәа. Шабаҭ дыӷәӷәоуп ижәлар рыбзиабарала имилаҭтә ламыс ала, ицқьарала, дкәадоуп урҭ ирзеиӷьу амҩа ахьизымԥшаауа, убри дахьазыҟаҵам ала. Наҳарбеи Чачба иеиҵаҟәаҟәарақәа рзыҳәан Шабаҭ шаҳаҭс усзықәгыл ҳәа аниеиҳәа, Наҳарбеи Шабаҭ иахьтә иаҳауеит: 

Мап, мыц шаҳаҭра ахаан исымуц,
Ахаан ҵарҭышала жьыхәҭак сымкыц! 
(ад. 54)

Асԥатәи анхаҩ бырг Шабаҭ диҳәарц иҿаԥхьа данышьамхнышгыла, Шабаҭ: 

– Иууазеи, даадхеит, сҳәынҭқарым, сынцәам,
Саԥхьа ушьамхнышло ҭаҳмадак… иаԥсам,
(ад. 81)

Ҳәа иаҳәаны, дҩаиргылоит. Шабаҭ машәырны ауаҩы данишь, ашәы ишәҵаны, аԥҳәыс еиба Мсырхан лгәашә дылагылоит ауаз ажәа ҳәо:

Гәыблыла дысҵәыуап Канн рыцҳа зны,
Нас сышьтәызаргьы, бнапалаҵәҟьа сшьы!
Баԥхьа сшьамхнышгылоит, сабџьар сыхәда ихшьы!
Сан, сбыдыбкылозар, сааит ҭынхаҵас,
Анхаҩ ԥҳәыс лгәҳәԥ ахшоуп саргьы сзааӡаз, 
Бхы саҭәабшьозар, анаӡӡеис бҟасҵоит,
Ахәԥҳара иақәнагоу зегь насыгӡоит.
Бныҟәгара сықәзааит, быԥсы ҭанаҵы,
Слахьынҵа ианын абас саниарцы! (ад.  15).

	Ароманаҿ шьаҿа-цыԥхьаӡа Шабаҭ даарԥшуп аламыс, ауаҩра, аԥсуара аганахь ала.
	Апоет уамашәа ииашан, иссирҵәҟьан иҟаиҵеит Шабаҭ ахыци ахәымпали ахьииркыз. Уи адеталь аҩымҭаҿ протестра ҟанаҵоит. Шабаҭ ихыци ихәымпали – арии ихаҭала иԥсҭазаара аӡбахә зҳәо, ихаҿсахьа хазырҭәаауа символуп, илахьынҵа зегь иахарсу емблемоуп. Ахыци ахәымпали зкыу Шабаҭ Асԥатәи абыргцәа иаахҵәаны иреиҳхоит азалымдара шрыхьыз, аха иара акгьы дшырмыхәо, акгьы шилымшо. Арии иара изыҳәангьы ихьаа дуун. Уалымзар акы зқәым аҭауад ӷар Шабаҭ ибоит Нарҳарбеи Чачба иара дшииааиуа, Аԥсынгьы даҽа мҩакала ацара ишаҿу. шабаҭ аԥсҭазаара даԥырҵит – дшамыхәоз аниба. Уи арамҵа дыҵатәан ахыци ахәымпали рыла ацәҟьара деихсуеит, ихьаақәа рыжәтәла ихигауеит, илабжышқәа уажәы-уажәы иаахаддылоит. Шабаҭ – иаҵахаз, зыгәҭакқәа рынагӡара злымшаз, иҟаҵәҟьоу аилкаара зцәыуадаҩу, атрагелиа иақәшәаз уаҩуп.
	Апоет ифырхаҵа иԥсра ҟаиҵеит аӡлагараҿ. Арии адетальгьы иамоуп ахатә ҵакыҚ зегь злаго, зегь зыхәлабго, аӡлагара, аамҭа аибафара, аилаҩынтра ду далалеит Шабаҭгьы. Шабаҭ иԥсра ахьаарԥшу аҭыԥаҿ ҳаԥхьоитҚ «Уиашоуп, скылахеит аамҭа аҟырҟы…» (ад.191). Ааи, аамҭа аҿыԥсахра, аамҭа аҟырҟы дылбаанадеит Шабаҭ.
	«Ахра ашәаҿ» Шабаҭ ихаҿсахьала Б. Шьынқәба иаԥиҵеит иҿыцу, уаҩ дзырхәцша, уаҩ ихамышҭыша амилаҭтә хаҿсахьа. Шабаҭ ихаҿсахьа ацәыргараҿ апоет иааирԥшит Аԥсны аҭагылазаашьа адырра, агәыӷьра, ажәлар рахь имоу агәбылра ду.
	Шабаҭ иеиԥш иҟоу ахаҿсахьа иарбан милаҭтә литературазаалакгьы иарбеитоит, ҳара ҳтәы еиԥш иқәԥшу литература шьаҿак ԥхьаҟа иагоит. 
	Иқәӡаауаз аҭауад, апатриот ду Шабаҭ иҭоурыхи иԥсадгьыли иареи реизыҟазаашьа, илахьынҵа, апоет уи изыҳәан ииҳәаз ажәа – ароман аҿы хазы поемара руеит. Аԥсуа литература аҩныҵҟа ирхашҭышт аҩымҭа хьысҳақәа рацәаны, аамҭа иафашт ахаҿсахьақәа маҷымкәа, аха Шабаҭ ихаҿсахьа нхашт философиала иҵаулоу, ҭоурыхла ирҵабыргыу ахаҿсахьа дуӡӡақәа иреиуаны.
	«Ахра ашәаҿ» Шабаҭ иҿагылоу (антитезара зуа) хаҿсахьоуп Наҳарбеи Чачба ихаҿсахьа. Хыхь ишазгәаҳҭаз еиԥш, Наҳарбеи Чачба доеиуоуп ҭауади-аамсҭеи ирылҵыз, абуржуазиахь ииасыз аҭауадцәа. Уи зеиӷьаҟам ала идырт аԥша ахьасуаз аган. (Абри аҭоурыхтә ҭагылазаашьа ахьеиликааз ала ҳахәаԥшуазар, Наҳарбеи Чачба  диексплуататорзаргьы, аԥхьагылара змоу уаҩуп). Апоет иааирԥшуа аҭауад-ҿа адәахьтәи ихаҿсахьа ҭихуеит цәаҳәақәак рыла:

Апалуба дықәууп уи дшаҟь-шаҟьо,
Ашьхыҵә дыркызшәа, иҭәиц напқәа ҟьо.
Уихәаԥшыр, дфархьуп, арахь инеиԥшьы,
Абыкь иҭыҵуашәа игәаҩоуп ибжьы! (ад. 53)

	Наҳарбеи инапқәа «ҭәиц напқәазаргьы», инапы злакыу аусқәа ҭәицк иаҟароуп ҳәа узҳәом.
	Шабаҭ аԥара бӷаԥҵәагас имазар, Наҳарбеи уи бӷаҭгагас, гәхәтәхьыгӡас икыуп. «Даахәатәзар – даасхәап» (ад. 53) – иҳәоит Наҳарбеи ауаҩы изы. Иҳәоит мацарагь акәӡам, егьыҟаиҵоитҚ Наҳарбеи ихатәы ӷба дақәтәоуп, асуд аҿы Скориков даҵаиирхоит, Шабаҭ дыхирҵәоит, Асԥа инапа\ы аагара даҿуп. Апоет ицәыригаз Наҳарбеи Чачба аамҭа ҿыц, Аԥсны аԥсуа культура дшазыҟоу ааԥшуеит Шабаҭ итәы еиԥш ҟазара дула иҟаҵоу иара имонолог аҿы. «Аиха-лыхдәықәлар абас иҵысны, иалаӡом ашәҭыш, иаҩызоуп Аԥсны!» – ҳәа Шабаҭ ииҳәаз ацынхәрас Наҳарбеи Чачба аҿааирхоит:
 	
	– Аԥсны – дгьыл бжьахам, океан зкәршоу,
Абрантә Европа – шьаҿак ауп ибжьоу.
Сҭампыл араҟоуп, Париж, Лондон, Рим…
Абарҭ ргәылара ҳтәыла ссир ҳҵәахрым!
Уԥшишь, анҭ абнақәа еилшәараҳәа змам,
Анҭ ашьха ҩацәқәа, хәаҭарак ҳәа злам!
Зымҩа хәыԥхьакны, ҳаӡуеит ҳәа ҳшәаны,
Иаҳзыҵәахрыма, нас сҵаауеит, Аԥсны?
Ма ҳнапқәа ҿыхыума, ҳхәаахәҭлап ҳаргьы,
Наҳарбеи Чачба дырдырааит зегьы.
Арҭ ацәқәрԥақәа, ҳарҭ ианҳау агәаӷь,
Ахьы рацәа ӡхыргалап ҳара ҳахь!
Аԥсуа шәақь амузеи иарҭаз жәлара,
Уи ала Аԥсны узеиқәрхару уара?
Уабацәа рҳәаҭҳа уашьҭоут уҽазкы,
Анышә каужьуеит ицәыртаӷаны,
Иаҳҳәап, иубахит аҩырагь рынны,
Нас уи еиқәнархап угәахәуама Аԥсны?
                                              (Ад. 60-61.)

Араҟа цәаҳәацыԥхьаӡа Наҳарбеи Чачба ихаҿсахьа хаҭәаауеит, игәы иҭоу, дыззықәԥо зегь еилыкка иубоит. Шабаҭ изыҳәан аԥсадгьыли ажәлари рызҵаара актәи зҵаараны иҟазар, Наҳарбеи изыҳәан уи аҩбатәи зҵаароуп, ма зынӡа иқәимыргыло зҵаароуп. ҵоуп, ҭыԥқәак рҿы Наҳарбеи иҳәоит:

Аполковник ԥхьатәи, абни анап ҩа…
Аҭауад лаша сныԥхьаҳәан Зымҩа,
Дахабабарц дашьҭоуп сабацәа рҭыԥ!
Иаҳраӡар, зынӡаскгьы ҳахәдацәа икып! 
                                                   (Ад.53.)

Аха Наҳарбеи, Скориков изыҳәан ас зиҳәо – аԥсны мыӡындаз, хақәиҭрак аундаз ҳәа акәӡам: Скориков Асԥа имакны ауп. Наҳарбеи иажәаҿ «ҳахәдацәа» иаанаго ари «сыхәдацәа» ҳәа ауп.
 Изиҭахыузеи Наҳарбеи Чачба абшьҭрала иара иитәым Асԥа? уи иҵоуп ҳәа иаҳаз амал азы, ахәҳаахәҭраз. Наҳарбеи Чачба Аԥсныҟа иаауа аихалых деигәырӷьан даԥылоит. Уи иҭахыуп ахәҳахәҭра, афеида, амал рацәа. Наҳырбеи идыруеит Шабаҭ иеиԥш пассивра иур зегьы дшырхашҭуа, дшиаӡаауа. Уи – ахыци ахәымпали раҵкьыс аԥара еиӷьишьоит, аԥсны ажәытәӡатәи аҭоурых зегь зҳәо акы ибар аасҭа. Асԥа амал ааԥшыр иаҳа деигәырӷьоит. 
Ауаҩытәыҩса инамыс, имилаҭтә гәадура, ицқьара, Наҳарбеи дзыхӡыӡаауа ҟазшьам. Уи аҵырҭыша иҟьоит, ауаа рлахьынҵа даӷрагылоит, дырхыччоит. «Аӡы ахьцо ззымдыруа» ҳә ауп Наҳарбеи анхацәа дышрышьҭоу. Апоет егьырҭ ифырхацәа ишырзиуа еиԥш, Наҳарбеи Чачба еиуеишым аҭагылазаашьаҿы диргылоит. Аҵыхәтәан уи даабоит Шабаҭ иҭынхараҿ ( иқьабҭа ҳәа азуҳәаргьы иҟалоит). Наҳарбеи уи дызнеиз Шабаҭ иаҳәшьа «агарахыԥа» Сырма длыдышшыларц акәмызт – Шабаҭ иҭынхаз албаадара акун ҳасабс имаз. Автор иааркьаҿны, аха ҟазара дула асахьа ҭихит уи инаԥшааԥшшьа, цәала ицәажәашьа. Уи ихаҿы иаарԥшу Наҳарбеи, заҟа гьангьашрыла, хыччарыла дихцәажәоузеи Шабаҭ:

Дхаҵа башамызт, крызбахьаз уаҩын,
Ихшыҩ, иламыс шьарда  иҳаракын,
Дашьҭан ҳаԥсадгьыл хәыҷ ахьӡ аҭгара,
Абзиақәа роуп изчычоу аԥсра!...
                                       (Ад. 192.)

Апоет зсахьа ҭихыз Наҳарбеи Чачба – ари ҳлитератураҿ иаабац, анхацәа зыргәаҟуа, «истандарту» ҭауадым. Уи дыззаԥшу – иӡны изнарго аӡарақәеи аҟәарылқәеи ракәм. Аихалых Аԥсныҟа иаанаго афеидеи, адгьыл иҵоу амали роуп Наҳарбеи дыззықәԥо. Абри аганахьала аҭауад Наҳарбеи Чачба ихаҿсахьа ҳлитература иаланагалт иҿыцу, еиҭарымҳәац хаҿсахьаны. Апоет уи дааирԥшит асахьаркыратә цәеижь ду иҟәнҵаны, аҩымҭаҿы иаҳа зҵазкуа аконфликтқәа руакы (атәыла аҿиашьа) дадҳәаланы.
«Ахра ашәаҿ» иҟоуп ҳлитературазы иҿыцым, ҳлитература анҭыҵгьы акыр идырххахьоу хаҿсахьак: Иаков ихаҿсахьа. Ҳсовет лиетаратура аԥхьаҩ уи афырхаҵа ихацәа данықәԥш  инаркны ииҳәаша, ииуша жәпакы заа идыруеи, – убас азеиԥш ҟазшьа шьҭнаххьеит, ишьақәрцалахьеитуи ахаҿсахьа. Аԥсуа литератураҿы уи ақәра маҷӡам (Д. Гәлиа ироман «Камаҷыҷ» инаркны).
Аҭоурыхтә аамҭа иазкыу Абри асоциалтә роман аҿы Б. ШЬынқәба дзавымсит уи ахаҿсахьа. Авсра акәм уи ицәыргарагь ирццакцәеит автор: Ҳаџьараҭ данхыс ашьҭахь «Иаков-ауасҭа» даацәырҵуеит. Иаков, Б. Шьынқәба ироман аҟынгьы ихымҩаԥгашьа уихәаԥшуазар иаабац иоуп:  дахьыҟоу аԥшәма диашьоуп, анхацәа апаршаниақәа рзиҩуеит, аидгылара шаҭахыу реиҳәоит, аҵыхәтәан иуқәа цәгьахоит. Абас ауп шамахамзар аԥсуа литература анҭыҵгьы абри аурыс  гәраз исахьа шаарԥшу. Аха «быжь-хьаак зхәшәтәуа «апоет иажәа сахьарак поезиала иҭанаҳәҳәеит «Иаков-ауасҭа» ихаҿсахьа. Абри амчала аҩымҭаҿ Иаков ииҳәо-ииуа агәра угоит, «иҟәзу ԥсаатәк»шиакәу мҩашьауа даарԥшуп. Ҳаззыӡырҩуа Ҳаџьараҭ имҵаирсыз, ашьха иахганы Бақәаҟа амҩа иқәиҵо Иакови иареи шеицәажәо: 

– Ишԥоууеи Бақәа шәарҭан иҟалар?
– Ишысҭахыу аус сзымуртә еиԥш избар,
Снеиҭаҵып, адгьыл еихацла ихыркым,
Аусуҩ дахьыҟоу –  са стәымуаҩым.
– Уаҟагь иамухыр, иҟоузеи хәарҭас?
– Тәым-ҳәынҭқаррак ахь сыбналар оуп нас!
– Иудыруазеи, уа хаҵарак ҟауҵар,
Дузылԥхар алшоит уатәи аҳәынҭқар!
– Рыцҳарас, Ҳаџьараҭ, иҟоу уи ауп,
Ҳәынҭқарцәас иҟоу зегьы-зегь сраӷоуп!
– Закәзеи  иуҳәо, урҭ зегь ҭарханы,
Уанбахынҳәуеи, уанбахылои шәыҩны!
                                                     (Ад. 95-96.)

Ас еиԥш иҟоу аҭыԥқәа, ҳәарас иаҭахыузеи, рыгәра угоит. Урҭ рҿы анхаҩгьы дшынхаҩу даарԥшуп, ареволиуционергьы – дышреволиуционеру. Иакови Ҳаџьараҭи реизыҟазаашьа нҭкааны уахәаԥшуазар, Ҳаџьараҭ  – Иаков дышуаҩ бзиоу ибоит, аха инагӡаны дизелкаауам, иҽагьииҭацәом. (Автор ари аган ииашаны иҟаиҵеит). Иаков иажәақәа дрызхәцны акәм Ҳаџьараҭ иабџьар зикыу, иҟаиҵогьы зыҟаиҵо. Иаков ихаҭагьы Ҳаџьараҭ инагӡаны дизелкаауам. Ианеиԥырҵуаз аҽны «ҳахьԥсуагьы ҳаицыԥсып, Ҳаџьараҭ уаала» (ад. 97) ҳәа иеиҳәеит днаскьазгоз иҩыза. Аха Иаков изымдырит аԥсуа нхаҩ Ҳаџьараҭ игәаҟреи ибзиабареи зыдҳәалаз иԥсадгьыл ныжьны Бақәаҟа дшымцоз. Апоет иааирԥшуа Иаков, аԥсуа нхаҩ исоциалтә ҭагылаазашь аидкаараҿ дыӷәӷәоуп, аха имилаҭтә ԥсихика ақәшәараҿ дыԥсыҽуп.
«Ахра ашәаҿ» исахьа ҭыхыуп ареакциа еиқәаҵәа ахаҭарнак, аамсҭа Маан Марыҭхуа. Адәахьала асахьа бзиа змоу Абри ауаҩ изаҟаразаалак уаҩрак, аԥсыуарак идубалом. Уи ажәлар ашәақьшьхәеи, аҟарси, аҟамчи рԥызгало, аҳәынҭқар ичыни иԥареи ихырхыз, ауаа зҭиуа, иаазхәо аамысҭоуп. Ароман аҿы Марыҭхәа ииҳәо атекст маҷуп, аха аҩымҭа зегь иагәылгоуп уи ахаҿсахьа. Марыҭхәа маҵурала еиҳабу дишьҭаԥало дицуп, димҵақьақьоит, аха иеиҵбу изы дмыждоуп, дҭашьыгоуп. Аӡәаӡәала ауаа рыпҟараҿ, рынхарақәа рыбылраҿ дфырхаҵоуп, еидгылан ианиҿагыло аамҭаз дшәыргәындоуп. Уи маҵуаршәк шицугьы, Кьахьба игага дацәшәаны дыԥсуеит, иҽанишь ашьҭахь «ихәда хысымҵәар ҟалом» ҳәа аԥсы дизыҩуеит. Абас дауҩ гәмхоуп, дуаҩы ҟьашьуп аҩымҭаҿ иаабо Марыҭхәа.
Апоет иааирԥшуа ҭауади-аамсҭеи шеиԥшым еиԥш, еиԥшым иаҳирбо анхацәагьы. Анхацәа дрылҵит Кьахь Ҳаџьараҭ. Анхацәа роуп дызлыҵыз Ҳаџьараҭ бажәрыԥԥагала исыз анаԥхаҩ Џьаҭгьы. Ажәлар рҳәамҭаҿ Џьаҭ дырҿаасҭоуп, апоет иажәаҿ иаҳагьы ирҵаулоуп уи аԥсахҩы ихаҿсахьа.
Аԥсыуала уҩны инеиз аса, ишьра акәым, инәнырхарагьы хьымӡӷ дууп. Аха «ақәџьмеи ажьеи   шеимаҭәам» збо Џьаҭ бажәрыԥԥагала иҩны ицәоу дисуеит. Џьаҭ изыҳәан ари машәырымызт – инамыс иакапануаз шьаҿан. Инамыс акәзар – маҷ-маҷ иҭины аҳаҭхәажә иҭаз аԥара алеизигахьан, ахаҵара уеизгьы иламызт. Аԥареи ауаҩ ԥсыцәгьеи реизыҟазаашьеи ӷәӷала иаарԥшуп «Аҳаҭхәжә» захьӡу ахаҟны.
Апоет уамашәа исахьаркны, иухамшҭуа, иҭихит ари аԥсахҩы аиха аниҟозтәи асахьа – уи игәыҭҟьа-ԥсыҭҟьҭара, иус еиқәаҵәа аԥшра: 

Аӡ еиԥш дласӡа, еихигоит ишьаҿа,
Ус аҩны иалгоушәа ибоит аҿҿа-ҿҿа!
Ачеиџьыкеи ашьеи шеилаҭәаз баны,
Усҟан иаахыџхыџзар ҟамлои аҩны!
Деиҭанаскьоит шьаҿак иеиха рхха,
Усҟан ахчныза иалҟьоит акәасҭӷа!..
Дӡыӷәӡа дааҭгылан, дынхьаԥшит зымҩа,
Днаӡырҩит, дааӡырҩит, илацәа хҩа!
Акәасҭӷа шԥахжәеи убасҟан абра!
Уаҳа ишеиқәымло адырма ахәшҭаара?!
                                                  (Ад. 203.)

Иуадаҩуп ари аҵкьыс иӷәӷәаны аԥсышәала ацәажәара, ари аҵкыс еиӷьны асахьа аҭыхра.
Ибзиан иҟаиҵеит апоет иааирԥшыз ачарҳәаҩ даазхәаз дахьҭадырхаз. Ҳаџьараҭ иҽшьра жәлары зегьы ргәы иалсзар, Џьаҭ иԥсра гәалсс аӡәгьы ишьҭимхит:  агәлаазла, ауа-аҭынха уи изыҳәан лаӷырӡык аӡәы икеимтәеит, гәрҩала аӡәы дымџьаблеит.

Аргама изамыст умҳәозар атрышә,
Алажә еиԥш аҽныҵәҟьа дарҭеит анышә!
                                                        (Ад. 209).
 
 Џьаҭ иаарԥшраҿ апоет уи иԥсыцәгьара мацара азимырхеит. Апоет иаҳирбо Џьаҭ даԥсуоуп, дынхаҩуп, илымҳақәа кыдҵан ахьӡи ахьмыӡӷи дырзыӡырҩуеит. џьаҭ идыруеит иԥҳа «ашьха ӡыхь еиԥш дшыцқьоу», аха «Ҳаџьараҭ длыдыркылт, лыпату ԥҽуп, дырфеит, дырҟаҟеит, уи харада дшьуп!» (ад. 200) иҳәоит иара. Абас ҩныҵҟала аиҿагылара амоуп, ишшаӡа иҟаҵам, ганкахьала зыԥҳа лыпату, зхы апату иахӡыӡо, даҽаганкахьала – «дыԥшуп Марыҭхуа, уи иахьа дынцәоуп» (ад. 200) ҳәа зҳәо аԥсыцәгьа шәыргәында ихаҿсахьа.
Абас еиԥш иҟаз ауаҩ ҟьашь ихшаз лоуп Ҟәараса. Аха лаб заҟа дҟьашьу аҟара Лара дыцқьоуп, дқьиоуп, ақәыԥшреи аԥшӡареи дыргәалкыуп. Аҩымҭаҿ икьаҿуп Ҳаџьараҭи Ҟәарасеи рыбзиабара амҽхак, аха иҟоу ҟазарала иаарԥшуп. Иреиӷьқәоу аҭыԥқәа рахь иушьар ҟалоит Ҟәараса Ҳаџьараҭ имаҭәа – «хы-злымҟьо акәалӡы» ахьизылӡахуа. (ад. 87), иахьишәылҵо (ад. 88, 89) ахьаарԥшу. Урҭ аҭыԥқәа уамашәа иԥхоуп, аԥҳәызба лҿара, лыбзиабара закәу ҩнуҵҟала иаарԥшуп. (Апоет, Ҟәараса лаб дахьлимырҵәыуазгьы ахәҭаны иҟеиҵеит).
Ҟәараса лхаҿсахьаҿ имыцхәуп ҳәа сгәы иаанагоит автор, Ҟәараса, Баалоу-ԥҳәа Мадина дахьлидикыло (ад. 180). Аԥхьаҩ уи лхаҿсахьа иара усгьы игәаланаршәон жәлар рашәа ззыркхьо аӡә лыӡбахә. Ҟәараса лаарԥшраҿ автор ииашамкәа иҟаиҵазар ҟалап Ҟәараса Марыҭхәа иаҳҭынра збылуа анхацәа дрылаҵан дахьдәықәиҵо (ад. 228).  Аԥсҭазаараҿ уи фактқәак ыҟазаргьы, уи типра зуа ҭагылазаашьамызт, убри аҟнытә, агәрагарагьы уадаҩуп. Егьыс, инеидкыланы иугозар, аҩымҭаҿ уи лсахьа угәаҿы иаанхо, игәкӡа иҟаҵоуп. (Аԥсаатә хьӡы иахаршало лыхьӡгьы лҟазшьа ианаалоит, поезиара ауеит).
Акы иаламҩашьо иаарԥшуп аԥҳәысеибара Мсырхан лхаҿсахьа. Уи ажәытәтәи аԥсуа ԥҳәыс лҟазшьаҵәҟьа ҳнарбоит. Ҳаџьараҭ иеиԥш Мсырхангьы, лхаҵа даныршь инаркны, ҭауади-аамсҭеи рыгура лгом, цәымӷыс илымоуп. Уи илыдылкылом лыҷкән дызшьыз Шабаҭ ихәԥҳара, Ҳаџьараҭ иауп Канн ицынхәрас ҳәа дыззыразу. Избан акәзар, Мсырхан илуроуп лыҷкән ишьа, дахьлырхәроуп амашәыр зымпыҵҟьаз ауаҩы. Мсырхан илдыруеит анхаҩ ишьа ҭазмыжьуа Ҳаџьараҭ шиакәу. Ҳаџьараҭгьы «иахьарнахыс – сан!» ҳәа дагәӡуеит барфын шкәакәа цқьала, мрахәагак змысуа иҭаҳәҳәаз ан лгәԥҳәы. Апоет Абри ахҭыс иазикуа аҭыԥ аҩымҭа зегь аҿы иаҳа ицқьоу, иаҳа иԥшьоу, изыхӡыӡаан иҟаҵоу аҭыԥқәа иреиуоуп. Автор араҟа аетнографиатә деталь поезиаитәит, жәлара рԥас иазкыу асцена ҳаҭыр дуӡӡала иааирԥшит. Аԥхьаҩ агәра игоит Мсырхан лхаҿсахьа, уи лгәаҿ ишыу агәаӷ, лыҷкәын ишьа анимуы Ҳаџьараҭ иалҳәо ажәақәа: 

Ан лҳак узгәаҭеит аԥсы, уара аԥсы,
Ухҭырԥа ухых, иузаазгеит акасы!
Схаҵоуп ҳәа уаҳа уқәмлан адәы,
Уабџьар уҟәных, иузаазгеит адырды!
Нас еилоугаз уахәаԥш, арахь уааҳәны!..
(Ашырҳәа Мсырхан иаахылтит лгәаԥҳәы.)
                                                       (Ад. 184.)

Убри ихамышҭуа иҟаҵоуп иара убас лыҷкәын инышәынҭраҿ илҳәо амыткәма. Уи уанаԥхьо аԥҳәыс еиба лҵәыуабжь ахаҭа уаҳауеит, убла ихгылоит ҳәаа змаӡам агәырҩа иарлашәыз ан лгәаҟра: 

…О, ишԥасыԥсыхәоу, уан рыцҳа, уана,
Уда дхәарҭам, аха уабалбои, Кана! 
 Шабаҭ ихәда аӡахәа сзахамҵеит, уана,
Иҩны-игәара амца сзацрамҵеит, Кана,
О, ишԥсыԥсыхәоу, уан рыцҳа, уана,
Уда дхәарҭам, аха уабалбои, Кана!
                                                  (Ад. 178).

«Ахра ашәаҿ» шьаҿа цыԥхьаӡа ицбоит игәамҵуа, зычҳара хыжжуа аџьажәлар. Урҭ роуп аҩымҭаҿ зегь зынԥо, ахҭысқәа зегь зыдҳәало. Ароман аҿы уажәы-уажәы аԥсуа нхаҩыжәлар рыбжьы уаҳауеит:  «Ҭынха дҳамам, ҳаиҭахым аҳәынҭқар!» (ад. 131), «Аиаша ҳашьҭалоит, ҳцоит Петербуху» (ад. 131) ҳәа. Апоет иааирԥшуа ажәлар – ари згәаҟрақәеи ззалымдарақәеи ирнымшәо, аха макьана изеицымгыло, зынхаҩра зиааиуа жәлароуп.
Ароман «Ахра ашәаҿ» иҭыхыу ахаҿасхьақәа неидкыланы иугозар – уаҩы ихамышҭуа игәалашәараҿы иаанхоит, иреиҵоу инаркны иреиҳаӡоу аҟынӡа ҟазара дула еиҿартәуп. Автор урҭ иқәҿиеит. Асахьаркыратә литератураҿ ахаҿсахьақәа рықәҿиара иаанаго ашәҟәҩҩы иҩымҭа иқәҿиеит ҳәа акәхоит.
	«Ахра ашәа» асахьаркыра аганахьала ҳахәаԥшууазар аԥсуа поезиаҿ иаарылыҳәҳәақәо рахьтә ирылыҳәҳәо ҩымҭоуп.
	Апоет илшеит апроза азыҳәангьы иуадаҩхашаз ахҭысқәа поезиа быхшәала аиҭаҳәара. Абри акән аҩымҭаҿ зегь реиҳа абаҩхатәра зҭахыз, зегь реиҳа иуадаҩыз. Абри ауп поезиатә ҩымҭак аҳасабала «Ахра ашәа» ҟазҵазгьы.
	Аҩымҭаҿ автор дзыхцәажәо ахҭыс ма уи аҟара зҵазымкуа амаҭәар цәаҳәақәак рыла аҟыԥҳәа аԥсы ахеиҵоит. Апоет инапы зкьысыз ацәаҳәақәа иҭырхуа асахьа иҿаҿаӡа убла ихгылоит. Иаагап апоет иааирԥшуа акаҳуаужәырҭа. уи ҭәуп зинтересқәа хаз-хазу, еиуеиԥшым ауаа рыла:

	Афеда иашьҭоу аингалаҩ – дубап,
Мариала иаархәаз ачарҳәаҩ – дубап…
Аначальник иԥҳәыс дшыгәҩароу – уаҳап,
Генералк иԥа ишихароу – уаҳап,
Асуд ҵарҭышада дышхәарҭам – уаҳап,
Аха уи макьана дышгәаҭам – уаҳап, 
Амал-уаа рыԥсы шыцәгьахаз – ууаҳап,
Абзазараҿ зегь рыхә шымитәхаз – уаҳап.
                                                     (ад. 152)

Ашәҟәыҩҩы ажәлар ишьақәдыргылаз аҵас – агәҳәԥыцҳара дахцәажәозар, ицәаҳәақәа ааԥыҟҟа-ԥыҟҟаны, узрывамло изиркәшоит: 

	Ан лгәыԥҳәы иацҳаз – аӷаҵәҟьа дуахоит,
Лыҷкәын дишьхьазаргь Лара дылԥахоит,
Ахшара дылнаҭоит – хшара дызмам,
Аешьа динаҭоит – ешьа дызмам!
Ан лгәыԥҳәы аҟара амч змоу уеизгьы
Иҟам адунеиаҿ ныхагь нцәагьы!
                                                 (ад. 167).
Абас асахьаркыратә мыч ду ҟарҵоит апоет иажәа аиҿартәышьа, абзацла акәмкәа, ажәала, цәаҳәала исахьаркны ихәцшьа.
Хәба-фба нызқь цәаҳәала иҟоу абри аҩымҭаҿ шамахамзар машәыршақәгьы иуԥылом аӡы злоу ажәак, еидыргәагәалоу цәаҳәак, «злымҳа ҿарҵәины» инагоу рифмак.
«Ахра ашәа» Б. Шьықәба ҟазарыла ихы иаирхәеит аҩныҵҟатәи амонолог. (апоезиаҿ уи аҟаҵара ианакәзаалакгьы еиҳа иуадаҩуп, апрозаҿ аасҭа): Омар Аҟәантәи дшаауа, Ҟәараса Ҳаџьараҭ имаҭәа ахьылӡахуа, иахьишәылҵо, Џьаҭ иԥарақәа дахьрацәажәо ҳзырбо аҭыԥқәа рҿы.
Ароман еиҳа излаӷәӷәоуо аганқәа ируакыуп излаҩу абызшәа. Аҩымҭа иаԥхьахьоу дарбанзаалакгьы имбарц залшомызт апоет дызлацәажәо ижәар заҟа иҭбааҭыцәу, ицәаҳәақәа заҟа еилацалоу, заҟа исахьаркыу. Аҩада ҳхы иаҳархәахьоу ирыцаҳҵап цәаҳәақәакгьы: 

Амацәыс налҟьеит аԥсҭҳәа агәышԥы.
                                                 (ад. 42).

– Ушԥеифеи, Омар, иуоуааит џьанаҭ!
Мышк уҽыжәлара иаԥсамыз Ҳаџьараҭ!
                                                  (ад. 64).

Ашәи, иззымҳауа диеиԥшуп аӡҟы.
                                                (ад. 73)

Дшит – инкылара жәаҩык аҭахыуп,
Дшит – ихьшәашәара шықәсык аҭахыуп!
                                                         (ад. 150)

– Иахьа ашарԥаз Акьахьба Аҟәа дыркит.
Уи дызкыз ҳамҭас аԥара идыркит!
                                                     (ад. 152)

Иаҵәахәк кыдлоит, иаҵәахәык кашәар!..
                                                     (ад. 163)

Арҭ ажәақәа ртекст излоу ишагәулгоугьы, апоет заҟа ибеианы, исахьаркны, заҟа ажәлар рбызшәа дазааигәаны дцәажәо ҳдырбоит. Абас еиԥш иҟоу бызшәала иҩуп ароман ахы инаркны аҵыхәанӡа.
Аҩымҭаҿ иаҳԥылоит иара убас ҳпоезиаз иҿыцу ажәытә жәақәа: «амыҭҳагәыс», «асырҭы» уҳәа егьырҭгьы.
Ароман «Ахра ашәа» акомпозициа аганахьала акыр иазааигәоуп Д. Гәлиа иҩымҭа «Камаҷыҷ». «Камаҷыҷ» еиԥш ауп «Ахра ашәа» ахқәа шеиҿкаау: аки-аки «еицәыхаран», хаз-хаз ҩымҭара руа. «Камаҷыҷ» аҿы хык зеиӷьыҟам ала ажәабжьра ауазар, «Ахра ашәаҿ» хык зеиӷьыҟамала апоемара ауеит: уи иамоуп ахатә сиужет, ахатә ҵаҟы, ахатә цәырҵшьа. Убри аҟнытә, иуҳәар ҟалоит «Ахра ашәа» апоемақәа рцикл иалҵыз, (еидызкылаз)романуп ҳәа. Аҩымҭаҿ урҭ «апоемақәа» сахьаркырала иреиҳаӡоу, иреиӷьӡоу рахь иуԥхьаӡар ҟалоит: «Амшын ихыу», «Аԥаҭхь».
Урҭ нхаҩык рҿы иаԥҵоу амонологқәа асахьаркыра аганахьала урыхәаԥшуазар, англыз драматург дуӡӡа имонологқәа рҟазара (ртемперамент, рыҭбааҭыцәшьа) угәаладыршәоит, рҵакы аганахьала аԥсуа жәлар рҭоурых иазкыу, уаҩы ихамышҭуа ажәоуп. Урҭ ахқәа – аԥсуа поезиаҿ иреиҳаӡоу, иреиӷьӡоу даҟьақәоуп, аԥсыуак дыҟанаҵгьы иажәышам!
Ажәақәак аҩымҭа ажанр иазкны. Автор иҩымҭа иаҵаимҩит жанрс изеиуоу: ипоемоу, ироману. Аха уи азин ҳнаҭом «Ахра ашәа» епикатә ҩымҭа дууп енагь авсра. 
Сара сгәы изланааго ала, уаҩ дацәымшәакәа иҳәар ҟалоит «Ахра ашәа» драмара зуа социалтә романуп ҳәа. Ара инарҭбаан иаарԥшуп даараӡа акыр зҵазкуа аҭоурых аамҭа, инеҵыхны ицәыргоуп аӡәымкәа-ҩыџьамкәа типра зуа ахаҿсахьақәа, иқәыргылоуп иҵаулоу азҵаарақәа, еиларсуп зымҿхак ҭбаау аконфликт. Убри аҟынтә, ҳзыхцәажәо аҩымҭа амҽхак ҭбааҭыцә ду абзоурала иромануп ҳәа ашьара еиҳа ииашоуп. Аха уи иаанагом «Ахра ашәа» поемоуп ҳәа зҳәаз гха дуӡӡак ихьит ҳәа. Асахьаркыратә литература аҭоурых аҿы иҟоуп афактқәа, ҩымҭак ажанр аганахьала ҩ-хьӡыкгьы анаахәало. Иаҳҳәап Папасқьыр иҩымҭа – аповест. Аԥсуа литератураҿ Иван Папасқьыр иҩымҭа «Акарул шәақь» – шьоукы ажәабжь, шьоукы – аповест ҳәа азырҳәоит. Аха ҳзыхцәажәо иҩымҭа ишьҭнахыз асахьаркыратә материал иаҳәоит  ҳәа сгәы иаанагоит «Ахра ашәа» шроману.
Ирҳәоит «раԥ дызҭам ӷба знфҟәом» ҳәа. Асахьаркыратә литератураҿ имаҷуп гхак-гхак здырымҳәалац аҩымҭа дуқәагьы. Иаҳҳәап, анемец критикцәа еицгәарҭоит Гиоте ироман «Фауст» аҩ-хәҭак ҩныҵҟала еидҳәалам ҳәа, аурыс литературатә критикаҿ инеиҵыхны ицәыргоуп Л. Толстои идунеихәаԥшышьа иахҟьаз игхақәа. Сара абарҭқәа зхысҳәаауа «Ахра ашәаҿ» иҟам агхақәа рыԥшаараз акәм. Аха урҭ ҳанрылацәажәо зегь раԥхьаӡагь иазгәаҭатәуп ҳәа сгәы иаанагоит «Ахра ашәа» агхақәа иара аҩымҭа иачҳартә, акырџьарагь ианаужьыртә ишыҟоу. «Ахра ашәаҿ» исҭахыуп иазгәасҭарц иаҳа улаԥш иҵашәо ҳәа сгәы иаанаго агхақәа акык-ҩбак.
Аҩада ишазгәаҳҭахьоу еиԥш, «Ахра ашәа» аҭоурыхтә хҭысқәа ирызкыу социалтә романуп, фырхаҵа хадас иагәылгоугьы ҭауауди-аамсҭеи ираӷаз афырхаҵа Кьахь Ҳаџьараҭ иоуп. Автор, ҳәарас иаҭахыузеи, аԥсҭазаараҿ иҟаз асоциалтә еиҿыхарақәа дызрывсуамызт, аха ирџьбарацәазар?.. Аҩымҭа ахы инаркны аҵыхәанӡа Абри атема «ҿнаҭцәоит», иара иақәнагахаша «Аԥсуа ҳәаақәа» ирҭыҵцәошәа агәаанагара урҭоит. Анхаҩыжәлари ареакциа еиқәаҵәеи реиҿагылара апоет иааирԥшуазар, иҳәоит: 

Марыҭхәа хынтә абас дажәлеит Асԥа, 
Уи адгьыл шьҭеиҵеит шьарҩашла икәаба.
                                                           (ад. 161)

Мамзаргь: 

Амра ласкьаанӡа абџьарқәа ҭҟьон,
Марыҭхәа шьамҩала ԥхьаҟа днаскьон.
                                                 (ад. 194) 


	Апоет аҩымҭаҿ зны-зынла абас иааирԥшуа хҭысқәак, Аԥсны акәмкәа, Урыстәыла угәаладыршәоит (аҳҭынрақәа рыбылра, Асԥаа рабашьра, рыхрҵәара, Мац иԥҳәыси иареи еилыхны рыпҟара), убас еибарххоит, наҟ-наҟ рымч еиқәмхо еиҿагылан аиқәԥара иаҿуп анхацәеи ҭауади-аамсҭеи, ареакциеи адемократиеи. Иҟалап еиҳарак абри зыхҟьо аҩымҭа иахоу ареволиуциатә-романтикатә ҟазшьа акәзар? изыхҟьозаалакгьы, аҩымҭа зегь аҿы Абри аибарыххацәа џьара-џьара имыцхәшә, апоет дук ахақәиҭра ихы иаимҭазшәа убоит.
	Автор иахьатәи ипозициа, идунеихәаԥшышьа, икласстә хдырра иҟалап аҩымҭа иалеигалацәазар.
	Аформа аганахьала «Ахра ашәа» ҳахәаԥшуазар, Аҩада ишаҳҳәаз еиԥш, акомпозициа «Камаҷыҷ» иадаҳкылар алшоит – убас хы-рацәала, епизод-епизодла еилоуп ари аҩымҭа. аха ароман зегь уаԥхьан уаналгалак, «Ахра ашәа» ҩныҵҟала маҷк аилаҭәахра, аибаркыра агыушәа убоит.
	Апоет иааирԥшуа ахқәа џьара-џьара дук еидҳәалам, наскьа еицәгылоуп, харантәи «еиқәҿырҭуеит». Ҳаџьараҭ Иаков дшымҵаирсуа афбатәи ахаҿы иаҳбозар, дшынаскьеиго ажәохәтәи ахаҟны ицәыригоит. Урҭ рыбжьара иҟалоит акыр зҵазкуа даҽа хҭысқәак, даҽа конфликтк. Аҩымҭаҿы ахҭысқәа еишьҭаххы, аки-аки  шьҭибахуа, ирызҳауа, еилаҵәан ацара рцәыуадаҩушәа иубоит. Аха ари иаанагом ароман «Ахра ашәа» иалоу ахқәа зегь раԥхьаӡа Кьахь Ҳаџьараҭ ихаҿсахьа еиднакылоит. Кьахь Ҳаџьараҭ иоуп иҟало ахҭысқәа зегь рыжәпараҿ игылоу, аҩымҭагь динамикас иамоу. Ароманаҿ зеиӷьаҟам ала иубоит Шабаҭ, Наҳарбеи, Иаков, Марыҭхәа, Џьаҭ, Мсырхан, Ҟәараса уҳәа рхаҿсахьақәа. Ус анакәха иҟоуп ахҭысқәа, иҟоуп еидзҳәало ажәагьы. Аепизодра – «Ахра ашәа» аформа иаҷыдароуп. Аха иагьа убас иҟазаргьы, ароман ҩныҵҟала маҷк аиларҟацара, аиларҭәахра агыуп ҳәа уаҩы игәы иаанагоит (еиҳарак аҩбатәи ахәҭахьы).
	Аҩымҭа ахаҿсахьа хада Кьахь Ҳаџьараҭ ҳихәаԥшуазар, ҭыԥқәак рҿы (иаҳҳәап, «Амҩан, «Ҳзеидымгылт ҳара») автор уи исоциалтә хдырра ҳареикцәамашь ҳәа угәахәуеит. Шабаҭ иҽыуардын иақәтәан ицо Ҳаџьараҭ дзыватәоу аҭауад диацәажәоит: 

	Анхацәа ҳмаҷӡам, шәарҭ шәоуп ахыц-ҩыц,
Шәарҭ, аҳцәа, знапашҵа иҵиааз ахәыц…
Уара уаныччо, иумкын џьашьахәс,
Лқьыбжьы саҳауа џьысшьоит уаҳҭынԥҳәыс…
Нас изеинаалома, Шабаҭ, иҳәеи,
Аӡи амцеи, ақәџьмеи ауасеи?!
                                         (ад. 105)

Арҭ ажәақәа исахьаркны, иԥшӡаны иҳәоуп, аха Ҳаџьараҭ иаҳа игәра ануго – «Ахамышҭыхә дақәсыршәап, сҿеиҳәа уаҟәҵ!»  (ад. 102) ҳәа аниҳәо ауп. (автор ииашан иҟаиҵеит аҩымҭаҿ Ҳаџьараҭ иҟазшьа, ихымҩаԥгашьа еиҳарак абри аганахьала иахьааирԥшыз).
Иаков ихаҿсахьа аҩымҭаҿ маҷк ирццакны иалагалоуп, насгьы автор уи ииҭо аҟазшьақәа акырџьара дук иҿыцымшәа убоит. (Адетальқәа рыӡбахә ҳҳәозар, анха цәа Иаков «Иақәԥ» ҳәа ахьиарҳәо бзиоуп, аха имыцхәуп ҳәа сгәы иаанагоит Бадра ихәҷқәа «Иаков» ацынхәрас «Баба» ҳәа иахьишьҭоу).
Ароман «Ахра ашәа» ашәага-зага аиҿкаашьа аԥсуа поезиаҿ иҿыцуп, жәлар рашәақәа ринтонациа, рцәажәашьа иазааигәан ишьҭыхыуп, аҩымҭа ахы инаркны аҵыхәтәанӡагь ҟазара дуӡӡала инагӡоуп. Аха ицәгьамзар ҟаларын ҳәа сгәы иаанагон, иахьатәи апоезиа ҟазшьас изламоу ала, ароман аҿы џьар-џьара уи аформа ԥсахзар, иҵегь ирлах-ҿыхзара (иаҳҳәап, автор аакьыскьатәи ипоема «Ахра иаҿахаз» аҿы ишыҟаиҵаз еиԥш).
Аҩымҭа злаҩу абызшәа изаҟаразаалак гәеихьшьарак узцәырнагом. Уи беиуоп, ицқьоуп, исаҳаландаз, саԥхьаландаз ҳәа ауп цәаныррас иунаҭо шыҟоу. Ароман зегь аҿы иуԥылоит ҩбаҟа-хԥаҟа цәаҳәа иҵагь иԥсшәандаз ҳәа агәаанагара узҭо, аха урҭ ҳәарас иаҭахызеи, машәырк иаҩызоуп. Аус злоу – апоет иҟынтәи ҳара иҳауит акыр аамҭа ҳаззыԥшыз, иаҳҭахыз аҩымҭа.
Ҳакритикаҿ еиуеиԥшымхар ҟалоит уи азнеишьа, ицәыргоу азҵаарақәа, ахаҿсахьақәа рыхәаԥшышьа. ….. еиқәшаҳаҭхап ҳәа сгәы иаанагоит акаҿы: ас еиԥш иҟоу аҩымҭа аԥҵара шымариам, сахьаркырала уи иацназго арҿиамҭа ҳпоезиаҿ иахьауажәраанӡа ишцәымҵыц.
«Ахра ашәа» – ари аибашьра ашьҭахьтәи асоветтә поезиаҿ иаԥҵоу арҿиамҭа дуӡӡақәа ирывагылаша, зымҽхак ҭбаау проблема рацәа шьҭызхуа аԥсуа ҩымҭоуп. Зеиӷьаҟамыз усхон абри ароман аиҭагара анаҩсангьы, аекран ахь иаагазар). аԥсуа аԥхьаҩ иҟынтә, сара сгәнала, уи иақәнагоуп иреиҳаӡоу ахәшьара.
Акритикцәеи алитераторцәеи реиԥш уи иахцәажәара алшоит аҭоурыхҩҩцәа, алингвистцәа, аетнографцәа, асоциологцәа. Убас ирацәоуп, еиуеиԥшым аганқәа рыла ибеиоуп аҩымҭа ишьҭнахуа асахьаркыратә материал. Убри аҟнытә, Сара изаҟаразаалакь ала сгәы иаанагаӡом ари астатиаҿы ароман иқәнаргыло азҵаарақәа, ахаҿсахьақәа зегь инҭкааны еилыргоуп ҳәа. Урҭ зегь ишрыхәҭоу еиԥш рыхцәажәара иҟалап ишаанагара иҟоу шәҟәык аҭаххаргьы.
Аҵыхәтәан, апоет иажәақәа ҳхы иархәан иаҳҳәозар, апоезиа бзиа избо аԥхьаҩцәа иаҳҭахыуп «Ахра ашәа» ашьҭахьгьы апоет ласы-лассы иҳәалар: 

Сыԥсы цәгьахеит ожә саазқәлаз,
Сгәаҟуеит ажәақәа сызхом.

Аҟазараҿ акыр иуадаҩуп ахра ахалара, аха еиҳа идууп ихалаз идҵа.





АБАҨХАТӘРА ДУ ИЦӘЫРНАГАЗ АПОЕЗИА

Ажәытәан ауаҩы дыхәны дахьықәз ахацәа ихагыланы ахәрашаәа изырҳәон. Уи ашәа иаҟажон ачымазаҩ ихьаа, игәы-ишьамхы арӷәӷәон, аԥсҭазаараз ақәԥарахь, ачҳара ду ахь иԥхьон. Ачымазаҩ изырҳәоз ахәра ашәа, – ари поезиан, абиԥарала инеимда-ааимдо иаааргоз агәаҟра ицәырнагаз, агәаҟраҿ ирҳәоз ԥсра зқәмыз ашәан. Апоезиа иаша ианакәзаалакгьы иаман амч ду: уи ауаҩытәыҩса дажьжьон, даҟажон, амҵәыжәҩақәа инаҭон, игәырӷьарақәеи игәаҟрақәеи ирылахән, иԥсҭазаара мрашәахәаны иагәылҷҷон.
Еицырдыруа апоет Баграт Шьынқәба ипоезиаҿы иҳамоуп ҩ-еиԥыларак: ажәлар рпоезиеи апоет ибаҩхатәреи реиԥылара. Апоет иажәа абарҭ аҩ-еиԥыларак ирыбжьаҟазеит, ани-ԥеи реиԥш ргәы еизыблуа еиԥнагалт, ацҳа рыбжьанаҵеит, дунеик аҿы реилаҵәара реизҳа-зыӷьара алнаршеит.
Баграт Шьынқәба ипоезиа, – аԥсуа поезиа иагәадуроуп, аԥсуа сахьаркыратә ажәа иагәазырҳагоуп. Шьынқәба иҩымҭақәа аԥсуа поезиа ажәҩанаҿ раԥхьа улаԥш иҵашәо аеҵәақәа иреиуоуп, урҭ ҽаԥарак ԥхьаҟа иргеит ҳмилаҭ литература зегьы аҿиара.
Аԥсуа литература ауасхыршьҭаҵаҩ Д. Гәлиа днаивагыланы, Баграт Шьынқәба ирбеиеит, ирҭбааит, акырӡа ԥхьаҟа игеит иахьатәи аԥсуа литературатә бызшәа. Ҳара ҳпоезиа аҭоурых зегьы аҿы иҟалап дыҟамзар даҽаӡәы, Баграт Шьынқәба иеиԥш ажәа аԥсы ҭазҵаз, израӡаз, уи абеиара, амаӡа ссирқәа иаҵоу ҟазара дула ицәырызгаз. Апоет инапаҿы ажәа бырлашхоит, амацәаз агәы иҭоу ахаҳә еиԥш иуҿаԥхоит, зны ихааӡа, иҟәымшәышәӡа, даҽазных – иқьбараӡа ухы-угәы инҭалоит. Апоет ицәаҳәақәа аԥырԥалыкь амҵәыжәҩақәа реиԥш иԥшқоуп, иласуп, аха ашьанҵа еиԥшгьы иӷәӷәоуп, џьара-џьара акы «узрымырҷо» ҳәа иҟам. Уи ицәырырго амелодиа иаразнак уатҟәоит, акыраамҭаӡа угәаҵа иазынхоит. Апоет иажәеинраалақәа ирнубаалоит алакәцәа: урҭ умҵарсны ахара ургоит, иуцәырыргоит аԥшӡареи аҟәышреи рдунеи, ауаҩытәыҩса ицәанырра, игәеисра, ифантазиа ҵаула амаӡақәа рҳәаахь еиҳа-еиҳа унаскьаргоит.
Абар шьҭа ҩажәижәаба шықәса иреиҳауп аԥсуа поезиаҿы Баграт Шьынқәба раԥхьатәи иажәеинраала икьыԥхьижьҭеи. Ҳлитератураҿы урҭ ашықәсқәа раан иааиҵагылахьан абаҩхатәра ҟаимаҭ змаз апоетцәа ҿарацәа аӡәырҩы. Аха Баграт Шьынқәба иажәенираалақәа даҽаӡә иҩымҭақәа ирыламҩашьо жәлар рпоезиа ацәа-хаа аҟәншьшьы иаацәырҵит.
Апоет раԥхьатәи иҩымҭақәа оцәырҵра – аԥсуа жәлар рпоезиа иармазеит, Д. Гәлиеи И. Коӷониеи рпоезиа ӷәӷәалаҵәҟьа иацхрааит. Урҭ ашықәсқәа рзы автор иԥышәа акыр ишмаҷызгьы, иман аҽынкылара бзиа: уи иҩымҭақәа мышктәи атема иазикуамызт, хыма-ԥсыма икьыԥхьуамызт. Ҩажәижәабатәи ашықәсқәа рзы Баграт Шьынқәба дымццакы, маҷ-маҷ ираӡаны инапы иҵихит алирикатә шедеврақәа жәпакы: «Агара ашәа», «Аԥхыӡ», «Исаҳаит ирҳәамҭан ҳабацәа», «Ҳгәыла исеиҳәон: дад, уаҳҭаа», «Ҭагалантәи абаҳча», «Кофҭа шкәакәа» уҳәа убас егьырҭгьы. Арҭ ажәеинраалақәа аԥсуа поезиаҿы иҿыцыз ажәан, абаҩхатәра иаша ацԥхь иарлашаз цәаҳәақәан. Апоет 1940 шықәсазы ииҩыз ажәеинраала «Амҳаџьыраа ргара ашәа» акәзар, иҟоума аԥсуа поезиаҿы абри ажәеинраала аҵкыс аԥсуаа рмилаҭтә гәаҟра дуӡӡа еиҳа лаӷырӡыла изкәабо, еиҳа уцәа-ужьы ианыруа даҽа ажәеинраалак?! Ҳара ҳпоезиаҿ «Амҳаџьыраа ргара ашәа» еицакра змыхьуа, ԥсра зқәым ажәеинраала ссирӡақәа иреиуоуп.
Ҩажәижәабатәи ашықәсқәа раан Баграт Шьынқәба иажәеинраалақәа аԥсуа поезиа иаларгалт уаанӡа ҳпоезиа иазымдыруаз, акырӡа ибеиоу, еиуеиԥшым аритм. Уи аритм аԥсуа жәеинраала аформа ҿыцқәа азылнахт, асахьаркыратә ҩымҭа аҵаки аформеи реимадара иагармониоу мычны ҳлитература иалалт.
Аџьынџьтәылатә еибашьра дуӡӡа ашықәсқәа рзы апоет иаԥиҵаз ажәеинраалақәа: «Апартизан», «Аибашьҩы ихәыцра», «Сталинград амҵан», Владимир Ҳаразиа изкыу ацикл, «Аԥсуаа еибашьцәа шәахь» уҳәа рҟны ҟазаратә мыч дула ашәа рзиҳәеит зыԥсадгьыл ахьчаразы зхы ақәызҵаз ауаа. Ар- ажәеинраалақәа ажәлар ласы ирылаҵәеит, абар уи аахыс акыр шықәса шҵызгьы шәҩыла ҳаԥхьаҩцәа иахьагьы ҿырҳәала иуарҳәоит афырхаҵареи агәымшәареи ирзкыу апоет ицәаҳәақәа.
Аибашьра ашьҭахьтәи Баграт Шьынқәба ипоезиа, – ари аҭынчра, ауаҩы иџьабаа, ибзиабара, Аԥсны аԥшӡара, аизҳа-зыӷьара иазкыу поезиоуп. Урҭ ашықәсқәа раан апоет жәа-лыԥшаахла дырзышәаҳәеит ауаҩытәыҩса иҩнуҵҟатәи идунеи, ицәалашәара ссирқәа, ибзиабара. Абраҟагь автор ицәаҳәақәа ацәа еиԥш итиуеит, Амра шәахәа рылԥхоит, угәаҵан иҵаулаӡаны иҵәахыу амаӡақәа рышҟа амҩахәасҭа хәыҷ рыԥшаауеит…
Баграт Шьынқәба аҵыхәтәантәи иажәеинраалақәа еидызкылаз аизга «Аԥхын» уаанӡатәи иҩымҭақәа раасҭа еиҳа даҽа ҟазшьак амоуп: аизга ианыу ажәеинраалақәа рҿы еиҳа имаҷуп жәлар рпоезиа амотивқәа. Араҟа автор еиҳагьы инарҵауланы, философиала иҭәы иԥха ицәыригоит аира, аԥсра, аҟазара аҵакы, абзиабара, аԥсабареи ауаҩи реизыҟазаашьа ирзкыу атемақәа. Аизга «Аԥхын» иагәлоу ажәеинраалақәа жәпакы асовет поезиа аҵыхәтәантәи ажәашықәсазы иаланагалаз иреиӷьӡоу ажәеинраалақәа ирывагылоуп. Араҟа иаҳԥыло афилософиа – ихшыҩрҵагоу, ихьшәашәоу философиам, алирика, – уаҩы ихашҭуа лирикам ажәа, – аҟазара аганахьала акырӡа иџьоушьаша зҳәаақәа аҵак ду гәылзырҭәаауа ажәоуп.
Иуадаҩуп аԥсуа поезиа Баграт Шьынқәба ибалладақәеи, илегендақәеи, ипоемақәеи рыда уаҩы ихаҿы аагара. Абалладақәа «Асаби», «Аҿырпын», алегенда «Риҵа», апоемақәа «Аҩныҟа», «Аҳәачаԥа», «Иаирума» уҳәа аԥсуа ԥхьаҩ иҿаԥхьа иаадырԥшуеит агәымшәареи афырхаҵареи рдунеи, ҳәаа змам агәаҟреи арыцҳареи рҭагылазаашьа, алирика ҟәанда, жәлар ражәа ҟәыш иаԥнаҵаз абзазаратә сахьақәа. Урҭ аҩымҭақәа ирныԥшуеит аҟаза ду ибаҩхатәра, апоезиа ҵаула агәеисра, ажәа амч-алшара.
Баграт Шьынқәба ҳлитература иалеигалт иреиҳаӡоу аепикатә рҿиамҭақәа – иажәеинраалоу ароманқәа «Аҿатә-уааи» «Ахра ашәеи».
Иажәеинраалоу ароман «Аҿатә-уаа «аҭыҵра аԥсуа литератураҿы ихҭыс дуны иҟалеит. Абри аҩымҭаҿ апоет исахьаркны, гәҿыӷьрак узцәырнамго иааирԥшит. Аџьынџьтәылатә еибашьра дуӡӡа ашьҭахь аԥсҭазаара лашазы, анасыԥ ҿыц азы иқәԥо аҿатә-уаа рхаҿсахьа. Ароман «Аҿатә-уаа « аԥсуа поезиатә жәаҿы адауаԥшь иаҩызоу, лахьеиқәрак зҵам, абаҩхатәра лаша ицәырнагаз ҩымҭоуп. Ароман аҵыхәтәантәи, еиҭа ихарҭәаау аҭыжьраҿы, автор ҩаԥхьа иааирԥшит иҩымҭахь имаз агәыблра, аҭакԥхықәра ду.
1965 шықәсазы апоет иҭижьыз аепопеиа ду. «Ахра ашәа» инарҭбааны ицәырнагеит ҳшәышықәса алагамҭазтәи Аԥсны аҭагылазаашьа. Ароман аҿы аенциклопедиатә ҟазшьа аҭаны, инхарҭәааны иаарԥшуп Аԥсны имҩаԥысуаз акласстә қәԥара, амилаҭтә зҵаара акәша-мыкәша иҟаз аимак-аиҿак, аԥсуаа рҭоурых, ретнографиа, рекономикатә-культуратә ҭагылазаашьа. Ароман аҿы ҳара иаабоит анхаҩыжәлар рхақәиҭреи, рыхьӡи-рыхьымӡӷи рзы иқәԥоз Кьахьа Ҳаџьараҭ; зыԥсадгьыли зыжәлари бзиа избоз, агәаҟреи азалымдареи ирҭагылаз Аԥсны алахьынҵа зџьабоз, здунеихәаԥшышьа еиҿагылоу аҭауад Шабаҭ Ачачба; зыжәлар аҟамчы кны ирхагылоу Маан Марыҭхәа, аимҵәаҩ Наҳарбеи, аурыс социал-демократ Иаков, Мсырхан, Ҟәараса, Џьаҭ уҳәа жәаҩыла ҟазара дула зхаҿсахьақәа аԥҵоу афырхацәа. Ароман «Ахра ашәа» иахьатәи асовет литератураҿ иналукааша арҿиамҭақәа иреиуоуп, цәаҳәа-цәаҳәа, иџьоухарԥсараха еилоу, ажәақәа рымшын ҭбаа-ҭыцә ду еидызкылаз, анарха ду змоу поезиатә рҿиамҭоуп.
Апоет имаҷымкәа аџьабаа ибахьеит иара убас амилаҭтә поетцәа дуқәа рҩымҭақәа аԥсшәахь реиҭагараҿы. Баграт Шьынқәба иеиҭагамҭақәа – аԥсуа поезиа дырбеиеит, иара иахатәушәа иаднакылт егьырҭ абызшәақәа рыла иаԥҵаз, аԥсшәахь еиҭеигаз ашедеврақәа жәпакы.
Баграт Шьынқәба иахьатәи аԥсуа поезиа дарӷьажәҩоуп, дашьауардынуп. Уи иҩымҭақәа Ерцахә еиԥш, иҳаракӡа аԥсуа поезиа агәылҳәҳәо, игәазырҳагаха игылоуп. Апоет ипоезиа агәылҳәҳәҳо, игәазырҳагаха игылоуп. Апоет ипоезиа – ари жәлар ражәа ҟәыш ихнахыз барфынуп, ҳаамҭа ицәырнагаз, уи агәуеисра згәеисроу, анарха знархоу ашәоуп. Апоет иажәеинраалақәа рҿы амцабзи алҩеи рҳәаа ахьеилыҵуа улаԥш шахьымӡо еиԥш, аҵаки аформеи   узымԥшаауа еицуп, еилаҵәоуп. Уи иажәеинраалақәа ирыҵоу аԥшӡара, аҟәымшәышәра, ахаара иҩымҭақәа рҵакы иаԥырхагам, избан акәзар, уи Ирҿиамҭақәа рҿы аформа ҵакыуп, аҵакы – формоуп… Абас еиԥш иҟоу аҭагылазаашьа аҟаҵара абаҩхатәра ду змоу апоетцәа дуқәа рзыҳәангьы дара иуадаҩуп.
Баграт Шьынқәба ипоезиа уаҩы ианибаала алшоит Пушкин ипоезиа ацәаҩа: уи иацу агәырӷьареи агәалаҟареи, аҿиареи абзиабареи рдунеи ҭбаа-ҭыцә ду. Апоет иҩымҭақәа рҿы ажәа зыԥсы ҭоу ашәҭ иаҩызоуп, ахы угәанарԥхоит, ихәмаруеит, иԥышәырччоит, убла хнакыртә еиԥш ԥштәы рацәала еилоуп.
Баграт Шьынқәба иҩымҭақәа зеиӷьаҟам ала иаадырԥшуеит амилаҭ хәыҷы апоет ду дрылҵыр шалшо, амилаҭ хәыҷқәа рлитературагьы алитература дуқәа рҭаацәараҿы авҵиаа еиԥш акәымкәа, аҵла џарџар иаҩызаха ирылагылар шауа.
Ирацәоуп, ҳәаак амаӡам Баграт Шьынқәба аԥсуа фольклор аизгараҿы иибаз аџьабаа, аԥсуа поетцәа ҿарацәа ириҭаз аԥышәа арҵага шәҟәқәеи аԥсуа жәеинраала апринципқәеи реиқәыршәареи, реилкаареи рзы икеиҭәаз аԥхӡы. Уи , еиҳа иуадаҩыз ашықәсқәа раангьы, шьаҿак шьҭахьҟа дхьамҵуа, ҳажәлар рбызшәеи рлитературеи рымаҵ аура дазааԥсон, илшоз зегьы ҟаиҵон, ҳмилаҭтә культура ԥхьаҟа агаразы.
«Амҩа сықәуп» ҳәа хыс измоу апоет аҵыхәтәантәи иажәеинраалақәак руак аҿы иҩуеит: 

Амҩа сықәуп, суқәуп, сықәуп,
Бзанҵы исықәм ааԥсарак.
Сишь, закәзеи? Нас иабыкәу?
Акәкәу-хәҷ, кәкәу, кәкәу?
Сеиҭаԥылеит ааԥынрак!

Уи дациит Октиабр ду ашықәс. Октиабртәи ареволиуциа дуӡӡа амра ашәахәа аԥсуа литература зегьы азы ишмарымажахаз еиԥш, иара изгьы имарымажахеит. 





«МАҾА-МАҾА» АКӘША-МЫКӘША

Апоет Шалуа Ҵәыџьба иажәеинраала кьаҿқәа ирылоуп акыраамҭа аԥхьаҩ игәалашәараҿы инхаша, автор ихигахьоу иԥсҭазаара ааркьаҿны еиҭазҳәо аацәаҳәак: 

Сара шаҟа гәаҟра схызгахьоу,
Шамаха ихимгацт аӡәгьы…
Мап, ихьҭаз имлаз иԥысшәахьоу,
Хьаас ҳәа исымаӡам акгьы.

Ргәаҟрас, гәырҩа дуӡӡас исзынхаз –
Исцәынхаз ауп иҟаҵамкәа:  
Ҩажәа шықәса инҭакәкәа иахьцаз
Ҩымҭа заҵәыкгьы сзаԥымҵакәа! 
                                           (ад. 73).

Абри ажәеинраала актәи анбан инаркны аҵыхәтәаны игылоу акәаԥ аҟынӡа агәра угоит. Арҭ ацәаҳәақәа рҿы алирикеи афилософиеи еилоуп: ауаҩы дании инаркны адәы дықәлоит анасыԥи агәырӷьареи рзы аусуразы. Аха уи имҩа ианаҳалар алшоит азалымдарақәа. Усҟан – иаанкылоуп ауаҩы адунеи иазааигашаз агәырӷьарақәа, дзыргәаҟуаз, иахьеи-уахеи игәы иҭыхоз ихәыцрақәа, изцәырҵууаз ашәақәа, иуаҩра злацәыригашаз, ихы злеиҭеиҳәараны иҟаз зегьы. Имариоуп арҭ зегьы ажәала рҳәара, рызхәыцра. Аха «зԥа дымԥсыц уԥа диумырҵәыуан» ҳәа шырҳәало еиԥш, ауаҩы хаҭала урҭ данрықәшәалакь, залымдарас иҟоу зегьы лахьынҵас ианиоулакь, ацәыкәбар ахаҳә шкылнаҵәо еиԥш иԥсҭазаара иагәылсыз арыцҳарақәа ахраӡага еиԥш дкылхха даныҟарҵалакь ауп, дзықәшәазатрагедиа зегь закәу анеиликаауа, уи ашьҭа-мҭақәагьы инымҵуа ианизынхо. Иҟалоит урҭ «ацәыкәбкрқәа» наӡаӡа ауаҩытәыҩса ипланқәа еиҵарҟьар, иҟазшьа бжьырхыр, игәабзиара ицәдырӡыр, деицаркыр…
Аха иҟалоит насыԥшәа урҭ дырцәынхаргьы. Амра изылашеит, насыԥгьы иман усҟак уи ауаҩ: агәаҟрацәа зхызгахьоу ауаҩы уаԥсҵәык амрашәахәагьы – амра ахаҭа изаҩызоуп, шықәсыктәи иааԥынрагьы – жәа-ааԥынракны ибоит, иҷкәынра изыхынҳәуеит, агәы ҿыц изҭалоит…
Аџьабаа ду зхызгахьоу апоет Шалуа Ҵәыџьба насыԥ иман. Уи иагьа уадаҩра дрықәшәазаргьы, иагьа мыҟәмабара ихигазаргьы, иԥсадгьыл ахь дхынҳәит деибга-деизҩыда, ижәлар аӷьараҳәа днарылагылт, ҩажәа шықәса злахь еиқәз икаламгьы дазгәҳәны иааникылт.
Ааи, ҩажәа шықәса Шалуа  Ҵәыџьба аԥсуа литература аҿиара далахәмызт. Ари аамҭа аҩнуҵҟала аԥсуа литература иагьа уадаҩра ахҭнагазаргьы, ԥхьаҟа ицеит, жәлары зегь еицырбартә аҽышьҭнахит. Арҭ ашықәсқәа рзы еизҳа-еизыӷьеит асовет литература зегьы. Уи анысит асовет шәҟәыҩҩцәа зегьы зырбеиаз, ирыгыз-ирыбзаз дзырбаз амҩа ду.
Абри аамҭазы ҳтәылаҿы имҩаԥысуаз алитературатә процесс ду аԥсуа поет Шалуа Ҵәыџьба далахәмызт, иара Убри иахҟьангьы, ҳәарас иаҭахыузеи, ашәҟәыҩҩы шәҟәыҩҩык иаҳасабала еизҳазыӷьара акыр аҽааннакылт.
Шалуа Ҵәыџьба иԥсадгьыл ахь дхынҳәит уажәи рыбжьара иҭижьхьеит имаҷымкәа ашәҟәқәа. Ирацәоуп урҭ ашәҟәқәа рҿы асахьаркыра аганахьала уаҩы дзеигәырӷьаша, даара згьама шьҭыҵхьоу аԥхьаҩгьы гәык-ԥсыкала идикылаша. Аха абри аамҭа аҩнуҵҟала апоет икалам иҵыҵхьоу иҩымҭақәа зегь аҟазара аганахьала инеибеиԥшым. (Аԥсуа литературатә критика урҭ макьаназы инҭкааны ирхымцәажәац).
Ари астатиаҿы сара салагом апоет уаанӡатәи иҩымҭақәа ирыгыу-ирыбзоу рганахьала, рыхцәажәара, насгьы апоет иҩымҭақәеи иара абри аамҭазы иҭыҵыз аԥсуа поетцәа рпоезиатә рҿиамҭақәеи реиҿырԥшра, реидгылара.
Иааркьаҿны акәзаргьы исҭахыуп Шалуа Ҵәыџьба ишәҟә «Маҿа-маҿа» иазкны гәаанагарак аҳасабала ажәак-ҩажәак сҳәарц.
Акрааҵуеит абар аԥсуа поезиаҿы «Маҿа-маҿа» ҳәа зеиԥш хыс изиҭаз ааба-ааба цәаҳәаны зҽеидызкыло Шалуа Ҵәыџьба иажәеинраалақха акьыԥхь аҿы ицәырҵуеижьҭеи. Аԥхьаҩцәа уи иаарласны еицгәарҭеит, хшыҩзышьҭрагьы азыруит аԥсуа поетцәа-еиҳабацәа руаӡәк иџьабаа зныԥшуа иҩымҭақәа.
Сара сгәаныла, Шалуа Ҵәыџьба ҳзыхцәажәо ишәҟәы ԥаса иҭижьхьаз ишәҟәқәа (урҭ ари еиҳа ихарҭәаақәаны иҭыжьзаргьы) зегь реиҳа асахьаркыра аганахьала иҳаракыуп. Ари аизгаҿы апоет (инеибеиԥшны акәмзаргьы) илшеит жәа-кьаҿла акыр зҵазкуаз азҵаарақәа рылацәажәара, аԥсҭазаара аган рацәа философиатә ҟазшьала ахәԥшра, дзыхцәажәо атема асахьаркра, ажәеинраала аформеи аҵаки реиларсара, ашаблон аҽацәыхьчара.
«Маҿа-маҿа» аҟны иреиӷьу ажәеинраалақәа аԥсуа поезиа аҵыхәтәантәи аамҭазы аизҳа-зыӷьара аазырԥшуа ҩымҭақәоуп, урҭ ажәеинраалақәа Шалуа Ҵәыџьба зхатә бжьы змоу поетк иаҳасабала акыр ддырӷәӷәеит, анарха змоу ҩымҭақәан аԥсуа ԥхьаҩ иоуит дара ирҟәшгоу, уаҩ дзырхәцуа, ақәыԥсычҳара ҵаула иҩанагаз ацәаҳәақәа. Арҭ ажәеинраалақәа рҿы ҵаула иҩанагаз ацәаҳәақәа. Арҭ ажәеинраалақәа рҿы иҟам аҭамӷьар асра, амцтә патетика, ажәамыцхә.
Араҟа аформеи атемеи раӡоуп, хадара злоуи излами еилыхыуп, мацқьа-шьацқьа еидкылоуп шәҟәык ҟазҵаз ажәеинраалақәа рцикл ду.
«Маҿа-маҿа» атемматика аганахьала еилоуп хыхәҭакны: «Аԥсуа мотивқәа, «Ицон аӷба», «Агоризонтали авертикали».
Абарҭ аҟәшақәа зегьы раасҭа автор еиҳа иқәҿиаз, еиҳа уаҩ дзырхәыцша, анырра изҭаша ахқәа иреиуоуп ҳәа сгәы иаанагоит «Ицон аӷба».
Шалуа Ҵәыџьба, абри ацикл аҿы илшеит дызлаԥшыз ауаатәыҩса ргәаҟра поезиатә ажәала ацәыргара, иааркьаҿны, сахьа-сахьала акәзаргьы, харада хара здыз ауаа ррыцҳара дуӡӡа аарԥшра. 
Ҳлитератураҿы тематикала «Ицон аӷба» иаваурыглаша даҽа поезиатә циклк аӡбахә узҳәом. (Ари иаанаго, ҳәарас иаҭахыузеи, ҳпоезиа тематикала аӷарра акәм…)
Ацикл «Ицон аӷба» аатуеит автор иациҵаз аԥхьажәала.
Апоет даараӡа иахәҭаны иҟаиҵеит абри аԥхьажәа ашәҟәы иахьагулаиргылаз. Уи иаԥхьо дарбанзаалакгьы ибла ихымгыларц залшом Иапониа аҳәаақәа ирываршә, Аокеан Ҭынч ихыланы ицоз аӷба «Џьурма» иҭатәаз абаандаҩцәа зықәшәаз азалымдара.
Автор Араҟа бла ҵарыла иааирԥшуеит абаандаҩцәеи урҭ знапаҿы иҟаз аҟарулцәеи рԥсихологиа, наҟ-ааҟ реизыҟазаашьа.
Уаҩы ихамышҭратә, дархәцратә еиԥш иҟоуп аиапонеццәа «Џьурма» анааныркылазтәи асахьа. Ари аиԥылара аан абандаҩцәа иаадырԥшыз апатриотизм мацарагь иаҳәоит «Џьурма» иақәртәан иргоз  58 –тәи астатиа змаз ауаа рыԥсадгьыли рыуаажәлари ишырзыҟаз.
Исҭахыуп еиҭасҳәарц: абри аԥхьажәа ҩыуп ҟазарыла, даараӡа иақәшәаны. Иуадаҩуп Араҟа ак ацҵара, акы агырхара.
Ацикл «Ицон аӷба» иаанарԥшуа аҭыԥ – ауаҩ иуаҩра ахьыршьаҽуаз, ипату пату ахьақәрымҵоз, ицәеижь иахьамеигӡоз ҭыԥын.
Апоет иажәеинраалак аҿы ҳара даабоит апрофессор. Аусура аан уи имч каԥсан, иикыз аҵыркант днаваҳаит. Ари збаз абригадир ҭаҷкәмла апрофессор апҟацаҳәа диҿасын, диқәхәаауеит: 

Ахәмга, ҵыркантла аусушьа уздырӡом,
Арахь упрофессорхуп уара!..
                                        (ад. 53.)

Апрофессор, ҳәарас иаҭахыузеи, илахьынҵа цәгьаҵәҟьан…
Апоет дзыхцәажәо атрагьедиа зегьы рганахьала инҭкааны иаанарԥшуеит ажәеинраала «Адокумент шьҭаҵан»: 

Алагер иҭакын. Алыгажә имч цахьан,
Ианилымша анышәжра норма нагӡара,
Игәдырҵан дыршьит. Адокумен шьҭаҵан: 
«Дсаботажникын, аусура иҭахымызт иара».

Егьи арԥыс ӷәӷәак иакән, ҩынтәыгь инреиҳаны,
Инорма наигӡон. Убригьы дыршьит убра.
Адокумент шьҭаҵан: «Усурала ихы хьчаны, 
Уи дашьҭан Асовет мчы ацәгьа азура».
                                            ( ад. 57.)

Абри ацикл иагәлоу Шалуа Ҵәыџьба иажәеинраалақәа ирныԥшуеит ауаҩ абас дзықәшәо агәаҟрақәа шихәҭам, уи дақәӡбуеит ауаҩытәыҩса игыгшәыгра, иуаҩымра, аилеибамкаара.
Гәырҩала иҭәу апоет иажәеинраалақәа жәпакы ԥсихологизмла еибаркыуп, асахьаркыра ҟазҵо еиуеиԥшымм адетальқәа рҭыԥшаауп.
…Апоет ахақәиҭра иоуит, уи ишьҭахьҟа иныжьуп дызлыҵыз, дызцәыхьчахаз ахлымӡаах. Аха ихашҭма ихигаз? игәалашәара иалҵны ицама Колымтәи амшқәа? ҳрыԥхьап уи азы апоет ииҳәа ацәаҳәақәа: 

Абар шьҭа иҵит быжь-шықәса инареиҳаны
Алагер сҭыҵны, сааижьҭеи сара.
Сҽасҭеит аусура, сымч зегь еизганы,
Иагьсыхәеит уи, исызнауит ахәшәтәра: 
Ацәгьа исхызгаз касыжьт схы инҭҳәаны. 
Сгәы иалоуп, сыԥхыӡаҿ уи цәхәаҭалоит – 
Солдатк ишәақь аԥса ахарҩаҩа икны,
Дуаууаӡа дссышьҭагылоушәа збалоит.
                                       (Ад. 66.)

Апоет ихигаз иагәлагыламыз ауаҩы, ҳәарас иаҭахыузеи, ас еиԥш иҟоу адеталь (асолдаҭи ашәақьи) ихахьгьы имааит ҟаларын.
Апоезиа агәылжжы иҟоуп, дзыхцәажәгьы аахжәаны акәмкәа, поезиала игәылырҭәаауп ажәеинраала «Аӡиас Детрин»: 

Уцәқәрԥо агәгәаҳәа унеиуан.
Уԥшаҳәаҿы сара
Гәаҟрас иҟоу зегьы схызгон,
Саҿын аҵыкәкәара.
Иааиуан аџьал имлакҩакуа,
Сышҟа ахы нарха…
Уӡы цқьаӡа иахьызжәуаз акәхап,
Сара сыԥсы зҭаха.
                                         (Ад. 62.)

Апоет, ҳәарас иаҭахыузеи, Детрин аӡиас ахьижәуаз азы акәым иԥсы зеиқәха. Аха ари ажәеинраала иманшәаланы ианыԥшуеит апоет иҳәарц ииҭахыз: аԥсабара дышрцҳанашьаз, дшахьчаз, инасыԥ шицныҟәаз. Апоет  илирикатә жәеинраала «Бысзымхәцлан» аҟны данахырга ашьҭахьтәи аамҭа аарԥшуа иҩуеит: 

Бысзымхәыцлан, бысзымхәцлан,
Ба бзы ашәа сагоит.
Ҳазну аамҭаз ахәцрагьы
Ицәгьароуп ҳәа ирыԥхьаӡоит.
                                             (Ад. 58.)

Ирацәоуп арҭ ацәаҳәақәа ирҳәо апоет иаша ианакәзаалакгьы дрықәӡбауеит азалымдарақәа, иԥсадгьыл ажәҩан иаҵачу аԥсҭҳәа еиқәарақәа, ижәлар рылахь еиқәызҵо ишәа-ӡыӡо иҟазҵо аҭагылазаашьақәа…
Ҳзыхцәажәо ацикл аҿы, хыхь ишҳәоу еиԥш, автор иқәҿиаз ажәеинраалақәа иреиуоуп «Ицон аӷба»: 

Аӷба ықәҳа Магаданҟа ицон.
Арымӡаа аҩызцәа сыцны сҭан.
Амызгәҭқәа аҿҿа-ҿҿа рыхгон.
Аокеан Ду цәқәырԥон, еисуан.

Аӷба Магадантәи шьҭахьҟа ицон.
Иабаҟоу сҩызцәа? Са сзаҵәыкны сҭан…
Амызгәҭқәа  аҿҿа-ҿҿа рыхгон.
Аокеан Ду цәқәырԥон, еисуан.
                                          (Ад. 65.)

Иуадаҩуп абри ажәеинраала заҟа трагедиа аҵаҵәахыу, уалыԥшны заҟа залымдара убо алацәажәара.
Уаҩ дара дархәыцыртә, игәгьы арԥшааратә иҟоуп ажәеинраала «Изыҩуеит асалам шәҟәқәа.»

Сгәалашәарақәа еиԥыҩлоит,
Лассы-лассы сара исдырыҩлоит.
Аслам-шәҟәқәа Колымаҟа –
Сыла иаҭаҳәҳәоу адгьыл ашҟа.

Са сахцәажәом ахәра исымаз.
Изыҩуеит ашәҟәқәа гәа-ԥсыла: 
Сқәԥшра-сыҷкәынра ззынсыжьыз,
Сгәы азыбылуеит ашьха тәыла.
                                            (Ад. 69.) 


Ганкахьала уахәаԥшыр, уамашәа иубартә иҟоуп. Колыма  – апоет акыр шықәса заалымдарала иҭәыз аԥсҭазаара ахьихигаз ҭыԥуп, арахь уԥшыр автор уи иазикуеит  иԥхаӡа иҟоу ажәеинраала. Аха ари егьаџьа ..итәӡам: ауаҩы иԥсҭазаара ахьихигаз иагьа ибааԥсны ихигаргьы, иахьеи-уахеи дгәаҟзаргьы дахьгәаҟыз, игәырӷьазаргьы дахьгәырӷьаз игәы азымбылрц залшом. Избан акәзар, уи уаҟа иаанижьуеит иԥсҭазаара иахыҵыз  имшқәеи-иҵхқәеи.
Баирон иромантикатә поема ссирқәа руак «Шилон-атҟәа» афырхаҵа Бонивар ицәеи-ибаҩи еикәыршаны иҭакыз адгьыл аҵаҿтәи абаа данҭрыжь, дахьааԥшны қәыԥсычҳарыла, гәыбылрала днарзыԥшуеит гәаҟра мацарала иҭәыз иԥсҭазаара ахьихигаз, дызҭакыз абри ааба аҭӡамцқәа. Баирон дромантикын, аромантикатә цәа рхеиҵон аԥсҭазаара еиуеиԥшымыз ахҭысқәа, аха  аӡбахә ҳҳәаз адеталь аԥсихологизм ҵаула аазырԥшуа ареализм ишадҳәалоу ҩашьара ақәым. Абарҭқәа зегь зхаҳҳәаауа, апоети Колымеи реизыҟазаашьа ауп. Автор 20 шықәса ахьихигаз аҭыԥ азы, ҳәарас иаҭахыузеи азин иман иҳәарц: 

Сқәыԥшра – сыҷкәынра ззынсыжьыз,
Сгәы азыбылуеит ашьха тәыла.

«Маҿа-маҿа» егьырҭ аҩ-ҟәшак рҿгьы аԥхьаҩ иԥы…. дзырхәыцша, сахьаркырала инагоу ажәеинраалақәа. Иаагап «Адәыкрын»: 

Асы уалҵәраан, ушәҭуа угылоуп
Адәыкрын ԥшӡа, адәыкрын!
Нас иухьзеи, ухы уқәжьуп?
Исаҳәа, еилкаам са сзын.
– Алашарахь са санықәԥоз,
Шьарда аџьабаа збеит,
Асы кылзжәарц хыла  сшагәоз,
Сыхәда хәахәаӡа иаанхеит.
                                (Ад. 107.)

Ари ажәеинраала иаҳәо еилыхха иаабоит. Азалымдара иаҿагыланы иқәԥоз ашәҭ хәыҷ ахаҿсахьа, уи ианылаз ахәра, изыниаз агәаҟра – адәыкрын ианымԥшыр амуит. Зыԥсы ҭоу зегьы аԥсҭазаараз иқәԥоит (инстинктлеи дырралеи), аха ирныло ахәра, инырҵуа ақәра, изықәшәо ауадаҩрақәа бзанҵыкгьы изеиԥшхом… «Зхы зҵәахыз ашьынка шәит» ҳәа зҳәо ажәаԥҟа иқәныҟәо ауаҩы бзанҵыкгьы ашәак изаԥырымҵацызт. Шалуа Ҵәыџьба игәы азыбылрымызт, илаԥш аҵашәарымызт абри адәыкрын абас агәаҟра рацәа ахҭнамгацкәа иҟазар.
Апоет иреиӷьу иажәеинраала икьаҿқәа иреиуоуп «Аԥслаҳә». Ари ажәеинраала ахала ахы еиҭанаҳәоит, уи иагәлоу агәманизм ауаҩрахьы ирыԥхьоит аԥслаҳә закәтә шәарах ссиру зхашҭуа зегьы: 

Снеиуеит амҩахәасҭа-па саны,
Сҽавак абахә аҿыбгара.
Икакәкәа инҭалт аԥслаҳә рҳаны,
Ишабазҵәҟьа сара сцәаара.

Иашоуп, бџьарла сеибыҭоуп сара,
Схы заҵә ахарагь инеиуеит…
Умшәан абааԥс, исҭахӡам ушьра: 
Зыжәла маҷӡахаз уреиуоуп…
                               (Ад. 110.)


Араҟа апоезиа ҩашьара ақәым. Ахшыҩ ҵак ссирк иақәнаго ацәыргашьеи анеицыла – ажәеинраала бзиахә аблақәа шашаӡа иит…
«Маҿа-маҿа» аҟны апоет иара убас иқәҿиеит: «Адауаԥшь», «Адәыӷба – шана» «Амшын-уаа, «Ҩыџьа апоетцәа», «Ашә ззаатыз», «Автор дгәаауан, аԥхьаҩ иџьеишьон», «Амҩа сықәуп» уҳәа убас егьырҭгьы. Арҭ ажәеинраалақәа рҿы уаҩы ихаҿы инхаша атемақәа апоезиатә ҟазшьа рыҭан, исахьаркны ицәыргоуп. Урҭ хаз-хазы иганы урыхәаԥшуазаргьы, акырџьара Аҩада зцитатақәа ааҳгаз иажәеинраала бзиақәа инарывагылоит. Арҭ аҩымҭақәа ирныԥшуеит апоет итемперамент, аиаша ахьчара, игәразра, иуаҩра, аусуразы имоу агәаҳәара.
Апоет Шалуа Ҵәыџьба ишәҟәы тематикалагьы акыр иҭбаауп. Абри азҵаара аганахьала аизга иану ажәеинраалақәа доусы дара рҿахәы рҳәоит, «рцәашәҵатә ршәуп», рхатә бжьы рхоуп.
«Маҿа-маҿа» аԥсуа ԥхьаҩ интерес икны идикылоит, аԥсҭазаара иагәлхны иҩу иахьатәи аԥсуа поезиа аҿиараҿы уҩ дзеигәырӷьаша шәҟәны иҟоуп. Уи, аҵыхәтәантәи рзы ашәҟәҭыжьырҭа «Алашара» иҭнажьыз аизгақәа акала ирыламҩашьо – ахатә хаҿРа, ахатә ҭоурых Аманы ицәырҵит.
Сара ари астатиаҿы исҭахын «Маҿа-маҿа» аҟны еиҳа иреиӷьу ажәеинраалақәа рзааҭгылара. Абас шакәугьы, сара агәра згоит ашәҟәы злаӷәӷәуоу аганқәа зегь рыхцәажәара  ишынагӡам.
«Маҿа-маҿа» иагқәоу рахь еиҳа хадара зуа акоуп ҳәа сгәы иаанагоит аизга иану ажәеинраалақәа рыхәҭак асахьаркыра аганахьала иахьхысҳау.
Апоет иажәеинраала кьаҿқәа шамахамзар уаҩы иҟәнимшьаша ахшыҩ ҵакқәа  ргәылгоуп, аха урҭ злацәыргоу абызшәа, автор ихы иаирхәо ашәыгақәа, ицәаҳәақәа ирзиԥшаауа апоезиатә интонациа, арифмақәа реиҿкаашьа – жәпаџьара иҵегь еиӷьындаз, иҵегь ихаҭәаау апоезиа цәырыгандаз ҳәа агәаанагара урҭоит.
Автор иажәеинраалақәа такә рҿы асахьаркыра аасҭа аԥхьа улаԥш иҵашәоит атема, заа иӡбу ахшыҩҵак. Абас еиԥш иҟоу арҿиамҭақәа унарыԥхьан урхысны уцоит акәмзар, ашәҟәы нықәҵаны уҿанынаухалакь, уахьцо изуццом… Иаагап: 

Бжьыс аԥсҭазаара уахами!
Ес-ииуа, ирыциуа уами!

Уаабоит иахьагьы уԥсы ҭоушәа,
Акоммунизм азы уқәԥоушәа.

Ҳаамҭа афырхаҵара уи акәхап,
Изахылҟьо имцаԥшь қьоуқьадха,
Уԥсы ахаҵа, ду наҭа,
Иаԥуҵаз Аппассионата.
                            («Бетховен» Ад. 33.)

Мамзаргьы: 
Аизараҿы дцәажәоит уи дҭамамха,
Итәоуп аколнхацәа, еилақь иҿаԥхьа.
Амҵ ԥыруазар иуаҳап, бжьык гашам…
Изыӡырҩуа џьышәымшьааит, – рыхгьы азцашам!

Ажәа ииҳәо акәӡам усс ирымоу,
Игәы иҭоузеишь? – абриоуп изызҿлымҳау.
Игәы иҭоу мҳәаӡакәа, абақь даслоит.
Дрымдыруеи: ажә иақәкны, ацә деихслоит.
                                  («Дрымдыруеи» Ад. 28.)

Ишԥаҟоу абар ажәеинраалақәа асахьаркыра аганахьала? Сгәаныла ихьысҳауп. Ажәеинраалақәа ирымоу зеиԥштә ҟазшьоуп, хыхь-хыхьтәи цәажәароуп. Урҭ иурҭо аемоциатә нырра акыр имаҷуп. Бетховен дышкомпозитор дуу, уи ԥсра шиқәм, ҳарҭ ианакәзаалакгьы дышҳацу. Аппассионата иара ишиҩымҭоу – ари еилкаау акоуп. Абарҭқәа зегьы ирымоу зеиԥш ҟазшьоуп, ажәеинраала сахьаркыратә детальла еибаркым, аҩнуҵҟатәи адунеи атәы зҳәо маҷуп ауаҩытәыҩса иҩнуҵҟатәи идунеи зырцәажәаз, ԥсра зқәым акомпозитор изкыу ажәеинраалаҿ.
Егьи аҩымҭаҿ («Дрымдыруеи») апоезиатә ԥша аҵасуа, аԥсы ҭанаҵы, исахьаркны иаарԥшым апоет дзыхцәажәо. Убри иахҟьаны, «ажә иақәкны, ацә деихслоит» ҳәа автор дызҿу ауаҩи хаҿсахьагьы ҳабла иҿаҿаӡа изыхгылом.
Асахьаркыратә ҩымҭаҿы аҵаки аформеи реиласара, хҭак еицҭадырҳәуа урҭ аҩбагь рышьҭыхра – аҟазара иарӷьажәҩоуп.
Ҳзыхцәажәо Шалуа Ҵәыџьба иеизгаҿ ирацәоуп ажәлар рҳәамҭақәа ирылхны иаԥҵоу ажәеинраалақәа. Урҭ иреиуоуп: «Аԥшәма ԥҳәыси асасцәеи», «Каамеҭ», «Ҳабжь иаԥхьа ҳабжь уаҩы изҳәом», «Аиӷара ҳабжьамзааит», «Агәы анԥҵәалакь», «Ани аԥеи», «Аџь» уҳәа убас егьырҭгьы.
Шамахамзар абарҭ ажәеинраалақәа рҿы Шалуа Ҵәыџьба ажәлар ирҳәаз аҟны даангылт. Ҿырԥштәыс иаагап: 

Жәпаҩык наикәшан еизан
Ирҭеит азҵаара: 
Аҩысҭаа, узлаҟалазеи мшәан,
Уаҩысҭааны уара?

Аҩысҭаа, даҿамхаӡо акгьы,
Ираҭеикит убра: 
– Шәара исзыжәуқәоз зегьы,
Иҟасымҵоз рцынхәра.
                    («Аҩысҭаа» Ад. 20.)

Ишаабо еиԥш, араҟа ажәлар рҳәамҭаҿы даагылт апоет Убас ауп шамахамзар егьырҭ зыӡбахә ҳҳәаз ажәеинраалақәагьы шыҟоу. Ажәлар ирҳәаз мацараҿы ааҭгылара, иара уигьы зны-зынла ихьысҳаны ацәыргара – сахьаркыратә ҩымҭа шьахә азаԥҵом.
Шалуа ҵәыџьба зны-зынла иажәеинраала кьаҿқәа абас ихимыркәшандаз ҳәа ззыугәахәқәаша анҵәамҭақәа риҭоит. Зегь раԥхьаӡагьы Убри аҩыза агәаанагара унаҭоит ажәеинраала «Зегь ирыцкыу».
Апоет иажәеинраалақәак ртемақәа ҭбаа-ҭыцә рызнеира иҽалеигалацәом. Убри иахьҟьаны, аԥхьаҩ дахьақәымшаҳаҭхо аҭыԥқәа ыҟоуп. Абри аганахь ала ҷыдала сахцәажәарц сҭахыуп ажәеинраала «Еиласымгааит слира абжьы»: 

 Уара узырҽхәаша жәеинраалакгь смыҩӡеит,
Сгәуи сыхшыҩи алаҟамызт уи бзанҵгьы.
Уи снахурҟьан, инсымкәкәаа иугеит
Сгәабзиара,с қәыԥшра ашықәсқәа зегьы.

Ахжәа! Уаҿын џьоук рықәхра, рҭархара.
Џьоук мҩахыуҟьон, џьоуук
Уршьамхнышгылон еиқәышьшьы.
Мап, егьа ԥсаҭатә усҭазаргь сара, 
Еиласымгеит  слира иахылҵуаз абжьы!
                                                       (Ад. 72.)

Апоет дзыхцәажәо аамҭазы иреиӷьыз, абаҩхатәра дуӡӡа змаз апоетцәа, ашәҟәыҩҩцәа, акомпозиторцәа, асахьаҭыхыҩцәа гәык-ԥсыкала «ахжәа» (автор итермин ҳхы иаҳархәозар) изышәаҳәеит. Имаҷыҩӡоуп (аха иҟамызт ҳәагьы узҳәом) ҳсовет литератураҿ ари атрадициа иҟаз знымԥшыз (Аҟазара аусзуҩцәа ас еиԥш иҟаз ачымазара рҽаҭара рыхәҭазыу-рыхәҭамзыу, уи зыхьҟаз еиуеиԥшым аҭагылазаашьақәа реилкаара – даҽа зҵаароуп. Сара сызлацәажәо иҟаз атәы  ауп. Иҟаз акәзар,  – уи иузыҵәахуа фактым, - рҽхәаран).
Апоет аакыскьа ииҩыз абри иажәеинраалаҿ иҳәоит: «Уара узырҽхәаша жәеинраалакгь смыҩӡеит. Еиласымгеит слира иахылҵуаз абжьы!» ҳәа. Аха апоет иара иҳәан еиԥш, ҩажәа шықәса «ахжәа» изы акәым даҽаӡә изгьы ҩымҭа заҵәыкгьы изаԥымҵеит, иаԥырҵартәгьы дыҟамызт… Уи азалымдара дақәшәаанӡа (алитератураҿы, Усҟан инеиԥынкылан «ахжәа» ирҽхәара иаламгацызт) 30- тәи ашықәсқәа раан иҩуаз: «Ҳа ҳааит, ҳус мацәысуеит, ҳәынҭқаррас иҟоу зегь рҿы…ԥхьа ҳцоит зегь рыла ҳаиқәшәаны. Ҳара амшыни океани ирхаҳҵап ацҳа еихатәны… Хыхь Марс аҿы ихаагалап аклуб ҟаԥшьыла ихҟьаны».
Ас еиԥш иҟаз арҽхәарақәа (усҟантәи аамҭазы аԥсуа литератураҿы еиԥш асоветтә литератураҿгьы ирацәаӡаз) рымҩа – «ахжәа» ирҽхәарахьы акәын акульт…ахәра зыннаҵаз, уи аҿаԥхьа зхы лазмырҟәыз автор иахь азалымдара згәылыжжуа ҽԥныҳәак аҟаҵара. Ари акрызҵазкуа зҵаароуп. Ашәҟәыҩҩ И. Еренбурги акритик В. Ермилови аурыс кьыԥхь аҿы шықәсқәак рамԥхьа аимак-аиҿак ду ҟарҵахьан абри азҵаара (ахаҭара акәль) азыҟазаашьа иазкны.
«Маҿа-маҿа» аформа аганахь ала ииаганы уахәаԥшуазар, ааба-ааба цәаҳәала иҩуп. (Аха ари октаваӡам, Октава арифмақәа рсистема:  авававсс автор џьаргьы ихьчаӡом).
Аҟазараҿы, ҳәарас иаҭахыузеи, ажәа араӡара, икьаҿу, еилацалоу аформа ахархәара акыр иуадаҩуп («Аркьаҿра – абаҩхатәра иаҳәшьоуп» иҳәон,  аурыс шәҟәыҩҩы  ду А,П. Чехов).
Аԥсуа поезиаҿы, Шалуа Ҵәыџьба иоуп зегь раԥхьаӡагь абри ажанр аҿы инарҭбааны аџьабаа збаз (аҳәаанырцәтәи алитератураҿы – еиҳарак амрагыларатәи ажәларқәа рпоезиаҿы, ҩба-ҩба, хԥа-хԥала, хәба-хәба цәаҳәала аҩра – шәышықәсалатәи атрадициа амоуп). Аха аԥсуа поезиаҿы абри аформа иамазар ҟалап ахатә хьысҳарақәагьы.
Сара сгәанала аԥсуа жәеинраала аформа Европатәи апоезиа иазааигәоуп. Амрагыларахьтәи ажәларқәа рпоезиа аԥсабара, ԥгара зқәым уи азакәан ӷәӷәаны (ҳазну аамҭазы маҷ-маҷ зҽыԥсахра иаҿу) аԥсуа поезиа иацәтәымзар, иаԥсабарамзар ҟалап. Ари акыр зҵазкуа, уаҩҵас иҭҵаатәу, ишьақәырӷәӷәатәу зҵаароуп. Убри аҟнытә, сара абраҟа уаҩ дызхымсуа алкаақәа ҟасҵоит ҳәа салагом, – ус, зеиԥш ҟазшьала, ықәырԥшшәа иҟоу сгәаанагара ауп ицәырызго.
Абарҭқәа зхысҳәаауа: иҟалап иаҭахымзар (шәҟәык аҩныҵҟа) шәага-загак, хыԥхьаӡарак аҽҭацалара, аҿаҳәара…
Апоезиа аҭоурых аҿы акыр аамҭа асонет (14 –цәаны иҩу, зхатә рифматә система змоу ажәеинраала) аҩра ауан. Аха нас, хадарала иугозар, уи иаҟәҵит. Избан? Избан акәзар, иҿиеит, иазҳа-зыӷьеит ажәеинраала еиуеиԥшым аформақәа. Урҭ аҽҟьарҭаз апоетцәа ахақәиҭра ду рырҭеит.
Сара Аҩада исҳәеит Шалуа Ҵәыџьба еиуеиԥшым ажәеинраалақәа акырџьара асахьаркыра рыгыуп ҳәа. Абри зыхҟьаз амзызқәа ируакны исыԥхьаӡоит апоет абыжьбатәи, ма ажәбатәи ицәаҳәа даҿагылан ихы мап ахьацәикууаз («Маҿа-маҿа» асистемаҿ аа-цәаҳәак ыҟазар ауп).
Сгәаныла, апоет изыҳәан дара иуадаҩын, еиҳарак «Ицон аӷба» ҳәа хыс измоу ацикл аҿы дызлаԥшыз атрагедиа, ихигаз агәаҟрақәа ааба-ааба цәаҳәа мацара реиҭаҳәара. Араҟа ажәеинраала ахақәиҭра аҭатәын, ихыҵыз амшын еиԥш ицәажәар акәын агәы! Уи иазымдыруазар акәын аҵәыгәагәқәа ахьарсу аҳәаақәа, иԥсабаратәым аԥынгылақәа. Аха сара араҟа ааба-ааба цәаҳәа аҭаны ирыҩуа ажәеинраала иаҿагыло аӡә сакәны иеилкаахарц сҭахым. Сара сызҿу – абри системамхарц, дарбан поетзаалак ибаҩхатәра иаԥырхагамхарц азы ауп.
Шалуа Ҵәыџьба иажәеинраалақәа рҿы уаҩы агәеихьшьра изҭо акы акәны иҟоуп апоет ицәаҳәақәа ирыҵоу ахьанҭара, амчра. Ирацәоуп ҳзыхцәажәо аизгаҿы еиԥш уаанӡаҿтәи ишәҟәқәа рҟынгьы еихышәшәо, бызшәа лассыла, поезиатә шьҭыбжьыла ицәажәо ажәеинраалақәа, аха ирацәоуп иара убасгьы – имчу апрозаизмра аҟынӡа инеиуа ацәаҳәақәа, иманшәалам ажәақәа реиҿартәышьа, асинтаксисттә еиҿкаашьа.
Апоет иажәеинраалақәа рҿы иԥсыҿуп амузыкатә лагамҭа, ажәеинраала апластика. Убри иахьҟьаны акыр иуадаҩуп апоет ицәаҳәақәа ҿырҳәала ргәалашәара, ма ажәеинраалақәа аҿҿаҳәа инеиԥынкыланы рыԥхьара.
Излаӷәӷәоу аганахьала иугозар, ишазгәаҳҭаз еиԥш «Маҿа-маҿа» аԥсуа ԥхьаҩ  изымдыруазар дунеик изыбраз акыр ажәабжь ҟәышқәа, акыр рыцҳарақәа, гәаҟрақәа сахьаркыратә ажәала изцәырызгаз шәҟәыҩҩуп.
Исҭахыуп абри астатиа хсыкәшарц «Амҩа сықәуп» ҳәа хыс измоу автор иажәеинраала хәыҷ ала: 

Сааԥсеит, ԥхьаҟа исылшом ацара.
Шаҟа ихьанҭоузеи абри Амҩа!
Зны схалоит, сҭалоть нас агәаҩа.
џьара баарроуп, хаҳәроуп даҽа џьара.

Схынҳәит шьҭахьҟа – ҩажәеи хәба шықәсаҟа,
О, сқәыԥшра бзиахә! – Аа дахьсԥыла,
Аҷкәын длахҿыхӡа, амч ӷәӷәа ила,
Инапгьы насиҭеит – сҿыҩасхеит ԥхьаҟа.
                                   (Ад. 116.)

Сара исҭахыуп Шалуа Ҵәыџьба данааԥсо, аџьабаа анибо, ауадаҩрақәа данырҭагыло аамҭазы абри аҷкәын инапы ӷәӷәақәа иҭаларц, – поезиатә дунеи ахь, анасыԥ ахь диԥхьаоарц агәы ӷәӷәа зызҭоу ашәаҳәаҩ.
1966 ш.  


«ХАХА-ХЫМЫШ  НЫҞӘА  АХЬЫБЖЬОУ»

	Ирацәоуп аԥсҭазаараҿы амҩақәа, ирацәоуп алахьынҵақәагьы… Иҟоуп ицқьам, уаҩ дызҭиуа-даазхәо амҩақәа, уаҩы иҵкьыҵкьаишьаша алахьынҵақәа. Аха иҟоуп иара убас амҩа ду, иреиӷьу ауаатәыҩса рҵеицәа знысхьоу, аԥсҭазаара ԥшӡа зцу, ауаҩы иуаҩра ҳаразкуа амҩа иашаҵәҟьа – аиашара амҩа!
Ал. Гогәуа иажәабжь «Хаха-хымыш ныҟәа ахьыбжьоу» («Алашара», 1964, №4) иаҳнарбоит ҩ-мҩакы ирну ауаа рыԥсҭазаара. Аԥсуа ԥхьаҩцәа инраҭбааны иргәаԥхаз ажәабжь ссир «Ашәуа ииаҵәа» анаҩсан ари аҩымҭа иеиҭаргәырӷьеит автор иаԥхьаҩцәа. Иахьатәи апрозатә ҩымҭа ссирқәа рыла згәы мҿыӷьыц Ҳа ҳдитературазы, иуҳәар  алшоит, арҭ аҩымҭақәа рыҩбагьы раҟара Ахьы иаԥсоуп ҳәа. Убас ишәаны, изаны, ҩнуҵҟалагьы, дәныҟалагьы ҟазарыла еиқәыршәаны иҟаҵоуп.
 «Хаха-хымш ныҟәа ахьыбжьоу», Мамзаргьы Бага инасыԥ ахьицәыӡыз, иҷкәнры ԥшӡа уахык ала иахьхәржәаз аҭыԥ… Ишәихеит ари аҭыԥ Бага изы! Аброуп дахьақәшәаз уаҩ игәаҵанӡа инеиуа атрагедиа. Уаҩ илахь еиқәнаҵоит, дагьацәшәоит уи иԥсҭазааратә лахьынҵа: Бага дшыҷкәыназ аԥсҭазаара дканажьит, дшыҷкәынӡаз дышлеит, уи моу, иԥсы шҭаз дыԥсит ҳәагьы изыуҳәр алшоит. Аха уи дшыбзаз дымԥсит! Ишыбзоу иԥсхьоу – Александр («ауаа рыхьчаҩ») иоуп, Александр аҿаԥа зҿаҵаны имоу Инал иоуп, Урҭ аҩыџьагьы бӷас ирымоу Аду иоуп… Ажәабжь аҿы Бага ибзиабареи итрагедиеи неидкыланы уахәаԥшыр, алегендахь иԥшцәамашь угәахәп, аха уи азныказтәи гәаанагароуп. Бага иԥсҭазаара зегь иара игәҭасыз аԥсҭазаара иалзыуп, уи инасыԥ Александри Адуи злеизааигәахаз анасыԥ иаҵарҟьацуп. Агәра ҳгоит, ажәабжь иаԥхьахьоу аԥхьаҩ ишыугәалашәо бзиабара дук рымаӡамкәа  Александрии Нели уахыкала ишеилаҵәаз, агәра ҳгоит иара убас урҭ аҩыџьагьы еидызбалаз Бага, Нели лҟынтәи имацәысны иаахаз аԥсахра, иҩыза иҟьашьра иухамшҭуа угәы шунархьыз…
Ашәҟәыҩҩы Бага иӡбахә раԥхьа иахьцәыриго, даақәԥсычҳан дналагоит: «Бага…»Ахәыҷы имнаӡаша аагара дакуам» Мыцхәы уаҩы ибарҭан, мыцхәы алаԥш иацәыхьчамызт, иԥшӡан ицқьан уи иԥсҭазаара. Аха хыҵәрырак аҿы дахьнықәҟьаз, мыцхәы иахьҩараз днаахан, аҵәцеиԥш иԥсҭазаара хәаш-хәаша ицеит. Уахык иналагӡаг!» Арҭ автор иажәақәа Инал зыӡбахә ииҳәаз ажәабжьи оумашәа иеиҭарҳәоит Бага иԥсҭазаара. Аҽыбӷаларҭаҿ залымдарыла аидара хьанҭа зқәырҵаз аҽгьы (цәала Александр иацәажәо Инал иажәақәа рыла иаҳҳәозар) «аҽаҟьеит, абӷа злаԥырҵәаз, агәы злацәырҟьаз аидара канажьырц», аха иалымшеит уи аҽы: аидара иақәырҵаз хьанҭацәан, аҽыҩ ццышә уи аидара иазыҟаҵамызт, убри аҟнытә, иагьа аҽаҟьазаргьы изазымиааит.
Уи еибызҳәо аҩыџьагьы аӡәи-аӡәи зеиҿаԥшуам, ргәы иҭоу рыбжьы еиҵыхны ирзеибыҳәом, рылахь ада ԥҵәоуп! Урҭ аҩыџьагьы ҟьашьуп (иеиҟараны акәмзаргьы), аҩыџьагьы шәоит, ирӡо рыҵыҵыр ҳәа. Инала иажәабжь, ҳәарас иаҭахыузеи, Бага иԥсҭазаара иазкыуп, аха уи аниҳәо аамҭазы, Бага иԥсаҭазаара далҵхьан, акыр шықәса раԥхьа азалымдара изыруз ахьииааиз, хаха-хымш ныҟәа ахьыбжьаз аҭыԥан. Бага иҩызцәа дрылан уи аҭыԥаҿы даннеи, абжьаратәи ашкол данналгаз акәын. Усҟан Бага акласс аҿы зегь реиҳа дыԥшӡан, зегь реиҳа ркәашон, зегь реиҳагь Нели лыбзиабара гәазырҳагаха иман. Аҵыхәтәан, хаха-хымш нвҟәа ахьыбжьаз аҭыԥ ахь Бага дааит дгаӡаны, ихы аҭыԥ иқәҟьаны данынхо ашьҭахь. Дааит дыбналаны, насыԥшәа игәыеилгара хәҷы иоуз ихы иархәаны. Арҭ аҩ-аамҭак ирыбжьанакыз Бага иԥсҭазаараз автор иҳәоит: «Зыԥсы зхыҵуа ахьшь аблақәа реиԥш, уаҩытәыҩса изхымго гәырҩа-мҟәылк иашәаҳауан иблақәа, алашара рыцәнарӡуан. Аҳәынаԥ ахәы еиԥш, иқыцә-мыцәӡа, иӷар-ԥшарӡа иҟан ихахә»… Ари – зхы аҭыԥ иқәҟьаз, игаӡахаз, еицакхьаз, аха зны аԥсаатә лас шизыҟалазшьы, иԥсҭазаара зегьы аҽшаԥсахызгьы, Бага дцоит зашҭра зқәым аҭыԥ ахь, иҷкәынрахь, ибзиеибарахь… Дагьыԥсыуеит урҭ ахьжу аҭыԥ аҿы, иааԥын.. бзиахә ашьха ӡынра хьшәашәа инамаданы.
Ҩнуҵҟатәи ҟазаратә мчы дула иҭыхыуп, агәра угартә  иҟаҵоуп хәашьра змоуз, аха насыԥгьы зқәмыз… иԥсҭазаара.
Бага иӡбахә раԥхьа ҳшалацәажәазгьы, ажәабжь аҿы ицәыргоу ахҭысқәа рыжәпараҿ игылоу Бага акәӡам. Ашәҟәыҩҩы илаԥш иҵимыршәо, иажәабжь ахьанҭара зегьы зқәикуа Александр иоуп. Александр иоуп Бага абас днасыԥдазтәызгьы. Дызусҭада Александр ихаҭа? Уи аус иуеит Аҟәа ақалақь аҿы, автор злеиҳәо ала, акәльтура аусзуҩы ҳәа дыԥхьаӡоуп. Александр ибиографиа ҽакала уахәаԥшуазар – Аду имаҳә имоуп. Абри Аду имаҳәра Александр илахьынҵа зегь иԥсахт, изҳа-зыӷьара ааннакылт, заа дҿанаҳәеит…
Ауаҩытәыҩса иԥсҭазаараҿ ибзиабара, иԥҳәысаагара акырӡа зҵазкуа зҵаароуп. Уи машәырк иаҩызам ауаҩ изы, ишакәхалакь иԥсҭазаара иалеигалаша ҳҭысым. Ҩ-насыԥк реилархәра, ҩ-насыԥк рыҭара зылшо акы заҵәык ауп: хәцра хәашь зцым абзиабара иаша, уаҩ дызмыргәамҵуа ацәанырра ҵаула. Аха Александр иԥҳәысаагара машәырк иаҩызахеит: ашкол иалгаз гәыԥҩык аиҩызцәа ашьха ныҟәара, наԥш-ааԥшра ианцоз аамҭаз, Александр Нели лҟынтә еиликааит лашьа (амаҵура бзиа змаз лашьа!) цәгьа ишимбоз урҭ реиҩызара, рынасыԥ… Ашәарыцара иашьцылоу ала аҵықь ҳәа ахысыбжь аҳар, алымҳацәқәа кьакьаӡа ишҩахо иеиԥш, Александр гәаныла деигәырӷьеит, дарлах-ҿыхит Аду иахь иԥхьоз, Аду иахь амҩа изҭоз ари ажәабжь!
Абри аҽныҵәҟьа, Александр иԥсахит Нели лахь имаз агәаанагара. Абри аҽныҵәҟьа Александ иӡбеит Аду имҵәыжәҩақәа раҳаҭыр ихьчаларац, ихатә ԥсаҭаараҿ дызқәиҭыз шьаҿак ала шә-шьаҿак иаԥхьаҟа иҟаиҵарц. Абас, уаҩ илаԥш иҵашәаша бзиабарак рымаӡамкәа, иаарласӡаны рынасыԥ еиларҵоит урҭ… Аха ари анасыԥ игәырҿыӷьгоу насыԥхеит Нели Александри рзы.   Урҭ рыԥсҭазааратә мҩа аҭахрақәа иахьа уажәраанӡагь аҩнымаҭәеи адәахьтәи аҽырԥшӡарақәеи реиҳа изхамлеит. Ԥсабарала игаӡам, иагьхәдам Александр иқәӷәӷәоит аибашьра ашьҭахьтәи ахаҭара акәльт аана дышьҭызхыз, усҟангьы ирласны иҽзиҭаз, макьанагь дызну абри амҩа. Уи иҽиҟьоит Аду ишәшьыра дыҵыҵырц, акала иԥшӡам иԥсҭазаара иара ишиҭахыу иеиҿикаарц. Ашәҟәыҩҩы иаахтны излаҳирбо ала, иаҳа-иаҳа ҩнуҵҟала аилаҳара, аилыҵра иаҿуп Адуи Александрии реизыҟазаашьа, иԥсабаратәым урҭ реилалара. Ажәабжь анҵәамҭаҿ автор иҳәоит: «Александр акы азихәцроуп иԥсҭазаара…Абас ииҿаҟәаз  иԥсҭазаара»…
Адуи Александрии ртемала Ал. Гогәуа иажәабжь аҿы иқәиргылоит асахьаркыратә литератураҿы иҿыцым, аха автор иара иитәу адунеихәаԥшышьала, иара иитәу сахьаркыратә хаҿрала  ирҿыцны ицәыригоит зҵаарак: ауаҩ «дуи» ауаҩ»хәыҷи» реизыҟазаашьа азҵаара. Автор зсахьа ҭтхуа Аду, Мамзаргьы Александр иабхәнда, иара убас Александр ихаҭа, ақыҭа нхаҩыжәлар ирылҵыз уаауп. Урҭ аҩыџьагьы аԥсацәоуп. Аҟәа ауп аус ахьыруагьы. «Хаха-хымш ныҟәа ахьыбжьоу» аҿы ицәыргоу Адуи Александрии еиҿырԥшны, ҳрызхәыцыр (рчынқәа неидкылашәа…), иахьатәи Александргьы  «дхәыҷӡам», иҟоуп уигь имаршәа зкууа, «адура» иаҭәазшьо ауаа, аха Аду иаԥхьа, ҳәарас иаҭахыузеи, уи «дкьаҿуп» (ҿаҵакгьы дыҟам), насгьы Аду данимаҳәхоз аамҭазы, Александр иҵагь «дкьаҿын». Автор ажәабжь аҿы иҳаиҳәом Аду ихьӡ, ижәла, ҭыԥс иибо, аха уи изаҟаразаалак Аду иҷыдара аҵәахуам, имчра аркьаәуам. Апрозаик зсахьа ҭихуа Аду – «адура» заҭәаршьаша аӡә иоуп. Уи – зхаӡбахә раԥхьа изыргыло, зхатә кариера аҟаҵараҿ аԥышәа ду змоу, гәкала зус иазыҟам, зыхьӡ ҟәаз-ҭацә иаҵаҽырбо уаҩуп. Ауаҩытәыҩса идура, уи иҭбааҭыцәра, иара убас инапаҵаҿ иҟоу имчра ҟәыш, ауаҩ «хәыҷы» ианакәзаалакгьы иԥырхагахаӡом, – ауаҩ ду ииашан ддузар, ииашан имилаҭ дрызныҟәозар, иагьа ҭагылазаашьа бааԥс ыҟазаргьы, – иреиӷьу амҩақәа ԥшаауа ижәлар рымаҵ иуазар! Усҟан иџьабаа цқьа ацынхәрас ажәлар рахьтә иоуеит абзиабара иаша, агәрагара ду, ахь-аԥша бзиахә! Аха Александр иабхәында «идура» – уи амҟәба иеиԥш иҭацәуп, адура бзиа избо дуроуп, иакапануа зегь амахәҭа-ҩа иахьынҳалоуп. Автор зыӡбахә имоу Аду шьаҿацыԥхьаӡа ихатәы ауп дзызхәцуа, ихатә ауп ииҳәо, иибо. Ауаагьы дышрыхәаԥшуа иара заҟа изеиӷьу, ма изеиӷьхаша аплан ала ауп.
Автор шьахәла иааирԥшыз ашәарыцара аепизод аҿы Аду дара игәаԥхеит Александр иишьыз абынҳәа Аду ишьызшәа аниҳәа Александр иахьалаҿимҭыз. Иҟалап уи аминуҭ азы акәзар Аду Александр ианигәаԥха, маҳәысгьы игәы анизца.
Гогәуа иааирԥшуа Аду, бзиа ибоит иҿамгыло, имҵақьақьо, ишәаԥыр-ҳаԥуа иҟоу ауаа. Уи Александр ииҭахыу илаигӡоит, ишаҭахыу ихы даирхәоит, напхгара изиуеит.
Автор уамашәа исахьаркны, уархәыцыртә иааирԥшуеит Аду имаҳә дшизыҟоу: «Уи изы Александр иҭәаацәара аӡахәа зқәу аҵла иаҩызоуп. Уи аҵла ақәлара маншәалахарц азы иара ианиҭахыу, иахьынӡаиҭахыу амахәқәа хиҵәҵәоит, еилихуеит… Еизҳацәар, аӡахәагьы ҩасакьанагашт, аҭаарагьы уадаҩхашт».
Автор иажәабжь аҿы зсахьа ҭихуа арԥыс қәыԥш Иуа Аҩада зыӡбахә ҳҳәаз ауаа дыҳрылагылоугьы, ицқьарала, иҷкәынрала аӡәы дилаҩашьо дыҟам. Уи дыцқьоуп Бага ихаҭа даныҷкәыназ еиԥш, ашьыжьтәи аӡаӡа еиԥш. ажәабжь аҿы Иуа ииҳәо-ииуа маҷуп, хадара дук иуа ҳәа даҳбом, аха аԥхьаҩ изы ауаҩра, аизҳара дасимволикны дыԥхаӡа игәы аҿы даанхоит.
Ал. Гогәуа абри ажәабжь азы еиԥш егьырҭ иҩымҭақәак рызгьы, аилыргарақәа раан, алитература иазкыз аицәажәарақәа раан, аӡәи ҩыџьеи алитераторцәеи аԥхьаҩцәеи иазгәарҭалоть автор ибызшәа акырџьара имчуп, ихьагҭацәоуп, «Цсаԥхьеит, аха исзеилымкааит» ҳәагьы нацҵауа… Ас еиԥш иҟоу маҷк изхыццакны иҳәоу агәаанагара зехьынџьара узақәшаҳаҭхом.
Алитератураҿ иҩуа зегьы рбызшәа еиԥшым, ма акырӡа еизааигәаны изыҟалом, иҟалаӡаргьы алитература злабеиуо аҵкьыс излаӷару ауп иаҳнарбо. Иаагап ҿырԥшыгақәак аԥсуа литератураҿ: еиԥшума апрозаикцәа И. Папасқьыри С. Ҷанбеи рбызшәа? апоетцәа Б. ШЬынқәбеи, Қь. Агәмааи, И. Ҭарбеи рбызшәа? аурыс литератураҿы апрозаикцәа М. Шолохови К. Паустовскии, мамзаргьы апоетцәа Е. Евтушенкои Ап. Вознесенскии рбызшәа? Рҩышьа  форма, рстиль, рцәаҩа? Ҳәарас  иаҭахыузеи, мап» Дарбан шәҟәыҩҩзаалакгьы ибызшәаҿы иҟоуп иара иԥсҭазаара, иқәыԥсычҳара, ибаҩхатәреит ихәыцшьеи ртәы зҳәо, ихшыҩи ицәажәашьеи рҷыдарақәа зегьы:
Иахәҭам абраҟа еилаҳарҩашьарц даәакгьы: ашәҟәыҩҩы ибызшәа аҷыдареи абызшәа архәанчареи рызҵаара. Арҭ ихаз-хазу, зынӡа еилахәым зҵаароуп. Ҳзыхцәажәо алитератор аԥсуа бызшәа архәанчареи уи анормақәа реилагареи рзы макьана аӡәгьы гәыбӷан иимҭацт. Агәы еихьшьарақәа иҟоу автор ибызшәа «амчра», «ауадаҩра» ауп изызкыу. Иахьатәи аԥсуа литературатә бызшәа аԥҟарақәа еилазго, изырхәанчо, рыцҳарыла уи иалацәажәо (еиҳарак апоезиаҿ) Ал. Гогәуа иакәӡам. Урҭ агхақәа узрывымсуа иҟәазӡа иахьуԥыло даҽа ҩымҭақәак рҿы ауп. Аха урҭ рыӡбахә рацәак аӡәгьы иҳәаӡом, рацәак аӡәгьы даргәамҵӡом…
Ажьи абаҩи реиԥш иԥсабаратәны еимадоуп Ал. Гогәуа иҩымҭақәа рҵаки рбызшәеи. Автор ицәыриго азҵаарақәа философиала иҵаулоуп, угәаҵанӡа инеиуеит иаҳирбо алахьынҵақәа, хшыҩзышьҭра ззиуа асахьақәа. Убри аҟнытә, «имчуп», «ихьанҭоуп» автор ибызшәа. Аха уи «ахьанҭара» автор ибызшәа ханарҭәаауеит, асахьаркыратә цәеижь ақәнаҵоит. Ажәа асахьаркра, ажәа ҩнуҵҟала агәылырҭәаара, ҵакыла арбеиара, насгьы ажәа иахьахәҭоу аҭыԥ аҿы аргылара – Гогәуа ибызшәаҿы раԥхьа улаԥш иҵашәо аҷыдарақәа иреиуоуп.
Ал. Гогәуа иҩымҭақәа рҿы иҽырцәихьчоит аԥсуа проза аҭоурых зегь аҿы зымҽхак ҭбаау агхақәа руак: асхемара, аԥсихологизм аҽадымцалара. Ашәҟәыҩҩы ипрозаҿы адәахьтәи афакт ҟәазқәа, апроблемақәа, иҟам-иным иалацәажәо аконфликтқәа раакәм хадара зуа. Автор иҩымҭақәа рҿы дашьҭоуа иахьатәи ауаҩы иацы дызлаҟаз, Иахьа дызлаҟәоу шәыга ԥшӡала акәымкәа, аԥсҭазаара иазааигәаны, ҩнуҵҟала иаарԥра, уи ихәыцрақәа, ицәаныррақәа инарҵауланы рцәыргара.
«Хаха-хымш ныҟәа ахьыбжьоу» Ал. Гогәуа егьырҭ иҩымҭақәа реиԥш иҵаулоу, аидеиатә еидара ду иаҵоу ажәабжьуп. Уи  – акырӡа уаҩ дзырхәцуа, ишьҭахьҟагьы иаԥхьаҟагьы дхазырԥшуа, иԥсҭазаараҿ ицхраауа ҩымҭоуп.

1964ш. 


«АСЫС –МҞАА»

«…Аха дыццакыроуп, Каҷиа иаҳәызба асыс ахәда иҵакны икызар ҟалоит!... Абас агәҭыха имоуп зсыз ыӡыз Мыта хәҷы, шьыжьаахыс уи дхыс-хысуа ақыҭа далоуп, хәц еиқәаҵәа злам исыс хәыҷы дашьҭоуп… Уажәы уи Каҷиа ишигаз иаҳаит, ахәҷы дқыԥаха дцоит исыс хәыҷы ршьаагӡа дахьӡарц, ирхынҳәырц…»
Дызусҭада Каҷиа?
А. Гогәуа иажәабжь ҿыц («Алашара» №», 1968 ш.) аҿы даҟьак, ҩ-даҟьак роуп Каҷиа ихы-иҵыхәуа ацәыргара, исахьа аҭыхра иазирхо: «Каҷиа уажә дуаҩ дуун. Аибашьра ҟалаанӡа аҟамчы зҭахыз аӡәы дигәаламшәозар, Каҷиа дызгәалашәодаз. Аҟамчқәа иӡахуан, убригь ахьиҵаз, ишиҵаз ҳәа уаҩ издырамызт… Дызхылҵызгьы ҽыуаамызт, рҽы ыҟамызт, ркәадыр… Аибашьра ҟалази уажәи рыбжьара, уи ақыҭаҿ милициас дыҟан… «Даазгазеи зшьапқәа зҵаԥҵәаша!...» рҳәон уи зашҭа дааҭызбаалакь. Ишьапқәагьы, аиашаз, иԥҵәаз иреиӷьмызт, аагара амаадеиԥш нааҟ-ааҟ дцыркьуан… Дырҭахы-дырҭахым ждахьаарықәшәалакгьы икарҵәан аԥсшәа иарҳәоит. Аӡәы илаԥш дааҵашәар, ашәахтәқәа шааҭыҵыз ԥсцаха имҭакәа ихәдацәа икуан. Аиҳабыра рылаԥш дыҵаиршәон…»
Автор омашәа дақәшәан, убла иаахгылартә инҭкааны иааирԥшуеит ушақәтәо зқьышә ыҵарԥаны, аҳәа еиԥш, агәашәқәа аазыртуа, зхы шьҭымхӡакәа иныҟәо аҽан абаа абӷа агәаҩара зыҽҭаршәны ақыҭа ирылоу Каҷиа адәахьтәи иԥшрагьы: «Угәы иаанагарын уи (ихы) иаԥхьаҟа ишхоу еиԥш, ианиҭаххо, иара убасҵәҟьа ишьҭахьҟагьы ирхоит ҳәа. Инапқәа аун, инацәкьарақәа аҳәҳәага ацқәа реиԥш, даныхәыҷыз иахьылаԥырҵәҵәаз инхазшәа, инагӡаны ихаҟәаломызт. Убарҭ зегьы ирыцкын ихахә еиқәаҵәа самсал, уи рҳәны ижәраҳаҳараӡа, иара иитәым хылԥарчык еиԥш ихагылан… Каҷиа идырыц далагар идырҵәҟьон амш зеиԥшрахо. Абанс иҳәыԥны ити-миуа илаз ибаҩ ҳәаҳәикқәа абарометр иаҩызан. Каҷиа амш цәгьахоит аниҳәа, зегьы агәра ргон…»
Ашәҟәыҩҩы абас зсахьа ҭихуа Каҷиа аибашьра ҟалеижьҭеи ауасақәеи асарақәеи рыхә шдухаз еиԥш, иаргьы ихә акыр иазҳаит… Арҭ аҩ-ҭагылазаашьак (ауасақәеи Каҷие рыхә азҳара) еицын, аибашьра иахылҵқәар ракәын.
А. Гогәуа сахьаркыратә ажәала инҭкааны иааирԥшуеит Каҷиа иҟаиҵо азалымдарақәа, иоуз аҭагылазаашьа ихы ишаирхәо. Аԥсабараҵәҟьа гәаԥхарала иамшаз абри ауаҩ ауаа ирызкыу бзиабарак игәаҵаҿ илашом, адәахьтәи иҭеиҭԥш еиԥш иҩнуҵҟатәи идунеигьы цәыршәагоуп. Каҷиа аколнхарацәқәа рыла ауаа ипатууеит, гәам-самрас иҟоу зегьы игәы иҭакны зхацәа арра иҟоу аҳәа дыршьҭоуп, иеиҳабыра рҿаԥхьа дқьақьоит, («Каҷиа дкьалыкьаҽит, дкьалыкьаҽит, дыццакит, гәаҵәасак ахантәаҩы ииркырцы»), уи гәкала ашәаԥыџьаԥҵәҟьа дазыҟам (инапы хьараџьқәа рыла еихала ахьа ҵлақәа ҵҟаа-ҵҟааны дцоит).
Ашәҟәыҩҩы аԥсуа цәа зхоу, иухамышҭуа асахьақәа рыла иааирԥшуеит аибашьра иацыз агәаҟрақәа, ажәлар зҭагылаз аамҭа уадаҩ. «…Еиҳарак амч амоуп ҳәа ишьан хәыц еиқәаҵәа злам ауасахша… Иҿарҭон: «Иа  анцәа ду… иԥсы ҭаны даҳзааугозар, хәыц еиқәаҵәа злам ауаса ашьа шкаҳҭәо, алыԥха-агәаԥха ҳәа агәаҵәа шуҳарбо…» Хәыц еиқәаҵәа злам нҵәо ианалага, хәыц шкәакәа злам ҳәа ҿарҭо иалагеит». Абас, ганкахьала аҵанӡа удырхәцуеит, даҽа ганкахьала маҷк аҟара уагьдырччоит ашәҟәыҩҩы иажәа аԥсы ҭазҵо, аԥсуа ԥсҭазаара бла ҵарыла иагәлиго асахьақәа. Абри аганахьала уаҩы ихамышҭуа иаарԥшуп аџьма хьшьцәа хәҷқәа хәмарра ҳасабла иеиҿыркааз аҵәыуара.
…Адәы агәҭа дышьҭоуп аџьммахьча ҷкәын хәҷы. Уи аибашьраҿ «дыршьит». Иҩызцәа аџьмахьшьцәа «иҭахаз» рҩыза «аибашьҩы» дырҵәыуеит. Араҟа аԥсы дихатәаны амыткума лҳәоит макьана ашкол ахь цқьа аныҟәара иаламгац, аџьмақәа ирыцу даҽа ӡӷаб хәҷыкгьы: «Нан, иахьатәи уҽықҽтәара қыҭак аԥсан, нан; убла шашақәа, нан, уҩызцәа рзы ихьӡырҳәаган, узҭахыз рзы игәыӷран, ан лзы иԥсҭазааран, нан» ашҭа уагьынҭшәеит, амҩа унаншәалеит, амҩа уагьынаншәеит амца уалашәеит, нан… Убла шашақәа хтны избар акәын исҭахыз, аха ..нысхахәлагь, урҭ наӡаӡа ишеиқәыԥсаз зызбарыз, нан… Адунеи ҟьаҟьа ду зыԥсҭазаара азымкуаз, нан, хызаҵәык узхама, нан…» Ари амыткума аибашьра шцоз аазырԥшуаз зегьы иреиҳаз дырган, уи ақыҭаҿ ахәыҷқәа ласы-лассы ираҳауан, убри азы ауп изырҵазгьы. Аха уи зҳәо ахәыҷқәа макьана иеилкааны ирымамызт аибашьра иацыз ахлымӡаах, ираҵысуаз агәаҟрақәа закәыз…
Аџьмахьшьцәа хәыҷқәа раасҭа уи атәы уажәшьҭа еиҳа ихшыҩ азцоит Мыта:  «Зегь раԥхьа акәны абыржәы иеиликааит иаб дҭахар шаууаз, шаҟа дыхьчамыз …аибашьра адәы иахьықәыз! Мыта игәхьааигоит, ирыцҳаишьоит аибашьра амца иалагылоу рҽы бзиа Лашагьы. Избанзар, «аҽқәа рыцҳахеит зынӡа…ашәҟәы дара рзыҩуам, ражәа рзаацҳауаум». Абас ахҭысқәа ахьымҩаԥысуа атил аҿы шакәугьы, аҩымҭаҿ инарҵнауланы иубоит аибашьра ашьаарҵәыратә «напқәа» захьынџьара ишынаӡоз, афронт иаҿагылаз ауаҩы илахьынҵа еиԥш, асыс хәҷы алахьынҵа аӡбрагьы ишалахәыз. Ааи, адауаԥшь  иаҩызцәаз арԥарцәа аибашьрахьтә рысалам шәҟәқәа раара ианаҟәҵуаз, аҳәса рымаҭәа ақәаб илҭшьны еиқәаҵәаӡа ишәны ианааҭыргоз аамҭан ари аамҭа…
Абарҭ ашықәсқәа рзы зыхдырра аҿыхра иалагаз, дшыхәҷыз агәаҟра ду шыҟаз зыхшыҩ азцаз аӡә иоуп Мыта. Мыш заҵәык ауп автор ҳара уи данҳирбо. Аха абри амш Мыта изы акыр зҵазкуа, акыр цәырызгаз мшын. Аԥхьаҩ агәра игоит уи иаашьарақәа, ихәыҷтәы қьафурақәа уажәшьҭа иаҳа-иаҳа ишьҭахьҟа ишынхо. Иҟалап Мыта иаби иареи уаҳа иеибамбар, арашь иаҩызаз Лашагьы афронт ахьтә ихнымҳәыр. Аха ахаан ихашҭрыма урҭ! Мыта бзанҵык ихашҭшам иара убас амасар ду иахарԥаз исыс ацәа, («иҟәашӡа, ашьа алатата…»), игәалашәараҿ иаанхашт Каҷиа цәыршәага, амаиор иԥа Заур, знапы аҵы ҟаԥшьӡа акәаҭан амаа зкыу Хьылкан лмоҭа, зҽеилаҳәан (аусура дрымгарц азы) ишьҭоу Мсыгәда, зыҷкәын дзымбаӡакәа иԥсыз Акәаташь, «аброн змоу» аусзуҩцәа… Урҭ зегьы рызхәра, рԥылара Мыта аӡыжь еиҵәа (асимволтә ҵакы змоу) арра илдыршоит.
Автор иҩымҭаҿы инамҩатәны, ухшы азишьҭуеит ауаҩытәыҩса идиалектика аҟазшьа, адгьыл аҿы уи ицәырҵра-иҟазаара ирыдҳәалоу азҵаарақәа: «Ауаҩы данажәлакь Зны ашьха дзымцо далагоит, нас асынтәигьы ибла иамбо дҟалоит, ахааназ уаҳа имбо… Ауаҩы хәҷы-хәыҷла дыԥсуеит». Ааи, гәырҩала, арра иҟаз иԥа иблақәа дырҭамԥшӡакәа дыԥсуеит абарҭ ажәақәа зызыкыу Кәаташьгьы.
Атвор ажәак-ҩажәак рыла рха-сахьа нҭырҭәааны иааирԥшуеит аҩымҭаҿ знык аиҳа ицәыримго афырхацхагьы. Иаагап ақыҭаҿтәи аныҳәаҩ дшаарԥшу:  «…Урҭ ирышьҭарххны даадәылҵит ҭаҳмада наӡа-ааӡак, иԥаҵа шкәакәақәа, уахынла иҿаҳәаны дшышьҭало мҩашьо, наҟ-ааҟ иҟамҩа иаҿаҳәауа, иџьымшьқәа кыдырхало, ацқьа асахьа иԥшынҵаны… Уи даныцәо ауп иаҳәызба аҭра ианҭеиҵо, абжьааԥны акәац иалакыуп…»
А. Гогәуа, егьырҭ иҩымҭақәа рҿы еиԥш, абраҟагьы адеталь сахьаркныҨ излаҟоу нхарҭәааны иааирԥшуеит. Автор дызлацәажәо нҭкааны идыруеит, аԥхьаҩгьы уи аԥсы ҭаҵаны, ацәеижь ҟаимаҭ ақәҵан изцәыригоит. «Иара асысақьышә хәыҷы азы иагьшаҵәҟьоуп, амасар-бжьара ибжьиаауа ашьац ԥшқагьы», «Аууасахш аасҭа аӡы еиԥш иҵаӷаз ажә-хшы, егьа ауҭаргьы аҟәыҵшьа аздырӡомызт, мчыла Иаҿыҵумхыр, амгәацәа ԥнажәон. Ахш ҵаӷа азхомызт аҟнытә, амгәацәа хаббала ичны ишыҟазгьы, арахь унапы ҿнаҳаҳауан»,
Аҩымҭаҿ араҟа-анаҟа иуԥылоит асимволтә хьаҵрақәа, аидкыларақәа, аметафоратә ҟазшьа змоу аепизод кьаҿқәа. Автор урҭ зегьы ифырхацәа рыҩнуҵҟатәи рдунеи аҽеиҭакрақәа рылааиирԥшуеит, аҩымҭа акомпозициа аиҿкаараҿ иманшәалан ихы иаирхәоит, Ирҿиамҭа иагәларҵәоу апоезиа зыҵзырҭас иамоуп, зеиӷьаҟам аконтрастқәа рылаҟаиҵоит. Ҳзыхцәажәо ажәабжь аҿы аҳәоуқәа: «Уажәшьҭа иаамҭоуп…» «Ԥшӡала… иагьубап, уахь уагьҩеип, дад», «Уцалароуп, уаалароуп…» аподтексттә ҵакқәа рымоуп, аԥхьаҩгьы ахара ддырԥшуеит. Иаҳҳәап, Мыта иқәкны ииҳәа аҳәоу «уажәшьҭа иаамҭоуп…» ала ашәҟәыҩҩы иҳаиҳәоит уаанӡа ацәа иалахан иҟаз ахәҷы аҽеиҭакра амш шааз, атвор исиужетгьы абри ахҭыс ишанраалахо. «Ԥшӡала… иагьубап, уахь уагьҩеип, дад» ала аҭаҳмада Кәаташь иҳәарц иҭахыуп арԥыс хәыҷ (Мыта) ари аԥсҭазаара дшаламӡуа, иара Кәаташь ихаҭа, уаҳа ашьха лхалараны дшыҟам, аҵыхәтәантәи ааԥсынра дшаԥылаз… «Уцалароуп, уаалароуп» – ари қәԥароуп, ауаҩытәыҩса иуаҩра, иҿиара иасимволуп, Мыта хәҷы дзыргәаҟуа азҵаарақәа ирҭакыуп…Ашәҟәыҩҩы иманшәалан ихиркәшоит иара убас Мыта Каҷиараа рашҭахь имнеирагьы. Аԥхьаҩ азнык азы Мыта Каҷиараа рашҭахь днеиуа џьишьоит (иаашьа злаҟаз ала), аха ахьаҵла гәразқәаҵәҟьа «шәаны» иахьызҭамло, асыс шкәакәа хәҷы зҭаршьыз ашҭахь ифырхаҵа днаишьҭуам.
Иахьатәи аԥсуа прозакицәа рыбжьара А. Гогәуа иаҟара инарҭбаан асахьаркыратә символ зхы иазырхәо даҽа шәҟәыҩҩык иԥшаара уадаҩуп. Уи Ирҿиамҭақәа рҿы схематә ҟазшьам асимвол иамоу, араҟа иаабоит ахаҿсахьақәеи ахҭысқәеи шьҭызхуа, адрамеи апоезиа ҵаулеи зныԥшуа, асинтез амҩала иҟаҵоу, асиужет зегь иагәылсоу, системара зуа асимвол. Зны-зынла уи аподтекс амҩала иааԥшуеит, иподтекступ, зны-зынла аҵакы еиҭарсуп, ашьапы адгьыл «иқәкьысцәом», аха абарҭ адгьылтә хҭысқәа роуп иара зыдҳәалоу, ицәырызго.
Исахьаркыуп, акырӡа иҵаулоуп, иҟәшуп ашәҟәыҩҩы дызлацәажәо абызшәа. Уи маҷ-маҷ аҩымҭа уагәланахалоит, ухала игәоумҭарц, иҿыцу жәпакы узаанарԥшуеит, аԥсуа бызшәа абеиара сахьаркны иузцәырнагоит. Аҩада иааҳгаз аҿырԥштәқәагьы (урҭ мыцхәцәахазар исҭахыуп аԥхьаҩ саҭеимҵарц) зеиӷьаҟам ала иаадырԥшуеит ашәҟәыҩҩы ибызшәа абеиара, аха убарҭ ирыцысҵар сҭахыуп еиҳа ҟазшьара зуа даҽа ҳәоуқәак: «Уи иан лқьиара, лыхаара иҟәымшәышәӡа ақьафын еиԥш иҩнуҵҟа иҭаршәуп, лнапы Зны-зынла иӷәӷәахозаргьы, иара ататара иалаӡуан, мчы анаҭомызт», «Аҭакәажә лԥынҵа лԥыҳәҳәо, аҟәынџьқәа ахыҟәшәо, аԥшыцқәа зыԥшаауа аҟәраан еиԥш, аҳәысҭа дҭан». «Асыс аҟәмшәышәра агызмалгьы инапы алалом»;  Мамзаргьы ажәак-ҩажәак рыла заҟа ииашан, убла ихгылартә иаарԥшузеи аарҩара бааԥсы аан зҿаазхаз ақәыршҩы асахьа: «Ус, аҩны зегьы ааҩнарлашан, имацәысит, нас, аҷҷаҳәа аӷәқәа ааимнахызшәа абжьы ган, аҵықь ҳәа ихыст. Уиақәхеит, аҽырҳәа ақәыршҩы аҿынанахеит»; «Иан раԥхьа ианыдыд, дааҳәыцымыцит, дааҟрым-ҿрымит, аха уи лыцәа лааԥсара ахьанҭара зегьы алажьын, ахаҳә хьанҭазқәыжьыз ачалт еиԥш дзаҵыҵуамызт» иааҳгаз аҿырԥштәқәа рҿы иаҳԥыло аидкыларақәа, аепитетқәа, аҳәоуқәа  маҷк аҟарагьы идырымчуеит, «аидара» рықәрҵоит, аха аҟазара иаша зныԥшуа абри «аидара» адагьы ухаҿы иузаагом А. Гогәуа ибызшәа. Ҳзыхцәажәо ажәабжь аҿы автор еиҿирԥшуа ажә-хши ауаса-хш (абас ҳҳәар ҟалозар) еиҳа иазааигәоуп – ижәпоуп, аҟазараҿ Тициан ишәыгақәа ҳәа изышьҭоу аколорит угәаланаршәоит. Аха абри ажәабжь аҿы џьарак-ҩыџьарак иуԥылоит аԥсшәа аҵкьыс аурысшәа иаҳа иазааигәоу аҳәашьақәа («Аҭынчра аӡыжь иааҭыҩлон…»), знык-ҩынтә рнаҩс рацәак иаҭахӡамшәа иубо, аха ҩаԥхьа автор иеиҭеиҳәало ацәаҳәа (Асолдаҭ реиԥш еивҵарыԥхаа игылаз амасар…», зсинтаксис еилахәоу, зеилкаара уадаҩу аҳәоуқәа: «Атыжә зықәтәоу аҵла ашьапы уҷышәыр, агызмал абга иақәтәоу иҭахны, ауаа ргәы ҭҟьо, аԥшацәгьа асы анаҩуа еиԥш, бжьыцәгьала агәаҟра-арыцҳара, аманшәалара иаԥхьо уахынла иуҭаауа, ашьыжьымҭан лылахь ҷышәаны уҩны дааиуеит ҳәа иаҳахьан». Араҟа аҳәоу еилыкка ишьақәгылаӡам, инагӡаны иуаҳауам.
Ажәабжь «Асыс-мҟаа» асиужет аганахьала уахәаԥшуазар, иаабац, зеиҭаҳәара мариоу, цәаҳәак, ҩ-цәаҳәак згәылдан иҟаҵоу сиужетым. «Асыс-мҟаа» асиужет маҿа-маҿа еилоу, аметафоратә, еиҭарсратә ҟазшьа змоу сиужетуп. Автор абри асиужет аиҭаҳәахара, аиларҟацаразы ихы иаирхәо аепизодқәа зегьы иааирԥшуа ахаҿсахьақәеи дзыхцәажәо аамҭеи ргәылырҭәааразы «аус руеит», абри иабзоурангьы, аҩымҭа зегь уанаԥхьалакь, убла иаахгылоит напҟазала иртәоу архитектоника, еиуеиԥшым аԥсҭазааратә ҭагылазаашьақәа, ахаҿсахьақәа зегьы џьарак еидызкыло, – «Асыс-мҟаа» аидеиа аарԥшра иацхраауа  сиужетк. Убас шакәугьы, аҩымҭаҿы аԥхьаҩ игәеимҭарц залшом ажәабжь џьар-ҩыџьар аркьаҿрақәа шаҭахыз (еиҳарак Мыра иныҟәарақәа ирыдҳәалоу).
Алықьса Гогәуа абри ажәабжь аҿы маҷк аҟара еилкаамкәа иаанхеит Каҷие Мыта иани реизыҟазаашьа. Ажәабжь аҿы ари акрызҵазкуа ацәаҳәақәа иреиуоуп. Ашәҟәыҩҩы аԥхьаҩ дахьирԥшуа ала, Мыта иан Каҷиа инапаҿы дааигоит, аха аԥхьаҩ изы иуадаҩуп абри агәрагара (уи рацәакгьы иҭахым абас еиԥш иҟоу аус Мыта иан илыдикыларц). убри аҟнытә, атвор ицәыреигаз абри агәаанагара, сара сгәанала, иҵегь ирӷәӷәатәын, сахьаркырала (ауаа ирҳәақәои кәаԥ рацәақәеи азмырхакәа) иҵегь ирҵабыргтәын, аԥҳәыс лыҩнуҵҟатәи адунеи (уажәы ишыҟоу ала уи еиҳа игәылҭәаазар акән ҳәа угәы иаанагоит)  аарԥра иазааҭгылатәын.
Ажәабжь ажанр – асахьаркыратә литератураҿ еиҳа иуадаҩу, еиҳа аԥышәа зҭахыу ажанрқәа иреиуоуп. А, М. Горки амилаҭтә литература заҟа иҿиахьоу, заҟа иеизҳа-зыӷьахьоу ажәабжь ажанр ала акән еиҳа дызлахәаԥшуаз.
Иуадаҩуп иахьатәи проза А. Гогәуа иажәабжьқәа рыда ухаҿы аагара. Ашәҟәыҩҩы илшеит иакымкәа-иҩбамкәа ажәабжь ссирқәа раԥҵара, урҭ рҿы иахьатәи асахьаркыратә литература иамоу аҩаӡара иашьашәалахаша аҟазарагьы ааирԥшит.
Ажәабжь «Асыс-мҟаа» – ахәҷра зҭагылаз азалымдарақәа, хырԥашьа змамыз ахҭысқәа, аамҭа уадаҩ, ашықәс хьанҭақәа ирызкыу ҩымҭоуп. Сара сгәанала, ари ажәабжь иахьатәи ҳапроза акырӡа иаԥсаны иаланагалт, асахьаркыра аганахьалагьы ҳлитератураҿ ицәырҵхьоу ириӷьӡоу аԥсуа жәабжьқәа ирхыуԥхьаӡалар алшоит.

1968 ш. 





Мшәылдрааи урҬ ирыдгылои ИрҾагылои…

(Ш. Ҷкадуа иҩымҭақәа ирызкны)

Иахьатәи аԥсуа литератураҿы апоетцәа ҿарацәеи апрозаикцәеи рҩымҭақәа еидкыланы ҳахәаԥшуазар, иаабоит аԥсуа проза акырӡа аҽшарҭбааз, аизҳара амҩа ишану. Акрааҵуеит апрозатә ҩымҭа ҿыцқәа инарҵауланы анализ рзыҟаҵара рҭахыуижьҭеи, аха арҭ маҷк иадамзаргьы инеиҵыхны аӡәгьы дырхымцәажәац иахьа уажәраанӡа. Абас инханы иҟоуп абаҩхатәра змоу ашәҟәыҩҩҩ ҿа, адраматург Ш. Ҷкадуа иҩымҭақәагьы.
Адраматург ҿа раԥхьатәи ишәҟәы «Асатиратә пеисақәа» ҭыҵит 1958 ш. азы: иажәабжь кьаҿқәа еидызкылаз аҩбатәи ашәҟәы («Аилыӷра») – 1960 ш. азы; ҳазну ашықәс азы акьыԥхь абеит ашәҟәыҩҩы ахԥатәи ишәҟәы «Ашкәакәеи аиқәаҵәеи». Арҭ аизгақәа ирным Ш. Ҷкадуа икомедиа «ҳауа идагәада» қәҿиара шьахәла Аҟәатәи аҳәынҭқарратә драматә театр аҿы ицоз. Ишаабо еиԥш имаҷым хыԥхьаӡаралагьы автор аԥсуа литератуар иалеигалахьоу, аԥхьаҩцәеи иареи злеибадырыз аҩымҭақәа. Аха, абарҭ зыӡбахә ҳҳәаз аҩымҭақәа рҵакы, рформа, ртема, рбызшәа иазкны инарҭбау статиак ҳаԥхьаҩцәа макьана ирмоуц.
Егьырҭ алитературақәа рҿы хышәәҟык ҭзыжьхьоу ракәым, шәҟәы заҵәык ҭзыжьхьоу авторцәагьы рҩымҭақәа еимакуа, акритикцәа ргәаанагарақәа рҳәоит, аԥхьаҩцәеи дареи еицәажәоит, рлитература аҭоурых дырбеиоит. Аха ҳа ҳҿы ҳзыхцәажәо автор илагьы иаабоит ари азҵаара аҭагылазаашьа: ашәҟәыҩҩы раԥхьатәи иҩшәҟәык «уаҩҵас» ирыгыу-иырбзоу цәыргам, абраҟагьы инарҭбааны рылацәажәара залыршахом, «Ашкәакәеи аиқәаҵәеи» ашҟа ааҭгылара ахьыҟаҳҵо иахҟьаны. Аха егьа убас иҟазаргьы ҳгәаанагара ҳҳәоит урҭ рызгьы.
«Асатиратә пеисақәа» лагаламҭа шьахәны иоуит иахьа уажәраанӡа иӷару ҳаԥсуа драматургиа. Ашәҟәы иагәылоу апеисақәа ҩуп иахьатәи аԥсҭазаара иагәылхны, илахҿыхны, убри аҟнытә урҭ рыԥхьарагьы, рықәыргыларагьы аинтерес аҵоуп. Ашәҟәы аҿы иаабоит Ш. Ҷкадуа хадара ззиуа атема: ажәытә ҵас бааԥсқәа ианраамҭамтәи аԥсҭазаара ирымоу шзалымдароу аарыԥшра. Убас, асатиратә пеиса «акасы» иаанарԥшуеит аколнхара арадио-узел аҿы забхәа ихьӡ аҳә\ара зықәшәаз Нулиа, аԥхьагылара змоу абхәа Ҳагьар, ажәытә ҵасқәа рыдгалаҩ анхәа Уардахан уҳәа аԥсҭазаара иагәылганы иҟаҵоу, ухаҿы иаанхо ахаҿсахьақәа. Абри аҩымҭа абзиарақәа шагымгьы иадаабалоит изырцыркьуа гхак: иахырҟьацәоуп 70 шықәса зхыҵуа Ҳагьар ихаҿсахьа. Уи иаармариан раԥхьатәи аҭаца дирцәажәеит, дук мырҵыкәа иԥеиҵбы иԥҳәыс аагара аан иҟаиҵо, ихымҩаԥгашьа џьоушьап: ауха, аҭаца ашҭа данааҭаргалоз, абри 70 шықәса зхыҵуа аҭаҳмада, аҭаца луадахь заа дыҩналан, аҭуан дыхәноит (!), аҭаҭын лбаагара иаҿыҵганы, – избанзар иҭахыу уи ауадаҿы иааираны иҟоу аҭаца иҽлықәыршәаны лкасы лхихырц. Ҳагьар иагьынаигӡоит игәҭакы, аха уи ихымҩаԥгашьа асцена зегьы хыҭҳәаацәоуп, иркарикатурцәоу:п. Ареализм аҳаҭыр збо аҟазара ус еиԥш иҟоу амҩа иқәымныҟәозароуп, иқәныҟәозаргьы уи иаҳнарбо – автор ихы иҭҳәаау ахәыцрақәа иааирыԥшуа ахаҿсахьа мчыла ишадиҳәалоу, иара убри иахҟьаны, урҭ ахаҿсахьақәа аԥсҭазаара ишацәыхареитәуа ауп. Ҳәарс иаҭахыузеи, ҳара мап  ацәаҳкуам агротеск, ма агипербола. Аха сгәаныла, ҳзыхцәажәо аҩымҭаҿы иаԥсамызт уи амҩала аҭаҳмада, ахьча ихаҿсахьа аарыԥшра. Шамахамзар Ш. Ҷкадуа актәи ашәҟәаҿы (акырџьара иахьа уажәраанӡагьы) дзыцәымцеит абри агха бааԥс. Уи ус шакәу умбарц залшом ишәҟәы иану апеисақәа: «Аԥсуа маҭәа зшәу Отелло», «Изхарада», «ҩба» уҳәа уанрыԥхьо. Араҟа автор иааирыԥшуа ауаа шьоук амцхә ирбзамыҟәуеит, шьоук амыцхә ирҟәышуеит, ахҭысқәа автор ихаҳәатәала иеибиҭоит, аԥсҭазаара днавагылан. Автор игәҭакы ааирыԥшуазароуп агәра угартә, аԥсҭазаара иаша иалхыу, иҭҭәаау ахаҿсахьақәа рыла. Ҳәарас иаҭахыузеи, адраматә ҩымҭақәа рыспецифика иамоуп еиуеиԥшым аҷыдарақәа – ҳзыхцәажәо агха зырԥсыҽуа, аха егьа убас иҟазаргьы, бзанҵык хашҭра азыутәым аҟазараҿ ареализм еиҳау акгьы шыҟам, адәахьтәи аефектқәа зегь шымчыдоу уи аҿаԥхьа. Драматургк иаҳасабала, Ш. ҷкадуа дазҟазоуп аситуациа ссирқәа, аепизодқәа реиҿкара, аха дыԥсыҽуп ҩныҵҟала еиҿагылоу, ахаҿсахьа нагӡақәа цәырзго, акырџьара еиларсу асиужет аиҿкараҿы, акомпазициа арыӷәӷәараҿы. Убри аҟнытә, Ш. Ҷкадуа ипеисақәа рҿы акырынтә ахҭысқәа раҵкыс игәырӷьагоу амонологқәа еиҳахалоит, (иаҳҳәап, «Хаара Ҳамцаӡакәаны! Аҟны «1-тәи» «II-тәи» рмонологқәа иреиԥшқәоу), урҭ ахәаԥшҩы игәы дырҿыӷьцәоит… Аха ас еиԥш иҟоу агхақәа бжеиҳан автор ихиҩылаит асатиреи аиумори зҵоу, угәалашәараҿы иаанхо асахьақәа рыла (абри аганахьала ахәаԥшҩы ихашҭуам «аԥсра аиҭаԥсра» иагәылоу асахьа ҟаимаҭқәа).
Адраматург ҿа раԥхьатәи ишәҟәы «Асатиратә пеисақәа» ишьахә лагалоуп аԥсуа драматургиа аҿиараҿы, зеиӷьыҟам ҳамҭоуп аԥсуа школқәеи аклубқәеи рзы.
Аиашаз, даараӡа еилыӷраау, еиуеиԥшым атемақәеи ахаҿсахьақәеи цәырзгаз шәҟәуп автор иажәабжьқәа реизга «Аилыӷраа». Ш. Ҷкадуа ишәҟәы аҿы аԥсуа ԥхьаҩ изы иҿыцны иаабоит аԥсҭазаара хьанҭа змоу, ахақәиҭраз иқәԥо арԥарцәа рхаҿсахьа. Автор аԥсуа тематика днавсны, 1957 ш. азы Москва ақалақь аҿы имҩаԥысыз аҿари астудентцәеи а-VI-тәи Адунеизегьтәи рфестиваль аан иаҳаз ажәабжьқәа ихы инархәаны, аԥсуа прозаҿ зегь раԥхьаӡа акәны инарҭбааны дрыхцәажәоит, ауаҩра згым, иҳалалу ауаа еиқәаҵәақәа зҭагылоу амыҟәмабарақәа. Урҭ ажәабжьқәа зегь ҩуп ауаҩытәыҩса игәыбылра, агәыманизм рылжжуа, ухә-ужьы еилазыргыло асиужетқәа рзыԥшааны. Ари ацикл аҿы автор иныԥшит ицәыхароу аԥсҭазаара аганқәа зегьы нагӡаны ишизымдыруа, апублицистикатә бызшәа акырџьара ишиԥырхагоу, ха иагьа убас иҟазаргьы, арҭ ажәабжьқәа аԥсуа литература аԥсабара дырԥшӡоит, ҳаԥхьаҩ дхьадрыԥшуеит залымдарыла иҭәу ҽа дунеик ахь.
Аизгаҿ автор дыӷәӷәоуп, иара иидыруа, изааигәоу аԥсуа ԥсҭазаара ахьааирыԥшуа. Убас, ажәабжь «Уажә акәзма иандыртәыз?» аҿы аԥхьаҩ бзанҵык дихашҭуам «Аа, нан, нан» ҳәа дӷьаҵәы-ӷьаҵәуа зыҷкәын ишишьҭаз ианаишьҭаӡыз ан. Ажәабжь аҟны зсахьа аарԥшу ан, аԥсуа қыҭа иалҵыз, иааӡаз, уи ԥсҭазаарас, дунеис измаз ԥҳәысын. Заҟа угәы дрыцҳанашьартә, заҟа аԥхьаҩ ииашаны еиликраартә иҟаҵоузеи еицакра зқәым лхаҿсахьа! Заҟа игәаӷ укуазеи ауаҩы ихәыц, ауаҩы гьалдыз, зан лаџьал зырццакыз аҟьала-ԥала Зиҭбеи! Ари ажәабжь ҩуп зеиӷьыҟам бызшәала, иазыԥшаауп еилыхха иҟоу асиужет. Ажәабжь аԥхьаҩ ӷәӷәала иныруеит, иара убри иабзоурангьы, «рҽырӡоит» ажәабжь агхақәа. Сгәаныла ажәабжь иамоу ауаажәларратә ҵакы ланарҟәуеит, аамҭа ахаҿрагьы цқьа иазаарԥшуам, зқыҭа ныжьны зан дҟьо ақалақьқәа ирылоу Зиҭбеи имҽеирақәа зегьы иара игха мацарақәаҵәҟьоушәа иахьаарԥшу. Иҟаларын, ари азҵаара иҵегь инарҭбааны иахәаԥшызар автор иажәабжь иҵегь иҵаулахар… (Мгәаныла Ш. Ҷкадуа абри игха еиҳагьы аҽарҭбааит абра зеилыргара ҳавсуа икомедиа «Ҳауа идагәада?» аҿы. аха уажә ишыҟоугьы, ари ажәабжь аҵыхәтәантәи аамҭазы аԥсуа проза иаланагалахьоу ажәабжьқәа рҭаацәараҿы иреиӷьқәоу рахь иԥхьаӡатәуп. Аизгаҿы иану аиумореска «Ҩба сышәҭ, ҩба!» зеиӷьыҟам ала иааирыԥшуеит автор игәҭакы: аҵаҩ хәыҷ лдунеихәаԥшышьала ажәытә ҵас бааԥсқәа рҿагылара. Уи лыҩныҟатәи адҵа хәыҷ аҿы аҵәымаӷ рыларҟацоуп иахьатәи аԥсуа ҭаацәара зыргәамҵуа ахьӡи ахьмыӡӷи жәпакы. Ашәҟәҩҩы ари иеизга иагәылоу сахьаркырала иаҳаракым, ҵакылагьы дук ифарҭам ажәабжьқәа: «Ардәынак шәаҳәон», «Ҩ-шәахсҭак», «иаҳауеи сара сакәындаз Шьыта» уҳәа убас егьырҭгьы. Арҭ аҩымҭақәа бжьаратәуп. Џьара-џьара автор иааиаҭәаумшьартә аҟынӡа асахьаркыра рыцәмаҷуп, ахаҿсахьақәагьы заа ихәыцу аԥҟарақәа ирҭацалоуп. Убри аҟнытә, аԥсуа прозаикцәа аҵыхәтәантәи рышәҟәқәа зегь раасҭа «еилыӷраау» ари аизга, алитератураҿ ахҭыс, аимак-аиҿак ҟанаҵартә еиԥш аҽазышьҭымхит.
Абасала, иааркьаҿны иаҳҳәозар, зыӡбахә ҳамоу аҩшәҟәык иаадырԥшуеит Ш. Ҷкадуа адраматургиаҿгьы, апрозаҿгьы ақәҿиара шьахәқәа шимоу, аизҳара амҩа дшану, аха урҭ иаадырԥшуеит иара убас Ш. Ҷкадуа иҩымҭақәа рҿы ишцәырымҵыцыз ҩныҵҟала иҭәу  ганкы мацарала акәымкәа, зегь рыла изхәаԥшуа, ихарҭәаау ахаҿсахьақәа, еиҿыхарала иҭәу аԥсҭазаара амҩақәа, зыгәра ҵауланы иугаша аԥсуа жәытә ҵас бааԥсқәа рдунеи. Ашәҟәҩҩцәа ҿарацәа аӡәырҩы реиԥш, арҭ аҩ-шәҟәык рыла Ш. Ҷкадуа макьана дизхымхыцызт аԥхьаҩ бзиа, имҩыцызт уи аԥхьаҩ знык еиԥш ҩынтәгьы деиҭазыԥхьашаз аҩымҭақәа.
Ҳацәымшәакәа иаҳҳәар ҳалшоит, ашәҟәҩҩы изы иреиҳау ари аџьшьара аԥсахраҿы Ш. Ҷкадуа ақәҿиара бзиа иоуит ҳәа ахԥатәи ишәҟәы аҿы.
Автор иеизга «Ашкәакәеи аиқәаҵәеи» (Аҟәа, 1962 ш.) иахьатәи аԥсуа ԥхьаҩцәа гәахәала ирыдыркылаз, ҳлитератуара иагәылыҷҷауа згәылоу шәҟәуп. Араҟа автор дааԥшит аԥсуа ԥсҭазаара адәахьала акәымкәа, аҩныҵҟатәи агәеисра, «уи ачымазарақәа гәазҭо ҳақьымны», аҟазараҿ аформа ҿыц иашьҭоу, иагьызыԥшаауа, насгьы абызшәа ҟаимаҭ зҿоу шәҟәҩҩны. Зегь раԥхьаӡагьы ари ус шакәу агәра ҳдыргоит ашәҟәҩҩы иповестқәа ҩба: «аԥҳәыс лас», «Аччар баҩ алоума». Арҭ аҩымҭақәа ҳзыхцәажәо автор уажәраанӡа ииҩхьоу иреиӷьуп ҳәа иԥхьаӡатәуп, аԥсуа литературатә критика азынгьы иԥшӡахом арҭ аповестқәа ҳқьыԥхь аҿы ишрыхәҭоу аилыргара рмоур, ирывсыр.
Анаԥшцәа жәпаҩык «аԥҳәыс лас» ҳәа лзырҳәоит абас хыс измоу абри аповест аперсонаж хада Мзиа. Ицәгьоуп, иуадаҩуп уи лыԥсҭазаара, Мзиа аԥсабра илнаҭеит зегьы: улаԥш зыдхалаша аԥшӡара, ауаҩра ҭбаа, адырра ҟәыш, аха лылахь еиқәнаҵеит, иманшәаламхеит лхатә ԥсҭазаара. Акы зхараӡамкәа знасыԥ зцымныҟәаз ԥҳәысуп лара: аибашьра далаӡит Мзиа раԥхьаӡатәи лхаҵа ,уаҩы мхәыцк иакәхарын ахшарадаразы дказыжьыз ашьҭахьтәи лхаҵагьы. Аповест иҳанаҳәоит Шамил иҿы илықәымҿиаз Мзиа лцәанырра, лыбзиабара аҭоурых. Шамилгьы аԥсҭазаараҿ акры збахьоу, акры еилызкаауа уаҩуп. Еиҿагыларала иҭәуп уи иҩнуҵҟатәи идунеи, дызну амҩа. Ганкахьала иахьатәи аамҭа, асоциалисттә культура ду Шамил инаҭеит алахтра иаша, аха даҽа ганкахьала, ишьклаҳәны дакыуп абжьаратәи ашәышықәса лашьцақәа ирхаану иабацәа рҵас бааԥс. Абар раԥхьа Шамил ихатә ԥсҭазаара, инасыԥ иалаирхәырц ииҭахыу аԥҳәыс дышлацәажәо: «Сара исҭахыуп абас ҩнык ҳаицыҩназарц. Исҭахыуп сгәы аартны сзацәажәо, гәыкала исзыҟоу аҟә дсымазарц: аҩны аԥҳәыс дысҭахым, дысҭахыуп абас иҟәышу, абас аҩызара здыруа ақәла…» Абарҭ ажәақәа Шамил гәыкала ииҳәоз ажәақәоуп, аха изыхьчом рыхьчара анаҭахха. Шамил ииашаны иеиликааит Мзиа лыуаҩра, лыԥшӡара, лиашара, убри аҟнытә, бзиагьы дибоит. Аҩымҭаҿы урҭ реизааигәахара ҟаҵоуп ауаҩреи абзиабаратә шәахәеи ргәылаҷҷо, убри аҟнытә аԥхьаҩ дақәыӡбаӡом урҭ рцәеижьеидҵара.
Аха макьана ихьанҭоуп зегьы рзы имариам, ашәышықәсқәа шлақәа рымҳәыр заархоу, зқьыџьара еиларсу атрадициақәа риааира. Шамил ихарала урҭ рчалт жьакца иаҵанарҟьацит Шамили Мзиеи рынасыԥ. шамил мап ацәикит ҩымыз зхыҵуаз, зцәа зтәымыз Мзиа ус дшыҟаз ԥҳәысс лгара. Ахәыҷы дыбжьых ҳәа лыдиҵеит бзиа иибоз аԥҳәызба! Избан? Избан акәзар, «ибыхьчалароуп, быпату, сыпату, саб ижәла, ҳабацәа рқьабз». Саб ижәла, ҳабацәа рқьабз! Заҟа ҳарҳәозеи арҭ ажәақәа, заҟа инаскьагозеи урҭ рҭоурых! Иахьагьы аҭаҳмада «иужәлоузеишь, дад», ҳәа данузҵаауа «цәгьа ибаӡом» ужәла «ажәлазаҵәқәа», «зшьа ззымуа ажәлақәа» ма ажәла «дуқәа» иреиуоу иреиуаму дназхәыцыр… Шьҭрала ауаа анынхозтәи ауаажәлар рформациа еилаҳахьеит, аха ажәлар маҷқәа жәпакы рыҟны еиԥш, Аԥсныгьы қыҭа-цыԥхьаӡа иуԥылоит уи ацәынха-мынхақәа. Аԥсны шамахамзар иузыԥшаауам қыҭак, жәлак еицызхыу ҭӡы рацәа ахьуԥымло. Арҭ аҭӡы жәлақәа рҭоурых – ари аԥсуа жәлар рҭоурых, рынамыс, рыпату. Рчеиџьыка ауп. Уи иаанарԥшуеит сациалла еиҟарамыз, аха еизааигәоу аҿиара амҩа ианыз, иакыу абызшәа аԥызҵоз, иакыу ахьӡ-аԥша, ахьыӡ-ахьымӡӷ ныҟәызгоз амилаҭ ҭаацәара дур хаҿсахьа. Ахаҿы аԥсахт иахьа абри аҭаацәара. Иахьа уи аргәамҵуам асоциалтә еиҟарамра, амилаҭтә зиндара, «аха маҷк аҟара» агәы азыбылуеит, иацәыхьанҭоуп шәышықәсала иаанагоз ажәытәра бааԥс аԥырҵра. Иара убри аԥырҵра ахьыцәгьоу азы ауп Марыхәаагьы рԥа изиқәшаҳаҭым, рыҩны инеираны иҟоу, «ԥшьынтә хаҵа ицахьоу», «еимырдахьоу», «аԥҳәыс лас» ҭацас дзырҭахым. Иара убри ауп аԥхьа ажәа иашақәа зҳәоз Шамилгьы. «саб ижәла, ҳабацәа рқьабз» ҳәа злеиҳәо аԥҳәыс. Шьоукы-шьоукы ишыҟарҵало еиԥш, Ш. Ҷкадуа иҭахымхеит аԥсуа ԥсҭазаараҿ акры зҵазкуа абри атема, шәыга ԥшӡала адунеи узырбо ланарԥшыгала ахәаԥшра. Уи ирҵаулт Шамили Мзиеи реимак, «имырхааит» уи алыҵшәақәагьы.
Аповест алагамҭаҿы ауаҩреи абзиабареи зланы иаабаз Шамил, ԥыҭк ҳанынаскьа, (иани иаби аниҿагыл) даҳзымдыруа иҽиԥсахит. Абар уи аазырԥшуа ҭыԥқәак:
«– Сара схәыҷы, ҳаԥхьаҟа сан ҳәа сазҳәаша ахәыҷы, снапала аԥсҭазаара имсхуам. Аҳәаза иааӡоит ахша. Бара аҳәаза беицәаха ҳәа соуҳәарц аума иуҭахыу!
– Ус анакәха, дад, бхы иавба. Саб дкажьны бара бысзышьҭыхуам. Уи азын бгәы иалымсын, сара банызга сара соуп ахаҵа, сара исҳәо ҟалароуп аҩнаҭаҿы!» ас еиԥш иҟоу аҵас бааԥс зиааиуа ауаҩы изгәамҭаӡакәа длашәхоит, еилашәамҭазгьы, еиҳа ишьҭахоз иабдуцәа рлексика ихы инархәаны, дцәажәоит абас: «Быпату бара иԥыбҽит, мчыла ӡәыр акыр бзиума?» Ишаабо еиԥш, Шамил «иабиԥара имырӡит», аха ирӡит инасыԥ иуаҩра, «аҩны ԥҳәыс» илышьҭамыз арԥыс «аҵәа иҿшәо аҵәамҵа икашәоит» ҳәа шырҳәало еиԥш дзеиуаз рахь дагоит, дагьигоит аповест аҿы, иааркьаҿны акәзаргьы, уамашәаҵәҟьа зсахьа ҭыхыу «аҩны ԥҳәыс» замана.
Шамили хаҿсахьа – аинтерес зҵоу, аԥсҭазаара иагәылхыу аԥсыуа ҟазшьоуп, литературатә типуп. Уи иаанарԥшуеит иахьа аилаҳара, аилабаара иаҿу ажәытә ҵас бааԥсқәа ныҟәзго илак-ҩакра, уи иҩныҵҟатәи идунеи, дзықәгылоу амахәҭа шҩоу, иҵахжәаргьы шалшо. Шамили хаҿсахьала, Ш. Ҷкадуа ианаамҭаз иаԥхьо ҳҿар идирбеит заҟа иҭацәыз, игәнаҳаз уи дызныз, иԥсҭазаара зыркьаҿыз амҩа. Сгәаныла, автор дызлазхәыцыз аплан ала, шамил ихаҿсахьа (зехьынџьара акәымзаргьы) ихарҭәаауп, угәалашәараҿы инхоит.
Зегь рыла уи иаҿагылоуп, угәаҵанӡагьы инеиуеит аҩадагьы маҷк ҳазлацәажәаз Мзиа лхаҿсахьа. Ш. Ҷкадуа илшоит аҳәса рҟазшьа, рхаҿсахьа, рԥсихологиа ҩныҵҟала аарԥшра. Автор иҩымҭақәа рҿы зегь ҳасаб рызууп, ишәаны-изаны иҟаҵоуп. Мзиа – азалымдарақәа зԥыло, аха  зхы рыҵамырхакәа ақәԥара иаҿу ԥҳәысуп. Уи дубаӡом хьати-ԥатирак лыланы, аегоист цәаныррақәа лылаҽны. Мзиа ласы илдырит Шамили лареи рдунеихәаԥшышьа шеиԥшымыз, илбон Шамил диқәшаҳаҭхар – ишеинасыԥхоз, аха Мзиа Шамил диҿагылт, дагьеиқәлырхоит ашьҭахь ҩ-ҭаацәарак рыԥсҭазаара зырлашо ахәыҷы. Мзиа аԥсҭазаара дахәаԥшуеит инарҵауланы, икылаԥш-кылӡырҩуа ахацәа ирышьҭоу дреиуам Лара. Уи илдыруеит абызҳәацәа аԥҳәыс лас» ҳәа шырзылҳәо, ишлышьклаԥшуа: «Гәылацәак сымоуп – сагьдырҽхәоит иагьсызкылаԥшуеит. Сла шыр – сара саԥхьа дара дәылҵуеит» – лҳәоит ус еиԥш иҟоу ауаа наҟәқәа дрылҳәҳәо. Мзиа лхаҿсахьа – иахьатәи аԥҳәыс леизҳа-зыӷьара, лдунеи ҭбааҭыцә аазырԥшуа хаҿсахьоуп. Ҳзыхцәажәо аповест иамоуп агхақәагьы. Сара сгәаныла ажурнал «Алашара» ианыз авариант еиҳа излеиӷьқәаз ыҟан, ашәҟәыҩҩы ҳзыхцәажәо аизга ишазирхиаз аасҭа. Аповест уажәы амыцхә еиҵыхцәоуп, зыгәра узымго аҭак ҟаҵоуп Шамил иани иаби рдунеихәаԥшышьа аԥсахра иазкны. Апоет Л. Кәыҵниа 1933 шықәса азы ажәытәра злаҽыз анхаҩы изы иҩуан: 

«Иҷкәын хәыҷ апионерра иалаз
Уи шбашаз агәра ииргеит…»

Ҳәарас иаҭахыузеи, апоет усҟан дамхаццакцәеит: иуадаҩуп анхаҩы ажәытә ҵасқәа шбашоу агәра иргара, изгәакьоу ақьабзқәа рыцәгьареи-рыбзиареи рҳәаа ирԥшаара. Уи ус алшоны иҟазар, ҳазну аамҭаз Шамили ани иаби рзы «сагьырааӡеит, сагьыршьит» иҳәомызт. Мзиеи иареи  еинасыԥхон. Ашәҟәыҩҩы ирмариеит аԥхьа зсахьа ҟаимаҭла иҭыхыу ажәытә уаа (иани иаби) иаарласны рҽеиҭакра. Сара агәра згоит «О, ишәихааит уи ақьабз!» ҳәа иажәа иалеиҵар шилшоз Бадра. Аха агәра сызгом, Бадра еиликаап ҳәагьы сыҟам, дахьиашоуи дахьиашами рыҵаулара. Аповест анҵәамҭаҿ изхлаҟаз ала, Шамили ани иаби Мзиеи еилибакааит, аха сара сгәаныла, Бадра иабиԥара рдунеи рыԥсахуеит Мзиа лӡынӡа бзанҵык изхамлакәа. Убри аҟнытә, абри азҵаара иҟалараын ҽа мҩакала иахәаԥштәызар, ма иавсӡазар, раԥхьатәи авариант аан ишыҟаз еиԥш. Автор ииашамкәа иирҟаҵоит аҭаҳмада Бадра Шамил ихәыҷы иара дшимоҭаз еиликаанӡа, Шамил «ицымхәрас дыҟасҵар сҭахыуп» ҳәа Мзиа дахьлыҳәо. Аԥсыуа ҵасла Шамил иқәлоу дызцәыԥсуа, уи ицынхәрас ҳәа аԥшқа дӡарҵаӡом, хәыҷык егьа дыргәаԥхазаргьы. Уи ус шакәу Бадра идыруан, аха агха зтәу автор иакәхап. Имыцхәуп иара убас, автор аилақьқәеи дара анышьҭаз «аҟәардә аԥхьа икаԥсаз» рыҩныҵҟатәи рымаҭәақәеи дахьрылацәажәо аҭыԥ. аповест аидеиа дук акгьы анаҭом ус еиԥш иҟоу «ираргамо» асценақәа. Абас еиԥш иҟоу агхақәа еиҳа ирацәоуп аповест аҩбатәи авариант аҿы. 
«Аԥҳәыс лас» акомпазициа аганахьала гхақәак амазаргьы (иазхом ҳәа сгәы иаанагоит аепизод хәыҷқәа рыла акырџьара акыр зҵазкуа азҵаарақәа дахьрылацәажәо), ицәгьамкәа еиҿкаауп. «аԥҳәыс лас» – илахьеиқәҵагоу аԥсҭазаара аганқәа аазырԥшыз, ухаҿы инхаша ахаҿсахьақәа иашақәа згәылоу, апрозаик икалам иҵыҵыз раԥхьатәи аповест. Ари аҩымҭа иаарласны аԥхьаҩцәа рыбла иҵашәеит, ахәшьара бзиагьы ауит. 
Сара сақәшаҳаҭым «Алашара» №3, 1964 ш. ианыз Б. Зарандиеи И. Аргәни рықәгылараҿ ицәырырго агәаанагара. Урҭ зыхцәажәаз аповест «Аԥҳәыс лас» иҭшәаны иахәаԥшуеит, убри иахҟьаны, ирзеилымкааит автор иқәиргылаз аидеиа аҵаулара, аповест ахьыкшоз, хадара зуаз аган. Арҭ аԥхьаҩцәа изларҳәо ала, Мзиа Шамил данишьцыла «цәгьа длымбо (!), лааигәа даныҟам дааизхәыцыртә еиԥш дҟалеит», насгьы Мзиа «Москва дахьынӡаҟаз иҳамбеит машәыршақәгьы лхәыцрақәа Шамил дрылашәо». «Шамили Мзиеи еибагаргьы разҟ бзиа роуамызт», игәныргоит Мзиа «Аниа дахьылжьаз», хымԥада иахәҭаны ирыԥхьаӡоит Мзиа «лусура дшазыҟоу» аарԥшра, ашәҟәыҩҩ лахь ирҭоит «абзиеибабара цқьа ахьизаамырԥшыз азы». Аповест аҿы хадара злоуи излами цқьа еилмыргакәа, урҭ Мзиа дрыԥхьаӡеит зых пату ақәзымҵо уаҩны, аԥҳәыс дасны. Ражәа изланыԥшыз ала, зҳәатәы еиқ
Шәазҳ арҭ аҩыџьа аповест ргәамԥхеит, сгәаныла урҭ ақәшаҳаҭхом иара убас абри аҩымҭа ахәшьара иазкыу аҩадатәи сцәаҳәақәагьы. Убри аҟнытә, исҭахыуп иаазгарц агазеҭ «Советская Абхазия» ҳазну ашықәс март мзазы «Подарок читателям» ҳәа хыс изманы ианыз афилалогиатә наукақәа ркандидат Ҭ. Шьаҟрыл-ԥҳа абри аповест иазкыз лыстатиа ацыԥҵәаха:
«Интересно и убедительно рассказывает автор о столкновений больших и настоящих чувств с сложными понятиями о чести. Героине повести Мзии уже дважды не повезло в личной жизни, и тем не менее, она горячо и доверчиво полюбила Шамиля Марыхъба. Этому способствовало настойчивое внимание к ней молодого человека. Но настойчивость Шамиля не выдержала испытания. Добившись любви замужней женщины, он не сумел отстоять право на их счастье. Автор удачно показывает противоречивый характер Шамиля. Смелый и искренний в любви, он струсил перед лицом устаревших понятий, о чести и потребовал от любимой лишить жизни их будущего ребенка… Она очень злободневна для нашей абхазской действительности. Ш. Чкадуа удалось по своему разрешить ее, горячо и убедительно отстоять свои глубоко человечные взгляды». Аха Б. зарданиеи И. Аргәни ракәзар, аповест аҿы… (излаҩу абызшәақәа) иаԥсоу ҳәа акгьы ыҟам, ас еиԥш иҟоу аҩымҭақәа «рхыԥыц аҿахьоушәа» ауп ишалацәажәо. Урҭ ргәаанагара ашьақәрыӷәӷәара иацдырхыраауа аԥсуа жәаԥҟа «Аԥҳәыси аҵәцеи», аҵак бзиа еиԥш, иамоуп аҵакы бааԥсгьы: ажәытәан, ирацәан аԥҳәыс акгьы лхараӡамкәа. деилымкааӡакәа ахара анлыдырҵоз, уи лыпату икаҳаз аҵәца алахьынҵа ианадыркылоз… 
Иахьатәи аԥсуа проза зырԥшӡауа, аԥхьаҩцәа адзыԥхьало аҩымҭоуп «Аччра баҩ алоума» ҳәа хыс измоу аповест. Ари, аԥсуа литератураҿ иреиӷьқәоу ирхыуԥхьаӡалар алшоит. Рацәак идум абри аҩымҭа хәыҷ, аха роман дук ишьҭнахша «аидара иаҵоуп».аԥсуа литература бзиа избо аԥхьаҩцәа, иҟалап ари аповест знык еиҳа иаԥхьазар, иац ԥшьаала иназвысуаз азҵаарақәа иахьа ҽакала ирыхәаԥшуазар, иархәыцзар…
Баҩ алоума мшәан аччара? Ҳәарас иаҭахыузеи, мап! Парҭен «анасыԥ зиҭаз» иаҳәшьа дџьеишьоит, «аччараҵәҟьа лылшом» ҳәа. Аха дызлаччарызеи Нана? Иарбан уи дзеигәырӷьара? Володиеи лареи ирзыԥшыз анасыԥ акәзар? Мап! Акрааҵуеит уи лымҟәыҵабеижьҭеи. Лхаҵа Мшәылды данизхәыцуа, ма даницу лгәы азҳарц лыхәҭазар? Аха иззы? Иарбан Мшәылды узлаиеигәырӷьараны иҟоу?
Ганкахьала уахәаԥшуазар Нана  дыҩнагылоуп иахьатәи аԥсуа қыҭаҿ, шьоукы-шьоукы «иреиӷьу», «анцәа ишиҳәара» иҟоу аҩнаҭа ҳәа изышьҭоу. Нас илыхьзеи мшәан Нана? Иарбан гәырҩоу уи илхаԥаз, лыччаԥшь еимҵазырсыз? Уажә аакьысқьа ажурнал «Алашара» аномерқәа руакы аҿы ианын М. лабахәуа истатиа «Акоммунисттә морали аԥсуа милаҭтә қьабзқәеи» ҳәа хыс иаманы. Астатиаҿы автор ирыҵишьит ҳаамҭа иаднакылауа аԥсуа жәытә ҵасқәа рдемократиатә елементқәа. Ҳәарас иаҭахыузеи, аԥсуа жәытә ҵасқәа ирылоуп ажәлар рҟәыӷара, анна-ара ирылҷҷоит амра ашәахәа лаша, аха урҭ инарҵауланы урызхәыцыр, иумбарц залшом рыбжак иахьатәи ҳаҿиара ишаԥырхагоу, ажәытәра амҳәыр еиқәаҵәа шраархоу. Ашәышықәсақәа ирықәлоу арҭ аҵасқәа реидара хьанҭарақәа ирықәлоу арҭ аҵасқәа реидара хьанҭарақәа жәпакы аԥсуа ԥҳәыс лашҭаҿ имҩахыҵит. Асовет мчра аԥсуа ԥҳәызба лыбӷа еиҵнахит, наунагӡа амҩа ҭбаа лзылнахит. Иахьа уи дколнхаҩуп, дырҵаҩуп, дусуҩуп, дҳақьымуп, дпоетуп, анаукақәа дыркандидатуп, ҳтәыла апарламент адепутатс дамоуп. Ажәакала, уи илымоуп асовет конституциа илнаҭаз аҵареи, аусуреи, аԥсшьареи рзин нагӡаны. Аха егьа убас иҟазаргьы, макьана рымчра ӷәӷәоуп аԥҳәыс илԥырхагоу ажәытә ҵасқәа. Ҳажәлар ирҳәоит «Аԥсуа намыс уардынк азна ыҟоуп, имал, – арбаӷь аидара» ҳәа. Аиашаз, дара идууп џьабаа згым абри амилаҭтә намыс ду ахьчаразы, аҩнаҭаҿы аԥсуа ԥҳәыс илбахьоу, иахьанӡагьы дызҵагылоу аџьабаа. Уи уахгьы ҽынгьы дивагылоуп лхаҵа, иара зхы шьҭихуа Лара аҵыхәа дҩахоит, иара рашәара иҿанынеихо – Лара ачаирҭахь дцоит, иара даныччо – ларгьы дгәырӷьоит, ԥсҭазаарак, насыԥк еицрымоуп, бзиа еибабоит… Аха иара? Иара ҟадыџь иԥҳәыс бзиа дшибогьы, цқьа изыгәӷьуам ажәытә ҵасқәа реилагара, иаҳҳәап: ауаа ахьгылоу ахәҷы дшылкыу дааԥсазар лымхра ицәымӷыуп, (дацәыԥхашьоит), мамзаргьы лцәалтәымкәа дыҟазар лыцныҟәара, лыцнеиҩеира дук игәаԥхом. Иҩны асасцәа тәазар – еиӷьишьоит уаҳа иалылымшо дааԥсанӡа лацәеихьшь ҟамҵа (астол дахамтәакәа) рымаҵ луларц. Аԥсны акырџьарагьы уажәраанӡа аԥҳәыс лнышәынҭра ахаҵа итәы аасҭа еиҳа ирҵауланы иржуан… Избан? Избан акәзар, аԥҳәыс «лыԥсы цқьам», «леиҵаҟәаҟәа рацәоуп», – убри аҟнытә иҵауланы дыжтәуп! Акырџьара (аԥсуа ԥсылманцәа) аԥсы анышә дахьарҭо аҳәса нарышьҭӡом, избан акәзар, уи гәнаҳас иаԥхьаӡоит аҟәырҟан (Коран). Шамахамзар, иара убас аԥсуа чарак аҿы аҳәсеи ахацәеи еиддыртәалацәом. «аҳәынҭқарратә ҳәаа» рыбжьарҵоит. Уи иаҳнарбоит ажәытә ҵас бааԥсқәа заҟа амч бааԥс рымоу, убри аҟнытә урҭқәа зԥылауа, ҳаамҭа лаша абӷа змоу аԥҳәызба ишлыхәҭоу лынасыԥ азыҳәан ақәԥара, лымҩа алхра.
Аха ирацәаҩуп макьанагьы, иахьаҭахым аҭыԥ аҿы зжәытәра злаҽу зани заби ирзыӡырҩуа, аҳәыҳә еиԥш «злеишәа бзиоу», иԥшқоу, зхатәы мҩа алхраҿ иахьа уажәраанӡа ихьыԥшу аԥсуа ӡӷабцәа. Убас еиԥш иҟоу дреиуоуп ҳзыхцәажәо аповест аҿы зсахьа ҭыхыу аԥҳәызба Нана. «сыгәнаҳа шәзымгааит сани сашьеи… сзыхшәырҟьазеи абааԥсы. Сагьы убарҭ брылоуп, аха бара бзын ақьаад аҿгьы сзышәиуам… сыҟаз ус арҭ абӷьыцқәа сара сыԥсы ҭанаҵы уаҩы исырбом! Аха саныҟам шьоук аԥхьар, ирдырып сара сыԥсҭазаара рыцҳарыла ишымҩаԥысыз, ишҿыцәхааз» – абас лыҩуеит Нана лыгәҭыха зегь зҳәоу лымшынҵаҿы.
Жәохә шықәса анылхыҵуаз нахыс длахәмаруа, дылзааигәахо далагеит аԥхын аԥсшьара Аҟәа иаалоз Володиа. Бзиа еибабеит Нанеи Володиеи. Урҭ рыбзиеибабара – раԥхьатәи бзиеибабароуп, ицқьоуп, илашоуп. Аха Нана «саб иҩнаҭаҿоуп сара сгәы аисра иахьалагазгьы, иахьаҟәыҵызгьы» ҳәа ззылҳәо аҭаацәара, ари абзиеибабара рхәаҽуеит, излаԥырша амҵәыжәҩақәа еиҵнахаанӡа ирҟәжны инаӷрагылт. Нана лҭаацәа ирдыруан рыԥҳа бзиа илбоз иццара шылгәаӷьууаз, аха ирҭахымызт, аилкаарагьы иашьҭамызт амч ду змоу уи абзиаеибабара аԥшӡара иалоу:
– Уажәнатә аваршәра балагеит бҵыхәа ырқьақьаны! Уи иҽырччо, иҽырхәмаруа ара дзаақәоу здыруеит сара. Бара бгәы шыҟәоугьы здыруеит. Цәгьагьы дыббаӡом! Аха уи цыгәхыршәҭ ҟаҵаҩ бицны бсымбароуп! – абас лыԥҳа длықәмақаруеит агәҩара зауз ан. Аха ан лажәақәа рҳәатәы амаҳаит иҿыхаз ааԥынра… Нана дылзыхгом, иаара дазыԥшуп Ленинград иҟоу Володиа… Дук мырҵыкәа, Нана лан иаахтыҵәҟьаны илалҳәеит Володиа бзиа дшылбоз, дагьшиццоз. Ажәа ҟәышла уи лацәажәара ахаҭыԥан, ақәџьма иаҩызоу абри ан, хаҵа ицашаз лыԥҳа даалысуа длыпҟоит!.. Нана илбоит лыбзиабара амҩақәа зегьы шкыу, аԥсҭазаара дзыԥхьалоз ароманқәа раасҭа акыр «алеишәа» шыцәгьаз. Зегь реиҳагьы, уи ԥырхагас дылзыҟалт дзааӡаз лан. Аҩымҭаҿ заҟа ӷәӷәала лсахьа ҭыхыузеи илашәу ан! Заҟа ҿҭыӡәӡәаала длацәажәоузеи, заҟа лгәы ҭаԥылҽуазеи асыс иаҩызоу лыԥҳа заҵә! Исҭахыуп иаазгарц ицәахыхгоу, ан аԥҳа илаҭәалшьо ажәақәа: 
«абыржәыҵәҟьа ибҳәароуп уи аҷқәын хыш ибзиуз! Ианыбымҳәа, бхы рҷаҷан абра аираҭа быласҵоит. Амшгацәа, цыгәхыршәҭ ҟаҵаҩцәа рзын акәызма сара сбыдыԥсылаха бзысааӡоз! Ибзааигазеи ҳәа сбазҵаауеит?! Иҳәа, зегь дара роуп аҳақьымцәа рҿы бсымгар зуӡом»! Абарҭ ажәақәа рышьҭахьгьы, Нана лан деиҭалыҳәоит длықәшаҳаҭхарц, деилылкаарц. Аха абар урҭ рҭак – аԥҳа днызкылаз ан аҵыхәтәантәи лажәақәа:
«Аӷьараҳәа бҟалоит! Афатә ду ҳамоуп! Баханы ифала, амаҭәа бара ибымоуп, бҽеилаҳәала, аҵара ҵала, бан дыҟоуп, баб дыҟоуп… Ианаҭаххо ҳара бҳашьҭуеит хаҵа. Ус акәымкәан исамҳәакәа банца, абар ашаха ашәандыҟәра иахьҭоу. Сыхәда инахаҵаны абра ауадаҿ скәалкәало сҽыкнаҳан ҟыҟ ҳәа сҽысшьуеит. Жәамш ҵаанӡа еиҭа арахь аатәыс ибықәсыршәоит. Арахьгьы баармышьҭуа. Уахьгьы уаҩ гәкцәа бхеимкуа, зан лҽырзыршьыз ҳәа ауаа беибадырбо бҟалоит. Абри ҟасымҵозар сан лыбаҩ схапыц ақәсыргылааит!»
Арҭ ажәақәа заҳаз Нана лымшынҵа аԥхьаҩ иалҳәоит абас: «Абри ауп сара сҭоурых хәыҷ, абра икьаҭеит сара сынасыԥ лашара зымбаз сынасыԥ!»
Нана лыԥсыҽреи лхьыԥшымреи инарыхҟьаны, илоуит ҽа насыԥк, дыланагалт лҭаацәа ирзааигәаз, аха илцәыхараз даҽа ҭаацәарак… Аха дарбанушь Нана лҭаацәа иргәаԥхаз? «Аҽы ԥхҭи аҽы ԥхҭи еибабыӷуеит» ҳәа, Нана лҭаацәа дрыԥшааит, дагьыргәаԥхеит Мшәылды! Аха избан? Нана лҭаацәа ақалақь аҿы инхоит, Мшәылды – ақыҭаҿ. Изгылоуп ахан ду еихачаԥа, иамоуп уи иақәнаго абаҳча, амашьына, ачеиџьыка, ажәакала, «уаашәҩык уцны унеир уирԥхашьом». Ихаҭагьы аколнхараҿ дкассируп, унеишь-уааишь ҳәа зарҳәо дреиуоуп… Мачхәума Мшәылды дызҭахыу дызлеигәаԥхаша. Уи инхара – ақалақь аҿыв иҟаз Нана лҭаацәав рзыҳәан дачак иаҩызан, Мшәылды ихаҭа иакәзар – иԥҳәыс лыла ақалақь далахәхон. Абас наҟ-ааҟ «еилаӡеит» «цыгәхыршәҭ ҟазымҵоз» Мшәылди Нана лҭаацәеи.
Ҳахәаԥшып ҟазарыла иаарԥшу Нана дзыҩнагылоу аҩнаҭа афасад лаша акәымкәа, уи аҿаԥҽрақәа иргәылгоу Мшәылдраа рыԥсҭазаара зеиԥшроу, «Аԥсыӡ хыла иркуеит» ҳәа шырҳәало еиԥш, нап аҳаркып Мшәылды иаб – Мыгдга ила. Мыдга – ари ҩ-цәак зхарԥоу, даараӡа игьангьашу, згәы иҭоу адәахьы ицәырзымго нхаҩуп. Уи аган автор даламцәажәазаргьы, аԥхьаҩ агәра игоит Мыдга инхра-инҵыра ду ихатә џьабаак мацарала ишыҟаимҵаз. Аха Мыдга ицәажәараҿ зегь ирԥшӡоит, «амаалықь-цәа» рхеиҵоит: «Иара кассирс акомхоз аҿы аус иуеит. Лара дырҵаҩуп. Ироуа дара ирызхоит ҽеилаҳәагас. Аҩи афатәи сара сыԥсы ҭанаҵы хьаас дара ирысҭом». Изиҳәазеи Мыдга абас еиԥш иҟоу ажәа ԥшқақәа? Урҭ зиҳәо – дзацәажәо дук дахьизымдыруа, игәра  агара ахьицәыуадаҩу азы ауп. Аха ҳихәаԥшып ԥыҭк анижә, дзацәажәозгь маҷк игәра анига ииҳәо «ажәақәа»… «Уара изуасымҳәарызеи ласы «Волга» ҳәа изҿу ааихәоит «Победа» иман игәамԥхазт иҭиит». Мыдга ас еиԥш иҟоу ажәақәа аниҳәо, дцәажәоит ибжьы ныҵакшәа, даахара-хаԥшны… Избан акәзар, уи дрыцәшәоит ауаа қьиақәа, цқьа иҽхимҩар урҭи иареи «ишакәым иҟеибаҵақәар ҟалоит… Убри аҟнытә, мыдга иахьаҭахыу дқьақьоит, ичеиџьыка деигӡом, ҩ-бзык иҿоуп: «Бцо, бцо бахьымаара бцааит!» – Нана илызҳәаны ашә нкыдҟьаны данаадәылҵ, уи ибла нарықәшәеит ашҭа иааҭалаз лашьеи даҽаӡәи.
«Уа бзиала шәаабеит асасцәа! Ҳаи анцәа шәиныҳәааит, сгәы ҿыӷьуа сыштәаз, рацәа иақәырш
Анны шәысзааит», – иҳәан дҿаԥха-ҿаччо дырԥылт… Араҟа иккаӡа иааԥшуеит «згә ҿыӷьуа итәаз» Мыдга ҽа цәак шихалаз, ҽа бзык шиҿалаз. Ус заҟаџьара!
Ҳахәаԥшып Мшәылды ихаҿсахьа. Аповест аҿы ажәабжь еиҭазҳәо алирикатә фырхаҵа Мшәылды данынаихәаԥш, «иаб ихаҭа» ҳәа игәы иаанагеит. Аиашаз, Мыдгеи Мшәылди ҩ-ашәхак ирҩызоуп, рынамыс еиҟароуп, рҳәатәы еиқәшәоит, хык еицҭадыршәуеит. Ихаарадоуп Мшәылды иажәақәа, игьамадоуп уи ихылҵуа абжьгьы. Унапы анумихуаҵәҟьагьы – унацәкьарақәа ашьацҳәа иакызшәа (иаб ишыҟаиҵало еиԥш) ирыӷәӷәоит… иабхәында астол дшахатәаз Мшәылды данааҩнала, ҿааиҭит: «Иахьа иагәыдаҳҵароуп Парҭен! Анцәа шәысзааигеит» Ма шәара, ма сара!» Ишаабо еиԥш, Мшәылды дреиуаӡам астол аныҟәгашьа, арԥшӡашьа, арҽешьа иақәшәо ауаа. Мшәылды изы астолаҿы ԥҟарас иҟоу: иахьынӡахәҭоу акәӡам иахьынӡа улшо ауп. Дааузымчҳартә дыхжәоуп, дгәыԥҵәагоуп Мшәылды.
– Аччарагьы бзиоуп, аха аҭаца ԥшқа аранӡа бааишь! – абас ауп асас иацәажәоз иԥҳәыс дышлыԥхьо. Иара асас иакәзар, абар Мшәылды уи пату шиқәиҵо:
– «О, ҳасас, изхара дыцәан дгылт! Аштраф, аштраф! Шәаах ҳацәхьа ду!» – дыҳәҳәеит Мшәылды. Нас дбыҭәқьалеины астол ахыҵра далагеит сикырц, аха сикаанӡа сеихан изулакь сыԥсы сыманы ашьҭахь сицәцеит.
– аа, уаргьы саргьы-хандаз! Иҳәеит хыхь дахьықәгылазынтә. Нас еиҭа наҟ дныҩнабгеит. Иҩналара инақәрыццакны еиҭа агара иалагеит: «Ура, сасо, аҳоҳо! Алеишьа аҩеишьоуп, о, ҳоҳо!.. Еи, бабабналеи бара! О, ҵәыуа!»… Ари асахьа ссиршәа иаҳнарбоит Мшәылды дзакәыз, автор Мшәылды иахь иҟаиҵоит аемоциатә цәанырра. Иаҳҳәап имӡакәа: Мшәылдраа зхатәоу аԥсуа стол асахьа ҳлитератуарҿ абасҟак ареализм алан ҽаџьара иаҳԥымлац иахьа уажәраанӡа. Абас еиԥш дыҟоуп аҩада зсахьа ҭыхыу, уи астол аҿы ахапа зҳәо «алым» – Мшәылды – Нана илзырԥшааз ахаҵа. 
Еилкаауп нас, «сыхьмыӡӷ схихындаз», «дарбанзаалакь аӡәы сигандаз» ҳәа  акәӡам аԥҳәызба хаҵа дызцо. Уи дылҭахыуп аҩыза иаша, лынасыԥ иабжоу, бзиа илбаша ахаҵа. аха, Нана  Мшәылдраа рыҩнаҭаҿы «ҭӡамцк икыду сахьак еиԥш дыхьшәашәеит» лыччареи лыԥшӡареи лԥырҵит, ҿымҭ-ԥсымшь, маӡа-аргама дгәырҩоит.
Иалшоит аԥхьаҩ азҵаара ҟаиҵарц: Изылзымыхьчазеи Нана рԥхьатәи лыбзиабара? Дызрықәшаҳаҭхазеи лани лаби? Ас еиԥш иҟоу азҵаара ықәзыргылоу аԥхьаҩ, ихәҭоуп еиҭеигәалаиршәарц Нана лҭаацәа дызҭадыргылаз, насгьы Нана лҟазшьа ҷыдақәа: уи лыԥшқара, луаҩра, лԥышәадара, лқьиара. Аха аԥхьаҩ деиҭазҵаауеит: Володиа иахь ианамухгьы, дызиццазеи Нана Мшәылды? Ишаҳҳәаз еиԥш, Нана Мшәылды дицымцаӡеит, дирҭеит! Ирацәоуп макьана ҳа ҳҿы аншьа, агәыла, аб, ан, аиаҳәшьа, аҭаца, ақәла, ақьаӷьариа уҳәа ҽилалан «ирчаԥо аусқәа». Уи адагьы Нана баша илымҳәазар акәхап «амаҭәа-аҩыҭәа ахәыҷ иакәым адуқәа анажьогь ыҟоуп» ҳәа… Ирацәоуп Нана Мшәылдраа лгәы злалдырхьыз излалиааиз. Аха уи аҵкыс акырӡа еиҳауп Нана Мшәылдраа дызларылаҷҷо, дызлариааиз амч. Нана лиааира – ари азалымдарақәа дызҭадыргылаз нагӡаны иахьеилылкааз, насгьы дук мырҵыкәа, Мшәылдраа рыҩнаҭа аԥырҵра лгәы иахьҭалкыз ауп.
… Сара хыхь ласы-лассы исҳәалоит «Мшәылдраа» ҳәа. Аԥхьаҩ, ҳәарас иаҭахыузеи, идыруеит аԥсҭазаараҿ хадара злоу Мшәылдраа шракәым. Уи ус шакәу ҳанаҳәоит аҿиара амҩа иану ҳажәлар рыԥсҭазаара, ҳаԥсуа литератуар. Уи ус шакәу цәаҳәа-цыԥхьаӡа ирныԥшуеит ҳзыхцәажәо ашәҟәыҩҩы иеизга «ашкәакәеи аиқәаҵәеи» (машәыршәа акәӡам араҟа символра зуа ажәа «ашкәакәа» аԥхьа изгылоу). Аха егьа убас иҟазаргьы, ҳарҭ минуҭк иадамхаргьы иаҳхамышҭуазароуп, Мшәылдраагьы шыԥсыҽым, урҭ рымч зынӡагьы ишкәадам. Ҳәарас иаҭахыузеи, Мшәылдраа зехьынџьара еиԥшым: иҟоуп урҭ ржәытә ҵасқәа шеибгоу («қәабк азана») излоу, иҟоуп абжак («ӡтага ведра казна») иаргәамҵуа, иҟоуп – хмаҷырк «иакыша» ззынхаз, аха сгәаныла мҳаҵәк-мҳаҵәк злам даараӡа имаҷҩуп! Владимир Илиа-иԥа Ленинқ иажәахәқәа руак аҿы иҳәон:
«Был такой тип русской жизни – Обломов. Он все лежал на корвати и состовлял планы. С тех пор прошло много времени. Россия проделала три революции, а все же Обломовы остались, так как Обломов был не только помещик, а и крестьянин, и не только крестьяин, а рабочий и коммунист. Достаточно посмотреть на нас, как мы заседаем, как мы работаем в комиссиях, чтобы сказать, что старый Обломов остался, и надо его долго мыть, читать, теперь и дарь, чтобы какой нибудь толк вышел». 9В. И. Ленин. Иҩымҭақәа. 32-тәи атом, ад. 197., аԥшьбатәи аҭыжьра).
Иҵаулоуп арҭ ажәақәа рҵакы. Урҭ иҳарҳәоит аԥсуа Мшәылды иӡбахәгьы. Ҳәарас иаҭахыузеи, Мшәылды аҽа типуп, (рмилаҭ, риеипоха назлоу), аха излеизааигәоугьы ыҟоуп: рҵас бааԥсқәа ахьрызкамыжьуа аганахьала. Мшәылдгьы аԥсуа ԥсҭазаара ианакәызаалакгьы дацын. Иаҳҳәап: иаҳхысыз ашәышықәса аан, Мшәылды иԥилҭа уаԥсҵәык азна ашьацма (ма акыц ԥҽыха) лҭаԥсаны, аҵла днаватәан агәыз ҳәа дуеихсуан акгьы злаӡамыз уск аҵыхәала, ма авԥҳәызба дымҵарсны дигон. Ииҭахыз лылаигӡон. Усҟан Мшәылды: дҭауадын, даамысҭан, дынхаҩын, дтәын, дыхьчан, усҟан Мшәылды дбеиан, дӷарын, дҟәышын, дгаӡан; зны-зынлагьы зқьы рӡынӡа уаҩҵас дзымыԥхьаӡартә еиԥш, Акрааҵуеит Мшәылды дзааӡоз уи адгьыл иҵабгеижьҭеи. Иахьа даҽа аамҭа лашак дануп, «иашьцәагьы» рхыԥхьаӡара маџуп, аха егьа убас иҟазаргьы, амҩан ушнеуа даауԥаҳалоит аиныхраҿ иижәыз аҩы иҽаршьны, амашьынақәа иҭиуеит, иааихәоит, ажәлар рзеиԥш мал иӷьычуеит, ибжьы уаҳауеит аколнхараҿ азауад аҿы, афабрикаҿ, аҟазара аус азызуа рҭаацәараҿы уҳәа убас акырџьара. Аԥсуа шәҟәыҩҩцәа шьахәла иаадрԥшуеит Мшәылды «иашьцәа» рхаҿсахьақәа, аха урҭ рхыԥхьаӡара далаҩашьом «змаӷрала зқьышә шәпақәа ирықәтатоу ахәашақәа зрыцқьо» Ш. Ҷкадууа и-Мшәылды.
Ҳзыхцәажәо аповест аҟны автор дақәшәан (аидеализациа дыхнамхкәа) ииашан иааирыԥшит зҵакы ԥхасҭахаз Мшәылды ичеиџьыка. Иеицырдыруеит аԥсуа жәлар рчеџьыка бзиахә. Ахара инаҩхьеит уи ахьӡ-аԥша. Еиуеиԥшымыз аамҭақәа раан уи ддырҽхәеит адунеи зыхьӡ адыруа ауаа. Анхацәа бзиақәа уи ныҟәыргон, иагьныҟәыргоит агәырӷьареи аҳалалреи аҵаны, абзиеибабареи анамыси рыла иҭәны. Аха Мшәылды ачеиџьыка ихы иаирхәоит игәҭакқәа рзы, иҽалахиҩарц, иуаҩымра алеиҵәахырц. Лчеиџьыка цәгьоуп азы акәӡамНана изылҳәо абас еиԥш иҟоу ажәақәа: «Ари аҩнаҭаҿы насыԥс иршьо аҵәцеи аҩи роуп, ҳара ҳабзиоу ҳацәгьоу злырдыруа иахьа заҟантә акәтқәа ҳшьуеи, абысҭа аауеи, аҩы ҳнаҳауеи роуп». Зых пату ақәзҵо «зымгәа ныҟәзымцо» ауаҩы, пату ақәҵаны ифоит ԥҳәыс еибак данааиԥҟьо изцәырылго, аха Мшәылды иахь дымҩахыҵӡом.
Исҭахыуп ҩбаҟа-хԥаҟа жәа сҳәарц Ш. Ҷкадуа иҩымҭаҿ хшыҩзышьҭра ззыҟаиҵо азҵаарақәа ирыҵаркуа азы. Шьоукы-шьоукы изларыԥхьаӡо ала, урҭ азҵаарақәа «ҭшәоуп, – ҭаацәашәаратә темақәоуп!» убри аҟнытә рзеиԥш ҵакы «аԥхьаҩ иҭахраҟны изхалом». Сгәаныла, ас еиԥш иҟоу агәаанагара иашам. Дзыхцәажәо азҵаара иагьа иҭбаазаргьы, збаҩхатәра маҷу ашәҟәыҩҩы илшом аԥсҭазаара ҵаула сахьаркырала аарыԥшра, ахаҿсахьа иашақәа раԥҵара. (Ҳлитератураҿ). Ш. Ҷкадуа итематикала илшеит ажәытә ҵасқәа ажәа ҟазала рҿаԥҽра, абацәеи, аԥацәеи (Шамили иҭаацәеи) реиҿыхара аарԥшра, Мшәылдраа рылацәажәара, урҭ ирылаҷҷо ауаа рцәыргара, бызшәа раӡала ацәажәара. М. Лермонтов иҳәон: «Ауаҩытәыҩса идунеи беиазар алшоит тәылак, ҳәынҭқаррак аҭоурых зегь аҟара» ҳәа. Аԥсуа шәҟәыҩҩцәа аӡәырҩы реиԥш Ш. Ҷкадуагьы иркьаҿны акәзаргьы, иааирыԥшуеит абри ҵа змам иахьатәи аԥсуа идунеи ҭбаа-ҭыцә амҩақәа. Ашәҟәыҩҩы далацәажәом Мзиа, Шамил, Нана, Мшәылды, Мыдга уҳәа русушьа, иахьцо-иахьаауа. Аха аԥхьаҩ иккаӡа ибоит Нанеи Мзиеи иахьноугалакгьы ушыдмырԥхашьо, Мшәылди Мыдгеи ҽеи шыҟарымҵо, Шамил иакәзар «ицәгьарахар» Мшәылдраа рышҟа дшиасуа.
«Аччара баҩ алоума» еиҳарак злаҩу (аепистолиартә жанр) аформа мацараз иԥшаау формам, уи аус ауеит ахьаҵрақәеи, еиуеиԥшым аамҭақәеи реиқәшәараҿы, автор игәҭакы аарԥшраҿы. 
«Ашкәакәеи аиқәаҵәеи» аҿы иҟоуп зҵакы цәгьам, угәалашәараҿ иаанхартә еиԥш ҟазарыла иҩу, аинтерес зҵоу ажәабжьқәагьы. Убарҭ иреиуоуп: «Ари зыхҳәаау ухы дыр», «Уԥсынҵры духааит», «Ан илхымшаз дарбану». Аха «Сауна», «Матро лыҵла» уҳәа убас аизга иану даҽа жәабжьқәак асахьаркыра аганахьала ибжьартәақәоуп, ридеиа амыцхә иаартцәоуп. Ҳәарас иаҭахыузеи, аҵла зкыу адақәа адәахьы иааԥшуазар аҵкыс хараӡа еиӷьуп, уи адацқәа анышә иҵаны, ахаҭа бзарыбзаруа игылазар!
Цәаҳәақәак автор ибызшәазы. Иара иқәлацәоу апрозаикцәа рҭаацәараҿы, сгәаныла, имаҷуп Ш. Ҷкадуа иеиԥш збызшәа ласу. Мамзаргьы уи еиԥш аиумори асатиреи зҿоу. Ажәытә ҵасқәа, аԥсҭазаара азалымдарақәа злаҿаԥиҽуа исценақәа злаҩу ажәа аԥхьаҩ акырџьара ддырччоит, ддырхәыцуеит… ҳашәҟәыҩҩцәа ҿарацәа аӡәырҩы раасҭа Ш. Ҷкадуа аиумори асатиреи рҿы уи амч еиҳа инарҭбаан ихы иаирхәоит.
«ашкәакәеи аиқәаҵәеи» иаанарԥшуеит Ш. Ҷкадуа зехьынџьара ишизхамырҭәаауа дзыхцәажәо ифырхацәа рхаҿсахьақәа, зны-зынла дышхырхуа аԥсҭазаараҿ уи аҟара зҵазымкуа, сенсациара ҟазҵо атемақәа, дзыхцәажәо азҵаарақәа зегь рыла ирҵаулан рыхәаԥшра ахаҭыԥан, ажәытә классицистцәа реиԥш ганкы мацарала дшазнеиуа, «ашкәакәеи аиқәаҵәеи» рымҩа дхынахуа.
Аха «Ашкәакәеи аиқәаҵәеи» иаанарԥшуеит иара убас урҭ агхақәа акыр ишмаҷу, Ш. Ҷкадуа аизҳа-зыӷьара амҩа ҭбаа дшану, аҩымҭа бзиақәа рыла аԥхьаҩцәа рыргәырӷьара зылшо, абаҩхатәра злоу ашәҟәыҩҩы дшыҟоу.




АԤсҬазаара иаша иагәылгоу

Иҟоуп аԥсуа жәаԥҟа: «Мыцҳәа иԥа агәырӷьара дагеит» ҳәа. «Амц ашьапқәа кьаҿуп» – аҳәоит уи аҭак ҟазҵо даҽа аԥсыуа жәаԥҟакгьы. Абас еиԥш иҟоу ажәлар ражәа ҟәыш сыбла иаахгылт Ф. Искандер иповест «Абӷаб-џьма аеҵәаџьаа» санаԥхьа.
Сыбла иаахгылт ааигәа иаҳаҩсхьоу даҽа аамҭакгьы: еишьашәаламыз аколнхарақәа, асовнхарақәа, напхгара ҟазҵо аорганизациақәа реидҵара-реидыхра, аштатқәа рырмаҷразы акампаниа, агаӡара арҽхәара, ақадақьра, аӡә ииҳәо ацкәашара, амҵахырхәара, машәырла иаацәырҟьоз аԥшьгамҭак – хшыҩҵак дуӡӡак албаара, уи акгьы шалымҵуа ккаӡа иааԥшаанӡа архара, кьыԥхьла атәыла зегь уи аӡбахә ахьыгӡара.
Исаҳауеит аҽыԥныҳәа – ишԥа, абарҭқәа рыла мацароума урҭ ашықәсқәа ишрыхәаԥштәу, ҳажәлар рҭоурых аҿы акырӡа зҵазкуа иҟалаз ахҭыс дуқәа шеилкаатәу ҳәа. Ҳәарас иаҭахыузеи, мап! Аха ирацәан, ирацәаҵәҟьан игәырҿыӷьгаз, илҵшәадаз акампаниақәа, жәлары зегьы дара иаарылыжжыз, ауси ажәеи шеиқәымшәоз аазырԥшуаз абарбаррақәа.
Ҳпартиа Ацентр Комитет аус ду мҩаԥнагеит аԥырхага ду ҟазҵоз абри аҭагылазаашьа аанкыларазы.
Ф. Искандер иповест аҿы сахьаркыратә мчы дула, сатирала, лафла, хыччарала, аха инарҵауланы иаарԥшуп ачымазара бааԥсы иахҟьаз абри аҭагылазаашьа. Иахьатәи асовет литератураҿы иуадаҩуп зыхьӡ ҳҳәаз агәеихьшьрақәа абас инарҵауланы иахьаарԥшу даҽа ҩымҭак аӡбахә аҳәара.
Ажәа «Козлотур» аԥсышәала аиҭагара уадаҩуп, рацәак ианаалом. «Козлотуризм», «уозлотуризациа», «козлотуриата» ракәзар – еиҭоугаӡаргьы ирыцҳауп, даҽа бызшәак ала урҭ «аус рызуам», дара ахьгылоу аҭыԥ аҿы ауп оумашәа иахьцәажәо, уахьдырччо, асахьаркыра ҟаимаҭ ахьцәырырго.
Автор ишазгәеиҭо еиԥш, «Козлотур» – абӷаби аҩны-џьмеи реиныриара иахылҵыз ԥстәуп – бӷабџьмоуп (абас ҳҳәар ҟалозар).
Агазеҭ «Красные субтропики» ақыҭанхамҩатә ҟәша аиҳабы Платон Самсон-иԥа аԥсыуа қыҭак аҿы дахьнеиз ибеит абри абӷабџьма (наҟ-наҟ алахьынҵа ду зԥеԥшхараны иҟаз). Платон Самсно-иԥа агазеҭ азы иҩит рацәак идумыз информациак. Азнык азы игәи-игәи еилаԥшуан: акьыԥхь анҵара иаԥсоу-иаԥсаму ҳәа. Аха нас икьыԥхьит. Аинформациа машәыршәа даԥхьеит дминистрмзаргьы, аминистр иаҵкьыс акыр зылшоз аӡәы. «Илагаламҭа бзиазар ҟалап, анцәиныс» иҳәеит ари ауаҩ. Агазеҭ аредактор – Авҭандил Авҭандил-иԥа илымҳа аҟынӡа инеит ари ахәшьара. Абри амш инаркны «арыцҳара ду» ҟалаанӡа агазеҭ «Красные субтропики» аредакциаа (еиҳарак Платон Самсон-иԥа) иаарылшоз зегь ҟарҵеит абабџьма акульт ашьҭыхразы. Ироуит алҵшәақәагьы. Абӷабџьма аӡбахә атәыла зегьы иахьӡеит: уи иазкны ирҩит зхыԥхьаӡара рацәоу астатиақәа, ирыԥхьеит алекциақәа, имҩаԥыргеит аконкурс, иаԥырҵеит ашәақәа, абӷабџьма ахьӡ рхырҵеит аӡыжәырҭақәа, аԥсшьарҭа ҩынқәа, имҩаԥысит аимак аиҿак ду. «Абарҭқәа зегьы рҿы автор, ҳәарас иаҭахыузеи, инарҭбааны ихы иаирхәеит агротеск). Иуадаҩхеит абри «аинициатива» иаҿагыланы ақәԥара: аԥстә ҿыц азы жәа-наак зҳәоз акьыԥхь аҿы дықәыргыланы ицәа ккаӡа иааихырхуан, ихыччон, аамҭа аҭахрақәа ззеилымкаауаз гаӡас дрыԥхьаӡон, аредакциа ахаҭа акәзар, абӷабџьмақәа рыԥсҭазаара аилкаара иашьҭоу анаукатә институтк иаҩызоу центрны иҟалеит. Аха аҵыхәтәаны Москватәи агазеҭ дуқәа оуак ианылт астатиа – абри зегьы баша ишырҳауҳауу, абас, еиԥш иҟаз «акампаниа» амҩаԥгара шгаӡараз, ҵоура шаҵамыз. Абраҟа инҵәеит «илагаламҭа бзиазар ҟалап, анцәиныс» иахҟьаз зегьы. 
Ишаабо еиԥш, аповест акомпазициа рацәак иҭбааҭыцәым, ажәабжьк аҩнуҵҟагьы аҽааннакылар ауашәагьы ауп ишыҟоу. Аха Ф. Искандер абас еиԥш иҟоу асиужет акәша-мыкәша баҩхатәрала ицәыригаз ахҭысқәеи ауаа рхаҿ сахьақәеи рыбзоурала аԥхьаҩцәа ириҭеит акраамҭа ирхамышҭыша, ҩнуҵҟала игәылрҭәаау, иҟәышу, ианаамҭаз ицәырҵыз асахьаркыратә ҩымҭа иаша. Иҟам даҟьа заҵәыкгьы абри аҩымҭаҿ утҟәаны узымго, ухы-угәы змырҭәуа, узмырччо, узмыргәырӷьо, узмырхәыцуа. Аҳәоуқәа реиҿкаашьа, ажәа артәашьа, автор иоура ассоциациақәа, иҟаиҵо ахьаҵрақәа, аиҿырԥшрақәа ирҳәоит «Абӷабџьма аеҵәаџьаа автор иҟазара шышәхьоу, инапы иҵихуа ажәа даҽа ажәак ала иузымԥсахуа аҭыԥ аҿы ишгылоу, асахьаркыратә цәа ҟәымшәышә шахоу. Уаанӡатәи апрозаҿы еиԥш араҟагьы (еиҳагьы инарҭбааны) иубоит ашәҟәыҩҩы инаԥш-ааԥшшьа шыҵару, амаҷ аҿы аду шибо, истиль алаконизм шаҵоу, гәырҿыӷьрак шузцәырнамго.
Аповест ҩуп актәи ахаҿала. Автор, ажурналит ҿа, иоуп иҳацәажәогьы. Аҩымҭаҿы ирацәоуп автобиографиатә елементқәа. Авторо изааигәоу, изгәакьоу, ихигахьоу. Ҳара иаабоит ажәабжьҳәаҩ агәы ҭбаа зызҭоу, ауаҩытәыҩса ибзиабара иаша злоу, изаҟаразаалакь иԥаршеим, ҩбара злам аӡәы шиакәу. Аха ҳзыхцәажәо аповест автобиографиатә ҩымҭаӡам. Араҟа ицәыргоу апроблема ҳажәлар зегьы ирзааигәаз, ирнырыз, иахьеи уахеи ираҳауаз, ирбоз проблемоуп. Аҩымҭаҿ ҟазарала иҭыхыуп иалагалоу ауаа рхаҿсахьақәа.
Араҟа даабоит зҭаацәаҵәҟьагьы зхашҭны, зхы-зыԥсы зегьы абӷабџьма апропаганда иазызкуа, абри аус аҟны Дон-кихотра ҳәа изышьҭоу амҩа иқәныҟәо Платон Самсон-иԥа. Абри ауаҩ ихы зқәиҵо аус – аҳауа иалакнаҳоуп, машәырны ауп уи ахы шыҵнагаз, ишизылԥхаз… Аповест аҿы ҳаԥхьа иаацәырҵуа ари «аҿыц-аԥшьгаҩ! – абаҩхатәра злам, иҟам-ианым иреиԥхыӡуа, аԥсҭазаара иаҭахыу аилкаара зцәыуадаҩу журналист. Автор уи дызлаҟоу ааирыԥшуеит, аха жәаџьбарала диқәӡбуам, уимоу, дагьрыцҳаишьоит, дагьилабжьоит. Аԥхьаҩгьы аҵыхәтәаншәа маҷк аҟара дрыцҳаишьоит абри «аҿыцаԥшьгаҩ»: еиҳарак аизараҿы имаҵура дамхны, «иуҭахызар ухы ианҟьа наҟ» ҳәа аанаго абӷабџьма атәыҩа анимҵарыжьуа аамҭазы…
Дагьрыцҳашьом, угәгьы изыбылуам «Красные субтропики» аредактор Авҭандил Авҭандил-иԥа. уи ихы инаркны ишьапаҟынӡа дбиурократуп, дконсерваторуп, машәыршәа ауп агазеҭ ахь дышнанагазгьы. Авҭандил Авҭандил-иԥа иҽхиҩоит, уажәы-уажәы иҽиԥсахуеит. Платно Самсон-иԥа «абӷабџьмақәа рааӡаразы америкаа ҳрацлабырц рзаҳацҳар шԥаубари» ҳәа диазҵааит Авҭандил Авҭандил-иԥа. Аредактор илшон абас еиԥш иҟоу агаӡара иара уаҵәҟьа мап ацәкра. Аха «зны уаангыл, аҩызцәа ҳразҵаап» ҳәа ауп аҭак шыҟаиҵо (зеиԥш ҟамло егьыҟам азы). Адырҩаҽны (аҩызцәа дразҵаазар акәхап), имакьана ари аус аиҵыхра шаҭахым иеиҳәеит Платон Самсон-иԥа. Автор зсахьа ҭихуа аредактор (уи агазеҭ азы статиакгьы имҩыцт) зхатә гәаанагара. Зхатә дунеихәаԥшышьа змам уаҩуп. Ф. Искандер аредактор ицәа аҭалашьа-аҭыҵшьа уамашәаҵәҟьа иааирыԥшит аизара иазкыу асценаҿы. ари аизараҿы Авҭандил Авҭандил-иԥа ипозициа аҟыԥҳәа иԥсахит – уаанӡа икариера иацхраауаз абӷабџьма аус анеилаҳа, ихаҭа дбахҵәаӡа далҵырц азы. Автор иааирыԥшыз аредактор – ари реалтә фигәыроуп, зхы-зҿы амақьа еиԥш ишәу, згәы хьшәашәоу, знамыс мра шәахәак алымԥхо уаҩуп.
Аԥхьаҩ ибла дыхгылартәы ихарҭәааны иҭахыуп иара убас археолог Вахтанг Бочуа («ачангалист»). ҽхәаҩык, ҽхырцәажәаҩык иоуп иара. Аха Вахтанг изхом ихаҭа иҽхәара: ауаагьы ддырҽхәозарц, ибзарӡы рҳәозарц иҭахыуп. «Гәԥаа рысакаса акаԥатәык иҽанижьлон» ҳәа есымша иџьам злам имҳаҵә налеиҵалоит, аӡәы акы изыҟаиҵошәа (иаҳгәалаҳаршәап анхацәа рыҷкәынцәа аҵара иҭеиҵошәа иширгәыӷуа), аӡәы дицхраауашәа («сара сакәымзар аредактор умаҵура уамихуан» ҳәа ажурналист иеиҳәо), иахьтәо-иахьгыло дрыцуп, иҟало-иныло дрышьклаԥшуеит, инаукатә интересқәа раасҭа икәша-мыкәша имҩаԥысуа ахҭысқәа дрызҿлымҳауп, абӷабџьма алекциа даԥхьоит, асенсациақәа дрышьҭоуп…
Ф. Искандер иповест аҿы ицәыргоу ахаҿсахьақәа зегьы раасҭа еиҳа зус еилызкаауа, зус здыруа аӡәы иоуп аколнхара ахантәаҩы Илларион Максим-иԥа. уи ибоит абӷаџьма арҿиара аидеиа ауаа шыхнамыртәало, уимоу аԥхасҭагьы шырнаҭо. Абӷаџьма акульт анаԥырх ашьҭахьгьы ахантәаҩы иҳәоит: «Абӷаџьмақәа рырҿиара иаҟәҵзар – даҽакала иалагозар акәхап…» Ахантәаҩы аԥсҭазаара аԥышәа рацәаны инаҭахьазар акәхап абас еиԥш иҟоу иҳәартә!
Угәалашәараҿы иҭәы-иԥха инхоит иара убас ачаихыхҩы Гогола, амашьынарныҟәаҩ Валико, амилициа аусзуаҩцәа рхаҿсахьақәа.
Автор иааирԥшуа ауаа аҩымҭа ахьынҵәо џьара акы иабжьазшәа, урҭ рзыҳәан ҿыц ишазшәа, рҟазшьақәа рыԥсахра далагом. Усҟан ахаҿсахьақәа схемахон, аҩымҭагьы иаабац анҵәамҭа аанахәон. Аха Ф. Искандер иповест аҿы аредактор дышредактору даанхоит, Платон Самсон-иԥагьы иҟазшьа шиҟазшьоу ҳаиԥырҵуеит, «ачангалистгьы» – дышчангалисту. Абас еиԥш иҟоу аҭагылазаашьа аповест злеибаркыу ареализм еиҳа иарӷәӷәоит, агәра угоит, уархәыцуеит.
Аповест «Абӷабџьма» иагәлоуп ҩ-хьаҵрак: ажәабжь еиҭазҳәо ихәыҷреи ԥҳәызбаки иареи реибадырреи ирызкыу ахҭысқәа. Аҩ-хьаҵракгьы ҟаҵоуп ҟазарыла, аповест ацәеи асиужеттә динамикеи ирықәшәоит, «акозлотуризациа» атема иацхраауеит.
Ахәыҷра иазкыу ахьаҵраҿы аԥхьаҩ акыраамҭа ихашҭуам автор даныхәҷыз уахынла анышәынҭра данавсуаз иоуз ацәанырра шааирԥшуа, аџьмеи иареи анхаҩ анышәынҭра ианҭигоз асахьа акәзар уанаԥхьо акәым, иугәалашәацыԥхьаӡа аҟыр-ҟырҳәа уарччоит…
Ф. Искандер иажәеинраалақәеи иажәабжьқәеи жәпакы ирызкыу дахьиз-дахьааӡаз атәыла – Аԥсны. Автор иреиӷьу ацәаҳәақәа рзикуеит абри атәыла ԥшӡа иқәнхо иара дызлиааз, изгәакьоу аԥсуа жәлар, аԥсуа ԥсабара асахьа, амшын ҭбаа-ҭыцә ду, ашьха ҳаракқәа. Иҟоуп абраҟа уаҩ дзеигәырӷьаш акы: ҳажәлар ржәытә-рҿатә, амҭацыԥхьаӡа маҷ-маҷ зҽызыԥсахуа рҵас, рдунеихәаԥшышьа автор иааирыԥшуеит инҭкааны, хыхь-хыхьла акәымкәа, урҭ рыԥсҭазаара агәеисра, рыцәгьа-рыбзиа, рымаӡақәҿа цәырганы. Ф. Искандер иҿы аԥсуаа реизыҟазаашьа, ихьмыӡӷыршьо, хьӡыс ирыԥхьаӡо, изхыччо, игәнырго амилаҭ рҿы ишыҟоу еиԥш ицәыригоит, рмилаҭтә ԥсихалогиа, рҵас, ргьама аилкаара дақәшәоит. Ари уаҩы дара игәы иахәаша усуп. (Автор ԥасатәи иажәабжьқәа еиҳагьы ирныԥшуеит абри аҭагылазаашьа). ҳзыхцәажәо аповест аҿы ицәыргоу ахаҿсахьақәа – аԥсуа-цәа рхоуп, аҭыԥантәи аколорит зеиӷьыҟам ала ирныԥшуеит. Иаҳгәалаҳаршәап аҩымҭаҿы иаарԥшу аԥсуа быргцәа. Урҭ ражәа ҟәышуп, рынаԥш-ааԥшшьа ҵаруп (маҷ рҳәома абыргцәа руаӡәк ацәмаҭәа иазкыу иажәақәа?!), рцәажәашьа, ртәашьа-ргылашьа рыла иаабоит зхатә гәаанагара, зхатә дунеихәаԥшышьа ҟәыш змоу ҩыџьа ауаа. Автор акырџьара еиҿикаауа адиалогқәа, ареспубликақәа, еиуеиԥшым ашәыгақәа аԥсуа бызшәа, аԥсуа дунеихәаԥшышьа, аԥсуа ԥсҭазаара иазааигәоуп, иазгәакьоуп.
Урҭ ашәыгақәа зегьы Ф. Искандер иповест «Абӷабџьма аеҵәаџьаа» аԥсуа-цәа ахарҵеит. Аԥсуа иҟазшьа, аԥсуа ԥсабара асахьа асовет ԥхьаҩ иҿаԥхьа иҭәы-иԥха иаацәырыргеит. Аповест «Абӷабџьма аеҵәаџьаа» ианыԥшуеит Аԥсны абзиабара, автор дахьиз, дахьааӡаз атәылахь имоу агәыбылра.
Ф. Искандер иповест ҿыц аԥхьаҩцәа еигәырӷьан иаԥылт. Ари аповест аҿы урҭ ирбеит аԥсҭазаара аиаша, асатиреи аиумори ргармониа, угәы иҭнымәоз алирика, апоезиатә бызшәа ссир, абаҩхатәра иаша. Ари аҩымҭа ацәырҵра аԥхьаҩцәа рзы литературатә хҭысхеит.
Ашәҟәыҩҩ иҩымҭақәа жәпакы реиԥш ари иповеџстгьы иахоуп асинтезтә цәеижь: араҟа инарҭбаан ицәыргоуп алирика, астира, иумор, афиласофиа. аповест аҿы Ф. Искандер ила ҳара ҳаԥхьа даацәырҵуеит адунеи аҟәымшәышәра, уи агәеисра ссир, агәыразра ду бла хала иахәаԥшуа алирик, аԥсҭазаара аиҿагыларақәа ицәырырго азалымдарақәеи аччархәрақәеи инҭкааны игәазҭо, егьырхыччо асатирик, аԥсабареи ауаҩытәыҩсеи реизыҟазаашьаҿы ҟәышрала дунеи здызкыло афилософ.
Автор иповест акомпазициа артәашьа, асицжет аиҿкаашьа уҳәа инҭкааны ирныԥшуеит агротесктә (иҟоу иацҵаны ацәыргара) форма. Абри аформа алитератураҿы жәытә-натә аахыс иԥышәоу, алитераторцәа дуқәа рҩымҭақәа рсахьаркыра ҟаимаҭ цәырызгаз акы ауп. 
Ф. Искандер иҭахын аԥсҭазаараҿы баша ирҳауҳауз, Анапы аҭа, ашьапы аҭа амшаԥ кәтаӷь еи ԥш иԥшӡаӡа иаҳдырбоз, аха ҩнуҵҟала иҭацәыз, ԥхьаҟа ацараҿтәи апрогресс иаԥырхагаз ӷмазарак аҿаԥҽра. Автор абӷабџьма ацынхәрас иалихыр ҟалон даҽакы. Аха иара абри аԥстә ҿыц аҿы иҽааникылт. Араҟа аус злоу абӷабџьма акәӡам, абӷабџьма акәша-мыкәша иҟало ахҭысқәа руоп. Урҭ ахҭысқәа – ууаҩ дара илахь еиқәызҵаша, дызхыччаша, дзырхәыцша сахьақәан аповест иалагалоуп. Абымҭаҿы ицәырҵуа агротеск ареализм ханарҭәаауеит, автор иааирыԥшуа иаша шьақәнарӷәӷәоит.
Аповест аҿы автор дызлацәажәо ахҭысқәа рҵакы хаха ицәыригоит, ихы иаирхәоит аподтексттә ҵакы змоу еиуеиԥшым аиҿырԥшрақәа. Ҿырԥштәыс иаагап аманекенқәа (амагазин еилаҳәаны иҵагылоу ацәаҳәақәа) ирзкыу амонолог. Ауаҩы еиԥшыу, аха ауаҩы иԥсы зхам, ибзиабара злам аманекенқәа рыла авҭандил Авҭандил-иԥа, Платон Самсон-иԥа, Вахтанг Бочуа иреиԥшқәоу аҿаԥҽуа, автор иҳаиҳәоит: «Икьаҿуп адгьыл аҿы ауаҩытәыҩса иԥсҭазаара. Адәахьтәи иҭеиҭыԥш мацара азхом ауаҩра. Ауаҩы изҭазароуп агәы-ҭбаа, имазароуп анамыс иаша, дымқьақьозароуп ласбаҵас, акьанџьа еиԥш деигәыдрымҵозароуп, дуаҩызароуп!»
Иҟоуп аԥсҭазаараҿы зыбла ашьа хыжжыло, ишьыцуа, аҳәызба кны ушьҭахь игыло ауаа. Урҭ рсахьа убла иаахгылоит аповест аҿы акбас еиԥш иҟоу аҭыԥ уанаԥхьо: «Сара исгәалашәоит анапыласаратә уарҳал зкыдыршәылаз ауада. Ауарҳал ианын инаӡааӡаз, зыџьмышьқәа кахәхәа иҟаз, зхы-зҿы аԥҳәыс лхы-лҿы ҟәымшәышә еиԥшыз, зылахь еиқәыз ҽацә дук. Аҽацә ашьҭахь, гәаӷла деиҵаҭәы, аҽацә иақәкыз ишәақь дкылаԥшуа иҽырхәан дгылан уаҩаса хәыҷык. Сара сгәы излаанагоз ала, абри ауаҩаса хәыҷ аҽацә ду агәаӷ дкны дагон, иара иаҵкьыс уи хараӡа иахьеиҳаз, ихаҭа дахьмаҷыз, дахьуаҩасаз азы… сцәеижь ианыруеит ауаҩасеи абри аҽацәи ирыбжьоу аиҟарамра ауаҩаса аҽацә бзанҵык ишанеимыжьуа: аҽацә уаҳа ахаангьы ихәыҷхом, ауаҩаса иакәзар дыздыухом».
Аҩымҭаҿы шьҿацыԥхьаӡа иуԥылоит абас еиԥш иҟәышу, иссиру, угәаҵа иҭымҵәо амонологқәа. Урҭ аповест аҿы ҭабара зқәым ӡыхьҵас иҵыҵуеит, зԥашәқәа ӷәӷәаӡа адгьыл иҵоу, зԥсы ҭоу ҵлаҵас иуԥылоит.
Аповест «Абӷабџьма аеҵәаџьаа» уаҩы ианибаалар алшоит гха маҷ-саҷқәак: автор зны-зынла иахирҟьацәоума уҳәо, игәаанагарақәа ганкы мацарала иркшоит, ҵәымаӷк ахьазхо ҩба-хԥа ҵәымаӷ алеиҵарц далагоит, ашәыгақәа ирыжәпоит (еиҳарак ихьаҵрақәеи ифырхацәа рмонологқәеи рҿы). Иҟоуп иара убас аҩымҭаҿы абзацқәак, цәаҳәақәак, иаарԥшу ахаҿсахьақәа рцәыргашьақәа уажә ишыҟоу аредакциала гәынамӡарақәак цәырзго, иҵегь ахшыҩзышьҭра, иҵегь ашәара-азара, ашаҭара-аҽынкылара зҭахыу аҭыԥқә. аха сахьаркыратә ҩымҭак аҳасаб ала «Абӷабџьма аеҵәаџьаа» ҳанахәаԥшуа аамҭазы, абарҭ агхақәа шә-ԥҳалк аҩы зҭоу ауалыр ду иаҵоу ах хәыҷ иаҩызоуп: уи иазыбжьыхуам иԥхеи-ԥхеиуа ауалыр иҭоу даҽа ԥшьынҩажәеи зеижә ԥҳал аҩы!
Аповест «Абӷабџьма аеҵәаџьаа» интерес дула иаԥхьеит шә-нызықьҩыла, аԥхьаҩцәа. Ашәҟәыҩҩы А. Ленч, И. Грекова рықәгыларақәа рҿы («Литературниа Россиа», «Литературанаӷ газета») ҟаимаҭла иахцәажәеит аповест «Абӷабџьма аеҵәаџьаа».
Агазеҭ «Советская Абхазия» (Октиабр 19, 1966 ш.) ианыз еицырдыруа аурыс поет ду Ленин ипремиа алауриат, ажурнал «Новыҟ мир» аредактор хада А. Т. Твардовски иҿцәажәараҿ иазгәеиҭон аповест аҵак ду шамоу, иаарԥшу ахҭысқәа Аԥсны еиԥш ҳтәыла зегьы иазеиԥшыз ҭагылазаашьан ишыҟаз.
Ф. Искандер аҵыхәтәантәи иҩымҭақәа иаадырԥшит аурыс прозаикцәа рыгәҭа дбаӷьаӡа дшаагылаз зхатә ҩышьа, зхатә дунеидкылашьа змоу, аблаҵар зхоу ашәҟәыҩҩы.
Ф. Искандер, ишырҳәало еиԥш, ихы иқәжьны аусура даҽуп. Аусура – абаҩхатәра иамчуп, игәазырҳагоуп. Аԥснытәи аԥхьаҩцәа реигәырӷьоит уи иқәҿиарақәа, ихьӡ-иԥша, иҩымҭақәа ицәырырго аимак-аиҿак.



Иабаҟоу Ҳашәҟәыҩҩцәа рнапҩымҬаҚәа?

Аԥсуа литератуара наукала аҭҵаара аус еиҳа-еиҳа аҽырҭбаара иаҿуп. Аҵыхәтәантәи аамҭазы иҭыҵыз аԥсуа ҵарауааи акритикцәеи русумҭақәа, аспирантцәеи, алитераторцәеи рстатиақәа уҳәа аԥсуа литература аҭоурых ашьақәыргылара акыр иацхраауеит.
Абарҭ ашықәсқәа рзы ҳлитератууар аҩнуҵҟа ишьҭыхуп акыр зҵазкуа азҵаарақәа. Шықәсык ҩажәа, ма ҩажәижәаба рышьҭахь урҭ азҵаарақәа ирылацәажәашаз алитературатә кадрқәа ҳацәмаҷын, иара алитература ахаҭагьы еиуеиԥшым апроблемақәа шьҭнахыртә еиԥш асахьаркыратә матеиал ду азцәырымгацызт.
Аԥсуа литература иахьатәи аҭагылазаашьа алшара ҳнаҭоит уи знысхьоу амҩа хшыҩзышьҭра дула азааҭгылара, иаланагалаз аҩымҭақәа иаадырԥшуа аамҭа иадҳәалан анализ рзура, аԥсуа шәҟәыҩҩцәа рҩымҭақәа рҷыдара, рбиографиа аилкаара. Ажәакала, ҳлитература-дырҩцәа рҿаԥхьа аҽынеиҵыхны иқәгылоит ҳаԥсуа литература наукала аилкаара азҵаатәы.
Ҳмилаҭ культура аҿиараҿы, ҳашәҟәыҩҩра знысхьоу амҩа аилыргараҿы – ари акырӡа зҵазкуа зҵаароуп. Аха иахьа уажәраанӡа абри аганахьала иҟаҵоу маҷуп (конкретла иаагозар аҵыхәтәантәи ажәашықәсазы иҵегь ҟаҵара алшон уҳәартә иҟоуп), хыхь ишазгәаҳҭаз еиԥш усумҭақәак рыӡбахә аҳәара ҳалшозаргьы. Аха еиҭасҳәоит: ари азҵаара ҳлитературазы азҵаара ҿыцуп, шықәсыки ҩышықәсеи рыла инагӡаны зҭыԥ ақәҵара алыршахо, зынҵәамҭаҿы акәаԥ ургыло акы акәым. Араҟа иаҭахыуп планла аусура: хаҭа-хаҭала ҳаԥсуа шәҟәыҩҩцәа дуқәа рҩымҭақәа ирыгыу-ирыбзоу рганахьала рыхцәажәара, урҭ ирзкны аочеркқәеи амонографиақәеи рҭыжьра, атеориатә алкаақәа ҟазҵаша аусумҭақәа раԥҵара, аԥсуа литература аҭоурых шәҟәны еидызкылаша акапиталтә усумҭақәа аиқәыршәара.
Абри астатиаҿы исҭахыуп сазааҭгыларц абри азҵаара аилкаара зырманшәало, анагӡара иацхраауа уск: аԥсуа шәҟәыҩҩцәа рнапҩымҭақәа рҭагылазаашьа.
Ишдыру еиԥш, алитератуар аҭоурых ашьақәыргылара ҵаҵӷәыс иамоуп ииашоу методологиала ашәҟәыҩҩ иҩымҭақәа рҿы ицәыригаз инҭкааны реилкаара, уи иестетикатә дунеихәаԥшышьа ашьақәыргылара, ибиографиа шьаҿа-шьаҿа ашьклаԥшра.
Аурыыс литеатура аҭоурыхҩҩцәа ирылшо зегьы ҟарҵон, иагьыҟарҵоит ршәҟәыҩҩцәа дуқәа рҩымҭақәа реиԥш рбиографиақәагьы реилкааразы, рмилаҭтә корифеицәа рџьабаа зегьы нҭрыҷҷааны ацәыргаразы. Урҭ изаҟаразаалак акала игәгәҭармыжьит урыс шәҟәыҩҩык икьыԥхьыу ма икьыԥхьым исахьаркыратә рҿиамҭак, истатиак, исалам шәҟәык, изкыу гәалашәарак, ихҳәаау ажәабжьк. Абарҭқәа ирыбзоураны ҳара иҳалшоит еилаҳкаарц, иаҳҳәап. Лев Толстои изы акәзар: ашәҟәыҩҩцәа дшырзыҟаз, Урыстәыла аҭоурыхи ижәлар рлахьынҵеи дышрыхцәажәоз, адинхаҵараз имаз агәаанагара, аусуцәеи анхацәеи рҭагылазаашьа шеиликаауаз, аҳәынҭқари иареи шеизыҟаз, абуржуазиатә дунеии асоциализми дышрыхәаԥшуаз, иԥҳәыси ихәыҷқәеи шибоз уҳәа шәкыла, зқьыла аурыс шәҟәыҩҩ дуӡӡа иԥсҭазаара иадҳәалоу азҵаарақәа. Абарҭқәа зегьы шьақәзырӷәӷәо (исахьаркыратә рҿиамҭақәа рнаҩсан) аматериалқәа Лев Толстои иархив аҿы еиԥш, еиуеиԥшым архивқәа рҿы иҵәахыуп, изҭахыу ихы иаирхәоит, аҳәынҭқарра Анапаҿы иҟоуп.
Абасоуп ҭагылазаашьас ирымоу егьырҭ аурыс шәҟәыҩҩцәа дуқәа рархивқәагьы. Аукраинатә, аермантә, ақырҭуатә, аӡербаиџьантә, абырзентә, аџьамтә, аиталиатә, анемецтә, афранцызтә, англызтә литературақәа рҿгьы абри азҵаара абасоуп аҭыԥ ишықәҵоу. Тәылацыԥхьаӡа, милаҭцыԥхьаӡа рыбла агәы еиԥш ирыхьчоит рыԥсадгьыл ахьӡ зыргаз, рмилаҭ акультура ӡырзгаз ршәҟәыҩҩы инапҩымҭа иранаҳәо ажәа.
Ҵоуп, хыхь зыӡбахә ҳҳәаз алитератуарқәа шәышықәсалатәи аҭоурых змоу литература дуқәоуп, абас иҟоу аҿиара, абас еиԥш иҟәоу акультура аҟынӡагьы имнеир залшомызт.
Ҳалацәажәап аԥсуа шәҟәыҩҩцәа рнапҩымҭақәа рҭагылазаашьа. Иҳамоума ҳашәҟәыҩҩцәа рнапҩымҭақәа ахьеидкылоу архивк? Илшоума иахьатәи аԥсуа наукатә усзуаҩы ииҭахыу анапҩымҭа акра-ашьҭра, иманшәаланы аус адулара? Сгәанала абраҟа иҟоуп дара уаҩы дызцәаԥхашьаша аҭагылазаашьа. Аԥсыуа шәҟәыҩҩк инапҩымҭак иашьҭалаз ауаҩы иааиԥгылоит шә-уадаҩрак. Уи иагьа аџьабаа ибаргьы ишиҭахыу еиԥш дманшәалахом.
Еиуеиԥшым аамҭақәа раан рыԥсҭазаара иалҵит аԥсуа литература ашьапы иқәзыргылаз, уи ахьӡ-аԥша ахара инаҩратә иҟазҵаз ашәҟәыҩҩцәеи апоетцәеи: Д. Гәлиа, С. Ҷанба, И. Коӷониа, М. Лакрба, Л. Кәыҵниа, Л. Лабахәуа, М. Гочуа, Қь. Агәмаа, А. Лашәриа, С. Қәчбериа, В. Агрба, О. Демерџь-иԥа.
Абарҭ рахьтә Д. Гәлиа, М. Лакрба, А. Лашәриа роуп зхатә архивқәа еиҳа еибга-изҩыда инхаз, аха урҭгьы макьаназ уаҩ ихы иаирхәартә иҟам. Аԥсны жәлар рпоет Д. Гәлиа иархив ашәҟәыҩҩы иаҭаацәа рҿы иҟоуп М. Лакрбеи А. Лашәриеи рархивқәа Аԥснытәи ашәҟәыҩҩы реидгыла анапаҵаҟа иҟоуп (аха урҭ ахьгылоу утәаны аматериалқәа аус ахьрыдуулаша заалк ыҟам, дара аматериалқәа аҩныҟа иузгом. Насгьы урҭ анапҩымҭақәа ишрыхәҭоу еиԥш классивикациа рзуӡам, убри аҟнытә, иуҭахыу материалк аԥшаара дара иуадаҩуп).
Егьырҭ еиқәаҳаԥхьаӡаз ашәҟәыҩҩцәа рнапҩымҭақәа рахьтә уарла-шәарла акык-ҩбак уԥыхьамшәозар, шамахамзар акгьы еиқәымхеит. Ари, ҳәарас иаҭахыузеи, даараӡа уаҩы илахь еиқәызҵаша акы ауп.
Иахьа уажәраанӡа аԥсуа литератуар аҩнуҵҟа иҟаҵоу зынӡа имаҷуп ашәҟәыҩҩцәа рнапҩымҭақәа реидкыларазы, зыԥшаара алшараны иҟоу аматериалқәа рыԥшааразы.
Аԥсуа литератураҿы ирацәоуп зыхҩылаа акәым, зоригинал ыӡхьоу асахьаркыратә ҩымҭақәеи аиҭагақәеи рхыԥхьаӡара. Иаҭахыузеи ҳазҭагылоу аамҭазы? Ԥсыхәа ахьынӡамоу ала аԥшаара.
Аԥснытәи аҳәынҭқарратә шәҟәҭыжьырҭаҿы, агазеҭ «Аԥсны ҟаԥшь» аредакциаҿы, Аԥснытәи ашәҟәыҩҩцәа Реидгылаҿы, Аԥсуа драматә театр аҿы уҳәа ирацәоуп акырџьара икыдӡылахьу ашәҟәыҩҩцәа рнапҩымҭақәа. 
Ашәҟәыҩҩцәа рҭаацәа, рыуа-рҭынха. Рықәлацәа, аҵара рыцызҵоз, аус рыцызуаз рҩызцәа уҳәа имаҷҩым ҳавторцәа еиуеиԥшым рҩымҭақәа рхырхарҭа здыруа, ма хаҭала урҭ аматериалқәа ҵәахны измоу ауаа.
Абраҟа иазгәасҭар сҭахыуп даҽакгьы: иԥшӡам аиашаз, ашәҟәыҩҩы иҩымҭа «са ианысҭахыу ицәырзгап, иансҭахыу хәыҷ-хәыҷы сахцәажәалап, ма са сҟны иҵәахыз са истәуп» ҳәа ахәаԥшра.
Шықәсқәак раԥхьа еицырдыруа урыс шәҟәыҩҩык акьыԥхь аҿы аҽԥныҳәа ӷәӷәа иҭан урыс поет ду Н. Некрасов ирзымдыруаз иҩымҭақәак акыраамҭа иҵәахны дахьрыдтәалаз азы.
Автор иҩымҭа еиқәзырхаз ауаҩы аус дуӡӡа ҟаиҵоит, аха уи ихазы ахҩыла ааныжьны аоригинал (нанамух ма ахҩыла) иахьахәҭоу аҭыԥаҿы иҵәаххартә иҟаиҵар ауп.
Иԥшаатәуп ашәҟәыҩҩцәа аҵара ахьырҵоз аҭыԥқәа рҿы еиуеиԥшым аинститутқәа рархивқәа рҿы акырџьара еиқәханы иҟоуп аԥсуа шәҟәыҩҩцәеи апоетцәеи «рхатә усқәа».
Иаҳҳәап, октиабртәи асоциалисттә револиуциа дуӡӡа ахьӡ зхыу Аҳәынҭқарратә архив (Москва) аҿы иҵәахыуп 48 даҟаьа згәылоу И. Коӷониа «ихатә ус». Абри архив аҿы иҵәахыуп иара убас аԥсуа шәҟәыҩҩцәа М. Аҳашаб, Қь. Агәмаа, В. Агрба, М. Гочуа уҳәа «рхатә усқәа» (личное дело). Алитературеи аҟазареи рцентртә ҳәынҭқарратә архив (Москва) аҿы иҵәахыуп иара убас апоет Л. Кәҵниа «ихатә ус». СССР ашәҟәыҩҩцәа Реидгыла анапаҵаҿ иҟоу А. М. Горки ихьӡ зхыу Москватәи алитературатә институт архив аҿы иҟоуп А. Лашәриа «ихатә ус».
Абарҭ зыӡбахә ҳҳәаз «ахатә усқәа» зегьы аинтерес зҵоу абиографиатә материалқәа ргәылоуп. Иахәҭоуп абарҭ ашәҟәыҩҩцәа рбиографиатә материалқәа рыхҩылаа (рфотокопиа) Рыԥсадгьыл аҿы иҟазарц (иахьыҟоу аҭыԥ аҿы урҭ рлахьынҵа шәарҭамзаргьы…) абас еиԥш  иҟоу аилыргараҿы аԥсуа стенографистика лыртәара?
Абри иалыргара иазкны агазеҭ ианыз аинформациаҿы иалымшеит аилатәараҿы иҟаз зегьы инҭкааны рылацәажәара.
Аха издыруада шьоукы-шьоукы иҟәныршьозар, хырҩ азыруазар ҳбызшәала имҩаԥысуа ахҭысқәа рҵакы?!
Ашәҟәыҩҩ инапҩымҭа еиԥш аҵак ду амоуп ашәҟәыҩҩ ибжьы аиқәырхара. Иахьатәи атехника алшара дуқәа амоуп ауаҩы ибжьы аҭаҩразы.
Москватәи Алитературатә музеи аҿы уаҩы дазыӡырҩыр илшоит ҳшәышықәса алагамҭазы иҭарҩыз Лҩ Толстои ибжьы! Араҟа иуаҳауеит иара убас А. Горки, А. Толстои, С. Есенин, В. Маиковски уҳәа ашәҟәыҩҩцәеи апоетцәеи аӡәырҩы рыбжьы.
Қарҭтәи арадио ласы-лассы аӡырҩцәа иднарҳауеит Галактион Табиӡе, Шалва Дадиани уҳәа ақырҭуа шәҟәыҩҩцәа дуқәа рыбжьы.
Шамахамзар (иԥсхьоу рахьтә) аԥсыуа шәҟәыҩҩк иҩжьы ҳазнымхеит. Изыԥсахарыз иахьа И. Коӷониа ибжьы ҳазыӡырҩуазар, Л. Кәҵниа, М. лабахәуа, Қь. Агәмаа, А. Лашәриа уҳәа аԥсышәала ражәеинраалақәа ишрыԥхьоз ҳаҳауазар!
Иҭаҩым иара убас иахьатәи ашәҟәыҩҩцәа-еиҳабацәа раԥхьарақәагьы. аригьы хшыҩзышьҭра зҭахыу акоуп: аԥсабара азакәанқәа уаҩы изынкылом ,аамҭа наскьацыԥхьаӡа иҳагхаз ҳнарбо иалагар алшоит.
Аԥсны жәытә-натә аахыс ҭоурыхла ибеиоуп, аԥсабара аԥшӡара аганахьала ашьам ҭыԥ ҳәа изышьҭоу, зыӡбахә ахара инаҩхьоу тәылоуп. Ес-ԥхынра иааиԥмырҟьаӡакәа арахь иаауеит зықьҩыла, жәанызықьҩыла аԥсшьацәа, ҳтәыла еиуеиԥшым ареспубликақәа рахьтә еиԥш аҳәаанырцәынтәыгьы. Урҭ ирҭхыуп ҳажәлар ржәытә-рҿатә алаԥшра, ҳлитература, ҳҟазара, ҳмилаҭтә культура аҭагылазаашьа аилкаара. Иҳахәҭами нас ҳарҭ абри аус аиҵыхра, асовет аамҭазы ишәҭы-какаҷыз аԥсуа литература, аԥсуа ҟазара пропаганда азура, игәгәҭамыжькәа уи аӡыргара?!
Иалымшаӡои ҳреспубликаҿ алитературатә музеи (ма алитературеи аҟазареи Рҩны) аартра, аԥсуа доуҳатә культура аусзуаҩцәа – ҳашәҟәыҩҩцәа, ҳартистцәа дуқәа рбиографиеи, русуреи ртәы зҳәо аматериалқәа ирыҵәахырҭоу центрк аҟаҵара, архивтә фондк аиҿкаара?
Ҳтәыла егьырҭ ареспубликақәа раҳҭны-қалақьқәа рҿы шамахамзар зехьынџьара иуԥылоит абас еиԥш иҟоу Алитературатә музеиқәа, амузеи-квартирақәа, архивқәа.
Ҳлитературеи ҳҟазареи знысхьоу аҭоурых иҳанаҳәоит ҳара ҳҿгьы убас еиԥш иҟоу центрк шаарттәу, ишыхьчалатәу, пату шақәҵалатәу ашәҟәыҩҩцәа (сара аиҳарак араҟа сызлацәажәо ашәҟәыҩҩцәа роуп) рнапҩымҭақәа, рҭынха (иркуаз-иршьҭуаз, иныҟәыргоз амаҭәарқәагьы налаҵаны).
Ҳара ҳмилаҭтә литература иқәыԥшу литератураны излаҟоу ала заҵа акы ҳмырӡра, иҳамоу зегь ҳабла агәы еиԥш иҳахьчозароуп!
Аԥсуа шәҟәыҩҩцәа рнапҩымҭақәа рыԥшаара, урҭ рыхьчара, реидкылара, фондк, архивк реиҿкааразы Аԥснытәи ашәҟәыҩҩцәа Реидгыла аганахьала, Аԥснытәи АССР акультура Аминистрра аганахьала, Қырҭтәылатәи, алитературеи ,аҭоурыхи ринститут аганахьала, Аԥснытәи аҳәынҭқарратә музеи, ма даҽа организациак аганахьала аҵыхәтәантәи жәаба, жәохәә, ҩажәа шықәса рыҩныҵҟала шамахамзар ҟәрышьк  макьана аӡәгьы инимхыцт. Ари иаанаго – аус агәгәҭажьра, ҳазлацәажәо азҵаара иаҵанакуа зегьы ала азымнеира, анавс-аавсра ауп.
Аха аԥсуа шәҟәыҩҩцәа рнапҩымҭақәа реизга, реидкылара аус – ари ԥарала мацара иузыӡбауа акы акәым. Имаҷуп араҟа аӡәы ихала илшогьы. Амҽхак ҭбаахароуп ауаажәларратә лагаламҭа аусура.
Аԥснытәи ашәҟәыҩҩцәа Редгыла анапхгаҩцәа, қырҭтәылатәи Анаукақәа ркадемиа Д. И. Гәлиа ихьӡ зхыу абызшәеи, алитературеи, аҭоурыхи ринститут анапхгаҩцәа, Аԥснытәи аҳәынҭқарратә музеи аусзуҩцәа, А. М. Горки ихьӡ зхыу Аҟәатәи арҵаҩратә институт аԥсуа бызшәеи алитературеи ркафедра, Аԥснытәи аҭыжьырҭақәа, аредакциақәа, архивқәа, арадио уҳәа рнапхгаҩцәа русзуаҩцәеи зыԥсҭазаара иалҵхьоу ашәҟәыҩҩцәа рыуа-рҭынха, рҩызцәа, рықәлацәа. аспирантцәа, астудентцәа, арҵаҩцәа, аҵаҩцәа уҳәа ирацәаҩӡоуп абри аус ахаӡгылара зылшо ауаа рхыԥхьаӡара.
Сгәанала, Аԥснытәи ашәҟәыҩҩцәа Реидгылаҿы еиҿкаатәуп зыԥсҭазаара иалҵхьоу аԥсуа шәҟәыҩҩцәа рнапҩымҭақәа рыԥшаара напхгара азызуша, изырцых-цыхша акомиссиа.
Ацхыраара иҭалатәуп, ажәа ԥха иаҳәалатәуп аԥсуа шәҟәыҩҩцәа рнапҩымҭақәа рыԥшаара, реизгара иашьҭоу дарбанзаалакгьы.
Зыԥсҭазаара иалҵхьоу еиқәаҳаԥхьаӡаз аԥсуа шәҟәыҩҩцәа рахьтә рыԥсы анҭаз ашықәсқәа раан шамахамзар аӡә иҩымҭа ҭбаа-ҭыцә еилыргамызт, иагыз-иабзаз инҭкааны иахцәажәымызт, автор иԥсҭазааратә мҩа, иџьабаа иахьынӡахәҭаз ала хшыҩзышьҭра азумызт.
Иҳаҩсхьоу арҭ ашықәсқәа раан ашәҟәыҩҩы ишихәҭаз дӡырнагартә, ихьӡ-иԥша, ипату шьҭнахыртә еиԥш аҿахәы нхарҭәааны иазымҳәеит аԥсуа литрературатә критика, аԥсуа литературадырратә наука. Абарҭқәа зегьы урҭ ашәҟәыҩҩцәа аныҟам, ҳлитератуар аизҳа-зыӷьара ианаҿыу аамҭазы, еиҳагьы уаҩы ихьааигоит, еиуеиԥшым алкаақәа идырҟаҵоит, – залымдарыла ишагәгәҭажьу иахьа уаҩы ибарҭан иҟазар, уаҵә урҭ зегь рҭыԥ ақәҵара иахаҵгылатәымхар ҟаларым, аха усҟан уи еиҳагьы иуадаҩхо усхашт.

                                                                                           










