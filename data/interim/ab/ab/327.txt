АԤЫШӘАРА ДУ ШЦАЦ ИЦОИТ
Ахҭысқәеи агәҭахәыцрақәеи

Март 14, 1995 ш.
Иахьа Гәылрыԥшь араион администрациаҿы убасеиԥш еицәажәарак сыман, цәыкәбарк аӡы ишаныҷҷало еиԥш адунеи зегьы, абри аицәажәара хәыҷы иаанарԥшуеит иахьатәи Аԥсны аҭагылазаашьа.
Уи аҭагылазаашьа иааркьаҿны абас иуҳәар ауеит: «Џьаҳаным ҳҭыҵит, џьанаҭ ҳзымнеит». Аха ауаҩы дегьыԥсымкәа, дегьыбзамкәа уамаамҭа аанхашьа имаӡам. Ичымазара ма далҵуеит, ихы дзацхраар, мамзаргьы адунеи даныӡаауеит.
Гәылрыԥшь араион Владимировка ақыҭан, Аҭара ҳанхара ашьҭахь сани сашьеи ааны иахьынхоз, ргәылара қырҭуа ҭаҳмада бзиак дынхон. Иҭынхацәа аибашьра ҟалаанӡагьы, шықәса ҩажәа уажәаԥхьа иқәҵны ицахьан, даанханы дыҟан иԥацәа аӡәы, шарамшак, хазы, днахараны инхоз. Аҭаҳмада даараӡа анхара бзиа избоз, анхашьагьы здыруаз уаҩын.
«Сара сықәҵуаны сҟалозар, сынхара уара иузынсыжьуеит» – ҳәа сеиҳәахьан.
Уажәааигәа дцеит иԥсадгьыл ахь, Қырҭтәылаҟа.
«Абри инхара аамҭала акәзаргьы, сара исышәҭ, сахылаԥшлап, ашәахтә шәатәызар исшәалап, дачаҵас исымаз», – ҳәа расҳәеит араион администрациаҿы.
Убри аҟәша аиҳаби сареи акраамҭа ҳаицәажәон. Дқәыԥшуп, шықәса 32-33 ихыҵуеит, убри аҟнытә уамашәа иџьасшьеит, асовет биурократиа аҵашьа ианбахьӡеи ҳәа.
«Исышәҭ» – сҳәеит. Иара ииҳәац иҳәоит: «Иуаҳҭоит, амала Аҟәантәи ашәҟәы аага уаҳа даҽаџьара адгьыл шумам, нас уҭаацәа шаҟаҩы ыҟоу ала», – иҳәеит. Шәкыла аҩнқәа ҭацәны, анхарҭақәа қьаԥҭаха игылоуп. Аԥхасҭахара иаҿуп. Мааҭ шәнаҭом.
Исҳәаз сара исзынхеит.
Амал ҟаҵашьас, аԥара рҳашьас, ҳарҭ, иацтәи асовет уаа иаҳдыруа акы заҵәыкоуп: аӷьычра.
Изыхҟьазеи?
Жәашықәсала еиҿагыланы иааиуан асовет уааи аҳәынҭқарреи. Аҳәынҭқарра дырҳәуан ахархь уаа. Дара ахархь уаагьы иахьагьы уахагьы иазхәыцуан аҳәынҭқарра излаҵаӷьычша, изладырҳәыша. Абас еиҿагылан иааиуан СССР хыбгалаанӡа. Уи инацҵаны, зуасхыр ҭбааз ахыбра аиԥш иҟәыбаса еилаҳаит аҳәынҭқарратә система.
Иааиз аҳәынҭқарра изакәытә мҩоузеи изныла? Иахьӡырҵеит адемократиа. Агәыларантәи  сгәыла иҿыҭбжьы саҳалоит : «Наполеон! Наполеон!» – ҳәа. Ус ихьӡиҵеит иҷкәын даниз. Иаҳахьан дыҟан ҳәа, ҳәынҭқарк, Наполеон зыхьӡыз. Дымгәыӷуаз, сгәыла гәаҟ, ихәыҷы ианизҳалак, Наполеон диеиԥшхоит ҳәа.
Ианизҿиҭлак, абоура зрыцқьо, аҷкәын шарамша, ихьӡ ҳәаны инациҵоит: «Уааи, уааи, уара, аҽада!»
Ҳазыхынҳәып азҵаара хада – изакәытә мҩоузеи ҳазнылаз? Ламысла анхара-анҵыра амҩа ианылаз, дахьнеилакгьы имҩақәа куп. Изыхҟьақәо реилкаара мариоуп: ицәгьа-ибзиа изакәызаалак  закәанқәак ыҟан асовет мчы ахаан. Уи хыбгалеит. Иааиз аамҭа ҿыц, изакә ҳәынҭқарроу еилкаашьа амаӡам. Ауаҩы  дзықәныҟәаша изакәызаалак  азакәанқәа акгьы ыҟаӡам. Уи иахылҵуеит анархиа. Быжь-мҩак ахьеихагало амҩа ҳангылоуп.
Аԥсҭазаара иаҳнарбап.
Уажәазы ҳахысуеит аԥышәара ҿыц.

Март 26, 1995 ш.
Иацы, асабшаҽны (абжьааԥны аус аауазшәа), Аԥсны аиҳабы имҩаԥигеит аинтеллигенциа ҳәа изышьҭоуи иареи реиԥылара. Ҳԥыза ду, ҳаӷацәа анықәаҳцоз зегьрыла ҳаԥхьа игылаз, ҳәарада, ҳихәаԥшуан ҳанцәахәы иеиԥш. Аха Анцәа ду ихаҭа ибзиарақәа раԥхьа игылоуп ауаҩы изыӡырҩра.
Изхысҳәаауа, ҳԥыза ду ҳаиԥылараан инеиԥынкыланы дцәажәон х-сааҭк инарзынаԥшуа.
Ицәажәараҿы ажәақәак зҳәарц зҭахыз аамҭа рмоуит.
Хшыҩда ҳарҭәны ҳандәылҵ:
– Аа, иумбои, иумаҳаи ҳаиҳабы ииҳәаз? – дгәырӷьаҵәа ҿааиҭит аинтеллигент ҳәа изышьҭоу сҩызак.
– Ииҳәазеи?
– Мҽышала аус иуеит ауҭраҿы. Еиҭеиҳаз апомидорқәа, анашақәа ирызҳахьеит.
– Ус дыҟамыз Ленин. Асабшаҽны ақды даҵаланы ашҭа ирыцқьон, – сҳәеит аҵәы налаҵаны – дыӷәӷәамыз, ишьҭԥааны игон ақыдқәа. Иахькаижьыз, рыԥсы ҭалазшәа, ихдырбгалеит иҟаиҵаз аҳәынҭқарра. Ихгьы ижьеит, ауаагьы рхы ҭиҟьеит.
– Иуҳәаз акы сгәаланаршәеит, – ҿааиҭит сҩыза, – ҭынха бзиак дсымоуп. Иааиҳәо зегьы мцуп. Аха уамашәа ҳаҭыр иқәысҵоит. Иаҳҳәап, ашьыбжь даасԥылар, иҟалаҵәҟьазшәа, ма уеизгьы-уеизгьы иаарласны иҟалоит ҳәа убас мцқәак сеиҳәоит, аҽнынтәарак сгәалаҟазаара бзиахоит.
Нагӡара ҳақәзааит амцҳәаҩцәа, иҳагымхааит иҳаигәырӷьаны знапқәа еинызҟьогьы.

Март 30, 1995 ш.
Аибашьраан гәымшәарыла зхы аазырԥшыз ҳаибашьыҩцәа аҳамҭақәа рнапаҿы ирырҭеит. Аинтеллигенциеи иареи реиԥылараан, експромтла акәымкәа, заа ақьаад ианҵаны дахьаԥхьаз аҟнытә агха сса-мыссақәак амазаргьы, иааизакны ибзианы дықәгылеит ҳаиҳабы. Идубалартә иҟан инервқәа даара ишыԥсыҽу. Уаанӡагьы игәасҭахьан чымазарак ицәа ишалаз.
Мҩашьарада агәра згеит сытҟәаны саныхынҳәы.
Тҟәарчалынтәи, вертолиотла, Нхыҵ-Кавказынтәи Гәдоуҭа саннеи, аҽныҵәҟьа иара дахьтәаз снеит. Адкыларҭаҿы дтәан алитератор, афорум «Аидгылара» анапхгаҩы ихаҭыԥуаҩ Рауф Ебжьноу. Дҩагылан аԥсшәа анеибаҳҳәоз игәасҭеит атапанча шиҟәныз.
– Узшаз абџьарс иуиҭаз каужьма? – сҳәеит лафшәа. Еиликааит изхысҳәааз – атапанча аҵкысгьы амч шалоу – ажәа, акьыԥхь.
Адкыларҭаҿы ирацәаҩны игылан иԥшны. Рауф исеиҳәеит ҳаиҳабы ишиҭоу сасцәа дуқәак, чынуаақәак.
– Аамҭа аниоулак, уаҵәоума, уаҵәашьҭахьоума, сидикылар иасҳәаша рацәоуп, – шысҳәоз, икабинет ашә аатын, ҩыџьа агенералцәа аадәылҵит. Иаргьы дрыцын. Сиԥырхагамхарц наҟ саанаскьеит.
Сгәеиҭан:
– Анцәа иџьшьоуп уеиқәханы уахьыхынҳәыз! – иҳәан, уаҩ гәакьак иеиԥш, сааигәыдиҳәҳәалеит.
– Срочно ус ҳәа акгьы сымам, амала  иухәаша фактқәак здыруеит,  сахьыҟаз сыблала избақәаз, аамҭа ануоулакь… – аҳәара сшаҿыз, инапы сыжәҩа иқәҵаны, икабинетахь сныҩнеигалеит.
Ицәгьамкәан издыруан ажәа мыцхәы шаҭахымыз. Иааркьаҿ-ааркьаҿны аҳәара салагеит Џьаба Иоселиани ихаҭа дахьтәоу, рыштаб Очамчыра иахьыҟоу, абоевикцәа еиҳараҩӡак зусҭцәоу, ргәалаҟазаара зеиԥшроу, мрагыларатәи афронт аҟны ҳаибашьыҩцәа еиҳараӡак изыртҟәо, – ҳәа абас ацәажәара сшаҿыз иаалырҟьаны, ажәа бааԥск сыҿшәазшәа дынхьаҳәын, иҩнапык ишьамхқәа инарықәҵаны, изышьҭымхуа еидарак иқәҳазшәа, ихы ларҟәны даатәеит. Исҳәо сҿамшәо саанхеит. Ихы дымҩахаӡакәа: «Уиацәажәа Владимир Аршба», – иҳәеит иааркьаҿны.
«Смааикәан сшьапқәа ԥҵәандаз», – ҳәа иаасцәымыӷханы сындәылҵит. Агәра згеит иара изыҳәан «Деиқәшәам» ҳәа Мирод Гәажәба исеиҳәахьаз. Аибашьра ианалага инаркны ари аҩыза иахьанӡа сақәымшәацызт. «Даҳзеиқәырха иаҳзааушьҭыз», – сгәанала Анцәа сиҳәо инацысҵон схазы: «Ичымазара аҽарӷәӷәар, ҳаҵахоит, ԥызада ҳаанхоит…»
Хыхь ҳазлацәажәоз – ҳаибашьцәа аҳамҭақәа рыҭара – ҳәарада, ус дуӡӡоуп. Абзиара ҟазҵаз ҳаҭыр иқәҵара, уи ҟәыӷароуп. Аха уеизгьы-уеизгьы иҟаҵатәуп даҽакгьы. Ирыхәҭоу ҟаҵатәуп ачарҳәаҩцәа.
Абри ахшыҩҵак иасҳәеит, иара иҿы аус зуа Б.У. Шьынқәба. «Ишԥаҟауҵари,  уаҳа ԥсыхәа ыҟам», – иҳәеит. Исгәамԥхеит, аха  ҿысымҭӡеит.

Март 31, 1995 ш.
Даара ашәарҭа ҳҭагылоуп. Ҳиааира ду иабзоураны адунеи зегьы ираҳартә ахьӡ-аԥша шьҭыҵит Аԥсны. Абасҵәҟьа иҳаракӡаны ихьӡ-иԥша адунеи иахыҵәеит ҳԥыза ду.
Ерцахә ҳхалеит, аха иаҳхашҭуа ҳалагеит уи ауадаҩра дуӡӡақәа иацу. Реиҳа иуадаҩыз амҩа ҳанысит.  Ахшыҩи амчи ианеидгыла иабзоураны.
Ашәарҭа ҳҭагыло ҳалагеит зысҳәаз, фымш раԥхьа ҳԥыза ду ҳаинтеллигенциаа реиԥылара имҩаԥигаз, сааҟәымҵӡакәа сазхәыцуеит. Агәаанагара сызцәырҵит ҳаидызкылоз – ахшыҩи амчи – аҩсҭаа дрыбжьалошәа.
Ишԥеилкаатәу агазеҭ иану аинформациа? Ааи, аинформациа заҵәык. Аиԥылараҿы изакәызаалак хшыҩҵакык ҳәамызшәа. Аобком абиуро аилатәара аинформациа иаҩызахеит. Аинтеллигенциа аҿаԥа рҿаҵара иалагазар, асовет мчы иахьыз, убри иахьыр ҟалоит ҳиааира ду.

Март 31, 1995 ш.
Аибашьраан еиҿкаахаз аинтеллигенциа ахеидкыла, алахәылацәа ҳаиқәшәан, ҳхыбра хәыҷы аҟны ҳаидтәаланы ҳаицәажәон. Азҵаара ықәгылан, ауаа ҿыцқәа ралаҵара.
Иуадаҩу усхеит.
– Иаԥсам ауаа мыцхәы ҳаҭыр рықәуҵоит, – иҳәеит, апрезидиум иалоу руаӡәк.
– Иумоума аҿырԥштәқәа? – снаиазҵааит.
– Ушԥарзыҟоу абарҭ ашәҟәыҩҩцәа? – иҳәан, ҩыџьа  ашәҟәыҩҩцәа рыхьӡқәа рыжәлақәа аахтны иҳәеит.
– Аҩыџьегьы ҳаҭыр рықәсҵоит. Ишәҟәыҩҩцәа бзиақәоуп. Аҩыџьегьы аҽхәаԥхьыӡқәа  рзысҳәахьеит, – сҳәеит.
Ҳаицәажәараан ҿымҭӡакәа дтәан, сҩыза гәакьа, ҳорганизациа аустав зҩыз Олег Шамба.
– Зыӡбахә  уҳәаз аҩыџьегьы узашшхьеит, – ҿааиҭит Олег. – Иухашҭма, ҳорганизациа Аустав  ҩны, уара унапы аҵаҩны, ашәҟәы ацҵаны иаҳҭеит аиустициа аминистр Сергеи Смыр. Иааникылеит, инапы аҵаиҩуамызт. Дыкҿацаланы даныхҭаск, иухашҭма иҳаиҳәаз? Уҩызцәа ашәҟәыҩҩцәа ҳзашшит, рыхьӡқәа-рыжәлақәа наҳаҳәаны,  – дрызгәааны даацәажәеит Олег.
Уаҟа, уаҳа ҳаламцәажәаӡеит. Ашьҭахь, акаҳуа ҳжәырц ҳанца, сааҟәымҵӡакәа сазхәыцуан ииҳәақәаз.
– Алик, аԥсабараҿ ишыҟоу еиԥш ашьац ԥшқа, афҩы хаа зыцрыҵуа ашәҭқәа,  убасҵәҟьа, иудыруеит, иҟагәышьоуп амыркыџьқәа, амаӷқәа, – ҿаасҭит, акаҳуа снахәо. Еиҳарак исҳәон схазы. – Ауаагьы убасҵәҟьа акәхап аԥсабара ишахшаз, ауаа қьиақәеи, ауаа ҳарамқәеи… Арҭ аҩ-мчык еснагь еиҿагылоуп. Ауаа ҟәыӷақәа, иаармарианы еилыркаауеит доусы дзакәу. Сара зны-зынла  исцәеилаҩашьоит. Изыхҟьо, сгәы исыҵанаҳәо азхәыцра ацымхәрас, еиҳарак сацныҟәоит сыхшыҩ заҵәык. Ари ахшыҩҵак, Алик, раԥхьаӡа еилыскааит уажәааигәа. Америкатәи етнографк иҭиҵаауан аборигенцәа рҵас-рқьабз. Жәларшьҭрак рԥыза диазҵааит: «Ушԥарзыҟоу ауаа шкәакәақәа?», – ҳәа. «Шәара, ауаа шкәакәақәа, хыла шәхәыцуеит. Ҳара ҳхәыуеит гәыла», – иҳәеит абориген.
– Хшыҩҵак дуӡӡоуп. Азхәыцра иаԥсоуп, – иҳәеит Алик.
– Убри америкатәи аетнограф ишәҟәы санаԥхьа, еилыскааит даҽакы. Убарҭ, америкатәи аборигенцәеи ҳара, аԥсуааи ҳахьеизааигәоу даара ирацәоуп. Иумдыруеи, аԥсуа данцәажәо лассы-лассы иажәа иалеиҵоит: «Убас сгәы иаанагоит», – ҳәа. Иҳәаӡом «сыхшыҩ» – ҳәа. Иҳамоуп даҽа ссирк: «Блала еицәажәеит», – ҳәа. Агәҭахәыцрақәа рышьҭахь, еиҭах ҳнарылацәажәеит иаҳзашшыз ашәҟәыҩҩцәа. Иаҳгәалаҳаршәеит, ҳаниқәыӷәӷәа, ҳаниҟәамҵӡа, ҳустав инапы аҵаҩны, зыӡбахә шәасҳәаз маӡазааит иҳәеит. Ажәа иаҳҭеит ишаҳамҳәо.
Алик бзиа ибоит аԥсуа жәаԥҟа: «Агха змам уишьҭалар, ҩызада уаанхоит», – иҳәеит. Саахәыц-хәыцын:
– Уара, иуҳәаз ажәаԥҟа даараӡа иҵаулоуп. Агха  змақәоу ҩызас акәым, ешьас думазаргьы, агхақәа ихаҭа изымдырӡо, иҟаиҵақәо уара иаҳагьы иухәалоит, иуцхраауеит. Иуҭахума аҿырԥштәы? Асапын ашәах еиԥш ирчыми Шеварднаӡе иҟәыӷара? Ус акәзааит, дҟәыӷоуп. Убасҟак дҟәыӷоуп, изакәызаалак агха ҳәа акгьы имаӡам. Анцәа ажәҩан дылбаазшәа, ршьамхы арсны имҵаныҳәеит қарҭаа. Ԥыҭҩык аԥсуаагьы ҩыза гәакьас дрыман. Ирызгәамҭоз ибзамыҟәра, игха дуқәа ҳара иҳахәеит. Дполитик дуузҭгьы, гха дуқәак имамызҭгьы, Қырҭтәыла ҳшалаз ҳаанхон. Арӡынба СССР депутатс даныҟаз, асессиа аҟны данцәажәа, иугәаламшәои, Анцәа даҳзааишьҭит, дзыхшаз иан ҳлыкәыхшоуп рҳәеит аԥсуаа. Аҽныҵәҟьа дҳауит аԥыза иашаҵәҟьа. Шеварднаӡе,  изгәаара ацымхәрас, иҵегьы даарҽхәаны иаҳҳәап, ихаҭыԥуаҩыс дҟаҵаны, аԥсуаа ҳзыҳәангьы иаҳгәаԥхашаз ажәа ҭацәқәак наҳаҳәаны, В.Г. Арӡынба дааргәыбзыӷны Қарҭҟа дигазҭгьы, Қырҭтәыла иҟалон ҩ-қырҭуа ҳәынҭқаррак, аамҭала.
– Излоуҳәо ала, нагӡара рықәзааит агха змақәоу ҳҩызцәа. Иаҳныҳәап! – иҳәеит  лафны Алик.

Апрель 4, 1995 ш. Аҩаша.
Анцәа иҳәааит сҩашьауа. Аха сыхшыҩ гәаҟ изласнарбо ала, иааиуа иааиуа, ишааиуаз,  Аԥсны иаангылеит ҩ-мҩак ахьеихагылоу: ма формак азыԥшааны Аԥсны Қырҭтәыла иалалар акәхоит, мамзаргьы аибашьра еиҭа иҟалоит.
Еиҭах аибашьра ҟалар, ҳара ҳаиааиуеит ҳәа сара агәра сызгом.
Избан?
Аиааира ҳгеит иҳадгылаз ирыбзоураны. Уажәы урҭ  ӷацәас иҟаҳҵеит, иҳадаҳцеит.
Уи адәахьала. Ҳаҩныҵҟа иаҳагьы ҳҽеиӡам.
Ҳаибашьыҩцәа бзиақәа ргәы нырхоуп, имыцхәцәаны рхы рбо аҟынӡа инагоуп.
Аԥсны афашистцәа ирымпыҵаҳхын, абандитцәа ирымпыҵашәеит.
Ауаа ламысқәа Аԥсны ргәы ахшәо аҟынӡа инагоуп.
Абзамыҟә изеилымкаауа, аҟәыӷа еиликаауа, аха изымҳәо ауп Аԥсны уажәтәи иҩныҵҟатәи аҭагылазаашьа шыҟоу.
Шәышықәсала аԥсуаа ззықәԥоз – ахатәы ҳәынҭқарра аҟаҵара – убри еиҳау, еиӷьу аамҭа, сгәанала, ахаан Аԥсны иҟамлацызт. Аҳәынҭқарра ҿыц ашьаҭаркҩы, ҳԥыза ду, ашәыр-ҵла бзиа амаӷқәа шахаԥо еиԥш,  изгәамҭаӡакәа, иааикәшаны идтәалеит акариеристцәа, зхада  хы  зҭахым, аԥсымҭәқәа.
Еиҳарак изҿузеи?
Аинтеллигенциеи иареи ирыбжьоу ацҳа – апатуеиқәҵара – ацҳа аԥҵәара, еиҳараӡак ихҭаркит ашәҟәыҩҩцәа.
Иззеиӷьда? Мгәала ихәыцуа ауаа.

Апрель 7, 1995 ш. Ахәаша.
Иацы акраамҭа ҳаидтәаланы ҳаицәажәон Б.У. Шьынқәбеи сареи. Ииҳәозгьы саҳауан, ихатәы ԥсҭазаарагьы сазхәыцуан.
Даараӡа еизааигәоуп Иоганн Вольфанг Гиотеи иареи. Анемец поет дуӡӡа, ишәҟәыҩҩра адагьы амаҵура ду дахагылан. Б.У. Шьынқәбагьы ҩажәа шықәса раҟара «дҳәынҭқарын». Аҩыџьегьы еиларыгӡон рышәҟәыҩҩреи рмаҵурақәеи. Иахьеиԥшым, Гиоте иаамҭа дахыҳәҳәаны, акыр инахараны иаԥхьаҟа дыԥшуан. Сызхааныз «аҳцәа» рҿаԥхьа дхырхәомызт. Уимоу, дара рыцҳарак рыхьыргьы хьаас имамызт, нхаҩык инхара иблыр, игәы иасуан. Еиҳарак иахьеиԥшым Б.У. Шьынқәба дызлиааз, гәыкала, ԥсыкала бзиа иибоз аҳәынҭқарра аилаҳара дахаанхеит. Поет дук иаҳасабала еиҳарак деиқәнархеит ажәлар рҳәамҭақәа.
Ҳшеицәажәоз иҳәеит амшынҵақәа шииҩуа. Уи ажанргьы зынӡаск даҽакуп. Ашәҟәыҩҩы ихазыҳәан даара ишәарҭоуп. Еиҳарак ҳаамҭазы. Иааизакны ашәҟәыҩра аҳаҭыр лаҟәит адунеи зегьы аҟны, уа инацлеит аԥсуа шәҟәыҩҩцәа ҳаиҵашьыцра.

Апрель 12, 1995 ш.
Имӷьычуа реиԥш, саргьы аԥара азыҳәан сџьыба аҵа ҭаԥсуеит. Ашәҟәы аахәара шуадаҩызгьы, мазарак ахҭнысҵеит, иаасхәеит Игор Марыхәба еиқәиршәаз ашәҟәы «Абхазские письма» (1947-1989 шш.).
Изызӡарызеи, еиҳарак изаасхәаз – уаҟа иагәылоуп 1967 шықәсазы гәыԥҩык  иаҳҩыз ашәҟәы. Иаразнак игәасҭеит, ҳашәҟәы ианаҵаҳаҩуаз, аӡбахәгьы имаҳаӡацызт, ЦК КПСС ианраҳҭоз аҽныҵәҟьа амҩан дҳахьӡаны знапы анызҵаз аӡәы.
Даҽа гхак амоуп ашәҟәы. Игор иҽазишәеит еилеигӡарц ҩ-занааҭ дуқәак – аҭоурыхҭҵааҩи аиқәыршәаҩи. Иаҳа еиӷьын адокументқәа рымацара аҭыжьра, иааркьаҿӡаны ахәшьара аҭамкәа, аԥхьажәа хәыҷы нацҵаны. Убри ашьҭахь, аҭоурыхҭҵааҩ иаҳасабала ихатәы гәаанагарақәа хазы иҩыр иаҳа иазеиӷьхон. Уажәы ишыҟоу ала, ихатәы гәаанагара аԥхьаҩцәа ирыдицалоит.
Зынӡаск ихашҭит даҽакы.
Ажәлар реизараҿы иалырхит «комиссия для составления Письма в  ЦК КПСС в Москву» (ад.163). Ихашҭит зысҳәа, ашәҟә ду уаанӡа сара саԥхьахьан ажәлар рҿаԥхьа сықәгыланы. Ажәлар еизаанӡа  шықәсык иреиҵамкәа хәҩык ауаа ашәҟәы аҩра  ҳалагахьан, ашьҭахь иаҟәыҵит ҩыџьа. Инагӡаны иаҳҩит аиҳәшьцәа Екатеринеи Ҭамареи Шьаҟрыл-ԥҳацәеи сареи. Инагӡаны ҳаналга, Москваҟа иаҳгаанӡа, исыдырҵан, сара саԥхьеит иааркьаҿны ажәлар реизараҿы.
Убри сзыԥхьаз ашәҟәы ҵаҵӷәыс иҟаҵаны, ҩажәаҟа даҟьа ҟалартә иҩын Аҟәа. Москваҟа ҳанцоз, раԥхьатәи авариантгьы, аҩбагьы сыкәа иҭаҵаны иаҳгеит.
Кремль аусзуҩцәа иҳарҳәеит иҵегьы ишәыркьаҿ ҳәа. Убас егьыҟаҳҵеит, ԥсыхәа ахьынӡамаз еилацаланы иаҳҩит. Ҳаззықәԥоз, ажәлар иҳадырҵаз ахшыҩҵак хада, ҳәарада, ианаҳҵеит: «Абхазия не может более оставаться на автономных началах в составе Грузинской ССР».
ЦК КПСС аҟны Кавказтәи ареспубликақәа ахылаԥшра знапы ианыз В.В. Василиев ҳанидикылаз, ҳазегьы ҳазлацәажәоз Қырҭтәыла алҵра ада даҽа мҩак шыҟам ауп. Шәҟәыҩҩык иаҳасабала угәы иалоузеи ҳәа иансазҵаа, афактқәа ааганы салацәажәеит Л.П. Бериа имҩаԥигоз амилаҭтә политика иахьагьы амч ду шамоу.
Жәлар реизараҿы иалырхыз, ЦК КПСС аилацәажәараҿы Анцәа ииныҳәаша,  рызегьы ибзиаӡаны ицәажәеит. Абарҭқәа  зысҳәо ЦК КПСС архив аҟны, хымԥада иҟоуп ҳаиԥылараҿы иаҳҳәақәоз астенограмма. Уи мацароума! Аҭоурыхҭҵааҩцәа ирыԥшааша даара ирацәоуп.
Сызлацәажәо, адокуметқәа еидызкыло ашәҟәы аҟны, сгәанала иҳәатәымызт, иҳацыз ҩыџьа ауаа, ҳааныжьны, рыҽӡаны Аҟәаҟа ишыхынҳәыз. Убас иҟоу агхақәа ҟаломызт ашәҟәы ишахәҭаҵәҟьоу иҟаҵазҭгьы. Асса-мыссақәа раҵкыс акырӡа еиҳауп ашәҟәы абзиарақәа. Убри азыҳәан аиқәыршәаҩ-аҭыжьҩы идуӡӡаны иҭабуп ҳәа иаҳәатәуп.


Апрель 13. 1995 ш.
Иацы анышә дамардон Иура Лакоба. Аиуара-аҭынхара, мамзаргьы аиҩызара ҳабжьаны акәым. Ҳаамҭазтәи афырхаҵа дыԥсызар сышԥамцои сҳәеит. Снеин, снеихагылан, аҭынхацәа снарыдышшылан, аԥсшәа наиаҳәаны снаивагылеит В.Г. Арӡынба. Аԥсы дықәыргаанӡа исзымчҳазт, сцеит. Иара, аԥсуаа зегьы еицаҳзеиԥшу ҳԥыза ду, ашьҭахь исарҳәон, аԥсы анышә дахьамардоз Лыхныҟагьы дрыццеит ҳәа.
Аԥсны аибашьра ҟалаанӡа абри аҩыза аԥсыжра салаԥшхьеит знык. Уи изкын машәырла иҭахаз Жорик Миша-иԥа Аҳәба. СССР абандитцәа идеолог хадас дрыман. Уаҵәы анышә дамардоны уахеиԥш, аҵхабжьон иааҳалаҩҩит дааиуеит, шәнаскьа-ааскьа ҳәа, ауаа рӷьычреи рышьреи азыҳәан абна илоу Мырхәлаак дааиуеит,  аиҿахысра ҟалоит, дыршьуеит, ддырбаандаҩуеит аорганаа ҳәа.
Апап иеиԥш, ижакьа еиужьны, ицәышыз плашь дук ишәҵаны, ҩыџьа арԥарцәақәак ивагыланы, даҽаӡәы ишьҭахь дгыланы, дааҳавалт, ашьшьыҳәа дыҩхалеит аԥсы дахьыкҿаз. Ахыбра иакәшаны игылан Аԥснытәи аҿарацәа – абжьысцәа. Аҳ дыҩхалан, аҳ ду иҿаԥхьа ишьамхқәа наирсын, илахь-иџьымшь иӡатәит.
– Данылбаауа дыршьуеит! – иҳәеит аӡәы.
– Дҿаҳәаны дыргоит, – иҳәеит егьи.
Сыблала избарц сҭаххеит иҟало. Жәаҩыла, инаскьа-ааскьаны игылан амилиционерцәа. Ашьшьыҳәа дҩарылсны изыԥшыз амашьына дақәтәаны данца, акыр днаскьахьаны, еиқәырццакны ахысбыжьқәа геит.
– Дыршьит! – иҳәеит аӡәы.
– Дызшьуадаз?
– Аорганаа!
– Игәырӷьаны ихысит дахьцаз, – иҳәеит даҽаӡәы, – амилиционерцәа ҩыџьа ишьхьеит. Гранатла деибыҭан. Ҳаргьы ҳанирҵәон.
Ауха Аҟәа иреиҳаз асасааирҭа «Абхазиа» иҭәны иҩнан СССР абандитцәа. Аӡәымзараӡәгьы дырзымкӡеит. Рыхшыҩ хада Жорик Аҳәба анышә данамарда, ргәы рҭынчны дасу итерриториақәа рахь ицеит. Атерриториа зысҳәа, СССР хәҭахәҭала ишаны ирыман.
Уҳәан-сҳәанны исаҳахьан, Жорик иҭыԥ ааникылоит ҳәа Иура Лакоба. Аҟәа данҭарк,  аучилишьче сҭан, сашьа, иҭыԥ аанызкылаз дызбап сҳәан, иус ахьырыӡбоз снеит, Верховни суд аҟны Красни мост ааигәара ахыбра ду аҟны.
Ахарақәҵара идырҵози, иҟаиҵоз аҭакқәагьы уажәшьҭа исгәалашәом, аха ахаан исхамышҭуа исзаанхеит убра, аусӡбараҿы иҟалаз.
Аҵыхәтәантәи ажәа ҳәа аниарҳәа, ахырқьиара, мамзаргьы иҟаиҵаз ацәгьарақәа дрыхьхәны акәымкәа, ҿырҳәала ажәеинраала аҳәара далагеит. Ажәеинраала акәым, инеиҵыхыз апоема. Аусӡбаҩцәа шанханы изыӡырҩуан. Иаргьы даланагаланы даԥхьо-даԥхьо, иаҳа-иаҳа ашьшьы-шьшьыҳәа аԥенџьыр ашҟа днаскьа-наскьо даназааигәаха, абжьас даҩызаха,  ашыҩҵә дҩаҵҟьан, аподоконник днықәԥалан, аԥенџьыр ҟәыбаса  иганы, дууаӡа дыԥеит, ахԥатәи аихагыла аҟнытә. Агәарԥ аҟны иԥшны игылазаарын иҩызцха машьынала. Даныԥа, плашь жәпак иҵакны иркын, данылаԥала даалаҳәаны дымҵарсны дыргеит.
Ҩ-ажәак еихысҳәаалоит.
Автомат ашьхәала схы иасны, сыԥсы маҷханы, сыхдырра сзымдырӡо сырбаандаҩны ақырҭуа фашистцәа санырга, абандитцәа ркомандир Џьаба Иоселиани сареи ҳанеицәажәа:
– Саныҷкәыназ абахҭа сҭакын, дсыцҭакын аԥсуаки, ихьӡын Иура Лакоба, – ҳәа ҿааиҭит, – даара дуаҩ ҟәышын.
– Ауриацәа реиԥш убас дыҟоуп иашьагьы, аха иҟәыӷара уаҩҵас ихы изархәом, – анысҳәа, дсазҵааит аҩыџьагьы здыруама ҳәа.
Иӡааҟәрыло аҭәыц дахьынҳалоит ҳәа, ҳаӷацәа рԥыза иаҳәара салагеит, хыхь сызлацәажәоз Иура  ажәеинраалала рхы ҭҟьаны, аԥенџьыр дкылԥаны дшыбналаз. Насгьы сеигәырӷьаны иасҳәеит ҳшеиҩызцәоу, мцыла ирҭәны иацысҵеит иара дҭаркаанӡа иаҳзеиԥшыз ус бзиаӡақәак ҳарҿызшәа. Ихсыркәшеит: «Соуушьҭыр, дыԥшааны шәысалам исҭоит, иасҳәоит шәышсыцхрааз».
Ҳаизыхынҳәып, зыԥсаҭа шкәакәахаша, Иура Лакоба иԥсыжра аҽны убасҟак ауаа рацәан, ажәлар рҵеи дук дыԥсызшәа.
Аԥсреи абзареи ҳанҭагылаз аамҭазы ҳԥыза ду иҟаиҵаз аҟәыӷарақәа иреиуазар иахьа иҟаиҵаз? Аус бааԥсқәа ирҿыз ауаагьы  ҳацхраарц, иҳавагылартә аҟаҵара уи хаҵароуп. Агазеҭ «Сегодня» Иура Лакоба изкны ианырҵеит анекролог-астатиа. Уи ала  еилукаауеит Аԥсны анҭыҵ иавторитет шыҳаракыз. Иаазгоит цәаҳәақәак: «Он считался одним из старейших и авторитетнейших российских «воров», считался одним из лидеров абхазского преступного мира», ухы уазҵаауеит, аԥсҭазаараҿы иаԥшәымақәада? Исылшо акоуп схы иасырхәап ажәытәӡатәи аурымцәа  римператор ииҳәахьоу: «Измени свое отношение к тому, что тебя волнует и это перестанет тебя волновать».

Апрель 16, 1995 ш.
Аҟәа  аиааира ашҭаҿы имҩаԥысит акыр нызқьҩык ауаа злахәыз амитинг. Уи азкын Аԥсны  Урыстәыла иадлеижьҭеи (аиашаҵәҟьа уҳәозар, Урыстәыла Аԥсны рнапахьы иааргеижьҭеи) 185 шықәса аҵра. Даҽазнык иааҳарԥшит Урыстәыла ада ԥсыхәа шҳамам. Изхарада? Мрагыларатәи ҳаӷацәа. Дҟамлеит  қырҭуак, аԥсуаа ргәы нышәмырхан, мамзар аурыс ҭынхас дҟаиҵоит ҳәа зҳәоз.
Даҽа хшыҩҵакык. Аԥсны мацара акәым, Кавказ зегьы Урыстәыла ада ԥсыхәа ҳамаӡам. Анцәа иумҳәан, аха, иаҳҳәап, Урыстәыла Кавказ зынӡаск икажьны даԥырҵит, абаагәара ҳабжьеиҵеит.
Ҳашԥаҟало? Урыстәыла Кавказ инапахьы иаанӡа ҳшыҟаз еиԥш. Кавказаа ҳара ҳара аибашьра ҳалагоит. Аформа ааԥсахны, ашәҭы-какаҷра иалагоит  атәыҭира, ашьоура, ақәыларақәа.
Амитинг аҟны дцәажәеит ҳпоет ду Б.У. Шьынқәба. Еснагь еиԥш, иажәа ԥшӡа ухнахуеит. Иамуазар акәхарын, аха аҳәашьа ԥшааны, ажәақәак иҳәар ҳарԥшӡон Чечентәыла имҩаԥысуа аибашьра аанкылашьа, ҳара, кавказаа зегьы ҳгәы ишалоу. Уиадагьы, даҽазнык агәра згеит  ашәҟәыҩҩреи аполитикеи еилагӡашьа шамам. Иаҳҳәап, абри даара иԥырхагахеит аҩажәатәи ашәышықәсазы иналукааша ашәҟәыҩҩы ду «Дон ҭынч» зҩыз М.А. Шолохов. Ихьӡ-иԥша даара иланарҟәит ашәҟәыҩҩцәа рзыҳәан Б. Пастернак ииҳәақәоз ажәа бааԥсқәа, атрибуна дуқәа рҟнытә.
Ашәҟәыҩҩы, иажәа мацара  акәым, ихатәы ԥсҭазаарагьы абырҵкал икылихлароуп, шә-блак иҵашәо иҩымҭақәа, шә-блак иҵашәоит ихатәы ԥсҭазаарагьы, еиҳарак аԥсуаа ҳҿы.

Маи, 3, 1995 ш.
Даара ҳаҭыр зқәуҵаша ауаа нагақәа иаагәоуҭартә рдунеихәаԥшра аҽыԥсахра иаҿуп.  Рхатәы интересқәа иаҳа иазхәыцуа иалагеит. Ахеиқәырхара. Ухы узамыхәар, аӡәгьы уиҭахӡам, аҳәынҭқарра дара рзыҳәан иҟаӡам. Зынӡаск рнапқәа ԥдыртлеит ҳчынуаа. Рыԥсҭазаара ԥашәс иамоуп формула кьаҿк: «Усҟан ус аҭахын». Абриала рхы дырқьиалоит раԥхьаҟа. Аха инарҵауланы иҵәаху даҽакуп: «Сыҟанаҵ исҭаху ҟасҵалап, саныҟамло ирҭаху рҳәалааит». Асеиԥш иҟоу ахәыцрақәа, ахымҩаԥгашьақәа аԥсуаа ирыцәтәымуп, ҳажәлар ахьынӡаздыруа. Уажәы  ҳазнылаз амҩа сацәшәоит иахьакәым ҳкылнагар ҳәа.


Маи 20, 1995 ш.
Макьанагьы цқьа агәра сымгацт, Аԥсны зегьы акәым, еиҳараӡак Аҟәа, ҳара, аԥсацәа ишаҳтәу, ҳшақәиҭу. Схала ақалақь салаланы сышнеиуаз, агорсовет аԥхьа, мрагылара аганахьала ишьҭоу абаҳча сныҵалан, агәҭашәа игылаз арымӡ снықәтәеит.
Уахьынаԥшааԥшлак ауаа даара имаҷуп. Изыхҟьақәо сыздыруам, шамахамзар, иуԥылаӡом аҿарацәа, еиҳараӡак аҵаҩцәа, астудентцәа.
Цәгьарамзар бзиа уахыччом ҳәа, схала сахьтәаз, ацәыҵаччара салагеит агорсовет аԥхьаҵәҟьа сҩызаки сареи қырҭцәақәак иаҳзырухьаз анысгәалашәа.
Еибаҳҳәоз сгәалашәом, аха ҳабжьы ҭыганы аԥсышәала ҳцәажәон, еиҳарак зыбжьы дууз сҩыза иакәын. Ҳара ҳаҵкыс еиҳабацәаз хацәақәак ҳавсны ишцоз, руаӡәк даақәгьежьаан, ажәак мҳәаӡакәа саԥхьа игылаз сҩыза днеиҿасит «маимуни» ҳәа нацҵаны. Егьырҭ ркьатеи ԥҵәо иаҳхыччеит. Ҳара, ашкол хәыҷқәа иҳалшагәышьоз, ҳшәан, ҳаибарҩит. Ҳхатәы бызшәала ҳахьцәажәоз ҳахырҟьаны шаҟа цәгьара ҳзырухьаз, ҳашьцылахьан. «Рыԥсы сакәыхшоуп, ҳшьа зуз ҳаҷкәынцәа!», – сҳәеит, сахьтәаз сгәанала.
Снаҵаԥшит аџь-ҵла. Убри  аҵлагьы хҭыск аасгәаланаршәеит.
Аԥсны ииуа ашәаԥыџьаԥ зегьы қырҭуа ҵиаақәазаарын. Схы еивҟьазшәа схәыҭ-хәыҭуа сцәажәон схала: «Аа, абри аџь, агорсовет аԥхьа игылоу, ашьапаҿы,  аҭанақьы иадҩыланы, иарсын плакат хәыҷык. Иаҳәозеи? «Грузинский дуб». Аурыс бызшәа ибзианы издыруаз анаԥхьалак: «Дубина» рҳәалон ирхыччаны. Уажәы инацысҵеит: «Дуба дали дубины».
Агәалашәара цәыршәагақәа наҟ исԥырҵырц, гәалашәара ԥшӡак ашҟа сниасит саҵаԥшуа, ӡынгьы-ԥхынгьы ииаҵәаӡа игылоу ашәҭ-ҵла олеандр.
1965 шықәсазы, ажурнал «Молодая гвардия» ажәаҩатәи аномер аҟны иркьыԥхьит сажәабжь «Ҭуӷан».
Мҩамш ҳәа ҵакыс иаҭаны аԥхьажәа иҩит Вл. Лидин.
Владимир Герман-иԥа Лидин ҳаинститут аҟны асеминариа  мҩаԥигон. Даҽакала иуҳәозар, рҵаҩыс дсыман. Иара ихаҭа дышәҟәыҩҩ бзиан,  еиҳараӡак иҩуан идумыз ажәабжьқәа. Иҩымҭақәа тираж дула иҭыҵлон. Иҩымҭақәа реизгақәа хә-томкны иҭыҵхьан. Идырра даара иҵаулан. Азежәтәи ашәышықәсазтәи аурыс интеллигентцәа рцәа ихубаауан. Иҵаулаз-иҭбааз идырра мацара акәым, ихымҩаԥгашьала, аԥсышәала иуҳәозар, дуаҩы-аамысҭашәан.
Сзыԥсам аҟара ҳаҭыр сықәиҵон. Аԥсны акырынтә даахьан. Иналаршәны иҿыҵшәалон аԥсуаа ҳҭагылазаашьа хьаас ишимаз.
Исхамышҭуа исзаанхеит ҽнак, асеминариа аҟны, иажәа иалаҵаны ииҳәаз, аа, абри, уажәы сызҵаԥшуа, ашәҭ-ҵла азыҳәан ихы насықәкны ииҳәаз:
– Шәара шәҿы ииуа ашәҭ-ҵла, ашәҟәыҩҩы иҩызоуп. Аҳауа ишанаалаша иҿалоит ашәҭ, зны ишкәакәаны, даҽазны еиҵәаӡа, мамзаргьы иҟаԥшьӡа. Убасшәоуп ашәҟәыҩҩгьы аԥсҭазаара дшахәаԥшуа, ишидикыло, ашьҭахь  дсазҵааит уи ашәҭ-ҵла удыруама ҳәа. Иасҳәеит схәыҷаахыс ишыздыруа,  сахьиз, схәыҷра ахьымҩаԥысыз сқыҭаҿы ишыҟоу аԥсуа аҳцәа рынхарҭа, убраҟа ишгылоу ашәҭ-ҵла олеандрқәа.
Ишысҳәаз еиԥш, сажәабжь азыҳәан аԥхьажәа ахьиҩыз азыҳәан, ҳамҭак исҭароуп ҳәа сышхәыцуаз, иаасгәалашәеит зыӡбахә ҳаиҳәахьаз, бзиа иибо ашәҭ-ҵла.
Ажәа мыцхәы заҭахузеи!
Ишәхымс санхыҵ, сара сзыҳәан ажәа ԥхақәа ииҳәаз азыҳәан идуӡӡаны иҭабуп, ииҳәаз аҽхәаԥхьыӡқәа саԥсахааит ҳәа аҭабуура ашьҭахь, ашәҭ-ҵла олеандр шьыҵәрак наисаркит.
– Сарԥысра шәырхынҳәит! – иҳәеит даара игәы иахәаны Владимир Герман-иԥа.
Иара иаҟара ахатәы библиотека змоу дсымбац. Даараӡа ирацәаны иман, рнапы аҵаҩны ашәҟәҩҩцәа дуқәа ашәҟәқәа ирҭахьаз.
Ҳалацәажәон М. Горкии иареи реизыҟазаашьа, шаҟантә дицхраахьаз. Саргьы иасҳәеит Максим Алексеи-иԥа Аԥсны изныкымкәа дшаахьаз, ажәа бзиақәагьы  шиҩҩхьоу Аԥсны иахҳәааны.
Ҳашцәажәоз:
– Аурыс бызшәала иуҩлартә иудыруеит, изумыҩуазеи урыс бызшәала? – днасазҵааит.
– Астатиақәа зыҩлоит урыс бызшәала. Аха  асахьаркыратә ҩымҭа сзыҩӡом. Сахьаркырала схәыцуеит сани саби рбызшәала, – ашьҭахь иасҳәеит, схәыҷра иадҳәалоу хҭыск, исхызгахьоу.
– Ишәаҳахьазар акәхап, Аԥсны иҟоуп арацәа ахьыҵырхуа, индустриатә  қалақьуп. Уаҟа иаланхо аусуцәа еиҳараҩӡак аурысцәоуп. Даҽакала иуҳәозар, аурыс қалақьуп. Убраҟа дынхон иҭаацәараз саб иашьа. Иара сиааӡон саныхәыҷыз. Аурыс школ сҭан. Иааҳакәыршаны инхоз зегьы аурысцәан. Схатәы бызшәа, аԥсуа бызшәа, аарла еилыскаауа аҟынӡа исхашҭит. Ахԥатәи акласс салгахьаны, аҩныҟа, ақыҭахь саб сигеит. Дхынҳәит абахҭа аҟнытә. Ажәлар раӷа атроцкист ҳәа дҭакын, – анысҳәа.
– Ашәҟәыҩҩы изыҳәан уара абиографиа бзиа умоуп, иуҩыша даара ирацәоуп, – ҳәа ҿааиҭит апрофессор.
– Ишшәасҳәаз еиԥш, уаҟа, аурыс қалақь аҟны, аурыс бызшәа аамышьҭахь даҽа бызшәак ахьысмаҳауаз, уажәы, саб сахьааигаз, сахьиз, ашкол сҭалаанӡа сахьынхоз, аԥсуа бызшәа аамышьҭахь даҽа бызшәак саҳауамызт. Сгәаҵаҿы иҵәахыз ҿыхеит, аԥсы ҭалеит сани саби рбызшәа – аԥсшәа, – иџьашьаны дӡырҩуан сыпрофессор, – ҳәарада ижәдыруеит Иван Сергеи-иԥа Тургенев ибзианы ииҳәаз аурыс бызшәа азыҳәан: «О, Великий, могучий, правдивый и свободный русский язык». Ҳәарада, уиаҟара иӷәӷәам аԥсуа бызшәа, еиҳараӡак атехника аганахь. Аха сыгәра жәга, ашәҟәыҩҩы изыҳәан даара-даараӡа ибеиоу бызшәоуп. Сани саби ибзианы ирдыруеит ажәлар рҳәамҭақәа, алакәқәа, ажәабжьқәа, ажәаԥҟақәа, насгьы урҭ ҭәуп ҟәыӷарала.
– Иугәалашәо аԥсуа жәаԥҟақәак сзааугару? – днасазҵааит абырг, аинтеллигент.
– Аиҳабы дызмам, Анцәа димам, – сҳәеит аԥсышәала.
Ԥсыхәа ахьынӡамаз, ҳаицхырааны  ианеиҭаҳга:
Достоевски ииҳәахьоу ахшыҩҵак ду даара иазааигәоуп: «Если нет Бога, значит все позволено», «Если не чтить старшего, для тебя нет Бога!».
– Иаҵаҵәахуп ахԥатәи аҵакгьы: «Аҳ думамзар, Анцәа думам, аҳ – аԥыза, анапхгаҩы». Достоевски ииҳәахьаз анышәҳәа исгәаланаршәеит Лев Толстои ироман «Анна Каренина». Хымԥада ижәдыруеит, епиграфс иҟаиҵеит Лоренс От Стерн ихшыҩҵак: «Нити добра и нити зла так переплетены, что нельзя вынуть одну нить не повредив другую». Сара саб, аԥхьашьа аҩышьа зынӡаск иззымдыруаз, лассы-лассы иҳәалоит ажәаԥҟак: «Ацәгьеи абзиеи, жьи наԥхыци реиԥш рышьхәа еивҵоуп», – ҳәа. Иахьынӡасылшоз ианизеиҭазга ашьҭахь акраамҭа ҳрылацәажәон ажәлар рҳәамҭақәа.
Сырҵаҩы аҟәыӷа-ашәҟәыҩҩы, даараӡа игәаԥхазар акәхарын, ақьаади акалами саԥхьа инықәиҵан:
– Иуҳәаз аԥсуа жәаԥҟа «кто не имеет старшего» аԥсышәала исзанҵа аниҳәа, типографиатә нбанла, сашьклаԥшуа ианысҵеит: «Аиҳабы дызмам, Анцәа димам». Даҽазнык изеиҭасҳәеит акымкәа-ҩбамкәа аҵакқәа шамоу, насгьы инацысҵеит иара иазааигәоу даҽа жәаԥҟак: «Аиҳабы дзыԥсоу анудыруа, даныҟам ауп». Уигьы нбанҵакыла  ианизеиҭазга, аԥсышәала ақьаад изанысҵеит.
– Владимир Герман-иԥа, Толстоии Достоевскии рҩымҭақәа ҳанахысуаз, лассы-лассы исгәалашәон аԥсуаа рцәажәашьа, рхәыцшьа. Шәара инаҵшьны ишәҳәахьан, шәалацәажәахьеит Лев Толстои шаҟа ибзианы иҩыз иԥсуаз аҭаҳмада изыҳәан: «Он видел, что умирает». Аԥсуаа ражәа иалаҵаны ирҳәоит иааркьаҿны «Дшыԥсуаз ибон». Егьи, шәара дара ишәгәаԥхаз ажәаԥҟа «Аиҳабы дызмам Анцәа димам», Фиодор Михаил-иԥа ироман «Аешьцәа Карамазоваа» аҟны, аперсонаж Иван Карамазов, хымԥада ижәдыруеит, ииҳәаз: «Если нет Бога, то все дозволено», – ҳәа абас акраамҭа ҳаицәажәон. Разҟыс исыман иара иеиԥш зеиԥшыз арҵаҩцәа ахьсымаз.
Ҳанеиԥырҵуаз иажәақәа қьиарала иҭәны, ус ҿааиҭит аурыс шәҟәыҩҩы:
– Даара шәиашоуп шәхатәы бызшәала шәахьыҩуа, шәықәҿиарақәа среигәырӷьоит.

Ииун 11, 1995 ш.
Дарбану сгәалашәом, философк иҳәеит, амшынҵақәа инадыркны, аҭаацәара иазку асалам шәҟәқәа инадыркны,  ақьаад ианыло зегьы, мышкызны аԥхьаҩцәа ирымԥыхьашәоит ҳәа. Уи ахшыҩҵак иашазар, схы сазҵааит, ус иҟалаҵәҟьозар ицәгьоу ибзиоу? Аҳәара уадаҩуп. Лев Толстои ду, шамахамзар, есҽны иҩуан амшынҵақәа, аха аиҳарак ҭрыжьӡом. Аҭыжьра анысҳәа, ашәҟәыҩҩцәа рышәҟәыҩҩы, адунеитәи аклассикатә литература анцәахәы, асахьаркыратә ҩымҭақәа имоуп жәабаҟа том, аҭыжьра иаԥсам ҳәа архив аҟны иҵәахуп.
Абарҭқәа сызлацәажәо, ҳаамҭазтәи аԥсуа шәҟәыҩҩы ианиҳәаша даара ирацәоуп.
Асовет цензура, ҳәарада, ашьамҭлаҳә иаҩызан, аха иаман бзиарақәакгьы. Сахьаркырала иԥсыҽыз ааннакылон. Уажәазы, алитература азыҳәан, итҟәацыз абомба иаҩызахеит. Адамба анытҟәацлак, аӡы-цқьа иалаҭәаны ихышхыҵәо аҿынанахоит агәамсам зегьы аманы. Абырҵкал даҩызахароуп аԥхьаҩ. Аха ҳара ҳҿы аԥхьаҩцәа хыԥхьаӡаралагьы иаҳа-иаҳа имаҷхоит, иаԥхьогьы реиҳараҩык ргьама даара илаҟәуп. Лассы-лассы иуаҳалоит зынӡак измыԥхьац аҩымҭақәа дырҽхәо.
Амшынҵақәа санрылацәажәа, исгәалашәеит Баграт Шьынқәба амшынҵақәа рзыҳәан исеиҳәахьаз. Изласеиҳәаз ала, амаҵура ду аҿы дахьынӡаҟаз,  абиуро аилатәара инаркны иибоз, иаҳауаз, хьаас имаз зегьы аниҵозаарын. Исхашҭуам ииҳәаз ажәақәа: «Уаҟа аума рнуп. Макьана кьыԥхьшьа рымам».
Ганкахьала исгәаԥхеит ииҳәаз, аха иахьшәарҭақәоугьы рацәоуп, еиҳараӡак ачынуаҩ ду изыҳәан. Изгәамҭаӡакәа, иааҳәны иара ихаҭа иҿагылар ҟалоит. Аиаша алацәгьа иаҩызоуп. Иурҿыхар, ухаҭа иуцҳар ҟалоит.
Анхацәа роума, аусуцәа роума, рызегьы шеиԥшым, убасҵәҟьа зегьрыла еиԥшӡам ашәҟәыҩҩцәагьы. Излеиԥшымыз ашәҟәыҩҩцәа дуӡӡақәа Л. Толстоии Ф. Достоевскии? Л. Толстои иааирԥшуан аурысцәа ҟаларц шиҭахыз, абас иҟалар ҟалон ҳәа. Ф. Достоевски иааирԥшуан аурысцәа ишыҟаҵәҟьаз. Рхаҭақәагьы рхатәы ԥсҭазаараҿы дгьыли жәҩани реиԥш еицәыхаран. Ашьыцра марцхалк  иламызт Ф. Достоевски. Иԥсхьазгьы, зыԥсы ҭазгьы аӡәымзар аӡәы иранаижьуамызт ахьӡ-аԥша дуқәа Л. Толстои. Абарҭқәа ирыхҟьаны, еицәажәаӡомызт ҩыџьа ашәҟәыҩҩцәа дуӡӡақәа. Аԥсуа шәҟәыҩҩцәагьы, рҩышьа шеицәыхароу еиԥшҵәҟьа, рхаҭақәагьы руаҩышьагьы даара еицәыхароуп. Даҽакала иуҳәозар, еиԥшым баҩхатәралагьы, уаҩралагьы. Ибзианы дыздыруеит шәҟәыҩҩык, ауаа шаҟа еиҿаижьуа, шаҟа еичирчо убасҟак ихәозар акәхап ишәҟәыҩҩраҿы
Аџьныш  џьнышрак аныҟаиҵалак, аԥааимбар сиааит ҳәа дгәырӷьоит.
Иҟоуп  даҽа џьоукы, шәҟәыҩҩцәақәак, даҽа шәҟәыҩҩык изыҳәан цәгьарак ҟарҵар изатәы шәҟәҩыра иацхраауеит ҳәа зыԥхьаӡо.
Доусы дзакәыҵәҟьоу ааԥшыртә иааит аамҭа ҿыц. Ганкахьала узеигәырӷьаша аамҭоуп – ахақәиҭра. Аха даҽа ганкахьала даара ишәарҭоуп. Аҽынкылара! Уаамҭеи уареи…
Хаҵа-нагак:
«Баасзыӡырҩи!  – ҿааиҭит иԥҳәыс алеишәацәгьа лхы налықәкны, – бзықәтәоу аҽы, баахьаҳәны ианахәҭоугьы ианахәҭамгьы ҟамчыла баслар, ибызгәамҭаӡакәа, бҽы быцәцоит. Бҟамчи бкәадыри бзаанхоит».

Ииун 22, 1995 ш.
Аредакциа аҟны схала стәаны, гәҭахәыцрақәак сыблакнот ишанысҵоз, сҩызак дааҩналан иаахжәаны, лафшәа: 
– Изуҭахузеи иуҩқәо? Иумбаӡои, ауаа зҿу? Амал-амазара арҳара, уаҳа акгьы иазхәыцӡом, – иҳәеит.
– Аӡәгьы дамыԥхьозаргьы,  исымҩыр сгәы иауам, – сҳәеит, – иумбои, ақьаади сареи  ҳаицәажәоит. Убриала сгәы сҟычоит. Дарбанзаалак аӡәгьы ахшыҩ исырҵарц сашьҭаӡам, сзыргәаҟуа акоуп. Схазы еилыскаарц сҭахуп изакә аамҭоу ҳазхаанхаз.
– Аҩсҭаагьы издыруам, – иҳәеит сҩыза, – аа, иумбои иҟалаз, иаалырҟьаны Чечентәыла иақәлеит Урыстәыла. Аа, шықәсык ҵит аанкылашьа амам.
– Иуҳәаз инацҵа даҽакы. Чечентәыла анҭыҵ, Будионовск дақәлеит, Аԥсны ахақәиҭразы еибашьуаз Шамил Басаев. Шәҩык раҟара ишьит, зықьҩыла итҟәеит. Москва уаҳа ԥсыхәа анырзыҟамҵа иламкьыскәа, атҟәацәа шимаз Чечентәылаҟа дхынҳәит. Урыстәыла аиҳабыра ршьамхы аирсит. Уажәшьҭа дыршьыргьы, иара итәы ҟаиҵеит. Ҟәыӷара дуны иҳәеит Шамил: «Нами двигала не месть, а отчаяние». Иажәақәа адунеи иахыҵәеит. Суазҵаауеит сҩыза – абри аамҭазы иҳахәҭоуи ҳара, аԥсуаа?
– Аҭак аҟаҵара даара иуадаҩуп. Сара издыруа акоуп, аурысцәа рыда ԥсыхәа ҳамаӡам.
– Уиашоуп. Аха иҟами даҽа иашак. Ҳара ианҳақәла ҳаӷацәа, иҳадымгылеи ачеченцәа! Зегьрыла суқәшаҳаҭуп, Урыстәыла ада ԥсыхәа шҳамам. Арахь ҳашьцәеи дареи еибашьуеит, – абас акраамҭа  ҳанеицәажәа ашьҭахь:
– Уқьаади уареи  шәеицәажәала, – иҳәан, дындәылҵны дцеит сҩыза.

Ииун 23, 1995.
Ашәҟәыҩҩы иахьа иҭагылазаашьа зеиԥшроуи, асовет мчы аан изеиԥшрази сышрызхәыцуаз, иаасгәалашәеит саб идҳәалоу хҭыск.
Аџьынџьтәылатә еибашьра ду ашьҭахь акәын.
Уамак ҵуамызт саб доурышьҭны дхынҳәижьҭеи, аҩныҟагьы ааира, иҭаацәа рылаԥхьара азин ирҭеижьҭеи. Арахә-ашәахә, афатә-ажәтә уҳәа зегьрыла ҳкаԥсаны ҳаҟан, ицәдырҳәыз атроцкист иҭаацәа иҳагмыз ҳәа иҟаз.
Ҽнак ҳаҩны днеит аколнхара ахантәаҩы.
Иҽы ахьаца амҵан инҿаҳәаны, ашәшьыраҿ ишынатәаз, днахыкәша-аахыкәшо акәымкәа, иаахтны ус ҿааиҭит:
– Басариан, ус бзиак удызгаларц сааит. Шәнаҩс, Чачаа рашҭаҿы сыҟан. Аҭыԥ сахәаԥшит. Зеиӷьаҟамоуп. Арахә аӡын иахьцалаша абнақәа ааигәоуп. Аԥхын ашоура аныҟало аӡиас ааигәоуп.
– Аҭыԥ баша алырхуазма Чачаа дуқәа, – иччашьала дааччан, лафҵас иҳәеит саб.
– Иҟоу уиоуп Басариан, араиком иҳадиҵеит аҳәақәа рааӡарҭа аферма анаҳҵарц.
– Ианышәҵа, ирҳәаз ҟашәымҵар ауама…
– Убарҭ аҳәақәа уара унапы ианаҳҵарц ҳҭахуп.
– Унапы ианаҳҵарц шԥа?
– Аҳәақәа ҳзухьчалар…
– Аа, уиоума узааз… Ҵәыцак аанкыли, уи нас ҳалацәажәап, – ахыжәлагақәа нацҵаны, абысҭа зуаанӡа, шәааибаныҳәала лҳәан, сан иаалгаз аҩы аҵәца инҭаиҭәан ахантәаҩы инаииркит саб.
Аԥшәма ианижә, асас иҵәца кны ус ҿааиҭит:
– Сара ушызбо удыруеит, Басариан. Анцәа иџьшьоуп, уеибганы ухынҳәит. Аколнхараҿгьы, ишубо, егьа аус уургьы акгьы шәаҳҭартә ҳаҟам. Зегьы ашәахтә иагоит, ма аблигациа. Аҳәа бзиақәа аахәаны иааҳгоит, афатә рыгҳархом. Аҳәынҭқаррагьы уахәап, уаргьы ухы уахәап. Уара иутәны ҳәанк нарылоуҵар, иаахшо уҭилап, – даҿын ахантәаҩы.
– Ижә, ижә, уаҵәца ыжә, – уажәы игәаара иаҳа ихыԥсааны, иҽынкыланы ҿааиҭит саб.
– Мамоу,  саҵәца зжәаанӡа сыззааиз аус ӡбаны ҳалгароуп.
– Уи ӡбоуп. Уаҵәца аанкыл.
– Ушақәшаҳаҭхоз здыруан. Араҟоуп, уааигәароуп.
– Изакәызеи, уара, сзықәшаҳаҭхо?! Аҳәахьчароу? – деилашәаны днеиҿаԥшит ҳасас. – Абарҭ убома? – сашьеи сареи инапы наҳақәикит ҳаб, – иандухалак, џьара изцәырымҵуа, рылахь ада ԥҵәаны, аҳәахьча иԥацәа ҳәа еибадырбо, ирхыччо… Уара ушызбо удыруеит, аха уи аҩыза саҭәоумшьар акәын, – асас дыштәаз, саб дҩагылан, дындәылҵны дцеит.
Сазыхынҳәып абри сгәалазыршәаз. Амалқәа зегьы раҵкыс еиҳау малуп аб ихшаз ирзынижьуа ахьӡ-аԥша. Абри ауаҩ иԥацәа роуп ҳәа гәадурала, еигәырӷьаны раб иӡбахә анырҳәа, уи еиҳау егьыҟам ахшара изыҳәан. Аби уи ихылҵыз ахшареи реизыҟазаашьа еиԥшнушьалар ауеит ашәҟәи уи «ихшаз» аҩымҭақәеи. Ахшара ианынаиҿаԥшлак, иаб дшааргәалашәо еиԥш, аԥхьаҩ инапаҿы аҩымҭа анааникылалак, изҩыз ауаҩы ихаҿсахьа иаԥхьа иаацәырҵуеит.
Абаҩхатәра дуӡӡа аамышьҭахьгьы, Лев Толстои ииҭеит даҽакгьы – ахьыԥшымра, ихьыԥшымызт игәы-иԥсы,  дхьыԥшымызт маллагьы.
Иааиз аамҭа ҿыци, ашәҟәыҩҩи, аҳәынҭқарреи реизыҟазаашьа шԥаҟало?
Ашәҟәыҩҩра мацара акәым, цқьа иҳаздырӡом зегьреиҳа ихадоу – аиааира дуӡӡа згаз ажәлари аҳәынҭқарреи реизыҟазаашьа.
Исгәалашәеит В.И. Ленин ииҳәаз: «Мы Россию отравляем, мы должны теперь Россией управлять».
Ииашоуп, аҳәынҭқарра аадырҳәит абольшевикцәа. Иззықәԥоз аӷба иақәтәеит. Аԥсҟы уаҩҵас ирзымкит. Анархиа иамҽханакит. Убри анархиа дахылҵит Ԥаҵақьала – апалач, адиктатор.

Ииуль 6, 1995 ш.
Арҭ амшқәа рзы цәгьарақәак сзеилалеит. Ҩымш-хымш иааҟәымҵӡакәа илеиуаз ақәа, зны ақәаршҩы иаҩызаха, даҽазны аҳаԥшьа аҵа ԥҽызшәа, икыдыбгон.
Аӡиасқәа, арҩашқәа… Ирҳәоит жәаҩык ауаа аӡы иашьит ҳәа. Лассы-лассы сықәлагәышьон ҳаҩны ахыб, иахькылсқәоз ақәыршәра саҿгәышьан.
Аҟәа убриаҟара аӡы хыҵит, ҳара ҳахьынхо аҟынтәи ҳгәыла анышьа дақәтәаны, ажәҩақәа ааҵшьуа аԥошьҭа аҟынӡа даауеит.
Узызҵаалак ирҳәо акоуп: ашьрақәа, арҳәрақәа, ақәыларақәа уҳәа, агәнаҳарақәа иҟаҳҵо рзыҳәан ҳазшаз дҳазгәааит ҳәа.
Сыблала избеит, ауаҩы ихала иҽшизнымкыло. Иуроу аҽы аӷәра аҿоумкыр,  ихәжәаны иԥсуеит. Ауаҩы ма иӷәӷәоу азакәан дааннакылароуп, мамзаргьы дааннакылароуп иламыс, иуаҩра. Ажәа «ԥхашьароуп» зынӡаск илаҟәит. Аибашьра, ареволиуциа, агәаӷқәа рхышхыҵәара. Ахархь уаа иаарылоу амҽеирақәа зегьы арҿыхоит. Шәҽаанышәкыл ҳәа иразҳәаша дҳамаӡам. Аҟәыӷацәа ажәа рымырхит. Даара ишәарҭоуп Аԥсны еиқәзырхаз ҳарԥарцәа, иргаз аиааира ргәы ахшәар ҳәа.
Ашара сааҭк аҟара шагыз иҽишьит саҳәшьаԥа – шықәса ҩажәижәаба ирҭагылаз, аибашьҩы, иҭаацәараз, ахаҵарԥыс ҟәымшәышә. Иара идагьы, аҽшьрақәа иҵегьы иҟалақәахьеит ҳиааира ашьҭахь. Изыхҟьақәо ҵара-дыррала иҭҵааӡам.

Ииуль 11, 1995.
Иаха сыҷкәын аиҵбы, исгәамԥхоз акы ҟаиҵақәан, сахьнышьҭалаз ԥхыӡ дызбеит саб. Дгәааны дсыхәаԥшуан.
Ампыҵахалаҩцәа ирыблыз сымшынҵақәа рҟны ианын саб идҳәалоу ԥхыӡк. Исхамышҭырц абраҟа ианысҵоит.
Саб дыԥсижьҭеи шықәсқәак ҵхьан. Ҳгәыла Гәыӡба Киути иареи ҳаҭыр еиқәырҵон, анхара-анҵыраҿы еицхыраауан. Еицәажәаны цәык-цәык рааӡон. Ацәаӷәара, амхы аҭагалара, амҿы аагара уҳәа, еивакны рхы иадырхәон. Ҳахьынхоз аанда ҳабжьан, ишырҳәо еиԥш, амца еимаадо ҳаигәылацәан. Ԥшь-ҩык ахшара иман. Иԥҳәыс Рапка лыхьӡын. Дшысабиз лани лаби ԥсын, лиешьара Бигәаа драаӡеит. Ан лгәыбылра ахьлыгыз аҟнытә, ҳара ҳан «нана» ҳәа лалҳәон.
Ҽнак:
– Нана, – ҿаалҭит сан лхы налықәкны, – иаха Пыза, – ус иаҳҳәон ҳаб, –ԥхыӡ дызбон.
– Аԥхыӡ бзиа ббалааит, нан, даанӡа шәымнеиааит шәшынҭаацәоу зегьы.
– Пыза, иԥсы сакәыхшоуп, иара, сасра данцо еиԥш, ибзианы иҽеилаҳәаны, арахь, шәара шәахь шәымхырҭа дҭагылахуп. Ҳара ҳамхаҿы арашәара ҳаҿуп сыԥшәмеи сареи. Ишәымдыруеи, нана, сыԥшәма Патагәа ҳәа иеиҳәон. «Патагәа! Патагәа!» – ҳәа ҿиҭит, абыржәеиԥш исаҳауеит  ибжьы. «Патагәа, арахь уааи, арахь, сара сахь!» – ҳәа ҿиҭын, нас арахәыц кәаркәашьк, аҵыхәа иара икны, ирууааӡа иршәит. Ирууаӡа ишааиуаз, сыԥшәма дамҵасны иааникылеит. Арахәыц, иҟаԥшьӡа, аҵыхәа икуп Пыза.
– Иукума акәаркәашь?! – ҿиҭит Пыза.
– Искит! – иҳәеит сыԥшәма.
– Уажәшьҭа убри куа, икуа сара сышҟа уааи иҳәеит Пыза, нана, ишәымдыруеи, иҳәатәы дахыԥомызт. Арахәыц икуа, икуа мацара, аанда дынхыҵын, Пыза ишҟа длеин, еицны ицеит. Сара сахьгылаз саанхеит.
– Нан, бхәыҷқәа раби бареи шәеигымхааит. Ԥхыӡ иббаз иара иаҵкыс  инышәҵааит, – ажәа хаала лгәы лырӷәӷәеит.
Ҳгәыла данца ашьҭахь:
– Дара есқьынагьы амашәыр  рықәуп. Анцәа дрыцҳаишьааит асабицәа ирылатәоу Гәыӡба, – лҳәеит аԥхыӡ аалцәымыӷханы. Ашьҭахь исалҳәеит, ииашаҵәҟьаны, убарҭ ҳгәылацәа амашәыр шрықәыз. Гәыӡба иашьеиҳаб Ирод ихьӡын. Арратә даныхынҳә, Тәҟарчал ашахтахь усура дцеит. Арацәа шыҵихуаз, ахаҳә-рацәа ихы иаахан дашьит. Рабгьы машәырла дҭахахьан. Ишыҟалаз абасоуп. Ҳқыҭа, Аҭара ашкол дыргылон. Ақьырмыт Аӡҩыбжьантәи уардынла ишааигоз ауардын хышәҭын иӷрасит. Дахыԥсааит.
Ҳгәыла ԥҳәыс, Рапка илҳәаз аԥхыӡ ҟалаҵәҟьеит мчыбжьык ааҵхьаны. Чарак аҟнытә, иқьаф ҟаҵаны дшаауаз аҵхабжьон, рыҩны ааигәара абахә далыҩрны дҭахеит.
Ашәира аума, агәнаҳа аума, аныха уҳәа даусы иара итәала идырып. Ианысҵаз иҟалаҵәҟьаз ауп. Аҵыхәтәан узеигәырӷьаша, Гәыӡбеи Рапкеи Киутаа рҵыхәтәа ибзиахеит, ирыхшаз, урҭ ирыхшаз Анцәа ишиҳәара иҟоуп.
Иудыруазеи убас лахьынҵак амазар Аԥсынгьы?!

Ииуль 11, 1995 ш.
Анцәа иҳәааит сҩашьауа, аха аҵыхәтәантәи аамҭазы иаҳа-иаҳа агәра зго салагеит, процентла иугозар, ҳаиҳараҩык, ҳаԥхамшьаӡакәа иаартны иаҳҳәоит амц. Ас ҳҿынаҳхар, ҳазҭахугьы ирҳәо иалагар ҟалоит рыӡбахә сумырҳан, ирҳәо ҳәам, ируа ум.
Абри асааҭ азыҳәан ҳаиқәшәап ҳәа еибышәҳәар, реиҳа ианеиҵаха, сааҭк еиҵамкәа дагханы днеиуеит. Уск бзиак азыҳәан шәеицәажәар,  узақәгәыӷӡом. Уижьоит. Амцҳәара ламысдароуп ҳәа аҳәара ҳаҟәыҵит. Ҳааҟәымҵӡакәа «аԥсуара» ҳәа иаҳҳәо, иаҳа-иаҳа иҵакыдахоит ауаҩра анацым. Аибашьра ҟалаанӡа ицәгьа-ибзиа иҭышәынтәалон. Уи еиларҩынтит иҳалаҳаз аибашьра. Адоуҳатә гәамра шаҟа иуҵәахуа, иаҳагьы игәамхоит.
Абарҭқәа зхысҳәаауа иаазгоит фактқәак.
Ҳаибашьра ашыкьымҭазы, Ленинград инхоз аԥсуаақәак, еиҳараӡак Аԥснытәи ерманыки амедицинатә палаткақәа хԥа, иаҭахқәаз зегьы нацҵаны иаарышьҭит. Ахԥагьы шәачанӡа иааит. Ленинградынтәи иаазгоз, Шәача издызкылоз, уинахыс изгақәаз сашьҭалан исыԥшааит рыхьӡқәа, рыжәлақәа. Изгаз Аԥсныҟа иааигеит ҩба. Акыр миллион иаԥсаз амедицинатә палатка-госпиталь руак ҭины аԥара иџьыба иҭеиҵеит. Даҽа фактк. Идуцәам аӷбақәа иаахәаны иааҳгоит, миллионла ҳԥара рыманы ицеит Урыстәылаҟа. Иаархәазшәа, ирымырхызшәа амцқәа еиқәырҽаҽаны ҳԥарақәа рџьыба иҭарҵеит. Иуҭахума иҵегьы афактқәа? Ҳаибашьыҩцәа хәыда-ԥсада  ироурц азыҳәан аҳәаанхыҵынтәи ҳҭынхацәа иаарышьҭуаз автоматқәа, Гәдоуҭа асклад аҟны иаархәон Аԥсны еиқәзырхаз ҳаҷкәынцәа.
Жәынгьы-ҿангьы ирыхьлоит агхақәа ар рԥызаҩцәа дуқәа, аха рыгха ранарыжьуеит иргоз аиааира иабзоураны. Агха дуқәа ихьит, аха аиааира дуӡӡа игеит рҳәоит ихаанызгьы, акыр шықәса анҵлак ашьҭахьгьы.
Аха иарбан иааиразаалакгьы, иазыҵәахӡом Аԥсадгьыл  ашәарҭа ианҭагылаз зыжәлар ирыҵаӷьычуаз, даҽакала иуҳәозар, анацәа ргәаҵа иҭаԥсоз алабжышқәа џьоукы хьы-раӡны рџьыбақәа ирҭалон.
Ҳаиқәырхаҩцәа агәра ганы иҟан, ҳиааира ашьҭахь, анҭ ахәымгақәа ирыхәҭоу иақәдыршәоит ҳәа. Ацәгьоура ахьырхәра аҿҳәара амаӡам.
Хыхь зыӡбахә сҳәаз ауаа ирыхәҭоу аус рақәыршәара зегьрыла иаамҭоуп.
Агәра згоит убас егьыҟалоит ҳәа.

Ииуль 29, 1995 ш.
Арҭ амшқәа рзы, ҿык иҭыҵуа, даҽа ҿык иҭало, инеимдо аҳәара иаҿуп лаф еиқәаҵәак.
Ахшыҩҵак заа исҳәап: алафгьы абжа иашоуп.
Зынӡаск ҳмеибарԥсырц азыҳәан, Аԥсни Қырҭтәылеи иҳабжьагылоуп Урыстәыла ар. Аурысцәа, иҳәеит, ргәы аныԥҵәа, рышьҭахьҟа иааскьазаап. Амҩа аадыртит.
– Ҳадгьыл ашҟа ҳнашәышьҭ,  шәнаскьа,  шәаҳԥырҵ шәымҳәоз, шәааи, агәашәқәа ааҳартит! – рҳәазаап Аԥсны аҳәаахьчаҩцәа.
Хаха-хымш иккаӡа иаартын, иҳәеит, Аԥсны аҳәаа. Иқәаҳцаз рыхынҳәра ацымхәрас, иаанханы иҟаз ықәҵны ацара иаҿын, иҳәеит.
Агәаҟрагьы, амлакрагьы лафла ирхыргоит ажәлар.
Ари алаф еиқәаҵәа уаҩ ианаҳәо рацәоуп. Ишԥеилкаатәу  арҳәыҩцәа, аимҵәацәа рнапқәа зынӡаск ихьԥдыртлаз? Иосиф Сталин итеориа анагӡара амҩа  ҳанылазар? Ауаҩы шаҟа дӷархо, убасҟак аҳ ихәура дҭалоит, нцәахәыс дихәаԥшуа, иара изыҳәан  ашәаҳәара далагоит. 
Абри  далаԥшхьан Л.Н. Толстои. Убри азыҳәаноуп изиҳәаз: «Нельзя жить и считать себя правым, когда  каждый день ешь хотя бы сухую корку, а есть  люди, старики и дети которым нечего положить себе в рот».
Сҳәыркьиуа, снапқәа рымҵакуа  аӡлагараҳәынаԥқәа – ҳчынуаақәак рҿаԥхьа  сымгыларц, ҵыԥхгьы сынтәагьы Гәылрыԥшь араион Владимировка ақыҭа аҟны, сыԥшәмагьы, сыҷкәынцәагьы амхы лаҳҵеит. Ҵыԥх аџьықәреи, аҟәыд, апамидор, анашақәа ҳҭынхацәа ҳрыцхраартә иааҳрыхит. Сынтәа иаҳагьы еиӷьны илаҳҵеит. Сыԥсы ҭанаҵы, аӡлагараҳәынаԥқәа – ачынуаа рҿы  сҭаԥшуам.
Рџьыба  сҭаԥшыр, рҿы сҭаԥалар акәхоит, рхәура сҭарцалоит, аӷацәа  сызрабашьуаз – ахатәы хақәиҭра – сцәыргоит  ҳара ҳтәқәа. Ирыздырӡом  чынуаақәак аԥсуаа изакә милаҭу. Атәымуаҩ ихәура иҭамлаз, дзыхшаз иани иаби рхәура дҭалаӡом.
Џьоукы агәра рымгацт И. Сталин «дзыхшаз» исистема  шықәӡаахьоу.
Ихсыркәшап сажәа хәыҷы сызлалагаз алаф еиқәаҵәа сазҳәаз иажәақәа рыла: «Уара, Аԥсны иқәырцаз арахь ихынҳәуама, араҟа инхо, Аԥсны азыҳәан еибашьуаз, рхы кны иқәҵырц  егьрыгым!».

Август 2, 1995 ш.
Аибашьраан Олег Шамбеи сареи еиҿаҳкааз аинтеллигенциа рхеидкыла, аибашьраан хықәкыс иҳаман хатәгәаԥхарала иҳацхраарц  иаақәази, аҳәаанхыҵи рзыҳәан, цхыраарак аҳасабала, идуцәам ашәҟәқәа ҭыжьны, хәыда-ԥсада рыҭара. Телехәаԥшрала ақәгыларақәа, арадио ала ацәажәара, астатиақәа рыҩра аиҿкаара.
Уажәы, ҳиааира ду ашьҭахь хықәкы хадас иҳамоу – иааҳалшо ала ҳԥыза ду ицхыраара ауп.
Ҳабаихәо?
Зыда ԥсыхәа змам ҳәа ҳгәы иаанаго иҵаҳәара. Ма иара ихаҭа иацәажәарала, мамзаргьы аус ицызуа, реиҳа зыгәра иго рыла.
Сҩызцәа исыдырҵан, В.Г. Арӡынба даара изааигәоу, чынуаҩык сиацәажәон акраамҭа.
Иасҳәақәаз иааркьаҿны ианысҵоит.
Даараӡа ирацәоуп, иаҳа-иаҳа иазҳауеит Аԥсны аҩныҵҟа имҩаԥысуа ацәгьоурақәа. Еиҳараӡак уаҩы иааизымчҳауа иҟалеит ауаҩшьрақәа. Апрокуратура аусзуҩык изласеиҳәаз ала, шықәсыбжак аҩныҵҟала иршьит 104-ҩык. Араҟа иалам машәырла иҭахази зҽызшьқәази. Урҭгьы рацәаҩуп. Араҟа иацҵа арҳәрақәа. Аҟәа абазар азааигәара ашьыбжьышьҭахь, амш анҵәамҭазы еизоит анаркоманцәа. Акгьы рарҳәаӡом. Аорганаа иахьа иааныркыло уаҵәы доурышьҭуеит.
Аекономика шьҭызхша, ауаа аусурҭа  ахьырмоуа аԥсшьарҭа ҩнқәа, асанаториақәа, азауадқәа, ацехқәа уҳәа еимҵәаны арҳәра иаҿуп. Ииҳәозеи ҳәа изҿаԥшуа ҳаиҳабы хәыҷык иҽирцәгьааит, шәҽаанышәкыл ҳәа иҭаҷкәым ықәикшааит анысҳәа, схы иҭамшәацыз, даараӡа  иџьоушьаша сеиҳәеит изасҳәаз ачынуаҩ.
Абар ииҳәаз.
Акы.
– Аԥсны аҩныҵҟа аҭагылазаашьа бзиахар, иқәаҳцаз ақырҭқәа рырхынҳәра мариахоит. Урҭ арахь аара ргәамԥхо рыҟаҵаразы Аԥсны аҩныҵҟа аҭагылазаашьа цәгьазароуп, – абас аниҳәа, исҳәо сҿамшәо саанхеит, ашьҭахь, уамак  зҵазымкуа, аха акыр уазҳәо фактк иасҳәеит:
– Ҳаӷацәа рыхынҳәра  абарыхәоз Кьалашәыр аганахь Ҭҳәыбынӡа изланыҟәоз атроллеибус аҭел жәпақәа амхны аԥшшәы змоу аметалл аҳасабала, иԥыҟҟаны аӷба иақәҵаны аҭира иаҿу. Иашоуп, аӷацәа  атроллеибус изақәымтәо иҟалоит, аха ҳара, ҳазланыҟәои? – анысҳәа,
– Ҳаԥхьаҟа зегьы ҟалоит.
– Излеилыскааз ала, Аԥсны шаҟа иӷархо, ҳаӷацәа Аԥсны ргәы ахшәоит. Усоума?
– Ииашаны еилукааит.
Ишсылшоз сҽынкыланы, зҭынха дыԥсыз, мчыла иԥышәырччо сиеиԥшха:
– Еилыскааит аполитика аҟны акымзаракгьы шысзымдыруа. Аха, суҳәоит, нхаҩы бызшәала исзеиҭаҳәа – еилыскаартә. Уажәы ҳазҿу ала ҳаӷацәа зынӡаск ргәы ахшәоит Аԥсны. Уи иуҳәаз еилыскааит. Аха ишәарҭаӡами аԥсуаа ҳхаҭақәа ҳгәы ахшәар ҳаззеибашьуаз ҳаԥсадгьыл? – сҳәагәышьеит.
Дәы бызшәак неибыҳәаны сындәылҵит икабинет, сшьапқәа ԥҵәар акәын арахь санаауаз сҳәеит сгәанала. Схазы  еилыскааит, ԥышәара дуӡӡак ҳашҭа иҭалеит. Иҳазгәамҭаӡакәа, ҳаӷацәа аҽнышьыбжьон Аҟәа ишааиз еиԥш,  ҳақәызхыша ус бааԥсӡак аҟалара иаҿуп. Дарбану иаҳа еицәоу: адәахьтәи аӷа иакәу, аҩныҵҟатәи иакәу? Аурҭ бааԥс зыжәлаз аҵла, акгьы амыхькәа еиқәхар ҟалоит. Аха аҵла ду нықәҩаа ицар ҟалоит аҩныҵҟа ахәаҷақәа аӷралар. Афилософ далҵуеит дызлаԥшыз дԥышәарччо, аха апоет дыԥсуеит игәы ԥжәаны.

Август 3, 1995 ш.
Сыцәазу сааԥшызу сзымдыруа, саанаҳәы-ааҳәуа аиарҭа сылаиан. Цәажәабжьызу, инахараны иааҩоу, ҿыҭбжьызу сзымдыруа бжьык сгәы иқәыҩуан.
Аарла сылацәа анаахыст, аԥарда саанахан, аԥенџьыр сналыԥшит ишахьоумашь ҳәа.
Илашьцамызт, цқьагьы имшацызт. Сааҳәны сывара снықәиеит даҽа маҷк сыцәарц, аха убри аамҭазы иааилыскаартә сгәы иқәыҩуа иалагеит абжьы. Инахараны, абар, ибжьы ныҵакны ашәа иҳәоит саб. Иарбан ашәоу, иарбан мелодиоу цқьа исзеилкаауам, исаҳауа иара ибжьоуп. Убри абжьы убасҟак арҭаслымит, соуразоуроу сымчыдахеит, зны  сқәыԥшхеит, нас зынӡаск схәыҷхеит.
Аа, абар схәыҷны ашкол сҭоуп. Макьана имшаӡацт, аха издыруеит ашара уажәшьҭа ишааигәахо, ашкол ахь ишцатәу.
Иӡынрахуп. Ианӡынраз, ахьҭа аныҟаз акәын ҳаб ашьыжь шаанӡа дгыланы, ашкол ахь амҩа ҳақәлаанӡа, амаҵурҭаҿы амца анеиқәиҵоз.
Усҟан иҳазгылан маҟҿаҳәарак ишьҭыхны ахьатә кәасқьа-сасааирҭа. Адәахьала ҳаб:
– Шәҿыхала, дадраа, уажәшьҭа шәҿыхала! – ҳәа аҭӡамц днас-насуан. Иажәақәагьы ииҳәоз ашәа иалаҵаны акәын ишиҳәоз. Иаҳдыруан амаҵурҭаҿы амца  шеиқәиҵахьоу, иаҳфаша аҟаҵара далагахьеит ҳан. Аамҭа ианаалартә ҳаилаҳәан. Сашьеи сареи ҳанышьҭалоз, ҳқалԥадқәа ааҳашьхны, иӡәӡәаны ахәышҭаара ааигәара икналҳауан. Ҳқалԥад заҵәқәа шаҟантә  иқәлыршәуаз анцәа идырып. Урҭ агәалашәарақәа наҟ иԥхаҵаны, уажәы сгәы иқәыҩуаз саб иҿыҭбжьы акәмызт, иааҟәымҵӡакәа сгәы иқәыҩуан иашәаҳәабжь. Убриала саԥылоит иахьатәи амш. Ихьанҭазаргьы, амш ҿыц аира, ауаҩы иира иаҩызахоит. Аҩбагьы  урԥылала, гәырӷьарала , аԥсҭазаара абзиабарала.
Аԥсабара иаҳзаанашьҭуан амш ҿыц, амш лахҿых. Ҳаб инациҵон аҵкыс еиҵамыз – агәышьҭыхра, аҽнынтәарак ҳзырԥхалаша.
Урҭқәа ракәым уажәы сзызхәыцуа. Иԥсҭазаараҿы цәгьарас иааҟаз зегьы ихигахьан. Иԥсы шҭаз, дыԥсхьеит ҳәа аԥсцәа дрыларыжьхьан. Ибжьимхырц азыҳәан ихшаз ихәыҷқәа рбара-рааӡара азин имырххьан. Нхаҩҵас дынхар-дынҵыр руамызт. Ус шаҟа? Нас иабааигеи, илазҵазеи убасеиԥш агәамч, шәаҳәарала ашьыжь шара даԥылартә еиԥш? Хымԥада дазкылсит ҟәыӷара дук: егьарыла ихьанҭазаргьы, зегьакоуп аԥсҭазаара еиҳау акгьы ыҟам. Егьарыла идырлашьцарц иалагазаргьы ауаа, адунеи иаақәло амш лашара еиҳау акгьы ыҟам. Аԥсра абла иҭаԥшхьоу иоуп издыруа изыԥсоу аԥсҭазаара, амш лаша.
Даҽакгьы аанагон ашьыжь шара шәаҳәарала амш дзаԥылоз саб: дызҭагылаз аамҭагьы, шьыцрала, ҳарамрала дызцәымӷызгьы дырхыччон, дшаҵамхаз дирбон.
Урҭқәа даҽакала илҳәеит сан: «Акрыздыруа иааҵраҿы аԥсра ԥсҭазаарак иаԥсоуп».

Август 27, 1995 ш.
Сахьиз, схәыҷра  ахьымҩаԥысыз сқыҭа гәакьа Аҭара, аҳабла Аҭара Ахәы, ҳаӷацәа ирыблит декабр 26, 1992 шықәсазы. Убасшәақәа иҟалеит, ргәы иалсрым, егьырҭ аҳаблақәа зегьы раасҭа, даараӡа ибеиаз ҳаблан. Еиҳараӡак изыбзоураз, адгьыл мчын, аха иаалоуҵаз марымажаха ииуан.
Иаазгоит ҿырԥшык.
1947-1948 ашықәсқәа раан ӡынран, даараӡа ихьҭахеит, ахацәа дуқәа ршьамхы инахысуа, асы шьҭан. Ҳмаҵурҭа ааҵра ҳаҵагыланы, аџьынџьыхәақәа реиԥш икнаҳаз ашьашьалқәа, ҳазԥымҽуа, алабақәа рыла ҳаарысуа иҟәыбаса илаҳашьҭуан, убас иҵаауан.
Аԥсны зегьы сыздыруам, аха ааигәа-сигәа ақыҭақәа, Аӡҩыбжьа, Кындыӷ, Кәтол, насгьы Аҭара егьырҭ аҳаблақәа зегьы рҿы инықәҩаа ицеит амандаринақәа, еиҳараӡак алимонқәа. Ҳара ҳҳаблаҿы, машәырлагьы шьапы заҵәыкгьы мҩаӡеит.
Уи еиҳараӡак изыбзоураз адгьыл акәын, аҵиаақәа аӡы рыҵатәомызт, адгьыл малаҷырын. Инацлеит даҽакгьы. Ахықә уқәгыланы, еиҳараӡак ахәылԥаз, амра  аҭашәамҭаз агаҿахь унаԥшыр, ицырцыруа ухыԥшылоит амшын. Уи аҳауа ԥха аҵиаақәа, ҳәарада ирыхәон, иахьчон. Даараӡа ианаалон аӡахәа. Аҭара  ахәаа рҩы Аҷандараа рҩы иаҩызоуп рҳәон.
Ажәаԥҟак еиԥш ирҳәон ҳара  ҳҳабла азыҳәан даҽакгьы: «Аҭара Ахәы, Аҭара ақыҭа, ауаса акьамашәышә иаҩызоуп» – ҳәа.
Амал-амазара еиҳараӡак  изыбзоураз, арахә рзыҳәан даара иманшәалан. Адгьыл ҭацәқәа рацәан, Аԥсны ақыҭақәа зегьреиҳа иамоуп абна, ӡынгьы-ԥхынгьы ирфаша роуан арахә.
Хыхь исҳәаз аӡын хьшәашәа аан, аԥсаса еиҳараӡак еиқәнархон ашәч зқәыз аҵлақәа ԥҟаны рылажьра, ашьамаҟагьы амаҵә ихыҟаҟааны ирфон.
Урҭқәа ҳәарада, акырӡа аҵанакуан, аха ҳара ҳҳабла иамаз абеиарақәа раԥхьа игылан ахшароура. Ҭаацәацыԥхьаӡа фҩык, быжьҩык, ааҩык ахшара рыман, еицлабуазшәа.
Ҳара  ҳҳаблаҿы акәын иахьынхоз  Ҷанаа.
Анцәа иџьшьаны, ианырацәаха, инаскьаны, егьи аҳаблахь, Набжьоу аҳабла ашҟа инаскьаны инхеит ԥыҭҩык. Убраҟа диит Самсон Ҷанба – ауаҩ ду. Ҳҳабла хәыҷы иалҵит ашәаҳәацәа, акәашацәа, ателехәаԥшра арежиссиорцәа, аредакторцәа.
Ишысҳәаз еиԥш, ампыҵахалаҩцәа инықәццышәаа иргеит ҳчеиџьыка иааӡаз ҳгәылацәа ахалдабаа.
Абарҭқәа сгәаларшәо, сылабжышқәа сгәаҵа иҭаԥсо, иқьаԥҭахаз сҳабла гәакьа, анышәынҭрақәа рҿы сааҭгыланы, снареихырхәаны, џьанаҭ гыларҭас  ишәоуааит ҳәа «снарацәажәо» сышнеиуаз, сгәы сҽанӡамкәа, сызқәымгәыӷӡоз ҩны еихагылак агәашә снадгылеит.
Аҳабла зегьы аҟнытә ҩны заҵәык еиқәхазаап. «О, аԥшәма!» – ҳәа ишаԥу еиԥш, аҿыҭра ацымхәрас, агәашә аартны, аныхабаа ашәхымс схыҵызшәа, ашҭа сынҭалан, ажәҩан снаҵаԥшны, сныҳәа-ныԥхьаны, сылахь-сыџьымшь ӡатәуа, ҿымҭӡакәа акраамҭа сгылан, гәынхәсҭала агәра ганы сыҟан аӡәымзар аӡәгьы дахымызт аҩна еихагыла ду. Ибзианы издыруаз акакәын, аԥшәмацәа Жора Биҷваиа иҷкәынцәа аҩыџьегьы Гурами Леониди, аибашьра ианалага, аҽны инаркны, иааирала еилгаанӡа бџьаршьҭыхрала еибашьуан, Анцәа иџьшьаны еибганы иалҵит.
Сшымгәыӷӡоз, аҩнеихагыла иахыҳәҳәоз ауаџьаҟ алҩаҵә сылаԥш нақәшәеит. Азнык азыҳәан лаԥшҵашәараз џьысшьеит. Самышьцылахьаз агәашә савсны сцацыԥхьаӡа, есқьынагьы ихәхәаӡа, зны ицәышӡа, даҽазны еиқәараӡа ауаџьаҟ илышәшәо, ажәҩан иаҵахәмаруан, амҩасҩы умҩахыҵ аҳәарц аҭахушәа.
Сара сеиԥш, иара, аԥшәмагьы дшымгәыӷӡоз, ашә аартны, абарҵа данаақәгыла, иџьашьаны, ҿымҭӡакәа, инапсыргәыҵа илахь иадкыланы дсыхәаԥшуан, иибоз сынаур акәызшәа.
– Избоит, Жора, избоит иуԥшышьоу! Сара схаҭагьы иџьасшьоит сыԥсы ахьҭоу! Анцәа иџьшьоуп, ҳазшаз дузылыԥхеит, уҷкәынцәа еибганы иахьалҵыз! – сҳәан, наӡаӡа еицәыӡхьаз ауаа ҳреиԥшха, ҳгәыдеибакылеит. Илабжышқәа хаҟәҟәало, иаргьы исыдиныҳәалеит сыҷкәынцәа еибганы иахьалҵыз аибашьра.
– Аҳәыҳәкцәа реиԥш, схала аҩны сахуп, аԥшәма ԥҳәыс Аҟәаҟа дыҟоуп, – ҳәа дналаган, нас еиҳараӡак далацәажәон, машәыршәа ишеиқәхаз рыҩны. – Иумдыруеи, ҳаҩн ду ааргыланы, ихыбны, ашәқәа, аԥенџьырқәа ҿаҳҵахьан, ҳара ҳаҩналаанӡа иҳақәлеит «ҳашьцәа». Иааҳамаз зегьы ҩнан ҳмаҵурҭа. Зегьы убра иналаблит, – ашьҭахь иҳәеит аԥсҭазаараҿы акыр зҵазкуа хшыҩҵакык, – абри  ҳзыҩнатәоу аҩны блындаз, еиқәхандаз ҳҳабла. Аҷкәынцәа ҩнык дыргыларын. Ҳаӷацәа анҳақәла, ҳҳабла зегьы  ҳаиқәнархеит абна. Иумдыруеи, шәан ҳазегьы «нана» ҳәа лаҳҳәон. Уара,  аҽны дахьаанагаз сыздыруам, уҷкәын аиҵбы Дауҭ ианду дышьҭыхны абна дылигеит, арахь асы шьҭан шьамханынӡа.
Акраамҭа ҳанеицәажәа ашьҭахь, аҳабла, ақьаԥҭа ҳналс-ҩалсит.
– Иаанхеит ҳнышәынҭрақәа, уаҳа акгьы, – иҳәеит игәаҵанӡа дқәыԥсычҳаны.
– Ҳаӷацәа аиааира ргар, ҳнышәынҭрақәа ықәырхуан, наӡаӡа иҳамырхуан иҳамоу ажәытәрагьы.
Аҟәыӷацәа еилыркаахьазар акәхап, аха сара цқьа исзеилымкаацт Аԥсны иҟалаҵәҟьаз.

Сентиабр 2, 1995 ш.
Ауалыр арыԥҵә амҟьар, иҭыҵәраауеит «иҭакыз» ахмаҷыр. Изҭыҵәраауа аӡәы ижәындаз ҳәа акәӡам. «Иахьҭакыз» иазымчҳаит, уаҳа акгьы. Убасшәоуп изанысҵо сымшынҵақәагьы, уеизгьы-уеизгьы аӡәы иаҳандаз ҳәа акәӡам. Сара исҳәоит схазы, сгәы сҟычоит. Аӡәыр хьаас икуама иацы сахьыҟаз. Ешыра анышә дамардон Саша Аҩӡба. Аибашьра ҟалаанӡа акәызҭгьы, хҭыс дук еиԥш иааҳалаҩуан. Ҳашьцылеит аԥсра. Саша акыр шықәса аус иуан аурыс газеҭ «Советская Абхазия» аҟны. Ԥсырӡха амшын аҟны иҽикәабон. Џьоукы, ацәҟьа кыдҵаны ихысуан автомат ала. Ахы иаахеит. Дызшьыз дкажьны ицеит. Машәырла дҭахеит рҳәеит. Уиала аус адыркит. «Иԥсыз дыԥсит, иаанхаз ҭаҳкуама?» – иҳәеит ҳаамҭазтәи милициак.
Уажәшьҭа еилкаа изакә аамҭоу иааз?!

Сентиабр 10, 1995 ш.
– Иудыруеит, аԥсуаа ҳҭоурых аҟны иҟамлацыз ахҭыс дуӡӡа ҟалеит, сызҿу ҳиааироуп. Ари амза анҵәамҭазы иахыҵуеит ҩышықәса ҳаӷацәа ықәаҳцеижьҭеи. Ҳашԥаԥыло, угәы ишԥаанаго? – днасазҵааит, анкьаӡа зны арҵаҩратә училишьче еицҭаз, аҵара ашьҭахь акыр шықәса аорганқәа рҟны аус зухьоу, ԥсабарала иҟәышу сҩыза Уасил Бармашьаа. «Абыжәырҭа» («Брехаловка») аҟны акаҳуа  ҳжәуан. Иҵегьы  ҳаидтәалан аҟазара знапы алаку хацәақәак.
– Угәы иахәартә аҭак аҟаҵара сцәуадаҩуп, аха издыруа ахәыҷала ажәақәак уасҳәап! Уасиа! Иугәалашәома, иумоума аучилишьче ҳанҭаз еицҭаҳхыз партретк? – снаиазҵааит.
– Иҵәахны исымоуп. Уара ушьамхқәа срықәгылоуп, ҳҩыџьагьы аччархәқәа, – дааԥышәырччеит сҩыза.
– Цқьа иҳәеи, цқьа! Убри афото аҟны ишуҳәаз еиԥш, сшьамхқәа урықәгылоуп, сыжәҩақәа укуп. Убри афото, машәырла еиқәхан, уажәааигәа сахәаԥшуан. Убраҟа, ҳахәмарны иҭаҳамхи?! Уажәы даҽакала еилыскааит уи афото аҵакы. Уара сшьамхы ушықәтәаз, убасҵәҟьа «ашьамхы» ҳақәтәан асовет ҳәынҭқарра. Ашьамхы ҳақәтәара мацароума. Ҳныҟәызгоз аҳәынҭқарра ҳнапқәа акәыршаны иаҳкын. Афото аҟны сыжәҩақәа шуку еиԥш. Даҽакала иуҳәозар, аҳәынҭқарра ҳныҟәнагон. Иааԥсеит, иажәит, узааӡаз уани уаби  шажәуа еиԥш. Еилышәымкаауеи зызкылсырц исҭаху? – снарылаԥшит.
– Доусы ихы ныҟәигароуп, ихы дахәароуп, – иҳәеит уаанӡа ҿымҭ итәаз аӡәы.
– Уахьиашақәоу рацәоуп. Аха, сгәанала, инацҵатәуп даҽакы. Ухы мацара акәым, ауаа ирыхәаша даҽакгьы ҟаҵатәызар акәхап, – ҿааиҭит, зыԥсҭазаара зегьы аҟазара аизҳара иазку, кәашарала адунеи иахысхьоу Кандид Ҭарба, ашьҭахь инациҵеит даараӡа сзеигәырӷьоз, – мшқәак раԥхьа сыҟан Владислав Арӡынба иҟны. Сзышьҭоузеи? Еиҿыскаар сҭахуп акәашаратә ансамбль. Аԥсуа кәашарақәагьы налаҵаны Нхыҵ  Кавказтәи ҳашьцәа рыкәашарақәа рыла еиқәыршәаны арепертуар. Ахшыҩҵак даара игәаԥхеит Арӡынба. «Уалага, иахьынӡаҳалшо суцхраауеит», – иҳәеит.
– Узлагаз, Кандид, даараӡа аҵак ду амоуп. Аибашьраан, агәаҟраан ҳаидгылан. Аҭынчраангьы ҳаидгылароуп, – иҳәеит аӡәы, – аха уи инациҵеит зынӡаск даҽакы, – мышқәак раԥхьа телехәаԥшрала дықәгылеит Владислав Арӡынба. Еснагь еиԥш, дцәажәеит ҟәыӷарала иҭәны. Аха убарҟа исзеилымкааз, уажәааигәа Гагра аиԥылара имазаарын. Аӡәы иҳәазаап аизараҿы ҳахьцо ҳаздырӡом ҳәа, абна лашьцара дылахазшәа.
– Саргьы сахәаԥшуан Владислав Арӡынба телехәаԥшрала иқәгылара. Адунеи азна сгәы иахәеит аԥсышәала дахьцәажәоз. Егьырҭ ачынуаагьы убас аԥсышәала ицәажәалар, – схы наласырхәит ҳаицәажәара, – ани, Гагра аиԥылараан, ҳахьцо ҳаздырӡом ҳәа иазҳәаз, Арӡынба аҭак ииҭеит, иҳәеит ишҳамоу аконституциа, уаҟа ишану ҳахьцо. Ижәдыруеит, Арӡынба ду сшизыҟоу. Сахьидгылаз азыҳәан, автомат ашьхәала схы иасны скажьны, исыӷрасит. Убри аҟнытә ламысла азин сымоуп дахьыццакқәо аахтны аҳәара. Аконституциа ҳамоуп, ҳахьцо уаҟа иануп ҳәа ииҳәаз, изаҳауаз еиҳараҩӡак, саргьы сналаҵаны, иаҳцәыцәгьоуп иаанаго аилкаара. Иашоуп, иҿаҿаӡа иануп аконститутциа аҟны адемократиатә ҳәынҭқарра ҳаргылоит ҳәа. Ажәлар ҳакәым, ҳдепутатцәа, ргәы иалымсааит, еиҳараҩык ирыздырӡом иарбан демократиатә ҳәынҭқарроу иҳаргыларц ҳазҿу.
Ҩажәак еихысҳәаалоит. Иԥсаҭа шкәакәахааит, дыҟан Гари ҳәа Шьаҟрыл, нхаҩ бзиак, аиуара ду ҳабжьан. Даашьаӡомызт, ишырҳәо еиԥш, анышә ифон, убасҟак круҩын. Ҩын дук иргылон ахыбра аҟынӡа инаганы, анс иаалырҟьаны ихирбгалон, ҿыц аргылара далагон, зныкымкәа, ҩынтәымкәа. Ихьуаз? Даҽа ҩнык иеиԥшымыз аҩны иргылар иҭахын. Дангәаҟӡа аҵыхәтәан, данааԥсаха, иргылеит зегь иреиԥшу аҩны замана.
Изхысҳәаауа, ишәымдыруеи аурысцәа ирыхьыз? Адунеиаҿ иҟамлацыз ҳәынҭқаррак ҟарҵарц иалагеит. Аконституциагьы ҟарҵеит еиӷьу узымԥшаауа. Иалҵыз жәдыруеит. Иҟәыбаса еилаҳаит. Сацәшәоит, уабсҵәҟьа ҳазнеуеит уажәы адемократиа ҳәа ҳзышьҭоу. Сазыхынҳәуеит Лыхнытәи анхаҩы Гарик Шьаҟрыл иҩны аргылашьа. Аџьабаа ду ибаӡомызт, игәаԥхаз ҩнык днахәаԥшны, иргыларц далагаргьы, џьабаада иргылон. Еиҭах исҳәарц исҭаху, иарбан демократиатә ҳәынҭқарроу иҟаҳҵарц ҳазҿу? Ишәымдыруеи, иаҳҳәап, Франциа, Финлиандиа, демократиатә ҳәынҭқаррақәоума? Франциа ашәахтә ишахәҭоу, ианаамҭоу ишәала. Егьирахь аԥара  иахьынтәааугаз, ахан  ургылама, аҳаирплан, ма аӷба ааухәама, аӡәгьы иусс алаӡам. Финлиандиа, иаҳҳәап, иаалырҟьаны ҩын дуӡӡак ургылеит, зыхә дуӡӡоу машьынак ааухәеит, уаҟа ашәахтә  ушәеит, аха уи  азхаӡом. Аҳәынҭқарра… Ааи, ааи, адемократиатә ҳәынҭқарра уазҵаауеит  иабантәааугеи аԥара ҳәа.
Абыжәырҭа-Брехаловкатәи ҳаицәажәара, ҳахьгәаҟуаз иаҳҳәақәаз аӡәы иаалырҟьаны иаахиркәшеит.
– Иреиҵоу ҳчынуаҩык мышкы инихуа абензин ахә аҟара ауалафахәы соуеит мызкы.
– Иуҳәаз инацысҵап даҽакы. Ихьыԥшым, СССР иалҵыз Литва, аԥара аԥхьаӡара азыҳәан ауриацәа ирҩызоуп. Раҳҭны қалақь Вильниус иаланхои, Аԥсны зегьы иаланхои еиҿурԥшыр, реиҳа ианеиҵаха, хынтә, ԥшьынтә еиҳауп. Иааизакны, Литва зегьы иныҟәызго амашьынақәа, ашофери абензини ацны азин рымоуп ф-ҩык ауаа. Абасҵәҟьа ануп, уажәааигәа саԥхьеит «Аргументы и факты»  аҟны сҳәеит, инацысҵеит, – сыхәда снапы нақәкны, – абраҟа иқәтәақәо ачынуаа шаҟа ирацәаҩхо, убасҟак дареи ҳареи  ҳаицәыхарахоит, – акаҳуа ҳзыржәыз дныҳәаныԥхьаны ҳнеиԥырҵит, доусы ихатәы гәаанагара иманы, аха сзыргәырӷьоз, иаахтны ацәажәара аамҭа ахьааиз ауп. Иҟаӡам еиҳау аиааира.

Сентиабр 8, 1995 ш.
Ари ахҭыс сеиҳәеит аҟабарда ҳақьым Руслан Ахмедов. Аибашьраан Тҟәарчал ахәшәтәырҭаҿы аус иуан хирургс. Уахынла-ҽынла ҳәа еилых имамызт, ихәны иааргоз аибашьыҩцәа рыԥҟара, реиқәырхара даҿын. Сиазҵааит:
– Лыӡбахә уаҳахьазар акәхап апоетесса Саида Дел-ԥҳа. Лҩымҭақәа реизгара аиқәыршәара ҳаҿуп. Дыхәны даннаргаз аҽны уара аҩны уҟазма, дубама? Дышԥаԥси?
– Ибзианы дысгәалашәоит. Сара сыдагьы, аҳақьымцәа ҳазегьы иҳалшоз ҟаҳҵеит, даҳзеиқәмырхеит. Иаахтны иуасҳәап, ианаамҭаз ахәшә лмоуит.
– Руслан, иԥуҟақәаз, еиқәурхақәаз рахьтә реиҳа иуадаҩыз, угәалашәараҿ иаанхазеи? – снаиазҵааит.
– Сыԥсы ҭанаҵы исхамышҭуа, сгәанала, адунеи аҿы ҳақьымк дызқәымшәацыз акы сақәшәахьеит. Убри уасҳәап иааркьаҿны, – иҳәеит Руслан, – ҵхагәаны днаргеит еибашьҩык – хаҵарԥыск. Даара иӷәӷәаны дхәын. Ирыԥҳа кылжәан, икылжәа акәым, азыбжак амжәан. Иаарласӡаны дыԥҟатәын, иӡахтәын. Ахәшәтәырҭаҿы алашара ыҟамызт. «Адвижок» иҭаҳҭәоз ҳамамызт. Арахь еимаҳаны илашьцахьеит. Шаанӡа, избоит, изычҳауам. Ашахтиор лампа, иудыруеит шаҟа алашара маҷӡаны иацрыҵуа, уаҳа ԥсыхәа ыҟамызт. Иԥҟара салагеит. Ирыԥҳа аӡахра сналагоны, ухаҿы иузаагару абри аҩыза, ашахтиор лампа иҭаз абылтәы аанҵәан, инҿыцәааит. Напыршьышьыла ирыԥҳа зӡахит. Деиқәхеит. Иахьагьы дыҟоуп. Аишьцәа реиԥш ҳаибабоит.

Сентиабр 11, 1995 ш.
– Абарҭ, аԥсымҭәқәа, дара рзыҳәан акәызма сара сзеибашьуаз?! – иҳәеит, аибашьраан избахьаз хаҵарԥыск. Ихьӡ-ижәла сҳәар, ианысҵар, ихьӡ-ижәла сҳәароуп Аԥсны раионк напхгаҩыс иҟарҵаз. Инациҵеит, – аибашьраан дыцәгьаҳәаҩын. Ҩыџьа-хҩык ахьааидгылоз днарыдгыланы, ирҳәақәо дақәшаҳаҭушәа, ажәақәак нарылаҵо, реицәажәара иҽналаирхәуан, нас днарԥырҵны, акаҳуажәырҭаҿы днатәон, ар рымаҭәа ишәҵаны, зны-зынла автоматгьы ихәда инахшьны. Иаҳауа зегьы иҵегьы инацҵаны, рыцәгьа иеиҳәон ҳаиҳабы. Дыззықәԥоз  наигӡеит. Аҭыԥ ԥхаҿы днатәеит, – ииҳәоз саҳауан, аха арҭ амшқәа рзы, уахгьы-ҽынгьы гәҭыхас-хәыцырҭас исымоу сроман «Ахамышҭыхә» ачалашьын ахьшьра. Инеиҵыху аҩымҭа азыҳәан, даҽа џьоукы рзыҳәан исыздыруам, сара сзыҳәан зегьреиҳа иуадаҩу раԥхьа игылоуп, ачалашьын ахьшьра зыхьӡысҵаз, амыцхәқәа рамхра, ԥсыхәа ахьынӡамоу аилацалара. Уажәы инасзацлеит сызқәымгәыӷӡоз. Џьаҳаным ҳаныҟаз, ҳазегьы анык ҳлыхшазшәа, ҳашьҭибахуан. Ҳиааира ашьҭахь, иҵегьы ҳаидгылоз џьысшьон.
Сзацәажәоз аибашьҩы, аҵыхәтәан ииҳәаз зынӡаск сшьара сықәнаҟьеит:
– Аандақәа анԥыржәа, аҳәа млашьқәа зҭалаз ауҭра аиԥшхара иаҿуп уажәтәи ҳ-Аԥсны.
Схы сназҵааит: «Уара, абырг, хеиқәырхашьас иумоузеи?» Аҭакгьы ҟасҵеит исыхәаша  «иубахьоу абзиарақәа угәаларшәала».

Сентиабр 12, 1995 ш.
Аԥсны иҟалеит арыцҳара дуӡӡа. Аԥсуа жәлар… Ааи, ааи, инаҵшьны исҳәар сҭахуп «Аԥсуа жәлар» ҳәа. Дара ирыхшаз рҵеицәа дуқәа раԥхьа идыргылақәаз аурыс ҵарауаҩ, аԥсуаа ҳӡыргаҩ, ажәаҳәаҩ, ауаҩ-гәымшәа, Владислав Арӡынба иарӷьажәҩа Иура Воронов, иаха, асааҭ жәба рзеиԥш, автоматла илаигәыдҵаны дышьны дылкарыжьит иуада ашә аԥхьаҵәҟьа.
Ашамҭаз аҭел дысзасит аҵарауаҩ Валери Бигәаа. Еигәылацәоуп.
– Иԥсы шҭаз ахәшәтәырҭаҿы даҳгеит! – аниҳәа, уаҳа ииҳәақәаз сазымӡырҩыкәа, ажәжәаҳәа сҽааилаҳәаны  снеит ахәшәтәырҭаҿ. Иԥсҭазаара далҵхьан Иура. Угәы  зҟычаша, ианиеихс, аорганаагьы, ҳаибашьыҩцәа аҷкәынцәа аухаҵәҟьа дызшьыз дыркит. Изласаҳаз ала, дызшьыз аӡәы даԥсуоуп, егьи дчеченуп.
Уи аҩыза ҟамлацызт. Раԥхьаӡатәи аполитикатә уаҩшьроуп. Дызшьыз иаарласны рус ӡбаны, ашьауӷа рықәҵаны, аҽныҵәҟьа инарыгӡароуп. Анцәа иумҳәан, аха ус иҟамлар, уи иаанагоит, иаҳзымдырӡо мҩак ианылеит ҳәа Аԥсны.

Сентиабр 21, 1995 ш.
Аӡхыҵ зҵалаз ҵиаак саҩызахеит, убасҟак сшьара сықәнаҟьеит сҩыза ду Иура Воронов ишьра. Даара иӷәӷәаны  еиҿкаан уи иҭахара. Иалахәуп ҳәарада, қарҭаа, аха даара гәҩарас иукуеит Аԥсны аҩныҵҟагьы уаа дуқәак алахәушәа.
Аҵарауаа изларыԥхьаӡоз ала А. Чехов иҩымҭақәа рҿы, иуԥылозаап аа-нызқьҩык аперсонажцәа рхаҿсахьақәа.
Ус анакәха, уи ашәҟәыҩҩы ду, аа-нызқьҩык рхаҿсахьақәа  дреиԥшхахьан иара ихаҭа. Ауаҩы ԥаршеи иӡбахә уалацәажәозаргьы, ауаҩы ҵоура ихаҿсахьа уалацажәозаргьы, зегь акоуп иааурԥшуа уара ухаҭа утәоуп.
Изхысҳәаауа, Иура Воронов аҵыхәтәантәи имҩахь данынаскьаргоз, Владислав Арӡынба исыдиҵан, аҳала, ажәа исҳәаз, иҩны саԥхьеит. Аӡәырҩы исарҳәеит ажәа бзиа ихуҳәааит ҳәа. Ҳәарада, изкын сҩыза гәакьа. Аха иныҵакны исҳәап, исҳәақәаз еиҳарак схаҭа исызкын. Аӡәы ихьаа узеилкаауам ухаҭа хьаа умамзар.
Иура Воронов аибашьраан иаргьы саргьы ҳхьаақәа ахьеиқәшәоз мацара акәмызт ҳаидызкылоз. Ҳаиднакылон, аибашьра ҟалаанӡа, СССР ахаан,  ҳҩыџьегьы ҳахҭакны ҳрыман «аҟаԥшьқәа».
Зыԥсҭазаара аԥсуаа  ирыхҭнызҵаз, џьанаҭ игылаша Иура Воронов, ииашам акыр сҳәозар сшьамхы иахысаанӡа иаҳауеит. «Аҟаԥшьқәа» иқәланы данеимырдоз, ахлымӡаах анизааргоз, сара исылшоз ала сидгылон, игәы сырӷәӷәон. Иаргьы, аибашьра ашыкьымҭазы, апрель 25, 1993 шықәсазы, Гәдоуҭа ҳаныҟаз,  аоппозициа ҟаиҵеит, Арӡынба иамхра дашьҭоуп ҳәа, ихҭҳәааз ахарадҵарақәа сыҭауа, кегебеиаа ансыԥхьа, сҩызцәақәа аԥсуацәақәак хара-хара иансывсуаз, ажәала акәым, сара сзыҳәан Иура Воронов иҩит аҽхәаԥхьыӡ астатиа. 
Асеиԥш иҟоу афакт иуанаҳәо даара ирацәоуп.
Иара иеиԥш зеиԥшу рзыҳәан аҟәыӷацәа ирҳәахьеит: «Уаргьы духәоит, ихгьы дахәоит». Аурысцәа ирҳәеит даҽакала: «Живи и дай жить другим».

Сентиабр 22, 1995 ш.
Иаха аԥсуа телехәаԥшрала иаҳдырбеит адокументалтә телефильм «Аӡыхь ашҟа амҩа». Иазкуп сҳабла гәакьа Аҭара Ахәы. Асценари сара изҩит. Иҭылхит ҳҳаблаҿ ииз, иааӡаз Заира Бигәаа-ԥҳа. Даара уиеигәырӷьартә дцәажәеит анхаҩы-абырг, аибашьра иалахәыз Иура Адлеиба. Ибзианы дцәажәеит  ҳҳаблаҿы командирс иҟаз, иӷәӷәаны ихәыз Вадик Бигәаа.
Аԥсуа ҳабла ԥшӡа, доуҳалагьы, мал-мазарагьы, зегьрыла ибеиаз иршьит ҳаӷацәа.
Сахьӡозар, мышкызны инеиҵыхны изҩыроуп ҳҳабла азыҳәан.
Аҭаратәи Аҳәбақәеи абжьуаа раҳ Гьаргь Чачбеи еигәылацәан. Ацҳа хҵаны, ажра ду рыбжьан аанда ацымхәрас. Ажәытәӡан Аҳәбақәа Кәыҿбақәан. Ауаҩшьра иақәшәан, иахьынхоз Нхыҵ ааныжьны, Нхыҵи-Аахыҵи рҳәааҿы инхеит. Иахьынхоз ашьха ашьапаҿы иахьагьы уи ашьха иахьӡуп Аҳәба-ишьха (Гора Ахуба) ҳәа. Ашьҭахь илбааны инхон Ԥсҳәы.
Аԥсны ду ашҟа ианылбаа, Аҳәбақәак нхара-нҵырас Аҭара иаангылеит, даҽа џьоукы нхарҭа-нҵырас иалырхит Ҷлоу. Аҭара иаанхаз даараӡа зхы иахәоз еишьцәазаарын. Ааӡара, агәыԥҳәыхш, аицныҟәара уҳәа, даараӡа еизааигәан абжьуаа раҳи дареи.
– Аарлаҳәа исгәалашәоит, хԥа-ԥшьба шықәса схыҵуан абжьуа аҳак, Гьаргь данԥсыз, – игәалаиршәон саб, – еиҳараӡак исгәалашәо, даныржуаз ӡынран, асы шьҭан. Ҳазегьы, ҳара, ахәыҷқәагьы ҳшьапқәа хтны аџьабараҿы ҳгылан. Иара абжьуаа раҳ, (ус изырҳәон, аха аҳра рымырххьан аурысцәа) ажәлар ҳаҭыр ду иқәырҵон, аха иҟалеит арыцҳара дуӡӡа. Аҵара дуӡӡа змаз, Урыстәыла иадгылаз, аинрал-леитенант, аԥсуа ҵара-дырра аларҵәаҩы, ииҳәоз еиҳараҩык ирмаҳаит абжьуаа. Ииҳәоз змаҳаз Қьелешьбеи ду-еиқәырхаҩ, Аԥсны зниҵаз амҩа иаҿагылаз, амҳаџьырра рзыҟалеит.
Аҭаратәи аҭаҳмадцәа, иныҵакны ирҳәо саҳахьан аҳ Гьаргь иҷкәынгьы амҳаџьырра дагеит, аха ашьҭахь, маӡала Аԥсныҟа дхынҳәит, анхацәа дҵәахны дрыман, иԥсҭазаара даналҵ, маӡала, уахынла иаб иганаҿы анышә дамардеит ҳәа. Ашәҟәыҩҩы изыҳәан ари еиӷьу асиужет абоуԥшаауеи! Уи адагьы ажәытәгьы аҿангьы аԥсуаа ирхыргахьоу, ҳсахьаркыратә литература аҟны даараӡа имаҷуп  аиашаҵәҟьа аазырԥшыша.
Аиашаҵәҟьа аҳәара, аҩра аамҭа анааи, ажәа аҳаҭыр лаҟәит, аԥсуаа ҳҟны мацара акәым, зегьынџьара,  еиҳараӡак Европа.

Октиабр 12, 1995 ш.
Аҟәа иуадаҿы иԥсҭазаара далҵит, аҵарауаҩ ду, шьала-далагьы, уаҩралагьы иаамысҭашәаз Шьалуа Инал-иԥа. Ауаҩы игага шицу еиԥш, Шьалуа Денис-иԥа, дани аҽны инаркны инаишьклаԥало ишьҭан акы аҵкыс ак еицәаны ахатәы гәырҩақәа.
Ҿырԥштәқәак.
Ажәлар раӷа, аторцикст ҳәа дҭаркит иашьеиҳаб Ипполит. Ухаҿы иааг, уи шаҟа иаԥырхагаз иԥсҭазаараҿы аҵарауаҩ Шьалуа, инацлеит, аиаша ҵәахны, аамҭа ианаалаша амц аҳәара.
И. Сталин данԥсы, аԥарда еиқәаҵәа  анкаҳа, ҳҵарауаҩ иҩит реиҳа хьаас имаз, аусумҭа дуӡӡа «Аԥсуаа ретно-культуратә ҭоурых азҵаарақәа». Иҭыҵит Л. Брежнев ихаан, 1976 шықәсазы, аха аҳра ауан И. Сталин итеориа – ажәлар маҷқәа рҭоурыхгьы хәыҷуп, аԥеиԥшгьы рымам, ажәлар дуқәа ирылаӡҩароуп.
Зыӡбахә сҳәаз аусумҭа азыҳәан, аумаӡа изааргеит Шьалуа Денис-иԥа. Изҵаара иалацәажәеит, иақәыӡбеит Аԥсны аобком аҟны.
Даҽакы.
Акьыԥхь ианымлацыз инапҩымҭақәа аус ахьиуаз, аԥсуа институт аҟны иналаблит ампыҵахалаҩцәа Аҟәа рнапаҿы ианыҟаз. Ухаҿы иааг, иҭагылазаашьа зеиԥшраз, знапҩымҭақәа аццышә иахагылаз аҵарауаҩ бырг!
Инацлеит иреицәаӡаз агәырҩа дуӡӡа – иҷкәын заҵәы аибашьраан дҭахеит. «Аԥсуа бызшәа  здыруаз џьысшьон, аха сазымхәыццызт иаанаго ажәа агәырҩа, агәы аҩара, сгәы ҩеит», – иҳәалон, џьанаҭ гыларҭас изауша, зыжәлар гәакьа зыԥсҭазаара ахҭнызҵаз Шьалуа Инал-иԥа.

Октиабр 25, 1995 ш.
Сыбла иаахгылеит, Аӡҩыбжьа, Аҭара, ҳаблақәак, Кындыӷ уҳәа, аӷацәа ирцәыбналаны, аԥсуаа ашьха қыҭақәа рахь ианцоз, аидара мҩангага машьынақәа рыла џьоукы ирыманы ицон рлақәа. Џьгьарда ааигәара инеиуаны, амашьына анаангыла, аџьмаҭра ашә анаауртлак, аџьмақәа анҭыппуа еиԥш, амашьына аҟнытә, ахьу-суҳәа ишуа, илбааҟьеит алақәа акымкәа, ҩбамкәа. Рызегьы азнык азыҳәан амашьына инадҟьаны, еимбӷьыжәаа иҩит, ашьҭахь, иаанаскьан, иааҳәны амашьынахь аԥшра иалагеит рыԥшәмацәа аауеит ҳәа игәыӷны, аха амашьына ачарҭ инаркны, алақәа ааныжьны ицеит ахҵәацәа. Ԥыҭраамҭак алақәа амашьына иашьклаԥшуан, нас дасу рхы ахьынахоз абнара илалеит, агәра ргахьазар акәхарын, амҩақәа цәгьарамзар бзиара рзаанагом ҳәа.
Алақәа анысҳәа, амлакра ианаамҭазгьы, ҳан илулакгьы акрырҿалҵон ҳлақәа. «Аԥшәма афатә имоу имаму еиликаауеит илақәа рыла» – лҳәон ҳан. Лара, ҳан Кәаӷәаниа-ԥҳан, Кәтолтәын. Хҩык аишьцәа лыман: Џьота, Кәҷыҷ, Хәахәа, ҩыџьа аиҳәшьцәа. Лаб Едгьы ихьӡын. Едгьы иаб ихьӡын Уачана. Уачана ихшеит – Кәасҭа, Едгьы, Кыҷын, Макрина. Уачана иԥҳәыс Аӡын-ԥҳан, Аӡын Ҳаџьараҭ имамида лакәын. Сан лан Аҭәмаа-ԥҳан. Манушьа лыхьӡын. Маршьан Шрымбеи диԥҳан. Аҭаратәи Маршьанын. Иҷкәын ихьӡын Баӡ. Иахьагьы ихьӡ рҳәоит илаз баҩхатәрак азыҳәан. Аԥсуа хәшәқәа рацәаны идыруазаарын, ахәшә бааԥсқәагьы идыруазаарын. Игәы нурхар, улақәа убас хәшәык риҭон, иаапкуан. Улақәа анаапклак, ишԥаҟауҵоз, унеины ухырхәаны иуҳәар акәхон, усыцхраа, слақәа аапкит, исзыхәшәтә ҳәа. Алаапк ахәшә сангьы илдыруеит, аха ала зыраапкуаз ахәшә аӡәгьы илимырҵаӡеит. Дара, аҭаратәи Маршьанаа уажәы уаҟа аӡәгьы дынхаӡом.
Аҭара анысҳәа, иахьынӡаздыруала, уиаҟара идуз ақыҭа Аԥсны иҟамызт. Аӡҩыбжьа, Кындыӷ рыбжьара амшын аҟынӡа Аҭара иаҵанакуан. Ашьха аганахьала, Кәтолнӡа инаӡон. Асовет мчы ахааноуп ианахьӡырҵаз Аҭара  армианскаиа ҳәа ақыҭа. Дара, аҭаратәи аерманцәа, аҭаҭын аадрыхларц азыҳәан иаазгаз лакраа ракәын. Иахьагьы еиқәханы иҟоуп лакраа рҭаҭын ашьҭаҵарҭа.
Аԥсны Аџьынџьтәылатә еибашьраан, аҭаратәи аерманцәа, аҿарацәа рхы ҭырҟьазар акәхап, имаҷымкәа ҳаӷацәа ирыдгылеит, убри иахҟьаны, Аҭаратәи аерманцәа ирацәаҩны иқәҵны ицар акәхеит. Хыԥхьаӡарала еиҳаз қыҭа ыҟамызт Очамчыра араион аҟны. Иара ақыҭа, ажәытәан даҽа хьӡыкгьы аман – Асар рымҩа ҳәа иашьҭан.
Зегьрыла аҽаԥсахит, иҵегьы аҽыԥсахра иаҿуп Аԥсны.

Октиабр 28, 1995 ш. Аҩаша
Исҳәо ахшыҩҵак ҿыцым. Ирҳәахьеит, еиҭарҳәахьеит. Аха ухаҭа уаназхәыцлак, иҿыцушәа, уара уда даҽаӡәы ихаҿы имааизшәа иубо уалагоит, насгьы иаҳа агәра угоит. Иарбану иара ахшыҩҵак? Аԥсҭазаареи агәил шәҭи даараӡа еиԥшуп. Агәил аҿы, махәҭа хәыҷык аҿы еилагӡоуп ацәгьеи абзиеи. Аԥшӡагьы аҿаасҭагьы. Аԥшӡара ссируп. Афҩы лаҳа-лаҳауеит. Аха ашәҭ зҿу амахәҭа иалыҳәҳәоит амаӷқәа, ақәыцқәа. Аҿаасҭара.
Иуанаҳәои?
Аҩбагьы Анцәа  ишеит. Еицишеит. Аҩбагьы иара итәуп. Ажәларгьы иаԥырҵеит ажәаԥҟа: «Ацәгьеи абзиеи рышьхәа еивҵоуп». Еинымшәаларц аиӷарагьы рыбжьоуп.
Абарҭқәа рзыҳәан акәхап аҿарацәа рзыҳәан иреволиуционерцәоуп ҳәа зырҳәо. Аҿарацәа ирылоу абзиара, аԥшӡара, аԥсыцқьара изанышәом аҿаасҭара, ацәгьа-мыцәгьара ашьҭахь, рықәрахь ианнеилак, аԥсҭазаара закәыҵәҟьоу аилкаара ианалагалак,   иконсерваторцәахоит, агәра ргоит, ауаҩы ихаҭагьы ацәгьагьы абзиагьы шилоу.
Иҭаԥшақьу абри ахшыҩҵак сазкылсит, сроман «Ахамышҭыхә» аперсонажк  сышизхәыцуаз. Аибашьраан иааирԥшит иааилаз абзиарақәа зегьы. Иара изыҳәан раԥхьа игылан ахьӡ-аԥша. Агәра ганы сыҟан, ахаҵара, ауаҩра иара ициит ҳәа.
Уажәы? Аибашьра ашьҭахь? Илаз ацәгьарақәа зегьы ааԥшит. Дызҿузеи? Арҳәра, аӷьычра.
Инаҳаракны уазхәыцыр?
Аԥсымҭәра.
Сроман аперсонаж изымхеит шьала-ԥхӡыла ирҳаз ахьӡ-аԥша, иҭаххеит амал-амазарагьы.
Ишԥеизууеи?

Октиабр 30, 1995 ш.
Ҳаамҭазтәи сахьак.
Аџьармыкьаҿ. Аԥсаатә ахьырҭиуа аҭыԥ. Исымбацызт аԥсуа ҭыԥҳацәа акәытқәа рҭиуа. Ҭакәажәцәақәакгьы наскьаны итәоуп ашәышәиқәа, акәатақәа еидҿаҳәаланы. Узхәаԥшлакгьы ашәы ршәуп.
– Ари зыԥсоузеи? – арбаӷьк анаашьҭысх, изтәыз сналыхәаԥшызар, сшанханы саанхеит. Абар рҵаҩыс исымаз, зықәрахь инеихьоу аԥҳәыс бырг. Акәытқәа ахьылҭиуаз иааԥхалшьеит. Саргьы иҟасҵара сақәымшәеит.
Аԥсшәа ааибаҳҳәеит.
– Иумбои сызҿу, арҵаҩы! – лҳәеит, – аибашьра мыжда, аибашьра! Аҵкыс еицәахеит Асовет мчы ахьхыбгалаз!
– Иҳалшозеи? Аамҭа аҽаԥсахит. Асовет мчы иаазгаз ихдырбгалеит, – сҳәеит, лҭагылазаашьа снахашшаан, – акәытқәа рыҭира мацара акәым, акәтаӷьқәа капанны ирҭиуа иааит аамҭа.
– Дара, исҭиуа, акәытқәа, сара истәу џьушьома! Даҽа џьоукы ирымхәҳаны, ҟәрышьқәак ацҵаны исҭиуеит. Абри саҿуп сабшала, мҽышала, абас дныҟәызгоит сыԥшәма аинвалид, аибашьраан иӷәӷәаны дырхәит, дызныҟәаӡом. Абжьааԥны – ашкол ахь.
Арҵаҩы… Ауаҩра  иулазааӡо…
Ҳашԥаҟало ҳаԥхьаҟа?

