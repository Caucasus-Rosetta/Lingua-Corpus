Арҿиаҩи арҿиамҭеи рӡыргаҩ

Руслан Хәанеи-иԥа Қапба аԥсуа литератураҭҵаареи акритикеи рҿы иџьабаа шырацәоу ашьақәырӷәӷәара аҭахым. Ҳаԥсуа сахьаркыратә литература адунеи жәҩанаҿ зиаҵәахә жжаӡа икыду ашәҟәыҩҩцәа рыԥсҭазаареи рырҿиамҭақәеи рзы акыр усумҭақәа аԥиҵахьеит. Урҭ зегьы аԥсуа ԥхьаҩы, аԥсуа литература аҭоурых иазҿлымҳау рзы лагала дууп, еиҳаракгьы афилологиатә факультет иҭоу астудентцәеи аԥсуа бызшәеи алитературеи рырҵаҩцәа рзы урҭ рҵагатә шәҟәқәоуп, имҩақәҵагақәоуп,  ицхыраагӡақәоуп ҳҳәар еиҳагьы ииашоуп.
Иҭиҵаауа иарбанзаалак, ашәҟәыҩҩы иԥсҭазаареи ирҿиаратә мҩеи роума, иаԥҵамҭақәа роума иара иҟазшьа – иаамысҭашәара, иразра, ицқьара рныԥшуеит. Ҿыц иҭыҵыз ҩымҭак дамыԥхьакәа, уи автор иқәҿиарақәеи игха-ԥхақәеи иамҳәакәа дрывсуам. Истатиақәа руак алагамҭаҿы иазгәеиҭеит: «Аԥсуа ҩымҭак ҳаԥсуа литература ианаланагалалак, ихәыҷы иду ишыԥхоу сзамыԥхьакәа саанхар, ихьаазгоит, уалк сықәушәа, цәыӡк сымоушәа збоит.
Ҳәарада, ус сзырҟаҵо афактқәа иреиуоуп: акы, ҳуниверситет аԥсуа литература акафедраҿы рҵаҩык иаҳасабала сусуреи, ҩба, сҿаратә шықәсқәа раахыс снапы злаку акритик изанааҭи. Арҭ аҩбагьы сара сыԥсҭазаараҿы ирыҵаркуа шьардоуп, доуҳатә гәадураны срыхәаԥшуеит, исылшо алагьы ламысла рымаҵ зуеит сыҟанаҵ».
Аҵыхәтәантәи ашықәсқәа рзы иаԥиҵаз иусумҭақәа еидызкыло ашәҟәы «Аԥсадгьыл ԥсыс иахоу» Д.И. Гәлиа ихьӡ зху аҳәынҭқарратә премиа аиуразы Аԥснытәи аҳәынҭқарратә университет аԥсуа литература акафедра алахәылаҩцәеи Аԥсуаҭҵааратә институт аусзуҩцәеи еицҿакны иахьықәдыргылаз машәырны иҟамлеит. Уи, ҳәарада иагьаԥсоуп хьаҳәа-ԥаҳәада. Ҿыгҳаралагьы идуу, тематикалагьы зымҽхак акыр иҭбаау аԥсуа литератураҭҵаареи акритикеи рҿы иалкаау аҭыԥ аанызкыло шәҟәуп. Уи иеиднакылоит 35 статиа. Урҭ рхыԥхьаӡараҿы иҟоуп инеиҵыху, монографиатә еидара шьҭызхуа ззуҳәаша, уаанӡа акритикцәа хыхь-хыхьла иззааҭгылахьаз реиԥш, зынӡа кьыс змамыз ашәҟәыҩҩцәа рҩымҭақәагьы. Еиҳа инарҭбаан дырзааҭгылоит Б. Шьынқәба, А. Гогәуа, Шь. Аџьынџьал, Н. Кәыҵниа, И. Ԥкьын, Е. Ажьиба, В. Аԥҳазоу, Гә. Кәыҵниаԥҳа, Б. Ҭыжәба, А. Мықәба, Гь. Гублиа, Г. Аламиа уҳәа рҩымҭақәа.
Аӡәырҩы акритикцәа зыхцәажәахьоу иеилдыргахьоу ҳашәҟәыҩҩцәа рҩымҭақәа иара иҭҵаамҭақәа рҿы иҿыцу акы рнубаалоит. Иаҳҳәап, Б. Шьынқәба иажәеинраала «Амҳаџьыраа ргарашәа» аишьа, ацәырҵшьа аҭоурых, жәлар рашәаны аҟалашьа.
Р. Қапба иҭҵаамҭақәа, шамахамзар зегьы, аинтерес аҵаны, игәцаракны уаԥхьартә уҟазҵо иара аԥхьаҩ иԥсихологиа ахьидыруа ауп. Дзыхцәажәо аҩымҭа аилыргарахь диасаанӡа ибзиан дуирдыруеит уи автор, ихаҭара, иҟазшьа, иуаҩшьа, анаҩс иҩымҭа аԥсуа сахьаркыратә литератураҿы ҭыԥс иааннакыло, уи иахцәажәахьоу, ахәшьара ҳаракы иарҭахьоу, иҩымҭақәа шаҟа атәым бызшәақәа рахь иеиҭаргахьоу уҳәа уб. иҵ. Уи Р. Қапба иҟазшьа бзиақәа ируаку, арҿиаҩи ирҿиамҭеи рӡыргарала заа аԥхьаҩ асахьаркыратә литература дадиԥхьалоит, аԥхьара агәаҳәара изҭаша, аинтересс изыркыша афактқәа маҷымкәа иааигоит.
 Ҿырԥштәык аҳасабала иааҳгап, аурыс ҵарауаҩ, акритик, афольклорист Д.М. Молдавски аԥсуа шәҟәыҩҩцәа аӡәырҩы рҩымҭақәа ирыԥхьан иеилзыргоз, ахә ҳаракны изшьоз, иазгәеиҭоит аԥсуа литература аҿиара зыбзоуроу ажәлар рҿаԥыцтә рҿиамҭақәа шракәу. Афольклор беиа змоу ажәлар ракәымзар аамҭа кьаҿк иалагӡаны, асахьаркыратә литература анарха аманы, уи атәыла анҭыҵгьы егьырҭ ажәлар ирылаҵәартә еиԥш зышәҟәыҩҩратә ҟазара ырҭбаауа, агьама бзиа зманы уи иаҵагыло шцәырҵуа. Иаҳҳәап, зҩымҭаҿы жәлар рҿаԥыцтә рҿиамҭа шьаҭас иҟаҵаны, аха индивидуалтә ҟазарыла ацәыргашьа иақәшәо ҳашәҟәыҩҩ ду Алықьса Гогәуа изы иҳәоит: «Писатель, философ большого диапозона!» ҳәа. 
Р. Қапба уи ала ишьақәирӷәӷәоит аԥсуа сахьаркыратә ажәа Аԥсны анҭыҵгьы азҿымлара ду шамоу, ашәҟәыҩҩцәа хатәрақәа шаҵагылоу, ҳара еиҳагьы аԥхьареи, ахцәажәареи, аилыргареи шҳаднаҵо.
Р. Қапба зхы аӡыргара иашьҭам, аԥсуа литератураҭҵааҩык иаҳасабала еснагь иҟаиҵахьо рацәамшьакәа, иҵегь сылсыршарц сықәнаган, исықәнагоуп ҳәа ихы аара адиҵоит.
Иҭиҵаауа ашәҟәыҩҩцәеи дара рырҿиамҭақәеи рҿы Р. Қапба игәцаракны дахцәажәоит ажәлар идырҿиаз ражәа ҟәыш. Ашәҟәыҩҩцәа шаҟа иазҿлымҳау афольклор, уи аҟнытә ироуа анырра, цәыргашьас, хархәашьас иарҭо, рҟазара, ражәа артәашьа, жәлар рпоезиа дара рырҿиамҭа иахьынӡацхраауа, иара убас аҭоурыхтә хҭысқәа рхаҿра, асахьаркыратә литература арҿиара ишалахәу, рыԥсыҽрақәа рҿгьы аӡәгьы игәы цәымҟьакәа, аамысҭашәала ргхақәа рырҽеишьа дақәшәоит.
Аҵакы рмоуп, ашәҟәыҩҩцәа рҩымҭақәа дахьрыхцәажәо, инамҩатәны акәзаргьы иара иҭиҵаауа дызлыҵыз, иабашьҭра рдац-ԥашә ахьтә ҭоурых хҭыск ахьааиго. Иаагап ҿырԥштәык, апоет И. Ԥкьын иҩымҭақәа реилыргара далагаанӡа ирҿиаратә ԥсҭазааратә ахы ахьакыз, дызлыҵыз рышьҭра аҟынтә Р. Қапба иалигало аҟазшьарба, аҭоурыхтә деталь: «Сталини Лакобеи уи иҩнаҭа (Иура Ԥкьын иабду – А.А.) итәахьан, ичеиџьыка рфахьан. Уимоу Жагәа «жәлар рвожд» ашьабысҭа аԥсы шҭаз икны ҳамҭас ииҭахьан. Сталин иакәзар, аценка шәақь, аӡәы дзаԥырхагамхо, дақәиҭны, ҳамҭас ииҭахьан. Ари Сталини Лакобеи ианеизааигәаз, Аԥсны ианеицныҟәоз, «товарищу и другу Лакоба от И. Сталина» ҳәа автограф ақәҵаны ипатреҭ анииҭаз (1935) аамҭазы акәын. Аха Сталин Аԥсны ақырҭуатәразы гәата-бӷата, ибылдаҳәы-былдачо ақырҭцәа ҳтәылаԥсадгьыл иқәзарцы азын аӡәгьы диеигӡомызт, аҩыза гәакьа ҳәа дызҿыз Лакобагьы, ашьабсҭа аԥсы шҭас ҳамҭас изҭаз Жагәа Ԥкьынгьы. Уи 71 – шықәса дшырҭагылаз иреиӷьыз дрылакны,  1937 шықәсазы дирӡит.  
Р.Қапба ишәҟәы «Аԥсадгьыл ԥсыс иахоу» Д.И. Гәлиа ихьӡ зху аҳәынҭқарратә премиа аиура иаԥсоуп. Уи ҳақуп, иламысуп, аԥсуа литература азҿлымҳаҩцәа рзы иҳамҭоуп ҳәа исыԥхьаӡоит, насгьы уаҵәы иеиҵагыло аҵарауаа ҿарацәа рҟнытә ҽыԥныҳәагь ҳауам ҳәа сгәы иаанагоит. 

Д. И. Гәлиа ихьӡ зху Аԥсуаҭҵааратә институт 
адиректор ихаҭыԥуаҩ, афилологиатә ҭҵаарадыррақәа ркандидат,
 адоцент Ашәба А. Е.

