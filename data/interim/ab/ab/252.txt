А.Џь. Хьециа 
Алексема «алаба» аԥсуа бызшәаҿы 

	Ажәа «алаба» аԥсуа бызшәа иарҿиаз, уи ажәартә фонд хада иалоу лексемоуп, ахархәара ҭбааны иамоуп. Ахатәы жәартә ҵакы хада анаҩсангьы, ажәахырҿиаараҿы иԥкым, иара злоу иеилоу ажәақәа маҷым. Ари алексема ацхыраарала ишьақәгылоит афразеологизмқәа, аидиомақәа, ажәаԥҟақәа рацәаны. Иара убас уи иаԥнаҵоит аԥсуаа ртрадициатә спорт терминологиа иатәу ажәақәеи ажәеицааирақәеи акыр.
Ажәа «алаба» литературатә нормоуп, бзыԥтәи адиалект калдахәаратәи ацәажәашьаҿы 1970-тәи ашықәсқәа рызтәи ҳанҵамҭақәа рыла, усҟантәи аиҳабыратә қәра иаҵанакуаз ҳинформантцәа ражәаҳәаҿы ахархәара ԥкымызт «алабы́» ҳәа аҳәашьа. Иахьагьы ус зҳәо ҳԥылоит, аха еиҳа имаҷуп.
Абна бызшәаҿы бзыԥтәи адиалект аҟны ажәа «алаба» ацынхәрас «аҵыргәа́г(а)», «аҵа́с′» ҳәа ахархәара рыман абназацәа рцәажәараҿы.
Ажәа «алаба» «Аԥсуа бызшәа ажәар (I – II. Аҟәа, 1986-1987)» аҿы ҩ-ҵакыкны иарбоуп абас еиԥш иҟоу аилыркаарақәа ацны:
алаба́ ахь., -қәа палка. 1. Ипоу ҵла шьапык ма илхны иҟоу махәык. 2. Ианныҟәо иркуа. Трость, палка. 
Абри ажәар иануп иара убас уи иахырҿиаау ажәақәа маҷымкәа: алабагды, лабахыла, алабахыркәша, алабахәа, алабашьа, алабаҟьара, алабаҟьаҩы, алабҷашь, алаба-ламсы, алабыҵә. Абарҭ рахьтә алабахыркәша, алабахәа, ҳара ҳазлахәаԥшуала, ажәар иалаҵатәымызт хазы ажәақәаны, арҭ ҩ-ажәакны ишьақәгылоу ажәеицааирақәоуп, ажәеидҳәалақәоуп.
В.А. Касланӡиа иеиқәиршәаз ҩ-томкны иҟоу «Аԥсуа-аурыс жәар (I – II. Аҟәа, 2005)» аҟны урҭ рымҽхак еиҳа иҭбаауп, уаҟа иануп: алабаҟәа, лабалаԥса, -лабарҟыгәуа, алабахәуа, алабҟәыд, алабҷас уҳәа уб. иҵ. 
Н.И. Марр, А.Н. Генко иеиқәдыршәаз «Абхазско-русский словарь (Ленинград, 1926)»,  «Аԥсуа-аурыстә жәар (Аҟәа, 1998)» рҟны иануп ҳзыхцәажәо ажәеи уи иахырҿиаау ажәақәеи ԥыҭк.
Атермин «алаба» ала ишьақәгылоу ажәақәеи атерминологиатә ажәеицааирақәеи акыр аагоуп абри астатиа автор иеиқәиршәаз «Аспорт терминқәа ржәар (Аҟәа, 2002)» аҟынгьы.
Алексема «алаба», ҳара ҳазлахәаԥшуала, иеилоу ажәоуп, ишьақәгылоуп   ҩ-шьагәыҭк рыла а+ла+ба ҳәа. Аетимологиа аганахьала аинтерес зҵоу ажәоуп. Араҟа а- азеиԥшрбага аффикс ауп. Ашьагәыҭ -ла- адыг бызшәадырҩы А.И. Абдоков ажәа «алá»(собака) иадиҳәалон, «ала излаҵаҟьо», «ала злаԥхарҵо» аҵакы ныҟәнагоит ҳәа иԥхьаӡон (Абдоков 1973: 40). Ҳара ҳгәаанагарала, ари акомпонент амыругатә аффикс -ла- ауп ҳәа иаҳшьоит. Уи шьақәзырӷәӷәо акәны иԥхьаӡатәуп ажәақәа: «а́лакь», «алы́кь», «алады́», «алаҩры́ / алаӷәра́», «алаҵа́», «алашәа́», «аларгы́ла», «алымҳа», «алыхәҭа» уҳәа уб.иҵ. 
Ашьаҭа -ба абызшәадырҩы А.К. Шагиров аубых бызшәаҿы иҳамоу ажәа бачэ, насгьы адыга бызшәақәа рҿы иаҳԥыло башь/баш – алаба, алабашьа иазааигәаитәуан. Уи аԥсшәа иалоу ажәа абна, абаза бызшәаҿы – бна, аубых – банэ – «аҳаскьын», «ашьац» ирзеиԥшу ашьаҭа рымоуп ҳәа далацәажәон, убриалагьы В.И. Абаев игәаанагара дадгылон (Шагиров. 1977:  68). 
В.И. Абаев иакәзар, ауаԥс бызшәаҿы иаҳԥыло ажәа бин/бун «абна» аԥсуа бызшәа аҟнытә ауаԥс бызшәа иаланагалеит ҳәа иҩуан: «Вероятно byn/bun в осетинском следует связать с абх. a-bna, абаз. bna «лес» (Абаев 1958: 79).
Абарҭ авторцәа ргәаанагара хазырҭәаауа акәны иԥхьаӡатәуп аҳаскьын хкы аҳкәажә лыбна ахьӡ. Уи вариантс иамоуп аҳкәажә лымкәандыр «петрушка дикая». Уи аҵиаа аԥсуаа ирчысхәуп, ааԥынразы иҟәшәаны, ижәны, абырҷман, ма уаҩ дызбылуа ахәац еиԥш, каканла, ма хырҵәыла ичаԥаны, ачысхкы алырхуан, ҵаатәык аҳасабала аишәахь инаргон, рыкрыфара иалан. Иара убас Чычхадыл аишәаргылара аҽны чгахьак аҳасабала аишәа иқәдыргылон.
Абрахь иадгалатәуп ажәа ада́бна «еилиааны иҟоу, зылсра уадаҩу, амыӷра зхаԥоу абнеилачыра», вариантқәас иамоуп «аасра», «ахәачара́». Арахь иалаҵатәуп абҵы́ / абҵәы́ – дротик; араҟагьы аб/б – иаҳарбаз ашьаҭа –б(а) иадҳәалоуп. 
Иазгәаҭазарц ахәҭоуп ажәа «алаба» ҳәашьала иахаршалоу атермин Labarum шаҳԥыло абырзени алатини бызшәақәа рҟны. Уи азгәеиҭеит абызшәадырҩы Б.Г. Џьонуа азҵаара азықәыргыланы:
Абхазское алаба палка сапостовляется с греческим(?) лабар (Джонуа. Сухум, 2002: 51). 
«Аурыс-латин жәар» аҟны абас ҳәоуп: Labarum лабарум (начиная с Константина I) государственное знамя императорского Рима (с изображением креста и Инициалов Иисуса Христа (Ecclesiast) (Русско-латинский словарь 1968: 434).
«Словарь античности» аҟны ҳаԥхьоит: Лабарум (лат.). Государственное знамя Рима. Появилось при Константине I и на нем была обозначена христианская символика. С . многие монеты печатались с изображением лабарума (М. 1989, ад. 305). 
Иҟалап араҟа иҳамоу машәырлатәи ашьҭыбжьеиқәшәара акәзар. Ас еиԥш иҟоу аҿырԥштәқәа рацәаны иаҳԥылоит хылҵшьҭрала еибатәым абызшәақәа акыр рыҟны. 
Изызку аус иадҳәаланы уахәаԥшыр, алабақәа ушар ауеит еиуеиԥшымкәа:
ахьча лаба – «ахьча илабашьа» ҳәа авариант аманы;
апап илаба – апап изы ҷыдала иҟаҵоу алаба, уи аџьар ахагылоуп, вариантс иамоуп «апап илабашьа»;
аурым лаба – «алабҷашь» иавариантуп;
аҩыҵра лаба – «ажәҩаҵаргыла лаба» «аоабаҵыргәақәа» ҳәа авариантқәа ҳԥылоит аҟьыԥхь аҟны зшьапқәа змыхәо иркуа алабақәа (урысшәала – костыли) … 
Ажәеицааирақәа «аҩыҵра лаба», «ажәҩаҵаргыла лаба» ирвариантны «асақьаҭ» ҳәа ажурналист Шь. Камкиа иеиқәиршәаз ажәар аҟны иаҳԥылоит: 
Иахьатәи асақьаҭ жәбахьеит зегьы – Аџьынџьтәылатә еибашьра Дуӡӡа аҟынтәи зызшьапык змамкәа иааз, мамзаргьы амашәыр дақәшәаны зшьапы хырҵәаз рыжәҩа иаҵаргыланы изланыҟәо алабеимҿаԥа. Ахьӡ абызшәа иалалеит «асақьаҭ» ҳәа (урыс быхшәала: «костыль»). (Камкиа 2009: 392 – 393). 
Иааҳгаз ажәа ацынхәрас «алабазаҵә» ихы иаирхәоит зыӡбахә ҳҳәаз автор:
Багада абахә даҿҟьан, аӡиас дахьалаҳаз, изшьапык ԥҵәеит. Аха дырҩегьых игәы еиҭамскәа аарцә дырын, имаҟҿаҳәара иаҵагылашаз алабазаҵә иԥшаан, ишьапы иԥҵәаз ихҭырԥала инадҿаҳәаланы, сақьаҭс иҟаиҵеит (Иара уаҟа, 392).
Атермин «аҩыҵра лаба» ацынхәрас «алабақәа» ҳәа анҳԥыло ыҟоуп:
 Ус, ашьҭахьҟала даацәырҵит ҭаҳмада хаккалак, дбаҩымацараха, иԥшшәы ихыгга, илабақәа иԥышьҵаргәоуп.
- Сыгәра шәымгозар, абахҭаҿы шәазҵаа, - илабақәа иҽрыхшьны даагылеит аҭаҳмада (Шьынқәба 1983: 79).
Алаба адәахьала уахьнахәаԥшуа, ҭеиҭыԥшла, аурала еиуеиԥшымкәа иҟоуп:
алаба ду 
алаба хәыҷы
алаба патагәа
алаба хәахәа, алаба кьаҳә, алабеицаԥа 
алаба хылкьы / алаба хылакьыта
алаба шәпа
алаба кьаҿ  / алабакьаҿ
алаба хпыҿ, алабахпаҿ
алабажә (еиҳарак атәамбаратә ҵакала)
алаба мҟәындыр 
алаба ԥшӡа
алаба ӷра 
алабеимҿаԥа 
(иеиҟароу ҩ-хык аманы), «алаба хырҩынтәы» ҳәа авариант аманы…
Алаба злыху амҿыжәлақәа, аматериалқәа:
абгыӡыр лаба 
ашыц лаба
аҵәатәы лаба
ааслаба
алтә лаба (тәамбашақәла)
араса(тәы) лаба, арасылаба
аихалаба, аихылаба (лом ҳәа урысшәала иззырҳәо) 
алаба ӷра (алаба ҷыӷра – амилициауаа иркуа алаба)
арезина(тә) лаба (аполициа иркуа, излакшо алаба)…
Аҵыхәтәантәи атерминологиатә ажәеицааира злоу ҳәоук аҿы абас ҳәоуп:
Апҟаҩцәа ррезинатә лабақәа кны иааҳалалон. Изызҵаауаз ииҳәоз аҭак аныргәамԥхалакь, арезина лаба зку инаидырҵон уис ҳәа. Узсыхәаԥшуазеи ҳәа ирезина лабала дусыр ҟалон (Аҳәба 2008: 145).
Ҳарзааҭгылап ажәа «алаба» злоу, ажәлар рҿы лассы-лассы ахархәара змоу ажәаԥҟақәа:
Ҩыза дызмамыз илаба арсны дазҵаауан;
Ауаҩы хәахәеи – алаба хәахәеи;
Абӷаџьыҟә адамра дариашоит, ауаҩы хәахәа – алаба;
Ишәо ишәақь аҵкыс – имшәо илаба;
Зымч маҷу илаба аууп;
Икшо алаба иоуеит;
Алаба зҟьар зҭаху ииҟьаша иоуеит (иԥыхьашәоит);
Лаба збаз лаба иҟьеит;
Абџьар гәыда алаба иаҩсуам;
Алаапк иахәо алабоуп;
Цәыгьман (Цыра) алаба ҟьаны дҵәуон;
Алашә илаба знык ауп ианицәыӡуа;
Аергь раԥхьа алаба здыркыз;
Апап илаба шыхиркәшоз импыҵанҵәеит;
Алаба ҟьашь ахы укыргьы уаҟьашьуеит, аҵыхәа укыргьы уаҟьашьуеит;
Ала лабагьы ақәшәеит, ламсгьы ақәшәеит, баҩгьы ақәшәеит (афеит);
Ала иашькларҵо алаба ыӡӡом;
Алаба аҩны ианыҩнаугала, адәылгара цәгьоуп (аисраҿы алаба заахаз, уа дшыҟоу ишьа изымур, ихьшәахар, ашьоура цәгьахоит);
Аҭаҳмада қабада амҩа дықәлом лабада…
Алексема «алаба» злоу афразеологизмқәеи аидиомақәеи рацәоуп аԥсуа бызшәаҿы. Урҭ рахьтә ԥыҭк (жәабаҟа) ҳԥылоит В.А. Касланӡиа иеиқәиршәаз «Аԥсуа бызшәа афразеологиатә жәар» аҟны (Аҟәа, 1999). 
Ҳара араҟа ҳарзааҭгылоит еиуеиԥшым аамҭақәа рзы акьыԥхьи адәнытәи ҳусурақәеи раан иеизаагаз аматериалқәа.
Алаба акра. Ауаҩы илымшо даналагалакь, даланыҟәо далагоит алаба, уи ҵыргәас, цырхыраагас иҟаиҵоит. Уи аилкаара адырбоит «алаба акра» ҳәа ажәеицааирала.
«Алаба икуп», «алаба лкуп», «алаба ркуп» - инеиҵыху аҩбатәи аҵакала уахәаԥшуазар, «лабада дызныҟәом» ҳәа аанагоит, уи вариантқәас иамоуп, еиуеиԥшым аниуансқәа ныҟәыргоит: 
алаба аныҟәгара (алаба ныҟәигоит);
алаба аҵшьра (алаба иҵишьуеит);
алаба аҵарсра (алаба иҵаирсуеит);  
алаба аҽанҵара (алаба иҽаниҵеит)…
Иаагоу абарҭ афразеологизмқәа, насгьы «алаба икуп» рхаҭыԥан «ахара ааигәахара, аҩба ахԥахара» ҳәа аидиома ала иԥсаххар ҟалоит асахьаркыратә ҩымҭа аперсонаж иажәаҳәа арԥшӡаразы, ииҳәарц ииҭаху ихыркны аҳәаразы. Аидиома «ихара ааигәахеит, иҩба хԥахеит» зыдҳәалоу ауаҩы иқәра ду ауп еиҳарак, «ауаҩы дбыргхан, иблабара иагхеит, лабада дызныҟәом», «дажәын, алаба шьҭихит» ҳәа рымҳәарц рхы иадырхәоит. Иааҳгап ҿырԥштәык:
Иқәрахь иҵегь днаскьеит Шьааб, аха имаха-шьаха еилаҟацаӡа, ишырҳәо еиԥш, ихара ааигәамхацызт, иҩба хԥамхацызт (Аҳәба 2006:  493). 
Хыхь иаагоу аҳәоу аҿынтә ари аидиома аҵакы абас еиԥш иҟоу аилыркаара ацзар ҟалоит:
ихара ааигәамхацызт – иблабара иагымхацызт, ишибац ихараны ибон;
иҩба хԥамхацызт – алаба имкыцызт; 
аҩба – иҩба – ҵакыс иамоуп «иҩшьапык»;
ахԥахара – ихԥамхацызт – иҩшьапык рыла дныҟәон, алаба имкыцызт. 
Ажәеицааира «лабала асра» анеитралтә ҵакы амоуп, «лабала акшара», «алаба аҟьара» ҳәа авариантқәа ыҟоуп. Урҭ рцынхәрас аҩыраҿы еилоу ажәақәа «алабақшара», «алабаҟьара» ҳәа ҳԥылоит. Аҵыхәтәантәиқәа ирхырҿиаау, акьыԥхь аҟнеиԥш, ацәажәараҿгьы «алабақшаҩ», «алабаҟьаҩы» ҳәа ианҳԥыхьашәо ыҟоуп. Иаагап ҿырԥштәык:
Даҭа иҟазшьақәа идыруан, «аиҳабы дыҵҟьаҩхар, аиҵбы лабақшаҩхоит» ҳәа ажәлар рҿы иаҳахьаз ажәаԥҟа дназхәыцит (Гәыблиа 2004: 165). 
Ажәеицааира «лабала асра» ахаҭыԥан ахарахәара ҭбаауп ҵаҟа иаагоу  абарҭ аидиомақәа, урҭ еиуеиԥшым аемоциатә цәаԥштәхәқәа ныҟәыргоит, ацәаныррақәа ирыдҳәалоуп:
алаба аахара  (алаба иаахеит) – ахьымӡӷ агара;
алаба аархара (алаба иаадырхеит) – ахьымӡӷ аргара.
Арҭ ажәеицаарақәа злоу акьыԥхь аҟнытә аҿырԥштәқәа аагап:
Мап анышәҳәа, иазиԥхьаӡоит иааханы алаба (Сымсым 2011: 71).
Ажәеицааира «алаба аархара» даҽа ҵакык аманы, терминк аҳасабала иаҳԥылоит аԥсуаа ртрадициатә рахәааӡараҿы. Уи иазкны аетнолог Ц.Н. Бжьаниа иҩуан: «Существовал такой обычай, когда пастух замечал приближение чужой скотины, бросал в нее свою палку-посох  и если попадал в цель, скотина считалась его собственностью, то есть он пользовался молоком и шерстью, а после первого приплода имел право продать или зарезать ее. В том случае, когда пастух не попадал палкой в «вошедшую» скотину, он мясом и шерстью «алала» не пользовался» (Бжания 1973:  79). 
Иааҳгап иаҳԥыхьашәаз егьырҭ авариантқәагьы:
алаба аҟьара (алаба иҟьеит) – акшара;
алаба аргара (алаба дадыргеит) – ӷәӷәала апҟара;
алаба аҵхра (алаба дыҵырхит) – ӷәӷәала апҟара;
алаба аркалара (алаба иркалеит) – лабала акшара;
алаба ахҟьара (алаба ихырҟьеит) – лабала апҟара, асра;
алаба агәыдҵара (алаба игәыдиҵеит) – ахьымӡӷ аргара;
алаба аркылтымра (алаба иркылтымит) – алаба аҟьара;
алаба ашьклаҵара (алаба ишькларҵеит) – лабала аԥхаҵара;
алаба аимдара, алабақәа реимдара (алабақәа еимырдеит, иеисит) – аибапҟара, аисра…
 Иаҳԥылоит авариант лабак-лабак аимдара (лабак-лабак еимырдеит) – еибапҟаит;
алаба аилаҵара (алаба еиларҵеит) – аисра; аибапҟара;
алаба ақәԥҵәара (алаба иқәԥырҵәеит) – иӷәӷәаӡаны апҟара…

Алаба амҩанҵара. Ари ажәеицааира «лабала асра», иара убас хыхь иеиқәыԥхьаӡоу авариантқәа ирзааигәоуп ҵакыла, иҳараку аемоциатә цәаԥштәхәы ныҟәнагоит:
Ауха Таҷгьы ҭаҷкәымк иаахеит. Адырҩаҽныҵәҟьа Таҷ иҽазикит ашьоура. Знапы мҩанызҵаз дизыԥшны днатәеит иҽырмазеины. Таҷ «исас» дшааивалазҵәҟьа ирмазеихьаз илаба мҩаниҵеит, аха ишԥа! (Бабусиа 2008: 77).
Ажәа «аҵахара», «ахьымӡӷ агара» рҵакқәа арбахар ҟалоит абарҭ ажәеидҳәалақәа рыла:
алаба агара (лабак игеит);
алаба афара (алаба ифеит); вариантқәас иамоуп:           
аҟамчы ифеит, анапы ифеит, аҭаҷкәым ифеит;
алаба адхалара (алаба идхалеит);
алаба ақәшәара (алаба иқәшәеит)…

«Аидыслара», «аисра аҽазыҟаҵара» иазынархоу аилкаара ҳәазар ҟалоит «алаба» злоу абарҭ ажәеицааирақәа рыла:
алаба ашьҭыхра (алаба шьҭихит);
алаба арххара (алаба ирххеит);
алаба арҟымҟымра (алаба ирҟымҟымит)…
Алаба аакыдхра: алаба аакыдхны – ҷыдала аҽазкра, аҽазҵәылхра, гәыԥҵәара ҟамҵақәа, алҵшәа аиуаанӡа.
Ари афразеологизм иҳараку астиль иаҵанакуеит:
  - Уажәада ухьчахьоу? 
 - Аԥсаса ҳаман аҩны, аха слаба  аакыдхҵәҟьаны срыламлацт (Аҳәба. 2006: 476).
Илаба аакыдхны абри аус дашьҭан дмыцәа-дымтәа, акаҟны икылигаанӡа (ацәажәара аҟнытә).
Лаба ззышьҭыхуа. Аисра, аибашьра зылшо; зшьамхы инанаго; изылшоны иҟоу. Аҿырԥштәы: 
Убри аҟнытә, ари ахҭыс ақалақь аҿы лаба наззышьҭыхуаз баагьы-ԥсгьы ирдыруан ( Џьонуа. 2010: 364).
«Иахәалагь!» - анырҳәалагь, лаба ззышьҭыхуаз зегь неиуан (ацәажәара аҟнытә).
Ажә алаба иадҳәалара (иадҿаҳәалара, ианҵара). Ҵакыс иамоуп ишызынтәыку, аӡәгьы даанмыжькәа, рҽеидкыланы, рҽеибаркны, ишынҭаацәоу. Ари аидиома, иҟалап, аԥсабаратә рыцҳарақәа, ахҵәарақәа, аибашьрақәа, аиӷарақәа уҳәа еиуеиԥшым аҭагылазаашьақәа ирыхҟьаны, ауаа рҭыԥқәа ирхыҵны ианцоз, зшьапы инанамгоз рбыргцәа, ражәцәа алабақәа ирынҵаны, ирыҵаланы  иргозҭгьы. Уи ауп ари афразеологизм хыҵхырҭас иамоу ҳәа азуԥхьаӡартә иҟоуп:
«…Ихиам уҽырхиа! Уажә улаба дадҳәал! Алԥсаа дызмоу уидымхалан, уахаҵәҟьа джы! Учымазаҩ асакаса данҵа! Усаби днылаҳәа амышәкәан!!!» (Шьынқәба 1974: 319).
… аԥсуаҵас ҳаибаҳаҭырны ахәыҷқәа ашкол иалҳаргоит, иақәнагоу адырра рымҭаӡакәа; аԥсуаҵас ҳаибаҳаҭырны ауниверситет иҭаҳҵоит, «алыхәҭа икылымхӡакәа», нас ианырымҵалак, рыҭцара азҵаара анықәгылалак, «ҳажә ҳлаба дадҳәаланы» аԥсуаҵас ҳалагоит (Алашара №1, 2001: 91 – 92. Н. Ҳашыг). 
Иажә илаба данҵаны – аӡәырҩы имазар зегьы (Сымсым 2011: 107). 
Ашьыга лаба ақәыршәра. Ашьоура иадҳәалоуп: «дызлоушьыз алаба (ишьыга алаба) наиқәыршәны уцап». Ажәытәан ашьа зыбжьалаз аиӷацәа рахьтә ашьоура зыдхалаз ишьа аниулакь, иишьыз иаӷа деиҿкааны, дырҽеины дышьҭеиҵон. Дызлеишьыз алаба игәы иқәиҵон, уи ала ирдыруан уи ауаҩ машәырла дышҭамхаз, шьоурала дышҭахаз.
… Ҳқыҭа Ашәлашара «ашьыга лаба нақәыршәны» егьаҩы цахьазаргьы, егьаҩы чарҳәара азырухьазаргьы, иахьа уажәраанӡа, ахьӡ рҳәартә алҩаҵәқәа хәхәаӡа иҩеилартә иаазго анхаҩ иоуп (Аҳәба 2011: 22). 
Алаба ахшьылара. Ҵакыс иамоуп: «аиҟара», «аиҟарара», «аиҟаратәра». 
Ус ауп иара амла ахаҭагьы шыҟоу – аб, ан аздыруам,  … алаба ныхшьыланы зегьы еиҟаранатәуеит, … (Шьынқәба 1974: 99).
Алаба рхыршьылазшәа аҩыџьагьы еиҟароуп, инаӡа-ааӡақәоуп (Аҳәба. 2010: 120).  … жәла бзиа жәлада ҳәа «иаҳхылаԥшхәу» уаҳа еилимхуа, алаба рыхнашьылеит аамҭа ҿыц (Џь. Аҳәба. Иара уаҟа ад. 330). 
Алаба а́лакшара – арбыжкра. 
Аӡәы ииҳәаз аӡәы имаҳауа, алаба зларкшаз ашьхыҵә реиԥш, аууы рыхгон (Аҳәба. 2011: 376). 
Алаба аҭшьра – арбыжкра.
 Ашхырцәаӷьҭра алаба ҭушьыр иаҩызоуп… Илаԥшықәырҵаз, иҩнаҭа ашә адыркаанӡа ицрыҵуам (Аҳәба 2010: 289). 
Алаба ахарԥара – лабала ашьҭыхра. «Алаба ахаҵара» ҳәа авариант амоуп.
Иаражә (амаҭ – А.Хь.) иоумажәха, иҳарамха асаба илажьын, излардықыз алабагьы уи иаважьын. Нас ауоу еиԥшны ак ҳәо, хьӡымҳәажә алаба иахарԥаны иганы иржит (Шоҭа 1984: 47).
Алаба ақәтәара. Аҽы иақәтәоушәа ахәыҷқәа афырмахьҵә рытәӷәыбжьара ибжьакны аныҟәара, аҩра. Ари ажәеицааира ҳԥылоит алакәқәа рҟынгьы: 
Лытәӷәыбжьара ибжьҳәаны, арбаӷь сахьа аҭаны алаба дақәтәоуп. Амаҭаԥшь ҟамчыс илкуп (Аҳәба 2010:  367). 
Алаба арсра. Ныҟәара амҩа хара иқәу агәыԥ ираԥхьагылоу реиҳабы иику алаба аирсыр, аԥсшьаразы ааҭгылара иадырганы иԥхьаӡан ажәытәан аицныҟәараҿы. Убри ауп иаҳәо абри ацыԥҵәахагьы:
Кәыџ Иуана, раԥхьа игылаз, инаирсын илаба, 
Изгозгьы, иргозгьы аагылоит, иаргьы длықәтәоит иуапа.  
(Шота Сымсым 2011: 30). 
Алаба наа дзахысуам. Вариантқәас иҟоуп: «наа дызнеиуам» (Вл. Касланӡиа ила) «амаҵә наа дзахысуам», «алабыҵә наа дзахысуам». Ҵакыс иамоуп «дыԥсыҽуп», «имч кәадоуп».
Аиргь лаба / Аергь лаба / Аирыгь лаба.  Аԥсуа фольклор аҟны ицәыргоуп ари ажәеицааира. «Абгыӡыр лаба» ҳәа авариант амоуп: 
Ханиа лабала деибашьны иандлырба нахыс ауп ауаа лабала аибашьра анырҵа. Иара убри азоуп абгыӡыр лаба Аиргь рлаба ҳәа изашьҭоу (Иҭамбаӡо 1989: 169). 
Ааҩык ахьшьцәа аҭыԥаҿ иҟазгьы
Аиргь лабала ишьҭарханы  икыхаҭоит.
(Аԥсуа жәлар рпоезиа 1959:  137)
Аергь раԥхьа алаба здыркыз 
(Аԥсуа жәлар рпоезиа 1959: 290).
Ари ажәеиқәыршәа аӡбахә ҳәоуп Ц.Н. Бжьаниа иусумҭаҿгьы: «В абхазских нартских сказаниях, например, часто встречается выражение: Аиергь ра8хьа алаба здыркыз - «Тот, которому Айерги первому вручили палку» (Бжаниа. 1973: 76). 
Аҳәы́нҷага лаба. Вариантс иамоуп «акшага лаба». Ашыц иалырхуан, аура рагыдк иҟан (арагды – аура шәагоуп, аҭаҷкәым раҵәаны, уи ақәцә инаркны амышьхәылҵ акәаҩра аҟнынӡа ирыбжьоу аура). Аҳәынҷага лаба ныҟәызгоз, излеикуаз инапы иаршәаны иҟаиҵон имышьхәылҵ мыцхәы иаԥымыҳәҳәо. Азхык кылҵәаны, аҷапрыхәа, ма аарҵәы ыршаны иаҵырдон, ирҟәараҟәантәны рнапы ахәҿа иахадыршәуан. Рмаӷра иавҵаҵаны иныҟәыргон, ахархәараан ацәыргара армариаразы. Ахәынҷага лаба еиҳарак уахынлатәи ақәыларақәа раан рхы иадырхәон иқәылоз. Иаҳҳәап, ахьшьцәа рҭыԥ ианақәло, ицәоу ауаҩы ҩыџьа изнеиуеит. Аӡәы ақьалаҿы ицәоу иҽиқәыжьны, аҳәынҷага лаба ақәцәақәа наҟ-ааҟ иҩнапык рыла икны ихәда илақәырӷәӷәаны, ихәламшәа ҵкааны, ихәырра далагон, егьи ирҳәынҷо ишьапқәа бӷаӡала (гарӡганла) дишьаҳауан, уи ашьҭахь инапқәа иашьҭахьҟа ирҵәины иҿарҳәон, дырԥахуан.
Убас иҟалаз хҭыск иахҳәаауп  ианаҳҵаз абри аҳәамҭа: 
Хагәшьы Катажә ҳа дыҟан. Дыхьчан. Ирахә иманы Бзыԥ амарда Ӡыхьҿа дгылан. Уахык зны ҵхагәаны ицәаԥсымҭазы асаӡқәа иқәлеит иҳәынҷаразы.
«Зеижәымҭгьы ҩажәы Катажә!» - иҳәан асаӡуа, ихьӡ ҳәаны, дыздыруаз аӡә иакәзаарын, иҽылиқәижьын, аҳәынҷага лабы ихәда илыҵаирӷәӷәан, ихәырра далагеит.
«Азныказы иҟалаз сзымдырит, сгәы цеит, аха сгәы аасыԥсахын, сшәеит акәымзар ари абаа сызбаизымиааиуа, сҳәан, сҽааибысҭан, дҿархха даанкыланы дааикәасырҳәын, дылсыҵагәаны, игәы слықәтәеит. Сызнапык ала ижакьа снамҵасын, иҿырҳәцааны иаанкыланы, егьи снапала ихыцәкәакәын ааныскылан, снапы илакәыршаны, ихәда ааихасырҵәиин, иҿы ишьҭахьҟа иԥшуа длышьҭасҵит», - иҳәит Катажә.
Асаӡқәа рхагәҭаҿы ахыцәкәакәын ауны иазныжьны, егьирахь иаакәыршаны ирсон. Ржакьа амырхӡомызт, иауны инрыжьуан, ажәытәқәа изларҳәоз ала. «Зеижәымҭгьы ҩажәы Катажә» - зеижәҩык рҳәынҷахьан, Катажә аҩажәатәи иакәын  (Хьециа Џьота  Кьаӷәса-иԥа иҳәамҭоуп. Диит 1911 ш. Ианҵоуп 1986 ш. Калдахәара).  
Ахьыӡрацара алаба. Убасҟантәи аамҭазы ахьыӡрацара алабақәа ҳа аҟан, уи ҳамҭас ахьӡ ҟазҵаз ирҭон (Аԥсуа жәлар 1978: 115).
Лабала аинаалара. Агәеизымчра зыбжьалаз ауаа злеиндыршәоз алаба ҷыда рыман уҳәартә иҟоуп абри аконтекст аҿы иаагоу адырраҭара хшыҩзышьҭра азуур:
Беслан аҭак ҟаиҵеит:
- Лабала ҳаинаалап (ӡыбрыла, избанзар, иӡбоз алаба икызар акәын.- Ажәабжьҳәаҩ иазгәаҭа. – Ш.С.), мап уҳәаргьы, бзиара дук узалгом: доусы иқыҭаҿ дыӷәӷәоуп, - иҳәеит (Аԥсуа фольклор. 2003: 278. Ԥлиа Антон иҳәамҭоуп. Ианҵоуп Лыхны, 1958 ш.).
Алексема «алаба» иахырҿиаау иеилоу ажәақәа акыр ирацәоуп аԥсуа бызшәа ажәартә еилазаараҿы, ҳарзааҭгылап урҭ.
Алабҷа́шь. Аҩыратә хыҵхырҭақәа рыҟны орфографиатә вариантқәаны иаҳԥылоит «алаба», «алаба  ҷашь», «алаба-ҷашь», «алабаҷашь», «алабаҷышь». Иҟоуп иара убас «алаба хылкьы», «алаба хылакьыта», «алаба хархәа» ҳәа авариантқәагьы.
«Аԥсуа бызшәа ажәар» аҟны алабҷашь «ирԥшӡаны иҟаҵоу алаба» ҳәа аилыркаага амоуп «красивая палка» ҳәа аиҭага ацны (ад. 400). 
А.Н. Генко ижәар аҟны ҳаԥхьоит:
Алабҷа́шь палка с блестящим железным наконечником (у стариков); нп. Лабҷашьк; мн. Алабҷашьқәа (ад. 148). 
В.А. Касланӡиа иеиқәиршәаз «Аԥсуа-аурыс жәар» аҟны иануп:
А-лабҷашь сущ. -қәа маленькая палка (с железным наконечником), тросточка. 
Ҳара ҳазлахәаԥшуала, аурыс еиҭагаҿы «трость» ҳәа ажәакны иарбазҭгьы,  еиҳа ииашахон.
Уажәы аиллиустрациазы акьыԥхь аҟнытә иааҳгап ари ажәа злоу аҳәоуқәа, авариантқәагьы надкыланы:
Ларӷьа напҷашь лабҷашьк акуп,
Ларма напҷашь газеҭк акуп, …
(Аԥсуа жәлар рпоезиа 1972: 88). 
Англиа ар рформала деилаҳәоуп, амаҳмызқәа ишьоуп, лабҷашьк икуп (Ҷанба. 1986:  276).
… ақаруа ҭеисԥыҳә ирҟыҵы-мыҵуан, алабашьа аҭыԥан, лабҷашь хәыҷык икын (Шьынқәба 1974: 137). 
Хашҭра ақәым … иҟәардә тата ҳарак дантәаланы, илабҷашь измышьхәылҵк иаҵыргәаны. Уи Дырмит Есыф-иԥа Гәлиа иакәын (Ҭарԥҳа 2000: 292).
- Алым акәу, абжьас акәу, ари зхаҿсахьа ауҭаз? – Адамыр илабҷашь ашҟа ицәажәара ниаигеит Ҭарсхан.
- Сара сакәӡам ари ҟазҵаз. – Илаба нарҳәы-аарҳәуа днахәаԥш-аахәаԥшит (Аҳәба 2006:  273).
- Шаҟа бкьатеиах ԥҵәагоузеи, нанду Хьыса! Блабҷашь алоума бызлашәарыцо? – лҳәан, Шьазина аҭакәажә ллаба аалымпыҵылԥаан, илхыкны ирхәо, дкәашозшәа даақәгьежьааит (Аҳәба 2010: 282). 
Мамсыр зны илаба ҷашь кны ишьҭахьҟа даахьаҳәны иҩызцәа абыргцәа ак реиҳәон (Џьонуа 2010:  117). 
Аб дцеит ииарҭа ахьыҟаз,
Илаба-ҷашь иҽанҵа.
(Џьонуа 2008:  481). 
Бырҟәынба Баӷгьы иуаҩрахь дааихьан, 
Илаба-ҷашь кны длеи-ҩеиуа амӡырха дықәгылан.
 (Аԥсуа жәлар рпоезиа 1959: 137). 
Иаагап даҽа ҿырԥштәык – иҟоуп иаармарианы, ихырԥшӡаны  иҟаҵоу «алабаҷашь» (Аԥсны аҟазара 1986: 8).
Уи адагьы, даҽазнык инаихьԥшырц рҭахын ирымпыҵархалаз Аԥсны аҳра алабаҷышь зықәнагахашаз арԥыс (Гыц Асԥа 2005: 37).
Аҭаҳмада Чрыгба, есымша акәымзаргьы, лассы-лассы, илаба хылакьыта аакыдхны ақалақь дналалон (Шьынқәба 1989:  413. Чанҭа дааит). 
Имаҷны акәзаргьы, акьыԥхь аҟны ианҳԥыло ыҟоуп «алабҷашь» ҳәа адирижиор иикуа алаба хәыҷы азы:
Уи деиԥхыӡуан убас маҵурак,
Адирижиор иеиԥш илабҷашь кны.
(Шьынқәба 1987:  202). 
Абри аилкаара арбаразы «Аџьмахьча игәахәтәы» захьӡу М. Лакрба иновелла аҟны иаҳԥылоит «адирижиор лаба хәыҷы» ҳәа атерминологиатә ажәеицааира: 
Даараӡа инааланы афрак  еиқәаҵәа ишәуп, ихахәы рҳәны ишьҭахьҟа иқәҳәоуп, ҩ-мрак ихоушәа илашоит иблақәа… Зегь реиҳа дзырԥшӡогьы – абни иику, адирижиор лаба хәыҷы ауп! (Лакрба 2009: 334). 
Алаба́ҟәа. Урысшәала – булава, палица. «Алаба-хпаҿ», «алабахпыҿ» ҳәа авариантқәа амоуп. Аибашьрақәеи аидысларақәеи раан абџьарс, кшагас рхы иадырхәон. Уи иазкны ианаҳҵаз адырраҭара абас аҳәоит:
«Алабаҟәа ҳәа иҟан ажәытәан, кшаган, еибашьыган. Аршьынак инеиҳан аура. Азхык хышәпааны ицәын, ихыркәымпылааны иҟаҵан. Акәымпылра аҵәымыӷ хҵәахақәа алаҵан, изаахаз ахәра иннаҵаразы, ахьаа инаҭаразы, иалҳәҳәо ацәымӷқәа рыхқәа ҵәрыԥсаны ихын. Акырҭа умпыҵаӡартә, ирпаны ицәны илашьҭын. Иахьаанукыло амҳасҭа ақәцәаҿы  икылҵәаны аҷапрыхәа ма аа рҵәны, иршаны иаҵырдон. Ирҟәараҟәантәны рнапы ахәҿа иахадыршәуан ирыцәкамҳаразы. Алабаҟәа амжәа ма аџь рдацқәа ирылырхуан. Излырхуаз амаҭәахә ацәа шахоу азхык ала амаҵурҭа аҭуан иаҵакнаҳаны, ахәышҭаарамца иахылҵуа алҩала идырҩон. Ианҩалакь ирцәуан, игәылырцәаауан. Ус ирҩоу амаҭәахә амҿыхәац, ацц ирфаӡом. Даҽа мҿыжәлак иалху шьшьоит, иԥҽуеит (Хьециа Џьоҭа Кьаӷәса-иԥа иҳәамҭоуп. 1911 ш. д. Ианҵоуп 1986 ш. Калдахәара). 
Акьыԥхь аҟнытә аҿырԥштәы:
Уи «Ажәабжьқәа» иаарылхны, сыԥсы сыма залгара иаҿыз ателепрограммахь сныҩнамшылацкәа, ҳҩыза раԥхьа дгылоуп, анҭ «сысасцәа» рыларгыланы, рлабаҟәақәа кны изхаушәмышьҭуеи ҳәа иааҩналеит «Аидгылара» рҽадҳәаланы (Аԥсны №35, 2003:  7. Ш. Ԥлиа).
Алаба́заҵә. Бзыԥтәи адиалект аҟны иаҳԥылоит «алабы́заҵә» ҳәа афонетикатә вариант. Акьыԥхь аҟны вариантқәаны иаҳԥылоит «алаба», «ааслаба», «алабаӡа», «алабеизада», «ажәрытә». «Алабазаҵә» иавариантны зны-зынла «алахҭым» ахархәара анамоу ыҟоуп абжьуатәи адиалект аҟны. Аурыс бызшәаҿы «жердь», «жердина» ҳәа иашьҭоуп.
Ҩыџьа ахьзеивамгыло амҩаҭшәарақәа, амҩахәасҭақәа, амҩапақәа, акылмҩақәа, амаҟамҩақәа рҿы ашәарыцаҩцәа, ахьшьцәа, абназацәа, ашьхауаа гарӡганла (бӷаӡала – бз. ад.) аидара адҿаҳәаланы амҩаԥгаразы рхы иадырхәоз, хԥа-ԥшьба аршьын аура змаз кьатын. Уи аӡбахә зҳәо аҿырԥштәқәа  маҷымкәа иаҳԥылоит ацәажәара аҟнеиԥш акьыԥхь аҟынгьы:
Даныцәазгьы лыԥхыӡ уалан,
Уан ажәрацәгьа, уан!
Алабазаҵә уанҿаҳәалан,
Улызнаргашт уан!  (Б. Шьынқәба. Аҿырпын. Абаллада).
Иҩызцәа иманы зны шәарыцара дахьцаз ахра далҟьан ахаҳәырддыра дахьнылаҳаз, ишьапқәа иҵаԥыҵәҵәазаап, алабазаҵә данҵаны дааргазаап (Амаршьан 2010:  170).
Ажәытә ақәны, ма абамба хаханы ирсуан, 60- ҭбаарас иаманы, аура 5- инаӡауа, нас аԥсыбаҩ иакәыршан ахи аҵыхәеи ҿарҳәауан. Мҩа цәгьазар, алабазаҵә иадҿаҳәаланы, ахи аҵыхәеи иаҵагыланы имҩаԥыргон. Мҩа бзиазар ауардын иақәырҵон (Гәажәба 2006: 155). 
Ацәажәара аҟнытә аҿырԥштәқәа:
Дыршьын, алабазаҵә данҵаны дкылыргеит. Ашьха иҭахаз, аныҟәара цәгьоуп азы, алабазаҵә дадҿаҳәаланы, сакасас иҟаҵаны, дылбааргеит (Кьамшьышь Гәарамиа иҳәамҭоуп. 97 ш. ихыҵуеит. Диит Гәыԥ, Аџьамԥазра. Ианҵоуп 1982 ш. Аҟәа). 
Амшә шкәакәа ацәа сыла иабеит аибашьра ашьҭахь. Арасаӡыхь аԥсҭантә Чхьатиаа иааргон алабазаҵә ианҵаны, амҩан иаҳԥыргалеит. Ҳарҭ ашьхаҟа ҳцон (Ҷакәуа Миха иҳәамҭоуп. 85 ш. ихыҵуеит. Ианҵоуп 1985 ш. Ҷлоу).
Шәарацара дахцаз ахра дагыит. Алабызаҵә дадҿаҳәыланы дҭырымгар ада ԥсыхә рмоуп (Џьниа Шьаадаҭ иҳәамҭоуп, 1924 ш.д. Ианҵоуп 1989 ш. Аҷандара).
Хыхь ишазгәаҳҭаз еиԥш, атермин «алабазаҵә» зыԥсахуа ажәоуп «алаба». Еиҿшәырԥшы:
  Руслан Зарданиа ҩынтә аӡы дырит аҷәкәынцәа иманы. Алабақәа ирынҵаны иҩаргаз рацәаҩхеит. Сара Гәымсҭа сырит, аҷкәынцәа анҭаха рҩагараан ацхыраара рысҭон (Амш ҿыц №13, 2012: 3. Гәыгәыца Џьыкырба. Рауф Ҟаитан иҿцәажәара аҟнытә). 
Днышьҭаҵаны ишьапы ҿарҳәеит Нестор. Ауапа дыларҳәеит. Алаба данҿаҳәаланы иҩызцәа даашьҭырхит Нестор. Аӡиас ианыр ашьҭахьгьы иахьынӡарбоз акраамҭа ирзыԥшуан Нестор алаба данҵаны дназгоз (Аҳәба 2006: 345 – 346).
Ишьапы ԥҵәазшәа аҳақьымцәа рышҟа Шәача дыргозшәа, дырҩызоушәа, дыхьчоушәа, ишьапы аткьац ианҵаны, алабазаҵә данҿаҳәала Ԥсоу аӡиас дырыргеит ахьшьцәа, Деникин ир дрылыргеит Нестор (Иара уаҟа, ад. 351).
Ажәеицааира «алаба анҵара» рхы ианадыхәо ыҟоуп «аџьар анҵара» (распятие на кресте) ацынхәрас:
Араса иалхыз лабак неилыркит. – Уан дукәыхшоуп, абригьы науҵарсуа уцалароуп.
- Ди бара бажәызар, ибыҵарсла. Сара алаба сҭахӡам.
- Ус иахәҭоуп, нан. Ҳазшаз ус иҳәеит.
- Иаанагозеи ди?
- Алаба данырҵеит, нан, Иасҭа Қьрысҭа. Уара узнырҵаз алаба саҵоуп сара. Убри сыҵаргәоуп, исыманы суҭаауеит, сыгәнаҳақәа санаужьырц (Аҳәба 2006: 87–88).
Ажәа «алабызаҵә» ахархәара ԥкым ашәирақәа ирыдҳәалоу аконтекстқәа рҿы:
Алабызаҵә уанҵаны, уашәақәлацәа уҵагыланы, ухәда хьахәхәа уаакылыргааит, сара сшамкәа сызшаз анцәаду сиҳәоит.
Ари ажәа аҵакы еиҭарсны, аиагаратә ҵакы аманы иаҳԥылоит асахьаркыратә литератураҿы:
Иара сара ахәашабгагьы, сымала заҵәык алабазаҵә еиԥш сахьаанхаз схы ахызбаауеит (Миқаиа 2003: 251).
Ари алексема терминологитә ажәеицааирак иахәҭакны, ишьақәнаргылоит аӡы ахьӡ:
Алабы́заҵә акәа́р – Бзыԥ аӡиас аихамҩа цҳа азааигәара Калдахәара аганахьала абахә илбааҽҽаны илеиуа акәара ахьӡ. Араҟа ажәа «алабызаҵә», иҟалап, «алабаҵәры», «ацҳаҵәры», «ақдыцҳа» ацынхәрас ахархәара амазар. 
Алабкы́ша. Абызшәадырҩы Артиом Ахсалба «алабакы́ша» ҳәа авариант аниҵеит. Уи иазку текстк аҟны абас ҳәоуп:
Ажәытә алаба еимырдон, аибашьра иацәшәаны. Амҩакцәа тәаны иҷаԥшьон, ацәгьоуцәа раанкыларазы. Амҩа уахык аӡәы икын, егьи ауха даҽаӡәы икын. Аҷаԥшьацәа иҟарҵоз алаба еимдара алабакыша ҳәа иашьҭан (Ахсалба 2004:  33).
Спорт терминк аҳасабала ажәа «алабкыша» ахархәара ҭбаан 1960-1980-тәи ашықәсқәа рзы аԥсуа периодикатә кьыԥхь аҟны. Уи аурыс терминқәа:  1. эстафетная палочка, 2. эстафетный бег, эстафета рарбаразы рхы иадырхәон. Уи терминк аҳасабала «Аспорт терминқәа ржәар»  аҟынгьы иаагоуп. 
Ари атермин ануп  хыхь зыӡбахә  ҳҳәахьоу ажурналист Шь. Камкиа ижәар «Ажәақәа рдунеи» аҟынгьы:
Алабкы́ша. Аспорт аҿы рхы иадырхәо маҭәахәуп. Гәыԥ-гәыԥла рыҽшаны ианеиԥхныҩлауа еимырдо алаба (урыс бызшәала: «эстафета») (Камкиа 2001: 82).
Алабаркы́ша. Вариантқәас иамоуп «алаба хыркыша», «ахыркыша лаба». Ажәытә арахә анҵаны ианрымаз, рырахә ахьчаразы ачныр данрыдыркылоз гәраргагас алаба идыркуан. Уи алаба «алабаркыша» ахьӡын ҳәа азгәарҭахьан аетнологцәа Ш.Д. Инал-иԥа, Ц. Н. Бжьаниа, абызшәадырҩы В.Е. Кәарҷиа.
Уи иазкны Ш.Д. Инал-иԥа иҩуан:
Кроме этой основной статьи, договор предусматривал в пользу пастуха две дойные козы: одну в знак «основания» ачныром своего стада (ахыркыша), а другую – за «взятие в руку палки», то есть за приступление к исполнению своих обязанностей (алабаркыша). (Инал-ипа 1965: 215). 
Ц.Н. Бжьаниа иакәзар, иазгәеиҭон:
Кроме этого, хозяин дополнительно давал (пастуху – А.Хь.) еще одну дойную козу или овцу т.н. «ахыркыша» - «за возглавление» и другую т.н. «алабаркыша» - «за  вручение палки» (Бжания 1973: 76).  
Алаба́са. Ипоу алабазы «алабаса» рҳәоит, «ауаҩаса», «аџьаса», «амжәаса», «аҵәáса» шырҳәо еиԥш. Араҟа «аса» «апа» аҵакы ныҟәнагоит. Зыӡбахә ҳамоу ажәа ҳԥылоит ажәаԥҟак аҿы:
Ауаҩаса алабаса исакасоуп (Аԥсуа жәаԥҟақәа 2012:  334).
Ари ажәаԥҟа иавариантны иаҳԥылоит «Алабаса зысагасоу уаҩасак» ҳәа М. Миқаиа иҩымҭак аҟны (Алашара №3, 2010: 76). Ари авариант корректуратә гхоу, мамзаргьы даҽакала ахархәашьа змоу ажәеидҳәалоу ҳара ҳзы еилкаам макьаназы.
Алабҷáса. Ахысраан рхы иадырхәон «алабҷаса» захьӡыз, ҷыдала иҟаҵаз ашәақь аҵаргыла. Уи аӡбахә ҳзынижьит И. Аӡынба 1940 шықәсазы «Абна бызшәа» захьӡу, инапы иҵижьыз акьыԥхьымҭаҿы. уи ахьаагоу аконтекст аҿы абас ҳәоуп:… итнапсыргәыҵа изаган, игәыбжьынацәа ихцалаган, иарманапы илабҷасан,… 
Астатиа иацу албаагаҿы «алабҷаса» иациҵоит аилыркаага, уаҟа ус ҳәоуп:
Алабҷаса  – абгыӡаратә лабахәыҷқәа ҩба (роура метрк-метрк) сахҭанла, ма аала рыхқәа еидҳәаланы, аҭаҳәҭеи иавҵан, ианхысуа рыхқәа неихышьны ашәақь иаҵадыргылон (И. Аӡынба. Абна бызшәа / Алитературатә журнал. Аҟәа, 1940, ад. 40).
Ари атермин ааигоит В. А. Касланӡиа «Аԥсуа-аурыс жәар (Актәи атом. А.-Н. Аҟәа, 2005, ад. 606) аҟны абас.
 алабҷáс сущ.-қәа. Подставка (для ружья).
Алаба́ц – алаба иамоу ац. Иаҳԥылоит «лаци лабаци ԥибаҽуеит» ҳәа ажәаԥҟаҿы, «лаци лаци ԥибаҟоит» ҳәа авариант аманы. Ҵакыс иамоуп «зымчқәа еиҟароу ауаа еиқәшәеит». Ари ажәа А.Н. Генко иеиқәиршәаз «Аԥсуа-аурыстә жәар» аҟны иаагоуп: алабац бз. Сучок на палке (ад. 147). 
Лабе́илаԥса. Ари ажәа ҳԥылоит ажәаԥҟак аҟны. Уаҟа абас ҳәоуп:
Напеилаԥса уаҩ дааӡоит, лабеилаԥса уаҩ дашьуеит (Аԥсуа жәаԥҟақәа 2003:  473).
Ари ажәа иамоуп «алабеилаԥса», «лаба еилаԥса» ҳәа аорфографиатә вариантқәа:
Алабеилаԥса уаҩ дашьуеит, анапеилаԥса  - дыннархоит (Лакрба 2009: 399).
Напы еилаԥса уаҩ дааӡоит, лаба еилаԥса уаҩ дашьуеит (Аҳәба 2010:  515).
Алабаҟьа́ра. Еилоу ажәоуп, ишьақәгылоуп алаба  + аҟьара реилаҵарала.  
Иҳаҩсхьоу ажәытә аамҭақәа рзы ақыҭа анапхгара аусура арманшәаларазы ҳаблала, цуҭала иеихшаны иҟаз, хазы игаз уи ахәҭак «алабаҟьара» ахьӡын, административтә шаран. Ақыҭа дуқәа хԥа-ԥшьба лабаҟьараны иеиҿкаан. Урҭ рыцыԥхьаӡа алабаҟьаҩы дырзалхын (шәахә. «алабаҟьаҩы» ладахьҟа).
Атермин «алабаҟьа́ра» иавариантуп «алабҟьара». Уи агәылоуп А.Н. Генко ижәаргьы (ад. 148). 
«Аԥсуа бызшәа ажәар» (1986: 399) аҿы ари ажәа алабаҟьа́ра I, алабаҟьа́ра II ҳәа хаз-хазы ажәартә статиақәа ҩба рыла иарбоуп, дасу реилыркаарақәа рыцуп. Ҳара ҳазлахәаԥшуала, иаагоу аҵакқәа ажәак иазныжьны, ирҽеины, «посыльный» ҳәа ииашамкәа аиҭага иацугьы амхны, астатиа «алабаҟьаҩы» ахь ииагатәын, аҩбатәи аҵакы «посыльный» ацҵаны. Ари ажәа аҟны ицаз агха В.А. Касланӡиа иеиқәиршәаз ажәаргьы ианыԥшит (шәахә. Аԥсуа-аурыс жәар 2005:  605). 
Лабаҟьара́а. Хыхь ҳазлацәажәаз алексема иахырҿиаауп «лабаҟьараа». Уи ауаатәыҩса ирзынархоу арацәа хыԥхьаӡара аизгаратә ҵакы аныԥшуеит. Ари ажәа ҳазхьазырԥшыз ҳинформант абри аҩыза аилыркаага аиҭеит: 
Лабаҟьараа ҳәа ирышьҭоуп есымша аҭыӡшәа ҟазҵо, аӷьалпал иалымҵуа, аисра бзиа избо, ҳаблак иаланхо ауаа ргәыԥ. Ҵәылаҵарак аҳасабала ацәажәараҿы ахархәара ԥкым (Лагәлаа иҳәамҭоуп, ианҵоуп 23.07.2012 ш. Аҟәа). 
Алабаҟьаҩы́. Лабаҟьарак иаҵанакуаз аҵакырадгьыл амаҵ азуразы ақыҭа ахадара алабаҟьаҩы ҿҳәарала дықәдыргылон. Уи иазкыз амаҵуратә лаба ҷыдагьы ирҭон. Алабаҟьаҩы ақыҭа анапхгара иаӡбоз ауснагӡатәқәа рылаиҳәон иара зымаҵ иуаз аҳабла аҳәаақәа рыҩнуҵҟа. Иара убас ақыҭа аусҳәарҭахь инаԥхьатәу, ма инагатәу ауаа рнагара иара иԥхықәын. Аҭагылазаашьа ҷыдақәа раан алабаҟьаҩы иҟаиҵоз адҵа мап ацәызкуаз ауаҩы дахьирхәыр азин иман иикыз алаба ихҟьарала. 
А.Н. Генко ижәар аҟны иаагоуп ари ажәа авариант «алабҟьаҩы» ҳәа (ад. 147). Иара ҳԥылоит асахьаркыратә литература аҟынгьы:
Алабҟьацәа шәааццакны шәҽи-шәкәадыри неиқәышәҵа, хыла-ҵыхәала еимыжәда Аублаатәыла, жәлары зегьы ирылашәҳәа мҳаџьырра ҳашдәықәло (Шьынқәба 1974: 72). 
Алексема «алабаҟьаҩы» инеиҵыху аҵакала ахархәара амоуп, уи В.А. Касланӡиа ижәаргьы ианырԥшуп. Уаҟа ҳаԥхьоит:
А-лабаҟьаҩы II сущ. –цәа драчун, скандалист, тот, кто бьет других (палкой) (ад. 605). Ари ажәа иавариантуп «алабақшаҩ». Уи акьыԥхь аҟынгьы ицәыргоуп:
Даҭа иҟазшьақәа идыруан, «аиҳабы  дыҵҟьаҩхар, аиҵбы лабақшаҩхоит» ҳәа ажәлар рҿы иаҳахьаз ажәаԥҟа дназхәыцит (Гәыблиа 2004: 165). 
Алапҟьа́. Иагәыдҵаны ашәыр злаҿырхуа алаба хҵәаха. Ари ажәа аҵак ҿыц шьҭнахит Аԥсны аџьықәреи анықәнагала, уи аарыхра ианалага инаркны. Уи аџьықәреи рыцқәа рыԥхны изгәылало, аџьықәреи иҿало ахәҭа иахьӡылеит. Вариантс иамоуп «алабҟьа». Арҭ ажәақәагьы рҵакы еиҭарсны иаҳԥылоит аԥсуа сахьаркыратә литератураҿы, апублицистикаҿы:
Ачамҳаратәики ашәлашаратәики ԥсрак-бзарак аҟны ианааиқәшәалак алаф лапҟьақәа неиларҵон (Аҳәба 2011: 99). 
Асоциализм ԥыҭҩык алапҟьа агәыдырҵоит иахьа, аха уи усҵәҟьа ицәгьамызт (агаз. «Амш ҿыц», №24, 2012, ад.3. Аполлон Думаа).
Аҵыхәтәантәи асас иажәақәа лабҟьаны сабду иаахазшәа, инапсыргәыҵа илахь инадикылт (Шьынқәба 1983: 193). 
Алабарҟы́гәра. «Алабарҟыгәра» - иеилоу ажәоуп, ишьақәгылоуп алаба + арҟыгәра ҳәа ажәақәа реилаҵарала, «алабарҳәҳәара» – длабарҳәҳәо, «алабарҟәҟәара» - длабарҟәҟәо ҳәа авариантқәа амоуп. Ажәаҳәа хәҭала ҟаҵарбатә хьӡуп, «алаба ныҵакшо», «алаба нықәкшо», «алаба ааиҵшьуа (аалыҵшьуа)», «алаба и(л)ҽанҵаны» ҳәа аҵакқәа ныҟәнагоит. Ишьақәгылеит ажәеицааирақәа «алаба арҟыгәра», «алаба арҟәҟәара» рҟнытә. Уи еиҳарак ақәра ду иахҟьаны, алаба аныҟәгара иадҳәалоуп. Уи арҵабыргуеит ҵаҟа иаагоу ацыԥҵәахақәа:
… зда ҳамам аублаақәа рфырхацәа шьамхахьы ашьаӡа еимгәҳәауа ахы ианаҿагылоу аамҭазы, ҳахҵәоит ҳәа улабарҟыгәуа ақыҭа ушԥалалои? – атахҳәа иажәақәа рҿаархеит сашьа (Шьынқәба 1974:  61). 
- Улабарҟыгәуа уабацои, аҭаҳмада хшыҩца?
- Сцоит, дад, сыбзиабара абжьаӡырҭа аҟынӡа.
(Р. Лашәриа 2004: 13).
Ари алексема ануп В.А. Касланӡиа иеиқәиршәаз «Аԥсуа-аурыс жәар» аҟны «лабарҟыгәуа» ҳәа аформа аманы. 
Адкьа́цлаба. «Адкьацлаба» ҳәа иашьҭан аԥстәқәа рцәақәа рынҵаны излеиҵырхуаз, изладырҟацоз алабақәа. Даҽакала – ацәарҟаҵага лабақәа. 
Адкьацлабақәа рхы иадырхәон иара убас ажә ацар аназыҟарҵоз, иандырҩоз:
Сан ажә аца анлырҩоз, уи еиҵыхны, ирхханы, адкьацлабақәа ирынҵаны икналҳауан. Адкьацлабақәа арасатә ҷынқәа ирылылхуан. Урҭ рцәақәа рхыхны, ирҟьаҟьаны ирцәуан (Л.В. Ануаԥҳа илҳәамҭоуп. Диит 1959 ш. Тамшь, Ануаа рхәы. Иреиҳау аҵара лымоуп. Ианҵоуп 07.07.2012 ш. Аҟәа). 
Аса́салаба. Амшә аҭыҩра ианҭоу, ашәарыцаҩ аҭыҩра дҭаланы, амшә алаикуан. Уи азы «амшәлаба» ҳәагьы рҳәон вариантны. Амшә ауаҩы данабалагь, дакырц, дафарц асаса аныҩараҳалакь, асасалаба аҿы иҭаиҵон. Асасалаба аҩыџьарагьы иҵәырԥсаны иҟаҵан. Иара асаса азеихамкыртә, изымцҳартә, иеихыхны инхон. Уи аамҭазы ашәарыцаҩ аҳәызба, аҟама, абҵы, аԥса алеиҵон, ишьуан. Уи зегьы ирылшомызт, амчи агәаӷьреи злаз ауаҩеибага, ауаҩыццышә иакәымзар.
Абри ашәарыцашьа аҵанқәагьы ирыдҳәаланы ицәыргоуп аԥсуа фольклор аҟны:
(Аҵанқәа – А.Хь.). Зны-зынла амшәқәа ирашәарыцон. Амшә аҿы амҿтәы лаба хәыҷы ҭаҵаны аҟамала иршьуан (Зыхәба 2012: 228 – 229). 
Алаба́хара – лабахарала еилоуп; вариантс иамоуп амцахара - мцахарала еилоу ацуҭа, аҳабла.
Алабахәу́а(қәа), абахәуақәа (ходули – урысшәала). Аҵәаҳә шәпа змаз алабақәа ӡарҵәила ибжьашшны, иангыланы, аӡыӷӷарақәа изларыруаз алабақәа. Абжьыуаа рыҟноуп иахьа ари ажәа ахьырдыруа, еиҳарак Кәтолаа.
Алабанҵара́, алаба анҵара – абаҩԥҵәарақәа, аҟәартәраҭԥарақәа раан иԥҵәаз, иҭԥаз амаха-шьаха алабақәа, адкьацқәа рыдҵаны аҿаҳәара (наложение шины). 
Алаба́мҭа. «Аӡәы илабамҭа сыдым», «аӡәы илаба смаахацт», «хьымӡӷы сыдым», «ашьоура сыдым» ҳәа аҵакқәа ныҟәнагоит ари ажәа. Ирыҿшәырԥшы ари амодель ала ишьақәгылоу ажәақәа: «ашәҟәымҭа», «анапымҭа», «ашьапымҭа», «ачысымҭа» уҳәа уб. иҵ. 
Алабы́ҵә. Аԥсуа бызшәа иарҿиаз, уи ажәартә фонд хада иалоу, еилоу ажәоуп, ишьақәгылоуп а+лабы+ҵә ҳәа ахәҭақәа рыла; а – азеиԥшрбага аффикс, ахәҭа -лабы- иазку аилыркаара шәахәаԥш абри аусумҭа алагамҭаҿы. Акомпонент     -ҵә ҳауит ажәа наӡа «аҵәы» аҟнытә, уа ахатә жәартә ҵакы ацәымӡыцт иахьагьы, ахархәара ԥкым.
Ажәахырҿиаагак аҳасабала акомпонент -ҵә(ы) ажәа ҿыцқәа аԥнамҵозаргьы, ахархәара ҭбаауп иахьатәи аԥсуа бызшәаҿы. Уи иеилоу ажәақәа ирыхәҭакны, иаҳԥылоит
ажәа алагамҭаҿы:
аҵәҩан, аҵәаҳә, аҵәымыӷ, аҵәымҟа, аҵәыша, аҵәыгәыгә, аҵәгәыр, аҵәыргыла, аҵәеигәыдҵара, аҵәылхра, аҵәырҟацара, аҵәрыԥсара…
ажәа агәҭаны:
аҵәынҵәлаӷь, ауапҵәырхәа, аҳәынҵәраԥшь, амаҵәыхәахәа, Дгьанҵәыш…
ажәа анҵәамҭаҿы:
ахәҵәы, аклаҵәы, аҳәҵәы, абыцаҵә, ахьышьаҵә, агәымжьаҵә, амаҵә, ашьáҵә, ахҳәаҵә, ахәажәҵәы, ахәшәҵәы,  амҳаҵә,  арыԥҵә, ауаԥсҵәы, ҵәҩанҵәы, хагәҵәы, жәҩанҵәы…
Алексема «алабыҵә» ахархәарала иаԥҵоуп иеилоу атермин амшәлабы́ҵә (penis) – абна бызшәаҿы, атерминологиатә ажәеицааира акьате́и лабы́ҵә  - кишечная палочка (аурыс термин калька ҳасабала еиҭагоуп). 
Алабыҵә ала атәамбаратә зыҟазаашьа аарԥшхар ҟалоит:
Хәыҷи дуи шәхыччауа,
Алабыҵәқәа шәгәыдҵауа
Егьаџьара шәдәықәырҵап,
Ақьачақьра шәыдырҵап. 
(Шьынқәба 1987: 500, Иаирума). 
Ҭфу, ҭфу, аҩсҭаа улақәа ҭухааит! – иҳәан, аухантәарак зегьы алаф рылызхуаз, лабыҵәк ааԥҵәаны, амца инақәиршәит (Аҳәба 2006: 504). 
Схарԥ дҩахан, сгәышԥы аахитит. Нас ихысга нацәа, алабыҵәеиԥш икьакьаӡа, сымгәа инақәырӷәӷәа-нақәырӷәӷәа днахысит… (Б. Шьынқәба. Ахаҳә еиҩса. Аҟәа, 1983, ад. 15). 
Алексема «алабыҵә» аиагаратә ҵакала ахархәара амоуп «алабыҵә еиԥш дгылоуп» ҳәа ажәеицааира аҟны, ҵакысгьы иамоуп «цәгьала игуп», «ицәеи ибаҩи еикәыршоуп». 
«Алабыҵә» иеиҿнакаауеит афразеологизм «аисыр лабыҵә ахаркьакьара», «аисыр лабыҵә ахаргылара»:
Аисыр лабыҵә дахьаркьакьаны дыркуп (дырбоит, дныҟәыргоит) – ак лыгрыжьуам, дырԥшқарахны дырбоит, дыԥшқарах ааӡароуп; дыршьашьлакны дырбоит (Адлеиԥҳа Аграфина илҳәамҭоуп, 1912 ш. диит Ҷлоу. Ианҵоуп 1983 ш. Калдахәара). 
Аисырлабыҵә дахаргыланы драаӡеит – дырқьынцыцны драаӡеит (Касланӡиа 1999: 26).
Алабыҵә наа – уахәаԥш «Алаба наа» ҩадахьҟа.
Аԥсуаа рмифологиаҿы алабыҵә дыргак аҳасабала ахархәара аиур ҟалоит:
Уи (абӷаџьма) ршьын, ажьы ашәарыцаҩгьы даргьы еицырфеит. Абаҩқәа еидыҟәшәаланы ацәа иҭарыԥсо ианалага, ашәарыцаҩ баҩык неиҵәахын, ацымхәрас лабыҵәк ҭеиҵеит. Анцәақәа ари аџьма аԥсы ҭарҵеит, адырҩаҽны ашьыжь иара аҩныҟа данаауаз амҩан уи аџьма ибан, ишьит. Иџьеишьеит, илакәишьеит, даргачамкит, дагьшәеит уи ажьы (акәац) алабыҵә аланы ианиба (Зыхәба 2012: 319–320). 
Аԥсуаа рдинхаҵараҿы алабыҵә амагиатә ҵакы ныҟәнагон. Еиҳарак рхы иадырхәон сԥычкаҵәык ашәара инаԥынҵоу, ҿыц иԥырыҵәҵәаз, иаӡоу, зцәа зхыху арасатәы лабыҵәқәа. Алаԥш, аҩсҭаа, аԥсцәа, Цәаблаҟы уҳәа аԥсымцқьақәа ҳәа иԥхьаӡаз зхарахаз ачымазаҩ ашәахьаҽны ма аԥшьашаҽны шьыбжьышьҭахь арасаҵәқәа жәаҩа аԥҳәыс лнапаҿы еидкыланы икны, хынтә ихы иакәыхшаны, адә иқәу иҟатоу рахәыԥшӡак, еиҳарак ажәхылҵ, иақәлыԥсон, абас ҳәауа:
«Абри (иззыҟалҵо ихьӡ ҳәаны) ахьыԥшы-аҵыԥшы ҳәа акыр имазар, акыр ихьыԥшызар, сара сшамкәа сызшаз анцәа ду суҳәоит, ихьыԥшыз ацәгьа-мыцәгьа абри аӷаац (ацәҿыс, ацәтәыра) ихьаа-баақәа аманы ицааит», ҳәаны лнапы иакыз алабыҵәқәа зегьы зныкала арахә ирбӷьыжәны иақәыԥсаны, аҩныҟа даауан лышьҭахьҟа дхьамԥшкәа. 
Ианаҳҵаз даҽа вариантк атекст абас аҳәоит: 
– Саныхәыҷыз зны, уахынла сшыцәоу сыԥсы еивҵахо, сыԥсыԥ сзеивымго, сеихәлачуа салагеит. Сцәарҳаны сааԥшуан, сзымҵысуа аиарҭа сылахон сшьаҳиҭханы. Сан ари акыр  игәнылгон. Исыхьыз еилылкаарц дашьҭалеит. Дзызҵааз аҳәса быргцәа «ахәыҷы Цәаблаҟы дылхарахеит, ма аԥсӷьы лхьыԥшит» ҳәа ларҳәеит (аԥсӷьы – иҽеим амч ӷәӷәа змоу аԥсы иԥсы; аԥсыҳарам; аԥсӷьы зхьыԥшыз джьамкуеит; аԥсӷьы анырхьыԥшуа хәылбыҽхан аилашәшәымҭаз ауп. Еиҳарак аԥсыжырҭақәа уанрывсуа (аинформант лазгәаҭа – А.Хь.), уи хәшәыс иамаз насгьы ишыҟалҵашаз лабжьаргеит:
«Сынтәа илнагаз иаӡоу арасамаҵәқәа рцәа рхыхны, ахәыҷы лнацәкьарақәеи лшьацәкьарақәеи ираҟаратәны рыцыԥхьаӡа арасаҵәқәа напыла иԥыҵәҵәаны, зегьы ааизакны барӷьа напала икны, хынтә лхы иакәыхшаны, адәахьы иҳәуа иқәу, иҟатоу ҿшак иганы ишеизаку иршәны иақәыԥсаны, бгьежьны, бышьҭахьҟа бхьамԥшӡакәа аҩныҟа баа, убри ада уаҳа зҳәа-зҵа амаӡам», - ҳәа ларҳәеит.
Иааиуаз аԥшьашаҽны ашьыбжьышьҭахь, амра акыр иласкьахьаны, сан ишларҳәаз еиԥш, снацәкьарақәеи сшьацәкьарақәеи ираршәаны урҭ рыцыԥхьаӡа расатәы лабыҵә лырхиан, иахьа изласгәалашәо ала, «хьыԥш-мыԥшы ҳәа акыр лымазар ахәыҷы, Цәыблаҟы, ма аԥсӷьы лхьыԥшызар, абри иску арасаҵәқәа ани аҿша иақәсыԥсоит, убри иамазааит. Лара гәырыӡ-шашәаӡ наҟ илԥырҵааит илԥырхагаханы иҟоу» ҳәа ҳәаны, алабыҵәқәа шылкыз хынтә схы иакәлыхшан, слыманы арахә ахьҳәуаз ҳцеит. Уа ҳахьнеиз еиҭа хыхь илҳәахьаз ажәақәа ҳәаны, алабыҵәқәа хынтә схы еиҭакәыхшаны, аџьакьал илақәыԥсаны, ҳхьамԥшӡакәа аҩныҟа ҳааит. Убри ашьҭахь лассы исыхгеит уахынла сызхәаҽуаз, сызмырцәоз аԥсеивахара.
Аӡӷаб илыхьыр, иҟатоу аҿша иақәрыԥсоит алабыҵәқәа. Аҷкәын изы ианыҟарҵо, арасамаҵә хҵәахақәа ацәҵыс иагәыдрыԥсалоит (Л.В. Ануаԥҳа илҳәамҭоуп. 1959 ш. диит Тамшь, Ануаа рхәы. Иреиҳау аҵара лымоуп. Ианҵоуп 07.07.2012 ш. Аҟәа). 
Алаба́жә. Ари ажәа ахархәара амоуп алаба зку ауаҩы илаба даарак игәы азҭамкәа, мамзаргьы тәамбашақә данахцәажәо. Араҟа акомпонент –жә ахәшьаратә ҵакы ныҟәнагоит. Шәахәаԥш аҿырԥштәы:
Иҟасҵара сзымдыруа саашанхеит. «Аиха икызар?» Лабажәк икын. Сшәақь лабажәк иаҩызан. Аҽнышьыбжьон, слаҵҟьан сыҩыр, иԥхасшьеит. Ашьшьыҳәа сҿынасхеит (Аҳәба. 2011: 475). 
Алабаҭы́ԥ. Алаба кны иныҟәо ауаҩы илаба иннажьуа ашьҭа. Аиагаратә ҵакы аҭангьы ахархәара ԥкым, усҟан алаба заадырхаз инхалаз, алаба изыннажьыз ашәахсҭа иадҳәалоуп:
Уахьихәаԥшуа деихышәашәо шаҟа деибыҭоузеи
Иҿаасҭақәа алабаҭыԥқәа убар заҟа деиҭаҳәатәузеи.
              (Коӷониа 1955:  42).
Ари ажәа иеиҿнакаауеит ажәаԥҟа:
Алабаҭыԥ еималоит, абзҭыԥ еималом.
Алексема «алабаҭыԥ» иамоуп «алабашьҭа» ҳәа авариант:
Уаа арахь шәеиха, Ҳаџьараҭ илабашьҭа аабеит, - 
Агәырқьҳәа ишьҭалеит зегь еибарҵысын.
   (Аԥсуа жәлар рпоезиа 1959: 159).
Ахьы́лаба. Ажәа ахархәара амоуп ажәаԥҟа иахәҭакны. Уи злоу ажәаԥҟа зеиуа маҷӡоу, зыхә  ҳаракӡоу, зԥыхьашәара мариам амаҭәар ианалацәажәо рхы иадырхәоит:
Иумам зегьы хьылабоуп (Лиуба Ҳагԥҳа илҳәамҭоуп. 1918 ш. д. Ианҵоуп 1987 ш. Аҷандара). 
Зыӡбахә ҳамоу ажәа даҽа ажәаԥҟак аҿгьы иаҳԥылоит:
Аӡәы ихьылаба аасҭа уара ухьылаба (Алашара №4, 1991, ад. . Миқаиа. Ахҟа). Ҵакыс иамоуп: «изеиԥшразаалак уара ухатәы умаз; «аӡә имухуа аҵкыс,  уара утәы еиӷьуп». 
Алаба́-ламсы́. Ажәеилаҵа «алаба-ламсы» аԥсуа бызшәа ажәарқәа ирнуп еиуеиԥшым аилыркаагақәа ацны. «Аԥсуа бызшәа ажәар» (1986,  I) аҟны ҳаԥхьоит: иаауԥыхьашәо зегьы (ад. 399); А.Н. Генко ижәар (1998: 147), аҟны: лаба-ламсы всё, что под руку попадется Вл. Касланӡиа ижәар (2005: 605) аҟны: алаба-ламсы сущ. собир. палки Асахьаркыратә литератураҟны иаҳԥылоит ари ажәа еиуеиԥшым авариантқәа: лабеи-ламси, лаба-ламсыда. Иааҳгап ҿырԥштәқәак:
Ицон ан лԥацәа лыманы. Агәаҩа иҭаланы, иаарымԥыхьашәаз лабеи-ламси, ирыҳәҳәа аԥырҳәа ишынымҩанырҵара ирмазеины икны (Бебиа 1989: 332). 
Згәы каршәны лаба-ламсыда амҩа ианыланы инеиуа ауаҩы иаацәырҟьан бгалаџ дук неиҿаҳар игәы шԥаҟалои? (Папасқьыр 1955: 62). 
Ҳазлахәаԥшуала, ари ажәа злашьақәгылоу ахәҭақәа ирымоуп хаз-хазы дара рхатә жәартә ҵакқәа. Араҟа «алаба» ҳазлацәажәо ажәа ауп.
Алексема «аламсы» лассы-лассы уаҩы иԥылом, иархаизмхахеит, уи ацынхәрас аԥсуаа рыҟны ахархәара ҭбаа амоуп ажәаԥсах «аҟамчы», уи «аҟанчы» ҳәа авариант амоуп бзыԥтәи адиалект аҟны. Аха, уеизгьы, иара хазы игоу ажәартә ҵакы аманы иаҳԥылоит ажәаԥҟаҿы:
Ала лабагьы ақәшәеит, ламсгьы ақәшәеит, баҩгьы ақәшәеит (афеит).
А.Н. Генко ижәар (1998: 327)  аҟны иарбоуп «ачыламс», «ачысла» «ашыламс» (ад. 350) ҳәа. Арҭ авариантқәа рнаҩсангьы аԥсуа фольклортә текстқәа (алакәқәа, аҳәамҭақәа, ажәабжьқәа) рыҟны, ҿаҟьа-ҿас акәымзаргьы, иаҳԥыхьашәоит «аҽламсы», «аҽаламсы», «ашламсы» ҳәа авариантқәа «аҟамчы», «аҟанчы» рхаҭыԥан. 
Ажәеилаҵа «лабеи-ламси» ахархәарала ишьақәгылоуп «лабеи ламси еиларҵеит» ҳәа афразеологизм. Уи «иеибапҟеит», «ӷәӷәала иеисит», «инибарҵәеит», «иҟәаҟәаса иҭеибаҵеит» ҳәа аҵакқәа ирымадоу аилкаарақәа ирыдҳәалоуп. 
Алабагды́. Шьақәгылашьала иеилоу ажәоуп, акомпонентқәа алаба + агды реилаҵара иалҵшәоуп. 
«Аԥсуа бызшәа ажәар» аҿы уи абри аҩыза аилыркаага ацуп:
алабагды́ ахь., -қәа толстая небольшая палка. Алаба шәпа кьаҿ (I ат., Аҟәа, 1986, ад. 399).
А.Н. Генко ижәар аҟны абас иарбоуп:
алаба́гды толстая большая палка (1998: 147).
В.А. Касландӡиа иеиқәиршәаз ажәар аҟны ҳаԥхьоит:
А-лабагды короткая и толстая палка (2005: 605).
Ҳара ҳазлахәаԥшуала, алексема алабагды́ «ац змам алаба» ҳәа иеилкаатәуп. Уи зырҵабыргуа акәны иҳаԥхьаӡоит аԥсуаа ртрадициатә рахәааӡара атерминологиаҿы ажәа агды́ ахатә жәартә ҵакы аманы иахьаҳԥыло. Иара хазы иалкааны еиуеиԥшым аԥсуа жәарқәа рҟны иарбоуп, «безрогий», «комолый» ҳәа аурыс еквивалентқәа ацны. Алексема «агды» синонимқәас иамоуп «атәыҩада», «атәыҩа змам», «зтәыҩа маауа». Ари ажәа злоу, лассы-лассы иуԥыло терминологиатә ажәеицааирақәаны иҟоуп «аџьма гды», «ауаса гды», «ажә гды»… 
Абжьыуатәи адиалект аҟны иаҳԥылоит агыды́ ҳәа аҳәашьеи аҩышьеи. Уи акьыԥхьгьы ианырԥшуп, иаҳԥылоит ажәаԥҟақәа ирыхәҭакны: 
Аџьма гыды аӡар ирылахәмаруан;
Аџьма гыды атәыҩа аанӡа иӡсу џьнашьоит;
Аџьма гыды есқьынгьы иӡсу џьнашьон… 
Ари ажәа ҳԥылоит  аԥсуаа рантропонимикаҿгьы хаҵа хьыӡны Гыды ҳәа, Гыд, Гды ҳәа авариантқәа аманы. 
Аџьы Гыды абзиа идырҳәон, Гәны Бзоу ацәгьа  идырҳәон (ажәаԥҟа).
Асахьаркыратә литература аҟнытә ҿырԥштәқәак:
- Анкьа зны дыҟан Ажьи Гыды ҳәа аӡәы. Џьма гыды заҵәык акәын рахәысгьы имаз. Агыды захьӡу узымдыруазар Лаган? Тәыҩа змам ауп нас, - дналагеит Бида ... (Шьынқәба. 1983: 33). Ажьи Гыды иџьма гыды ашаха нахаҵаны дахо иҿынеихеит (иара уаҟа). 
Ажьи Гыды,
Иџьма гыды,
Чаблахан икәацыртәыз (иара уаҟа, ад. 35).
Ажәытәӡа зны Ԥақәашь ақыҭан инхон шәара ззымдыруаз ҩыџьа аиҩызцәа: Ҳаг Берызи Гындиа Гыди. Урҭ згәашьамх џьбараз хацәа еибагақәан (Аԥсны ҟаԥшь №161, 1990, ад. 3. Ианиҵеит С. Гындиа. Абнауаҩ иан лышәи). 
Ажәа агды (агыды) аҟнытә иҳауит абна бызшәаҿы рхы иадырхәо атермин ага́да – атәыҩа змам ашьабсҭа, ашьабысҭа ҿша. 
Алексема агды (агыды) аҟнытә ишьақәгылеит агды́џь – ахәшьаратә, атәамбаратә ҵакы аманы. 
Раԥхьатәи аԥсуа газеҭ «Аԥсны» акорреспондент Омар Чачаа икьыԥхьымҭак аҟны абри ажәа ҳԥылоит «алабы гыд» ҳәа аформа аманы:
Аусура игәы изақәкуам, ауалҳәацәа хазы ддыргылоуам, изланыҟәигарызеи ихы, дашьҭалароуп нас аӷьычра, ашаха ирҽны имаҟа инадҳәаланы, илабы гыд кны знык цәкы, камбашьк зҳәазеиԥш иаба сԥыхьашәари оха шаанӡа дыдәықәуп агәарԥы лақәа ааицрыхо,.. (Аԥсны №36, 1919, ноиабр мза 6). 
Алитератураҭҵааҩы адоцент Р.Хә. Қапба «Ҳара ҳазҽеихар».. ҳәа захьӡу иеиқәиршәаз аизга иану Омар Чачаа иматериал аҟны иаагоуп абри ажәа. Уаҟа уи «алабагды» ҳәа ириашаны, еилоу ажәаны иарбоуп:
Аӡәы иааирыхуеит иԥхӡашала, егьи илабагды кны уаха дынкылсуеит, ма ицәиӡоит, ма дышьны игоит, ҳаиуан бзиак умазар, 50-ҩык аӷацәа уоуеит (Қапба 2002: 56). 
Иааҳгаз аҳәоу аҿы иаҳԥыло, зыӡбахә ҳамоу ажәа «алабагды» 1919 ш. азтәи атекст аҟны «алабы ду» ҳәа икьыԥхьуп:
Аӡәы иааирыхуоит иԥхӡашала, агьи алабы ду кны уаха дынкылсуеит, ма ицәиӡоит, ма дышьны ицәигоит, ҳаиуан бзиак умазар, 50-ҩык аӷацәа уоуеит (Аԥсны, Аҟәа, 2006, ад. 238). 
Лабахы́ла (алаба + ахы + ала) – амч ахархәарала, мчыла; алаба ахархәарала; пҟарала. Иаҳԥылоит афразеологизмқәа «лабахыла адәылцара», «лабахыла аԥхаҵара», «лабахыла аизцара» рҟны:
1570 ш. ажьырныҳәа мзазы дааит аҳәынҭқар егьи ир иманы. Уи адҵа ҟаиҵеит зегь лабахыла иршьырц (Салаҟаиаԥҳа 2009: 108). 
Кәаӷьына усҟан мыцхәы дшәон, знык ианааилахәлалакь, лабахылагьы агәашә дузҭцомызт, аха уажәшьҭа дхаҵоуп, аҵхыбжьон лабадагьы амҩаду дануп (Џьонуа 2010:  289).
Агвардиа ҳәа рхы иазырҳәалар еиҳа еиӷьхо џьушьап анҭ лабахыла еизырцаз (Алашара №3, 2006: 100. Ал. Гогәуа).  
Алабе́иҩрыԥҟа / аҵәе́иҩрыԥҟа. Ашәарах ма агыгшәыг ахьааиуа амҩахәасҭаҿы ашәақьхаҳа рхианы идыргылон аԥсуаа ааигәанӡагьы. Уи ахьҳау амҩасҩы даҿамҳаразы, игәиҽанҵаразы адырга ҷыда дыргылон. Уи алабеиҩрыԥҟа, ма аҵәеиҩрыԥҟа ҳәа ахьӡ аман. Уи шыҟарҵоз атәы ҳаиҳәеит Џьгьардатәи ашәарыцаҩ нага Антон Сангәлиа.
Ашәақьхаҳа ахьгылоу амҩасҩы ирдырразы, дамшьразы алабеиҩрыԥҟа дыргылон, уи  даҽакалагьы ахьӡ рҳәоит «аҵәеиҩрыԥҟа» ҳәа. Уи абас иҟарҵон: метраки бжаки еиҵамкәа аура аманы, алабазааира ашәпара змоу абыца шәпа ахы еиҩыршьаны, аиҟәыршәарҭа ӡакы инеиҳау  аҵәаҟьа бжьаҵаны, ахы ашәақь ахь ирханы иадырсуан. Амҩасҩы уи  анибалакь,  игәы иҽанылон (Антон Сангәлиа иҳәамҭоуп. 76 шықәса ихыҵуеит. Диит Џьгьарда. Ианҵоуп 07.07. 2000 ш. Аҟәа). 
Арасатәы́ лаба. Арасатәы лаба амагиатә ҵакы амоуп ҳәа иԥхьаӡан. Уи азгәарҭахьан аԥсуаа рыбзазара, рдоуҳа ҭызҵаауаз аҵарауаа аӡәырҩы.
Аԥсуаа «амца ԥшьа» анеиқәырҵоз иҩоу арасатәы лабақәа ҩба џьарсахьала еихышьны, еихьшьуа амца ашьапы шыркуаз атәы ҳзынижьит аетнограф Н.С. Џьанашьа (Джанашиа. 1960:  76). 
Абзыԥқәа рыҟны «Хахь иҟоу» ҳәа ашьтәашьыраҿы аныҳәаҩ иику алаба ма алабашьа расатәызароуп. Акәац зларжәуа амҿы акәзар, иҩоу расатәы мҿызароуп. Ашьтәашьыраҿы афатә зқәырҵо абӷьы расатәызароуп, уи «ачарбӷьы́» ахьӡуп.
Арасатәы лаба ҳаналацәажәа, инҳамҩатәны иазгәаҳҭап аритуалтә ныҳәарақәа раан иахьагьы рхы ишадырхәо ҿыц иԥҟаны иааргаз, ҩбаны еимҿаԥоу, аныҳәаҩ агәи, агәаҵәеи, ацламҳәеи зхеиҵо арасатә ҵәы. Уи агәыцә хада еиҳазароуп аҵәы иамоу амахәҿиаа аасҭа. Аҵәы ацәа ахыхны, ақәцәқәа ҵәырԥсаны иҟазароуп ажьыхәҭақәа марианы иахаларазы. 
 «Арасатәы лаба икуеит аџьабараҿы издашшыло», ҳәа азгәаҭоуп алитература ҷыдаҿы:
На поминках фундуковую трость держит в руке тот человек, который наиболее близок к умершему и должен принимать знаки сочувствия. Это, как правило, мужчина иногда даже мальчик лет семи. Все без слов понимают, что надо подойти в первую очередь к этому человеку (Габниа, Смыр, Чеснов  1986: 12). 
Арасатәы лаба рхы иадырхәон аканҵаҵыра ахәшәтәра иадҳәалоу амагиа амҩаԥгараан:
Аканҵаҵырақәа знапы иамоу иԥыҟҟаны, лабашьак иаҟароу арасатәы лаба ршьа ахьыршьуан, арасатәы лаба дәеиужьк аҟны џьара иадырсуан. Уи алаба иаҵанакуаз ззымдыруаз иқәлацәа ахәыҷқәа еимҵакьачак аҳасабала иеиԥхныҩланы иҵырхыр акәын. Убри раԥхьа иҵызхыз иахь аканҵаҵырақәа иасуеит ҳәа рыԥхьаӡон. Алаба зызкыз аргамахар, иҵыҵыр, ацҭәы ахылҿиаар ҟалон аиқәылацәа рыбжьара, убри аҟнытә идырмаӡон (Л.В. Ануаԥҳа илҳәамҭоуп. 1959 ш. диит Тамшь ақыҭан. Иреиҳау аҵара лымоуп. Ианҵоуп 07.07. 2012 ш. Аҟәа). 
Алаба еиуеиԥшым аҭагылазаашьақәа рҟны ахархәара аман. Аԥсуа фольклор аҿы иаҳԥылоит аисрақәа, аибашьрақәа, аидысларақәа раан алаба абџьарс рхы ишадырхәоз атәы зҳәо аҳәамҭақәа маҷымкәа. Иаагап ҿырԥштәык:
Ишылҳәаз еиԥш Ханиа лабала Хәаша дылижәлан ихы дамыхәо дҟаҵаны дылҳәынҷеит (Зыхәба:  2012: 330).
Дзаԥхьагылоу ар рхыԥхьаӡара аилкааразы, ар рԥыза алаба ицирхыраауан. Уи атәы далацәажәо, раԥхьаӡатәи аԥсуа етнограф С.Ҭ. Ажәанба иҩуан:
Когда соберутся все, то предводитель проверяет число партии. Это делается двумя способами. Предводитель приказывает стать двум человекам друг против друга, взять палку одному за один конец, а другому за другой и приподнять выше головы. Сам становится в стороне и приказывает партии проходить между этими двумя людьми; по мере того, как воины проходят, он их считает. Эта поверка называется подпалочною (Званба. 1960: 17).
Абри аҩыза ар рыԥхьаӡашьа адыгаагьы рхы иадырхәон ҳәа иҩуеит аҟабарда ҭоурыхҭҵааҩы А.С. Марзеи иусумҭа аҟны (Марзей 2004: 89), С.Ҭ. Ажәанба иусумҭа хыҵхырҭас иҟаҵаны.   
Аԥсуа спорт терминологиаҿы, хыхь ишаҳҳәахьоу еиԥш, рхархәара ԥкым атермин «алаба» ала ишьақәгылоу еилоу ажәақәеи атерминологиатә ажәеицааирақәеи: лабарԥа, лабақәырс, алабақәыршьқьраара, алабаршәра, лабаҵарс, алабеимда, алабеиҩыршьа…
«Алаба» злоу еилоу ажәақәеи ажәеицааирақәеи ахархәара рымоуп ахьшькра иатәу атерминологиаҿы: акаҭлаба, ахьшьлаба, аскьынџь / аскьенџь / аҵкьенџь ҳәа авариантқәа ацны; аҟаршлаба, ачашәага лаба, ачашәа лаба ҳәа авариант аманы уҳәа уб. иҵ. 


Алитература
Абаев 1958: Аваев В.И. историко-экономический словарь осетинского языка. Т. I. АК.М.
Абдоков 1973: Абдоков А. И. Фонетические и лексические параллели абхазско-адыгских языков. Нальчик.
Алашара 2001: Ажурнал «Алашара» №1.
Амаршьан 2010: Амашьан В.Ирҿиамҭақәа реизга. VI. Аҟәа.
Аԥсны Аҟазара 1986: Ажурнал аԥсны аҟазара №3.
Аԥсуа бызшәа ажәар: Аԥсуа бызшәа ажәар. I-II ат. Аҟәа, 1986-1987. 
Аԥсуа жәаԥҟақәа 2003: Аԥсуа жәаԥҟақәа. Аҟәа.
Аԥсуа жәаԥҟақәа 2012: Аԥсуа жәаԥҟақәа. Ирҽеиу, ихарҭәаау аҩбатәи аҭыжьра. Аҟәа.
Аԥсуа жәлар… 1978: Аԥсуа жәлар рҭоурыхтә-фырхаҵаратә ҳәамҭақәа. Еиқәршәеит С.Л. Зыхәба. Аҟәа.
Аԥсуа жәлар рпоезиа 1959: Аԥсуа жәлар рпоезиа, Еиқәиршәеит Б.В. Шьынқәба. Аҟәа.
Аԥсуа жәлар рпоезиа 1972: Аԥсуа жәлар рпоезиа. Еиқәдыршәеит Д.И. Гәлиа. Хә.С. Бӷажәба. Ii аҭыжьра. Аҟәа.
Аԥсуа фольклор 2003: Аԥсуа фольклор. Ианиҵеит Шь.Хь. Салаҟаиа. Аҟәа.
Ахсалба 2004: Ахсалба А. Ҳԥашәыркыра. Аҟәа.
Аҳәба 2006: Аҳәба Џь. Нас иаацәылашеит. Аҟәа.
Аҳәба 2008: Аҳәба Џь. Иҩымҭақәа реизга. 5-томкны. I ат. Аҟәа.
Аҳәба 2010: Аҳәба Џь. Иҩымҭақәа реизга. 5-томкны. II ат. Аҟәа.
Аҳәба 2011: Аҳәба Џь. Иҩымҭақәа реизга.5-томкны III ат. Аҟәа.
Бебиа 1989: Бебиа Пл. Ақьачақьцәа. Аҟәа.
Бжания 1973: Бжания Ц.Н. Из истории хозяйства и культуры абхазов (исследования и материалы9. Сухуми.
Габниа, Смыр, Чеснов 1986: Габниа С.С., Смыр Г. В., Чеснов Я. В. Ритуально-обрядовые функции абхазских посохов // Полевые исследования Института этнографии. 1982. М., 1986.
Генко 1998: Генко А.Н. Аԥсуа-аурыстә жәар. Аҟәа.
Гыц Асԥа 2005: Гыц Асԥа. Ашьхарҟәыҭ ма ҩымчыбжьа аԥсҳара. Аҟәа.
Гәажәба 2006: Гәажәба М. Хәырбыц ихьыӡ. Аҟәа. 
Гәыблиа 2004: Гәыблиа Гь. Аҵыхәтәантәи ахысыбжьы. Аҟәа.
Джанашия 1960: Джанашия Н.С. Статьи по этнографии Абхазии. Сухуми. 
Джонуа 2002: Джонуа Б.Г. Заимствованная лексика в абхазском языке. Сухум. 
Зыхәба 2012: Зыхәба С.Л. Аԥсуа мифологиа. Аҟәа.
Инал-ипа 1965: Инал-ипа Ш.Д. Абхазы. Историко-этнографические очерки. II перер. и доп. изд. Сухуми.
Иҭамбаӡо 1989: Иҭамбаӡо жәлар рӡыхь. Жәлар рҿаԥыцтә ҳәамҭақәа. Ианиҵеит, аус адиулеит, еиқәиршәеит К.С. Шьаҟрыл. Аҟәа. 
Камкиа 2001: Камкиа Шь. Ажәақәа рдунеи. Аԥсуа енциклопедиатә жәар хәыҷы. Аҟәа.
Камкиа 2009: Камкиа Шь. Ажәақәа рдунеи. Аҩбатәи ахәҭа. А-Ф. Аҟәа.
Касланӡиа 1999: Касланӡиа В.А. Аԥсуа бызшәа афразеологиатә жәар. Аҟәа.
Касланӡиа 2005: касланӡиа В.А. Аԥсуа-аурыс жәар. I-II ат. Аҟәа.
Коӷониа 1955: Коӷониа И. ажәеинраалақәеи ановеллақәеи. Аҟәа.
Қапба 2002: Қапба Р.Хә. Ҳара ҳазҽеихар… Аҟәа.
Лакрба 2009: Лакрба М. иҩымҭақәа реизга. 3-томкны. I-ат. Ановеллақәа. Аҟәа.
Лашәриа 2004: Лашәриа Р. Аԥшақәа ргәил. Аҟәа.
Марзей 2004: Марзей А. Черкесское наездничество – «Зеk'уэ». Нальчик.
Марр 1926: Марр Н.Я. Абхазско-русский слолварь. Ленинград.Миқаиа 2003: Миқаиа М. Ахҟа. Аҩбатәи ашәҟәы. Аҟәа.
Папсақьыр 1955: Папасқьыр И. Ҭемыр. Ароман. Аҟәа.
Русско-латинский словарь 1968: Руссвко-латинский словарь. М.
Салаҟаиа-ԥҳа 2009: Слаҟаиа-ԥҳа А. Урыстәыла аҭоурых. Аҟәа.
Словарь античности 1989: Словарь античности. М.
Сымсым 2011: Сымсым Шутиа. Бзыԥ ақәлацәа. Аҟәа.
Ҭаниа-ԥҳа 2008: Бабусиа Ҭаниа-ԥҳа. Абиԥара адацқәа рҭоурых. Аҟәа.
Ҭарԥҳа 2008: Ҭарԥҳа Нели. Ихәу ашәәҟы. Аҟәа.
Хьециа 2002: Хьециа АЏь. аспорт терминқәа ржәар (аԥсуа-аурыс, аурыс-аԥсуа). Аҟәа.
Ҷанба 1986: Ҷанба С. Иҩымҭақәа. Аҟәа.
Ҷкадуа 1984: Ҷкадуа Ш. Аду лхаҳә. Аҟәа.
Шагиров 1977: Шагиров А.К. Этнический словарь адыгских (черкесских) языков А-Н. М.
Шьынқәба 1974: Шьынқәба Б. Ацынҵәарах. Аҟәа.
Шьынқәба 1983: Шьынқәба Б. Ахаҳә еиҩса. Аҟәа.
Шьынқәба 1987: Шьынқәба Б. Иҩымҭақәа реизга. Ԥшь-томкны. I. Ат. Аҟәа.
Шьынқәба 1989: Шьынқәба Б. Иҩымҭақәа реизга. Ԥшь-томкны. III ат. Аҟәа.
Џьонуа 2008: Џьонуа Ҷ. Иҩымҭақәа. 3-томкны. I ат. Аҟәа.
Џьонуа 2010: Џьонуа Ҷ. Иҩымҭақәа. 3-томкны. III ат. Аҟәа.




