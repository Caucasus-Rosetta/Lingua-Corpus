Араукариа ашәҭра иалагеит.
Ҽакала иуҳәозар – иааит амза маи.
Бразилиатәи араукариа иацышәҭуеит аннона, абигарадиа, иара убасгьы – алириодендрон.
Арапиолеписгьы. Ҵоуп, арапиолепис зны-зынла маҷк ихьшәаны иалагоит ашәҭыцқәа ргәылгара.
Усҟантәи маи уамашәа иссирын. Аха, издыруада, уаанӡатәиқәа излареиԥшымыз ҳәа егьыҟаӡамзаргьы, амала, ауаҩы, шамахамзар, ҵыԥхтәи маи иахьатәинӡа ихаҿы, игәаҿы инхаӡом, ихашҭуеит.
Уажәазы рапиолепис ҳаҟәыҵып. Ихашәымҵаргьы ауеит, аха уи ашықәсан асапынҵлагьы, афилодепусгьы заацәа ишәҭит, арахь ари аус рҽазыркыр рыхәҭан акыр инаскьаганы – ииун, уи моу, ииуль аналагамҭазы.
Ааи, ааи, уи ашықәсан уаҩ иимбац маи азгылеит Аҟәатәи аботаникатә баҳча.
Маи-лаԥшхырԥага.
Алиссум, акосмеиа, ишаԥу еиԥш, алшықәсанык ишәҭуеит, аха, убригьы џьашьатәыми, маи иақәыршәаны азаара рзаазшәа, убасеиԥш иблахкыгаха шәҭқәак рықәыԥсеит, убасеиԥш фҩы хаак ыҵадырчит ақәаҵа, аԥсшьаҩцәа иарҩышьны акәын абаҳча ишыҵаз.
Ажәакала, аферым маи, еснагьеиԥш уажәгьы, иаабац алаԥшхырԥагақәа зегьы шьахәла имҩаԥнагеит.
Иара иакәзар... Иара иакәзар, ҿымҭ-ԥсымҭ дтәан, нонопелис иаҿышәшәоз ашәҭыцқәа илаԥш рыдырхаланы. Иҟаԥшьы-уаркалеиуа, аҳауа иалоу анкьаԥышҭа хәыҷқәа иреиԥшын урҭ, мамзаргьы – еилыџьџьаауа ахәдахаҵақәа.
Аамҭа шьыбжьагәы иазааигәахон, аха макьана аҵх иалагӡаны зызхара ицәаз аԥша ԥшьаала ашәаԥыџьаԥ реилачыра ишалаз уаҳауан.
Иара убас – аҵар рҷырҷырбжьы.
«Шаҟаҩы ирзымдыруазеи, анонопелис шыҟоу, – лахьеиқәрала дхәыцуан уи. – Шаҟа ирыцҳароузеи иахьырзымдыруа... Шаҟагьы ибзиоузеи иахьырзымдыруа».
Уи аҽны анонопелис афҩы ублахаҵ аргьежьуа иџьбаран.
«Афҩы ӷәӷәоуп... Ус анакәха, иаарласны ақәа ҳзауеит», – ҭынч дхәыцуан уи.
Иара ахалаҭ шкәакәа ишәын. Егьырҭгьы зегьы ахалаҭ шкәакәақәа ршәын. Аҭҵаарадырратә хеилак аилатәара рыман. Дара ҩажәи ҩыџьаҩык ыҟан, иааԥхьаз асасцәагьы налаҵаны.
Ажәахә ҟаиҵон Ачаии асубтропикатә культурақәеи ринститут аҭҵаарадырратә усзуҩы еиҳабы. Уи «алимон гәыԥ» датәын, убри аҟынтә зыӡбахә имаз аҵаа зычҳауа алимон хкқәа ракәын. Иаабац аҵарауаҩ: хҟьашк, ҭынчк, абласаркьа иԥынҵа иахажьуп – ажәакала, зегь рыла иҿырԥшыгоу, пату зқәу, зыԥҳәыс дзымԥсахуа, зҭаацәара бзиоу, апатриот иаша.
Сааҭбжак цеит, ажәахә даԥхьоижьҭеи, даҽа убриаҟара нхеит.
Михаил, Михаил Ҭемыр-иԥа (ани, нонопелис зылаԥш адзырхалаз) убас иҭаххеит: иахьатәи реилатәара адәахьы, ажәҩан аҵаҟа имҩаԥыргарц. Аишәа еиҵҳәа пекани, змахәҭақәа еилаԥаҭаз апальмақәеи рышәшьыраҿ игылан.
Уи бзиа ибон Аботаникатә баҳча иҵаз, амра ашәахәақәа згәылԥхоз ахьшәашәара, амшынынтә иасуази ара иҵысуази аԥшақәа рнапқәа еибаркны, кәакьҭак аанмыжькәа иахьеимырдоз.
Ачаи днаҿыхәеит. Агьама инырит.
Аиаша уҭахызар, иара ачаи ашьақар амҭакәа ижәуан, аха уи аҽны мҳаҵәк абжа алеиԥсеит.
Ашьақар Кубантәи иааргаз акәын. Уатәи аҵиаа иалырхыз. Иҟәашын, уаҳа наҭахымкәа иҟәашын. Уи азыҳәан акәзар ҟалап ашьақар заиҭазгьы ичаи – Кубантәи иахьааргаз. Уи машәыршақә иҟамлеит.
Ачаи даҿыхәо, абаҳчеи ажәахәи дырзыӡырҩуа дтәан.
Аҵаа зычҳауа «алимон гәыԥ» ахаҭарнак ицәажәара аныхиркәша, ҭынчрахеит, даҽакала иуҳәозар, абаҳча заҵәык акәын зыбжьы гоз.
Минуҭк цеит, ҩ-минуҭк.
Зегьы, ииҳәозеишь ҳәа, иара изыԥшын.
Иаргьы, дук имырԥшыкәан, даацәажәеит:
– Зегь шьахәын, ҳаҭыр зқәу… Аха иазгәасымҭар ауам, абри шәара шәыхшыҩҵакқәа шәыҽрылахаланы ҳаԥхьа ианцәырыжәгоз аамҭазы, абни аҵлаҿы, абни амахәҭаҿы, абни ардәына рбаӷь хынтә ардәына рцына иақәԥеит…
Ахынтәыкгьы лыҵшәа бзиала… Уи моу, зны-зынлагьы ирылыппыз рхәы ҳара иҳақәыԥсон, аиаша шәҭахызар, ҳаҭыр зқәу аҩызцәа…
Иажәақәа аԥша, уаҩ иимбац ҵиаак ажәлеиԥш, иԥсаҟьаны абаҳча иахьнагӡеит.
Убасҟан, иара абаҳча аҟнеиԥш, хыхьгьы џьара ажәҩан аҵан игазшәа, аизараҿы итәаз рыччабжь дыдраҵас аҳауа иналҟьеит.
Пекани апальмақәеи рышәшьыраҿ итәаз рахьынтә аҳәса злеиҳаз ала, урҭ араӡын еиԥшыз рыччабжь акәын еиҳа иуаҳауаз, ахацәа рыччабжь аҵанарӡуан. Иҟалап, уи зыхҟьоз дара ахьеиҳаз акәымкәаны, даҽа мзызк акәзаргьы.
Усҟантәи маи азы иччоз рахьынтә аӡә лыбжьы еиҳа ирыликаауа иаҳауан.
Аиашазы, уи акыркырҳәа лыччабжь убас мчы џьашьахәык аҵан, егьырҭ зегьы ишынеибакәу ириааиуан, акыр ираԥнагон.
Ари аччабжь злакҭа џьбараз аԥҳәыс илтәын.
«Лабацәа брагьцәазар акәхарын», – длызхәыцлахьан уи уаанӡагьы.
Ааи-ааи, иара убасҵәҟа иҟан: дагьыџьбаран, дагьҟәымшәышәын зқәыԥшра маҷк инахыҳәҳәахьаз ари аԥҳәыс ԥшӡа (уаҳа иуҳәаран иҟоуи, шәара шәхаҭа иацышәҵа иацҵатәу).
Агәырӷьа-ччара анааихсыӷь, зегьы еицгәарҭеит пекангьы, аҽырбаба уи амахәҭа иқәтәаз ардәынагьы. Арцына ахабар џьаргьы иубомызт, аха зегь агәра ргеит, абри
ардәына ахаҭа шакәыз уажәаԥхьа инеиқәырццакны хынтә амахәҭа, аларқачы ахьызшәа, изырҵысыз, насгьы, ишыҟалахыз сеидроу, аӡәзаҵәык иаамҷыдаха уи аӡәгьы изгәамҭаӡеит.
Ажәакала, иара данцәажәа ашьҭахь ауп даргьы абаҳча иҵаз абжьқәа анраҳаз, иаалырҟьаны рхәыҷра аамҭазтәи арадио аҿаркызшәа.
Пекан, аԥаҵа иҵаччо, абӷьқәа рыла ицәажәон.
Убри аҽны ақалақьаҿ ҭыԥк ыҟамызт, еимгеимцарак ыҟамызт агәырҩацәгьа иканаԥсаз лаӷырӡашак азыҳәан.
Ааи, Аботаникатә баҳчаҿы араукариа ашәҭымҭаз акәын ари аныҟалаз.
Ирацәаҩны, ирацәаҩӡаны макьана ирмаҳаӡацызт нонопелис аӡбахә, ирмаҳаӡацызт Џьжон Фицџьеральд Кеннеди Ицгәы аӡбахә… Амала, иара ихаҭагьы имаҳаӡацызт уи Ацгәы аӡбахә, избанзар, ааигәаӡоуп, еҵәала ирыԥхыз Аҟәа ажәҩан амаӡа рыбз ҟаԥшь хәыҷқәа рыла ианахьысыз уи Ацгәы абду абдуи анду андуи ркьибжьы.
Уи адагьы – макьана инаимыгӡацызт иҭҵаарадырратә усумҭа, шықәсқәак рышьҭахь «Ардәына – ишәаҳәо аҵыс» ҳәа ахьӡҵаны иҭижьыз.
Уи адагьы...
Ихадоу: макьана Аԥсны иҵысраны иҟаз аибашьра акыр ихаран, егьааигәан: жәашықәсақәеи секундқәаки ракәын иабжьаз...
XX ашәышықәса 80-тәи ашықәсқәа рзы, Сталин дыԥсижьҭеи ҩажәи жәаба шықәса ҵхьаны, ҩажәа миллионҩык рыԥсы ахҭынҵаны Аҩбатәи адунеизегьтәи аибашьраҿы
афашизм иаиааиз Асовет ҳәынҭқарраҿы иаалырҟьаны такәаамҭа иззыԥшыз ахынҭаҩынҭарақәа ирылагеит.
Уи џырла еибаркыз абаҩ шьҭа изырӷәӷәашаз абруқәа ԥшаашьа рымамызт, зеиӷьаҟам абруқәа рзы еиҵахара шыҟамызгьы.
Бџьарла еиқәныхыз ар рпарадқәагьы шьҭа егьрылшомызт…
Ҭоубагьы, ақәыргәыӷрагьы, аматанеирагьы – зегь башан…
КГБгьы ирчақьуаз лҵшәадан…
Уи анахыс ахылаӷьара иҭалеит... Вавилон ҿыц ҵыкәкәеит, иҵшәааит.
Иҟақәан ус зҳәозгьы: егьырҭ зегь ҳарҟәаҵып, СССР хымбгалар ауамызт, избанзар, егьзхарамыз асабицәа – Алеқсеи Романови иаҳәшьцәеи – ршьа цқьа шьаҭас иаман. Урҭ мацара ршьоума – меигӡарах егьырҭ асабицәа ршьа.
Ус егьыҟан.
Уи азы иахьауажәраанӡа ирҳәахьоу рацәоуп, ҳаԥхьаҟагьы еиҳа рҳәараны иҟоуп.
Ажәакала, акоммунизм атәылаҿы макьана цқьа еилкаамыз «аҽа аамҭак» апытҟәырқәа ылнахуан, мшызҳа иазҳауан, дук мырҵыкәа ибымбылха ишәҭырц агәы иҭаны.
Зыжәҩа ҭҟьаны иҟьалаз геник, «ҳепоха аламыси аҳаҭыри» ҳәа ззиҳәаз Акоммунисттә партиа ареспубликақәа реиҳабацәа амнахуан, ианаҭон, иара убасгьы – автономиатә республикақәа рҿгьы.
Ҳәарада, Аԥсынгьы ҽакала изыҟаломызт. Кремаль аҭӡамц авараҿы Сталин анышә дамардеижьҭеи, СССР хыбгалаанӡеи аӡәым-ҩыџьам Аԥсны иахагылаз, урҭ рызынтәыкгьы рышьҭамҭа нрыжьит аҭоурыхаҿ.
Аха дыҟан егьырҭ иузрыламҵоз аӡәы: Михаил Бӷажәба, Михаил Ҭемыр-иԥа.
Бӷажәба Хрушьчов ихаан акәын Аԥсны данахагылаз, иусурагьы усҟантәи аамҭа иақәшәо имҩаԥысуан. Аха егьырҭ ареспубликақәа реиҳабыра рцәа иҭыҵуазгьы, акала иеиԥшхарц СССР ахада, Бӷажәба урҭқәа зегьы хьаас имаӡамызт, уи иара ихазы иаԥиҵаз, бжеиҳараҩык ирзеилымкаауаз аԥҟарақәа рыла акәын ихы шымҩаԥигоз.
Хрушьчов иеиԥш, иаргьы Сталин ихааныз илаҽыз аҟазшьа бааԥсқәа дахьҿарҳәоз рацәан, аха убри аамҭазы, ухаҿы ишузаамгогьы, уи иаԥиҵеит, еиҳа аекзотика ԥшра змаз, анапхгаҩы ихатә хаҿсахьа. Абри аус аҿы ҵыргәа изнауан иара аамҭа ахаҭагьы. Ҳәарада, уи ҟалашьа амаӡамызт, Бӷажәба ихаҭа аҟыбаҩ ҷыда иламызҭгьы.
Аиашазы, аҭоурых аҿы убас иҟалалоит, аамҭеи иара иақәнаго ауаҩи анеиқәшәо. Убас иҟалеит XX ашәышықәса аҩбатәи азыбжа алагамҭеи Бӷажәбеи. Михаил Бӷажәба.
Михаил Ҭемыр-иԥа.
Михаил Темурович – абас даанхеит уи ауаа ргәалашәараҿы. Дыздыруазгьы, дыззымдыруазгьы, иахьанӡа зыԥсы ҭаны иаанхаз аӡәык-ҩыџьак, Аарцәы аасҭа Нарцәы ирацәоу зҩыза-зықәла абас иԥхьон: Михалтимурович (иаб ихьӡ иара ихьӡ иалашьыхны).
Асоветтә ҳәынҭқарра иахьынӡаҟаз ишаҟазшьаз еиԥш, аурыстә  Аԥсынгьы анапхгара рҿы ахархәара аман. 19–20 шықәса ирҭагылаз акомсомолраагьы анеицәажәоз, раб ихьӡ ацрымҵакәан ҟалашьа амамызт: Давид Никифорович, Владимир Дурмишханович, Георги Владимирович…
Абарҭқәа зегьы иахьа уанрызхәыцлак, аԥышәарчча узнамырҵысыр залшом. Аҭыԥ дуқәа реиԥхыӡра иалагахьаз, иацы иҩыҵшәаз аҿар, аиҳабацәа ирҿыԥшны, рҽырзажәны, «-вич» аамҷыдаха ицәажәомызт. Аиҳабацәа ирҿырҵаауан даҽакгьы: аныҳәаҿақәа рҳәашьа. Абас «еизҳауан» урҭ – раԥхьаҟа амаҵура дуқәа раҭәашьахарц азыҳәан. Иазыҟарҵон, аибашьразы агәыԥ ҷыда шазыҟарҵо еиԥш: уаҵәтәи рԥеиԥш ижәыланы иртәыртәыр акәын.
СССР, 60-тәи ашықәсқәа ралагамҭазы еиҵагылеит, ирласгьы ирызҳауа иалагеит еинышәашьа змамыз, еиҿагылоз аҭахрақәа еимдырххоз абиԥара ҿыц. Ганкахьала, урҭ аромантикатә идеал лашақәа рыман, даҽа ганкахьала – акомфортгьы иашьҭан.
Убри аамҭазы егьырҭ дрыламҩашьо, ихазу аҭыԥ ааникылон Аԥсны анапхгаҩы – Михаил Темурович Бӷажәба.
Уамашәа иубаша: сара сзықәшәаны уи иӡбахә аацәырызгоз зегьы рхы-рыҿқәа лашон, ихьӡгьы ашәа хаак еиԥш акәын ишырҳәоз.
Уи бзианы дыздыруаз зегьы рзыҳәан «Михаил Темурович» ажәакны акәын ишырҳәаз: «Михалтимурович».
Насгьы, уи ус баша хьӡымызт.
Саргьы уажә сҽазԥысшәоит, Михалтимурович ҳәа изысҳәарц, уи ихьӡ иҩызцәа ишырҳәоз еиԥш аҳәара, ақырҭқәа ишырҳәало еиԥш акәымкәан:  Михеил, Михо, Миха, мамзаргьы Миша. Ҵоуп, «-вич» ақырҭуа илымҳа иазыманшәалам, насгьы, уи аамҭа аӡыхәашь иагахьеит, еицаҳзеиԥшыз акоммунисттә ԥсадгьыл шаҳцәгаз еиԥш, аха уеизгьы сара сҽазԥысшәоит.
Иалҵуашәа збоит. Даба, шәааӡырҩишь. Са с-«Михалтемурович» официал-биурократә «Михаил Темурович» еиԥшӡам, ус ами?
Ҳәарада, еиԥшӡам, амала, цқьа иазыӡырҩтәуп, убас ҟан…
Аҳәынҭқарра дуӡӡа акәакьҭақәа зегьынџьара аҩызцәа иман уи. Изымдыруаз ауаҩ изыҳәангьы ус иҳәон:
«Ари сҩыза иоуп».
Жәашықәса инареиҳаны Аԥсны обком актәи маӡаныҟәгаҩыс дыҟан. Ашьҭахь аҭҵаарадырратә институтқәа рҿы аус иуан (мап, сара уи инекролог сыҩӡом).
Иҩызак Алфред Нобель иӡбахә убас иаиҳәон, Нобели иареи аиуара рыбжьазшәа. (Уи атәы ԥыҭрак ашьҭахь сазыхынҳәуеит. Уажәы иазгәасҭарц исҭаху – Нобель даара пату иқәиҵон, еиҳарак – уи ипремиа.)
Иара иеиԥш тәамҩахә змамыз Иапониатәи амиллиардер Тадао Касиои иареи илакәушьаша аиқәшаҳаҭрақәа рыбжьарҵахьан (убри атәыгьы – ԥыҭрак ашьҭахь).
Пицунда Аристотель иԥсыжырҭа иԥшаауан… (Шәааи абригьы даҽазны ҳалацәажәап.)
Иара убас, иара убас…
Ишьҭхысаа ицоз XX ашәышықәса иныҟәашәала иаԥигон, иԥсҭазаара аласрала даԥысуан.
Уи Акосмос иатәыз уаҩын, ихазы аҭынчра, агәкаршәра дашьҭамызт, «сҭәы-сыԥха» ҳәа адунеи дықәымызт. Уи адагьы уи дызлаҟақәаз рацәан…
Ауаатәыҩса зегьы: Америкаа роума, аурысцәа роума, Нигериаа роума, Азиа Маҷ иқәынхо роума злахәыз… адунеитә револиуциа аума, аеволиуциа аума – Гагарин итәы «Ҳдәықәлеит!», Армстронг Амза аԥхьатәи ишьаҿақәа,– абарҭқәа зегьы иаргьы итәын.
Зегь раԥхьаӡагьы иара итәызар акәхарын, избанзар, ауаҩра зцәыӡыз аамҭа егьырҭ агалактикақәа рҿы ауаҩ ианишьҭаз, иара ари адгьыл аҿы диԥшаауан ауаҩы, дагьиеиҷаҳаны дизныҟәон (мап, сара уи иныҳәаҿа акәӡам исҳәо).
Ажәеи ажәеи еихҳәаало, Гагарини иареи еибадыруан, Армстронггьы дидыруан, аԥаҭхь азна аҩы еицыржәхьан.
Иахьа аусурҭақәа ирышьҭаны адунеи иакәшо сыуаажәлар рзыҳәан Америкаҟа авиза кырӡа еиҳаны ианаҵанакуа, ажәытәтәии аҿатәтәии Америкатә поезиа аасҭа – сара сқәыԥшра сгәалашәоит, сҩызцәеи сареи ҳаҽкынҵа Америкатә поетцәа ражәеинраалақәа ҳанрышьҭаз, гәахәара дула ҳанрыԥхьоз.
Харантәи адыргақәа ҳзаанашьҭуан уи – Америка! Сара сабиԥара ирзаанашьҭуан адыргақәа: Виетнам ала, Хиросимеи Нагасаки рыла, 1945 шықәсазы атомтә бомбақәа анрықәрыжь ашьҭахь еиҳа иамерикатә қалақьқәахаз, иапониатә аасҭа; убасгьы Карибтәи акризис ала, ахатәы музыкеи агамбургери рыла, апрезидент Кеннеди ила…
Ҳара Америка Аҟәа абаӷәазаҿы иаабон: атәым ҳәынҭқаррақәа ирхаҭарнакцәаз амшынуаа ирымҳахәҳауаз
аџьинсқәа рыла, ирҟаҟо арезина ала, ансамбль «Чикаго» апластинкақәа рыла, Елвис Пресли иашәақәа рыла, аеҵәӷазтә абираҟ ала, абоксиорцәеи зжакьа зҿачыз Хемингуеи ишәарыцаҩцәеи рыла, виски, «Кока-Кола», «Америка абжьы» рыла – аҳәаанырцәтәи аӷбақәа сааҭқәак ҳбаӷәаза ианкыдгылоз, бжеиҳан рхышәқәа ыҵарбаҟа иаркны…
Америка ҳазыԥшын – акоммунисттә пропаганда ацасҳәа.
Америка Аԥсны раԥхьатәи ашьаҿа ҟанаҵеит аконцерн «Пепси-Кола» иатәыз азауад аартрала. Аконцерн дыргылеит Гәылрыԥшь араион. Аҟәа ақалақь америкауаа ҷыдала пату рықәнаҵар аҭахын, иара ахьӡала иҭыҵлар «Пепси-Кола». Гәылрыԥшьаа уи ргәы иалан: Аҟәаа ламысдарала ирызныҟәеит ҳәа ирыԥхьаӡон. Убасҟан Михаил Темурович ус иҳәеит:
– «Пепси-Кола» Гәылрыԥшьаа иртәуп, рраион аҿы иҟоу ахагацәа рыҩны шыртәу еиԥш. «Пепси» ҳара ианаҳтәха, ахагацәа рыҩнгьы Аҟәа ахьӡ ала иҭаҩтәуп.
Ари заҳаз Аҟәаа рҽеиқәыркит. Абас ала «Пепси» Гәылрыԥшьаа иртәны иаанхеит.
Ашьҭахь усгьы нациҵеит:
– Иҟоу уи ауп, «Пепси» Америка агьама амоуп.
Абас Америка агьама Аԥсны иалаҵәо иалагеит.
Михаил Темурович ихаҭа акырынтә Америка даҭаахьан.
Ҽнак, уахьынтә даныхынҳә, илахь еиқәны ус иҳәеит:
– Америка, аҩызцәа, ӷәӷәала ԥхьаҟа ицаз Асовет ҳәынҭқарра ауп, уаҳа акагьы.
Уи ашьҭахь, еиҳагьы илахь еиқәны, инациҵеит:
– Баша Америка шәазымԥшын… Сара уи закәу ҳәа акгьы сзеилымкааит, иахьыҟаҵәҟоугьы сыздырам… Зны-зынла убасшәа сгәы иаанагоит, Америка аиашазы Америка иҟоушәа…
Иахьеиԥш исгәалашәоит уи амш. Аишәа ҳахатәан – ҳара астудентцәеи иареи, саб иқәлаз ахаҵа. Адеса ҩы зҭаԥхоз аҵәца икын. Адеса иқыҭа гәакьа Гәыԥ ирҭааз акәын.
Ааи, уи Гәыԥ диит, аха уеизгьы Михаил Темурович д-Аҟәатәин ихы инаркны ишьапаҟынӡа. Ари ақалақь аҿы ауп иахьымҩаԥысыз иреиҳаӡоу амистериа, мамзаргьы, иара иҳәашьала, иԥсы ианаҟәатәиха.
Аҵыхәтәантәи ашықәсқәа рзы абри иаҟәатәиихаз иԥсы аӡбахә рҳәон зықьҩыла ауаа: аԥсуаа, ақырҭқәа, аерманқәа, абырзенқәа, аурысқәа, аукраинқәа, аестонқәа, анемсаа… Иацысҵарыма?..
Исзеиҭарҳәон: Аҟәа, Қарҭ, Москва, Сҭампыл, Шәача, Санкт-Петербург, Нальчик, Афина… Уа сҽааныскылоит.
Руаӡәы ус саиҳәеит: «Дарбанзаалакгьы иара ихатәала
Анцәа дизыҟоуп, дзыԥхьо Абиблиаҿ ихатә Библиа ибоит.
Сгәы иалоуп, Михаил Темурович цқьа дахьузымдыруаз.
Цқьа дудыруазҭгьы, и-Библиагьы удыруан».
Саргьы сшьҭалеит и-Библиа аԥшаара.
Егьеилыскааит: уи и-Библиа еилкаашьа сзаҭомызт, и-Ҟәаран сзымдыруазҭгьы, ибуддизма, Кришна изку иашәақәа, иара ихатә псаломқәа…
Ҽаӡә ус иҳәеит: «Иахьынӡаздыруа, акқәа уҷышәуеит, аха Михаил Темурович изкны жәак зумҳәаци, у-Аҟәатәиӡами?! Уи иӡбахә зегьы ирдыруазароуп. Иҟоу сзеилкаауам. Ҳара адунеи убасҟак абзиарақәа адаагалоит: асацив,
аџьыка, ачашә, аиларџь, ачача, аҩы шкәакәа, аҩы ҟаԥшь, – арахь адунеи абарҭқәа ртәы акгьы аздырӡом. Адунеи акгьы аздырӡом Михаил Тимурович итәы, Кәыкәыр-чаи итәы, Вианор Панџьа-иԥа итәы, “Амра” атәы, “Абыжәырҭа” () атәы… Ҳара ҳтәы ҳәа акгьы аздырӡом. Исзеилкаауам иҟоу, – у-Аҟәатәиӡами? Уи џьаумшьаӡои? Иумдыруеи, Михаил Темурович дзакәыз… Уи…»
Нас дахәыцын, деиҭаахәыцын, ҿымҭ даагылеит… Дзусҭадаз уи – Михаил Темурович?
Жәаҩыла, шәҩыла дыргәаладыршәон уи ҳанеицәажәоз.
Иҟалап, шәи ҩажәыжәабаҩтәи сыԥшааны иӡбахә анцәырига, сара хьаҳәа-ԥаҳәарада агәра згеит: аамҭа анца, Михаил Темурович Аҟәатәи афольклор, амифқәа рфырхаҵа хаданы дҟалеит… Сылақәа нхызҩар, саԥхьа даацәырҵуеит: кафек ма ресторанк аҟны, иҩызцәа дрылатәаны… Ишьҭахь – Аҟәатәи абаӷәаза амшын иӡхыԥсалоу аӷба шкәакәақәа… Ԥхынроуп, амра кашуеит, зегь рыла ишоуразароуп, аха ара иҟәандароуп – амшын ахьынтә аԥшархь суеит…
Убасҟан сара изыӡбеит, Михаил Темурович изкны ашәҟәы зҩырц – «Апрезидент Џьон Фицџьеральд Кеннеди ицгәы» («Апрезидент ицгәы»). Аха шәгәы иаанамгааит, ари ашәҟәы Кеннедии ицгәи роуп изызкыҵәҟоу ҳәа…
Убас, сара аҩра салагоит, шәара, сгәыӷуеит, – аԥхьара.
Издыруада, ишәаҳахьазар илакәушьаша, аха аиашазы иҟалаз хҭыск. Зыԥсадгьыл иқәырцаз жәларык рҩыра аиқәырхаразы абри аҩыза рхәыцит: ҭаацәацыԥхьаӡа ранбан аҟынтә нбанк асахьа аҭаны ача рӡларц адҵа рыман. Фатәыс ирымаз абри «анбан» акәын, рхәыҷқәа абри ала ирааӡон, дара рзыҳәан адунеи ранбан гәакьа ала иалагон. Абри «анбан» ала ируан ачарақәа, рнарцәымҩахь инаскьаргон аԥсцәа. Цәгьароума, бзиароуама, арҭ ажәлар анеизоз, еснагь реишәа аҩы иацықәгылан уи «анбан»…
Михалтимурович зыхьӡу аҩыра адунеи иалаԥсаҟьоуп (еиҳарак Аҟәаа рыҩныҵҟа). Иҟоуп нбан заҵәык здыруа, егьырҭ – ҩба, хԥа, иааизакны издыруа – аӡәгьы.
Абри сышәҟәы – уи аҩыра агәалашәара, аҭҵаара, аиҭашьақәыргылара иазкуп.
Абас ари ашәҟәы нап асыркит, схаҭа аҩыра сеиԥшханы. Ишысгәалашәо ала изыҩуеит, егьырҭ ишсарҳәаз ала: иара изкны, иҩызцәа ирызкны, иара ихаҭа ихҭысыз, иныҟәарақәа, иқалақь гәакьа иазкны. Аиаша шәҭахызар, ауаа ҳзы иааҟалаз зегьы ишыҟалаҵәҟаз еиԥш акәымкәаны, ишаҳгәалашәо еиԥш ауп ишыҟалаз.
Убри аҟынтә аҳәара ҟасҵоит, абри ашәҟәы иану ажәақәа шәрыԥхьарц, ианым ажәақәа ракәымкәан.
Иҟами, нас, убасеиԥш иаԥхьогьы – иану ацынхәрас ианым ианаԥхьо. Ианым, аха ацәаҳәақәа ирыбжьаҵәаху. Ма автор ирыбжьеиҵәахит, ма – аԥхьаҩ. Ма рҩыџьагьы – еибыҳәаны иҟарҵазшәа.
Ари ашәҟәаҿы иану ада ҽакы иаԥхьатәым.
Ахқәа зегьы ишсарҳәаз ауп ишызыҩуа. Реиҭаҳәашьа еиԥшымызт, зегьы рхатә ҷыдарақәа рыман. Иара ҳфырхаҵагьы бзиа ибон астиль рацәа анеилаԥсоу. Иаҳҳәап, аныҳәаҿа зны-зынла аматанеиреиԥш иҳәон, даҽазных Аҟәатәи ажаргон ала – иҩызцәеи иареи ргәалаҟазаара зеиԥшраз еиԥш.
Сара аӡәгьы рыжәлақәеи рыхьӡқәеи аазгаӡом. Ашәҟәы архьанҭар ауеит. Сара сакәзар, уи аԥхьаҩ игәалаҟазаара шьҭнахыр сҭахуп – амшын афҩеиԥш, аҵар рашәаҳәабжь
еиԥш, уи ласызар сҭахуп – ачара иахатәоу анеицгәырӷьо еиԥш, ашампан ҩы ахәыҭхәыҭыбжь еиԥш, Михаил Темурович илаф еиԥш, ԥштәы рацәала еилаарцыруа аԥхынтәи амшын аԥшаҳәеиԥш, ушьа-уда ирҭысуа аԥшӡа лыччабжь еиԥш.
Исыздырам иалҵуа: ашәҟәы-аԥҳәызба, мамзаргьы ашәҟәы-аныҳәаҿа, мамзаргьы ашәҟәы-аматанеира, мамзаргьы ашәҟәы-агәалашәара… Зегьы маҷ-маҷ… Иалҵуа аабап…
Ахи-аҵыхәеи – ииасыз амшқәа рлашара ҳцәымӡроуп!
Иҳаҩуа ҳцәыхьанҭаханы аҵахь имцароуп!
Ашәарҭарақәа зегьы ҳрыцәцароуп!
Аԥша еснагь ҳаԥра иҭачуазароуп!
Анцәа ду, ҳуҳәоит, ҳаӡхыҵра ырманшәал!
Уажәнатә издыруеит: хҭысқәак зынӡаск икьаҿхоит, икьаҿӡахоит – Иапониатәи ажәеинраалақәа реиԥш: хокку, хекку, танко, танка. Исхашҭит ишрыхьӡу, ажәар аныԥшылаха аамҭа сымаӡам. Шаҟа цәаҳәа рымои урҭ: ԥшьба ракәу, фба ракәу? Убригьы сгәалашәаӡом… Хԥа ракәзар?
Аха ахәҭа кьаҿқәагьы азин рымоуп аҟазаара. Иара ишиҳәалоз еиԥш, абригьы аҭахуп, баба!
Егьалымҵыр, Соломон аҟәыӷа иеиԥш иҳаӡбап: ашәҟәы аҭымҵра санашәыжь, саргьы уи шәанасыжьуеит.
Избанзар, ари ашәҟәы еицаҳзеиԥшуп. Аиашазы, ашәҟәы аразҟы ианырыҩуаз ишырыҩуаз иадҳәалоуп, аха убасгьы еиҵамкәа – ианаԥхьоз ишаԥхьоз.
Ҳара еицааҩит ари ашәҟәы.
Аҭакԥхықәрагьы еицаҳзеиԥшуп.
Ашәҟәы ҳара ҳаиԥыларҭоуп.
Ҳара ҳаицәажәоит.
Зны-зынла убасшәа ҳаицәажәараны ҳаҟоуп, машәыршақә ҳаиқәшәазшәа, дәыӷбала амҩа ҳанықәыз, еиуеиԥшым ахҭысқәа еибыҳәо – ҳара ҳаԥсҭазаареи атәымуаа рԥсҭазаареи рҟынтәи. Шаҟа ибзиоузеи адәыӷба! Ишьҭхысаа ицоит, ахышә укылыԥшны иубоит ақыҭақәа, нас ақалақьқәа, нас ақыҭақәа, аҵх – амш, ҳамҩа акыр ихароуп. Ачаи ҳзааргоит. Ачаи ҳнаҿыхәо, ҳцәажәоит, ҳцәажәоит, ҳцәажәоит… Ахышә ҳкылыԥшны адәныҟа ицо аԥсҭазаара ҳахәаԥшуеит, аихамҩа ааигәара игылоу аҩнқәа ҳрыҩнаԥшуеит, ауаа зҿу аабоит, дара ҳарбаӡом. Дара адәыӷба заҵәык ауп ирбо. Ҳаргьы маҷк иԥхаҳшьоит, дара ҳахьырымбо, ҳара рыҩнқәа ҳахьрыҩнаԥшуа. Аха ишԥааури, адәыӷба ус адыруеит!
Даҽазных убас ҳаицәажәоит, амашьыналас ҳақәтәаны ҳцоушәа. Ақыҭа ақалақь аԥсахуеит, ақалақь – ақыҭа, амш – аҵх. Ҳаԥхьаҟа ишьҭоуп ихароу, ихараӡоу амҩа. Амҩақәа ирну ауаа ҳбоит, даргьы ҳарбоит. Ҳаргьы ҳарбоит, ҳмашьынагьы рбоит. Даара ибзиоуп амашьыналас! Уажә ҳазцәыԥхашьо егьыҟаӡам: ауаа ҳбоит, даргьы ҳарбоит. Убас иҟоуп амашьыналас – адемократиеи ауаа реиҟарареи адырга ссир.
Егьыраан убас ҳаицәажәоит, аокеан иху алаинер аҿы машәыршақә ҳаиқәшәаны еиуеиԥшым ахҭысқәа еибаҳҳәозшәа. Даара ибзиоуп, ӷбала амшын уанху! Ҳаӡсо ҳхуп, арахь џьарак ҳгылоу џьушьап, аҽа аамҭак ахь ҳнанагазшәа. Шаҟа иссирузеи ҳаӷба ду! Иааҳакәыршан мшынуп. Қалақь убом, қыҭа убом, ҩны убом, уаа убом… Аӷба – иџьашьахәу ныҟәагоуп, егьырҭ апланетақәа ирықәынхо иҟарҵазшәа иҟоуп. Иара – иҟоушәа, иҟамшәа. Аӷбақәа абаӷәазақәа рҿы ауп иахьубо, амшын инхылеит – «Иԥыруа аголланд» иеиԥш, инаурхоит. Аӷбақәа зегьы «Иԥыруа аголланд» роуп. Аӷба еилкаашьа амаӡам, иԥсызи, ма имици реиԥш: иара убаӡом (ишысҳәаз еиԥш, абаӷәазаҿы игыламзар), аха ԥшьырқцак аҿы ишыҟоу удыруеит, иаҳҳәап, аԥшьырқца В-177 аҿы – наунагӡеи ҳәаа змами рҿы… Убри аамҭазы џьара ааигәа ишыҟоу уныруеит… Ишааҭаххаз еиԥш иаразнак иуныруеит.
Даҽазны аҳаирплан аҿы ҳаиқәшәазшәа ҳаицәажәап… Алагамҭазы шьҭа иазхоит!
Егьзымҳәаӡо ари алагамҭазы…
Ҳаиасып ҳус ахь! Аиԥылара хадақәа ҳзыԥшуп!
Ҳалагоит:
Быжьба!
Фба!
Хәба!
Ԥшьба!
Хԥа!
Ҩба!
Акы!
Ҳдәықәлеит!
(Сгәы исыҵанаҳәоит, ари иҭысцаз сыбжьы иахьынӡахәҭоу илахҿыхым, иӷьеҩым, ахагәрагара ацәмаҷуп. Акосмос ахь раԥхьа иԥырыз ибжьы еиԥшым. Аха уигьы, сгәы излаанаго ала, алакҩакра ицәмаҷымызт, убри аҟынтә – ԥхьаҟа!)
Никита Хрушьчов Иосиф Сталин иҭыԥан днеит.
Иаарласны Адунеи ахьынӡаҟоу акоммунисттә хәҭа ахада ҿыц аимпериализм ҳәаҭыхла даҿагылеит, егьрылаиҳәеит, СССР инеиҵыху акоммунизм аргылара нап шаиркыз. Инеиҵыху аргылара, еиҳаракгьы акоммунизм аргылара, хылаԥшра ду аҭахуп, избанзар, ауаҩы дахьугалакгьы дуаҩуп, Асовет ҳәынҭқарраҿгьы.
Хрушьчов, иаамҭа дызлаԥаз ала, Сталин итәгьы маҷымкәан илан, аҭагылазаашьа џьбара ишақәнаго ала дныҟәон. Зегь раԥхьаӡа иргыланы, уи иаԥиҵеит «СССР апартиа-ҳәынҭқарратә хлаԥшразы Акомиссиа», изуалны иҟаз атәылеи уи иқәынхо ауааԥсыреи ргәаҭара. Уи еиднакылеит «збиографиа цқьоу», КГБ абырҵкал икылхны игәаҭаз, ахаҳә иалцәушәа игәрагаз ауаа.
Убас ҽнак абарҭ хыхь зыӡбахә ҳәоу аҩызцәа иаалырҟьаны Москвантәи Аҟәа иааит, Бабышьара аҳаирабаӷәаза аҟынтә ишиашаз Обком аҿы инеит.
Ҩажәижәаҩык икабинет ианыҩнашыла, Михаил Темурович аԥсшәа нареиҳәан, чыбжьхьафара инеиԥхьеит. Мап, ҳара аҳаирплан аҿы акраҳфеит, Автономтә республика ганрацәала агәаҭаразы ҳаашьҭуп, аамҭа ҳамаӡам, мызкала ҳахьӡароуп, наиаҭаркит ихшәааӡа асасцәа.
Ари заҳаз Михаил Темурович гәыкала днаразҵааит, реиҳабы Геннади Михаил-иԥа дышԥаҟоу ҳәа.
Ирццакны аҭак наирҭеит: аҩыза Фигурин бзиа дыҟоуп, аха ҳара ацәажәаха ҳамаӡам, Автономтә республика гәаҳҭароуп, мызкы ауп иҳамоу.
Михаил Темурович дынкахәыцит: ирлас ак ӡбатәын.
– Ааи, аха… Жәбома иҟалаз, – асасцәа иреигәырӷьаз аԥшәама ихиҿы аџьашьара нанылеит. – Никита Сергеи-иԥеи сареи ҳмеицәажәахьази… Аҩыза Хрушьчови сареи еибаҳамҳәахьази, сынтәала ҳара ҳашгәарымҭо, ихаҭа исаиҳәеит… Иҟалап, аҩыза Фигурин иаҳәара ихашҭзар. Ех, Никит Сергеи-иԥа, Никит Сергеи-иԥа!.. Адунеи азна деилахоуп, ихашҭзаргьы иџьашьатәӡам. Иахьа Германиа згәалашәода! Еиҭах Америка ауп зегьы ҳшьара ҳақәзырҟьо… Аамҭа заҳгои, гәаныла аасҭа иҟалаҵәҟаз еилаҳкаап, ҳаизасып иара Никита Сергеи-иԥа.
Ихиҿгьы раҳаҭӡа иааҟалеит.
Михаил Темурович иҟәардә азааигәа, истол аасҭа илаҟәны жәаҩа раҟара аҭелқәа изықәгылан. Руакы ҟаԥшьын, иуаркалеиуан, Ашықәс ҿыц аан аԥсаҵла иахьындырҳало ахәмаргеиԥш, агәҭаны илашон араӡны Кремль асахьа. Абри аҭел ҟаԥшь аԥшәма мыцхәы пату ақәиҵон.
Егьырҭ излареиԥшымыз уи акәын, иацраҳәаз аҭел акгьы иадҳәалаӡамызт, аӡәгьы имбо ус џьара астол аҵаҟа иӡуан. Михаил Темурович абри аҭел аашьҭихын, «дасит»…
Ҩ-минуҭк раҟара ԥштәыс иоуит, дзасыз аҭел шьҭырхаанӡа. Арҭ аминуҭқәа рыбжьара асасцәа еишьхныԥсыланы итәан, рыблақәа рхагәҭахь иҩеины. Адәныҟантәи иааҩуаз амышмала иқәтәаны ишәаҳәоз аҵар рыбжьы абри аҭел ҟаԥшьы иқәтәаны ишәаҳәозшәа акәын ишуаҳауаз.
Аҵыхәтәаны Хрушьчов «ишьҭихит» аҭел – иҟалап, ари еиԥш иҟаԥшьызҭгьы уигьы.
Иара ихаҭа ишьҭихит, инапала.
Михаил Темурович ихиҿы, аҭел аасҭа уҳәаратәы, иаалашеит.
– Абзиара шәымаз, Никита Сергеи-иԥа…
– ...
– Шәара шәхаҭақәа?.. Зегьы бзиоуп ҳәа сгәыӷуеит…
– ...
– Хар ҳамам, хар ҳамам… Нина Пиотр-иԥҳа дышԥаҟоу?
– ...
– Ҳагәхьаалгеит шәҳәама?.. Ааи, ааи, иаарласны сшәызнеиуеит, иаарласны…
– ...
– Саргьы, саргьы…
– ...
– О-о…
– ...
– Шаҟ…
– ...
– Ааи, шаҟ…
– ...
– Нас, шәанбаҳзаауеи?
– ...
– Шәара шәзыҳәан убри аҩыза ҩы ҟаԥшьык сымоуп…
Еиӷьу зыҟалом…
– ...
– Еиӷьу зыҟалом, аҩы мацара акәӡам…
– ...
– Ҳәарада, Гәыдоуҭатәи, уатәи аиқәаҵәа…
– ...
– Шаҟа сшәыргәырӷьазеи, Никит Сергеи-иԥа, исҳәара сыздырам…
– ...
– Ҳәарада, Никит Серг…
– ...
– Егьаурым, егьаурым…
– ...
– Ааи, ааи, ара иҟоуп…
– ...
– Уаҳа назҭахым роуп… Апартиа-нхаратә хылаԥшра аҟынтә. Иҭабуп агәцаракра иаҳзыжәуа азыҳәан, Никит Сергеи-иԥа… Аҩыза Фигурин иӡбахә акәын иҳамаз шәареи сареи… Ааи, ааи, Геннади Мақсим-иԥа… Усҟан аҳәара ҟасҵеит… Ааи…
– ...
– Ишԥа-ишԥа?
– ...
– Ааи, ааи…
– ...
– Ааи, ааи…
Михаил Темурович икабинет аҟны амҵ ԥырыр иуаҳауан, убасҟак иҭынчран: Хрушьчов х-минуҭк иреиҳан шьҭа «дцәажәоижьҭеи».
– Убасҵәҟа расҳәоит, Никит Сергеи-иԥа…
– ...
– Ааи…
– ...
– Аҷара…
– ...
– Аҷара гәарҭарц?.. Аҷара?..
– ...
– Ааи, ааи… – Убасҵәҟа расҳәоит…
– …
– Иахьаҵәҟа Аҷараҟа ицарц. Аҷара…
– …
– Никит Сергеи-иԥа… Ҽнак акәзаргьы исзыншәыжь урҭ… Егьаумҳәан, исасцәоуп… Насгьы, убасеиԥш ҩык сымоуп… Иауазар, ҽнак, Никит Сергеи-иԥа…
– …
Акабинет аҿы ҩаԥхьа иҭынчрахеит – Никита Сергеи-иԥа даҽа ҩ-минуҭк «дцәажәон». Аҵар рыбжьы акәын игоз – адәныҟа акәымкәан, абра аҭелқәа ирықәтәаны ишәаҳәозшәа. – Зхацкы сцаша…
– …
– Ҳахьҩежь…
– …
– Гәахәара дула исыдыскылоит…
– …
– Салам сызрышәҭ зегьы, Никит Сергеи-иԥа: Ниниа Пиотр-иԥҳа, Сериожа…
– …
– Иҭабууп, иҭабуп…
– …
– Саргьы шәгәыдыскылоит…
Аҭел ҟаԥшь аҭыԥ инықәиҵеит.
Михаил Темурович ԥшьаала асасцәа рахь даахьаҳәит. Уи ихиҿы, Дон-Кихот иеиԥш, гәырҩак, гәҭахәыцрак анубаалон. Ибжьы мырдуцәакәан ҿааиҭит:
– Ҳаҭыр зқәу, ишәаҳаит зегьы, – инацәа хыхь ирхеит. – Ажәакала, Аҷара ауп игәашәҭаша… Ҳаиԥылара агәахәара снаҭеит… Сгәы иалуп… Аха ҳара ҳахьгьы шәымҩахыҵышт ҽазны… Аха уажәы ус баша шәысзышьҭуам, асас дахьқәа рзыҳәан исымоуп уаҳа назҭахым аҩы ҟаԥшь. Калдахәаратәи аҩы ҟаԥшь ахьӡ хара ицахьеит, уи егьырҭ реиԥш иџьбарам, егьаужәыргьы уашьӡом… Ажәакала, ашоколад иаҩызоуп… Насгьы, шәареи сареи ҳаиҩызцәами…
Михаил Темурович, Обком актәи амаӡаныҟәгаҩ, иара убасгьы Аԥсны апартиа-нхаратә хылаԥшразы Акомитет дахагылан.
Иколлегацәа гылан икахәыцуа. Нас руаӡәы, реиҳаб иакәхарын, дакуа-дашьҭуа даацәажәеит:
– Ҳара аҳаирплан аҿы акраҳфеит, аха ҳамаӡам, Аҷара Автономтә республика ганрацәала игәаҳҭароуп, аамҭа ҳамаӡам, мызк заҵәык ала ҳахьӡароуп…
Ианца, Михаил Темурович даахьаҳәит ара иҟаз Обком амаӡаныҟәгаҩ Пиотр Красински иахь:
– Убома, Пиотр Пиотр-иԥа, ишыҟалало аԥсҭазаараҿы…
Уи ашықәса, Аҷара асы ӷәӷәаны ишаузгьы, ауаа ргәалашәараҿы инхеит «СССР апартиа-нхаратә хылаԥшра» агәыԥ анырҭааз ашықәс ҳәа, иаалырҟьаны Аҷара иааз, нас инықәҳа ицаз.
Уи атәы иброшиура ауп исазҳәаз.
Уи ҭыжьын аҭыԥантәи аҭыжьырҭа «Аԥсны аколнхаҩы ибиблиотека хәыҷы» аҿы.
Аҭҵаарадырра-популиартә ҭыжьымҭа.
Акамбашь ауп изызку.
Аха аҭҵаарадырра ҳаракы иҭнаҵаауа акамбашь акәымызт уи, иара аӡәзаҵәык иибахьаз, иидыруаз иазкын. Аха уеизгьы ари аҭҵаарадырратә усумҭан, насгьы… Адам иаасҭа ақәра змоу аԥстәы иазикыз иара иашәа, иара иԥсалом, иара игимн.
Аредакциаа ирҩыз аԥхьажәа ацуп, уи ҩынҩажәижәаба шықәса шьҭахьҟа синагаеит.
Шәааи ҳааӡырҩып:
«СССР Акоммунисттә партиеи аиҳабыреи адҵа ҟарҵеит: иааиуа ашықәсқәа ирылагӡаны акырынтә ишьҭыхтәуп адгьылқәаарыхреи арахәрааӡареи раалыҵ, есааира еизҳауа ауааԥсыра рҭахрақәа рынагӡаразы. Аԥсны АССР аколнхаҩцәа, МТСи асовхозқәеи русзуҩцәа, КПСС XX аизара ду ақәҵарақәа ргәы ацԥыҳәаны, ақыҭанхамҩа аизҳаразы алшара ҿыцқәа рыԥшаауеит, афбатәи ахәышықәса заанаҵ инарыгӡарц азыҳәан.
Аԥсны АССР арахәааӡара аганахь ала зегь раасҭа еиҵаханы иҟоуп акамбашьааӡара. Арахь, Аԥсны аҭагылазаашьа злаҟоу ала, акамбашь акыр ихәарҭоу, ҽакала иузымԥсахуа ԥстәуп. Убри аҟынтә иахәҭаны иҳаԥхьаӡоит ари аԥстәы аҿиара иазку азҵаара азхьаԥшра».
Акамбашь иазку иара иажәабжь ари аԥхьажәа зынӡаск еиԥшӡам. Иара ихаҭа иаамҭа, егьыс аҽа аамҭак дшеиԥшымыз еиԥш. Иара иеиԥш, уи икамбашьгьы иацтәи, иахьатәи, уаҵәтәи, насгьы идырым, уаҩ ихаҿы изаамго аамҭақәа ирылан.
Иажәабжь хациркуеит абас: аӡәгьы издырӡом, акамбашь ауаҩы ианибжьаз, Вавилон ахаҳәқәа асахьа шырнугьы. Месопотамиа егьырҭ аҭыԥқәа рҿгьы ирбеит уи асахьа.
Иҟалап, 5500, ма 5600 шықәса раԥхьа ирыбжьазар акамбашь (уи бзиа ибон, анырра ӷәӷәа ҟарҵарц азыҳәан, арыцхәқәа ишиҭаху рырхәмарра).
Џьоукы, акамбашь атәыҩақәеи ахыбаҩи анҭырҵаа, уи хымԥада Индиа ауп иахьцәырҵыз ҳәа ирыԥхьаӡеит. Егьырҭ, акыршықәса ашьапқәа анҭырҵаа, Месопотамиатәуп рҳәеит.
Иҟалап, адгьылбжьаха Целебес акәзаргьы, уа иахьагьы ибнатәу акамбашьқәа – аноа – рацәоуп.
Мамзаргьы зынӡаск Филиппинтәи адгьылбжьаха Миндоро акәзар (акамбашь Миндоро, Миндоротәи).
Иааизакны, ҩ-гәыԥкны рҽыршоит акамбашьқәа рыжәла: африкатәи, азиатәи. Африка ибзианы ирдыруеит зтәыҩа кьаҿу, ицәыҟаԥшьу акамбашь. Аӡиа Чад ааигәара иуԥылоит иеиқәаҵәоу.
Ибнатәу акамбашьқәа рацәаны иҟоуп Индиа, Бирма, Цеилон. Азиатәи акамбашь азиатәи аҵх еиԥшуп: иҭынчуп, ишьшьылаҳуп, еихышәашәо иҟоуп.
Африкатәигьы еиҵамкәа еихышәашәо иҟоуп.
Китаи Христос иаанӡагьы ирыбжьахьан ицәыҟаԥшьуиӷроу акамбашь.
Иапониа акамбашьқәа шамахамзар зшьапқәа кьаҿу роуп. Ладатәи Европиатәиқәа урҭ акырӡа иреиԥшым. Урҭ зынӡаск иреиԥшӡам Кавказтәи акамбашьқәа.
Кавказтәиқәа инарылукаартә иҟоуп аԥсуа камбашь.
Аԥсуа камбашь уамашәа игәыԥшқоуп. Ирҳәоит, атамагәаӷь агәыдуҵар, иԥсыр алшоит ҳәа. Аӡәгьы издырам, атамагәаӷь хәыҷи акамбашь дуӡӡеи ирзеилоу. Насгьы, макьана аӡәгьы имбац атамагәаӷь иашьыз акамбашь.
Ҳа ҳкамбашь амч ду амоуп – ҩ-тоннак рҟынӡа аидара агар алшоит.
(Уеизгьы, иагәыдшәымҵалан акамбашь атамагәаӷь.)
Ашьапқәа шәпоуп, иӷәӷәоуп, ашьапхы ҟьаҟьоуп, еимҿаԥоуп. Аҿаҩареи алаӷьареи имырхьаакәа ԥшьаала ирҿысуеит, зыԥсҭазааратә ԥышәа иарҟәыӷаз ахаҵа иеиԥш.
20–22 шықәса ннаҵуеит.
Ашықәс аҩныҵҟа акамбашьхьа 1000–1400 литра рҟынӡа ахш амҵуеит – ажәхьа аасҭа ҩынтә еиҳаны. Уи ахш ихәшамацараха иҟоуп. Ахәдахьааи, егьырҭ ачымазарақәа жәпаки рзыҳәан рхы иадырхәоит.
Акамбашь харҵәы знык агьама збаз, ахаан ихашҭӡом. Арыжәтә уанашьлак, цәгьа бзиа уалнаргоит.
Акәац акәзар… Шәааи, иара ихаҭа уи атәы шиҩуа ҳахәаԥшып: «Акамбашьжьы иалху ажьҵаа аҵәы иахаҵаны иуӡыр, унацәа адуфалартә ихаауп».
Акамбашьжьы жәны, аџьыка ахьшьны – иссирӡоуп.
Исхашҭыз: акамбашь харҵәы убасҟак ижәпоуп, ҳәызбала иԥуҟап (ҽнак ихаҭа дысзаԥхьеит уи аброшиура, даԥхьон, имҩатәны ҭыԥқәак хазы дрыхцәажәон).
Акамбашь ацәа ажәцәа аасҭа ачҳауеит, атәыҩақәагьы ацә атәыҩақәа раасҭа иӷәӷәоуп. 1956 шықәсазы акамбашьқәа 66,2 % Аԥсны амхқәа рцәаӷәеит (бзиа иибаз инагӡаҵәҟаны бзиа иибон).
Аха фермак-ҩфермак абахәои, зегьынџьара иргылатәуп акамбашь фермақәа. Уи азыҳәан аҭагылазаашьа ссир ыҟоуп иара Гәыԥгьы, убас Кындӷ, Аӡҩыбжьа, Кәланырхәа, Аҷандара, Аацы…
Акамбашьқәа аӡмахқәа даара бзиа ирбоит, инарҭаианы қьафла аамҭа рхыргоит. Аӡмахқәа ишырҭабылгьо, дгьылбжьахак аҿы инеиуеит, уаҩгьы, аҽа ԥстәыкгьы ахьзымнаӡо. Нас уа иҳәуеит. Мамзаргьы аӡмах иҭаҳәуеит:
апҟыз, ачалеи, еиуеиԥшым аҵиаақәа – имаҷым излачаша.
Акамбашьқәа, ажәқәеи ацәқәеи реиԥш акәымкәа, аҟәынџьгьы рфоит. Урҭ иманшәалоу, хашәала бзиа змоу, анхамҩаҿы даара ихәарҭоу ԥстәқәоуп. Ианҵатәуп ирацәаны!
Акамбашь унапы нахьурсыр, рацәак иагәамԥхошәа унарбар ҟалоит. Аха рҟазшьа бзианы издыруа иуаиҳәоит, шаҟа бзиа ирбо иануршьышьуа, еиҳарак ахәда.
Насгьы акамбашьқәа ақәа уамашәа бзиа ирбоит – ақәа ами аӡмахқәа ӡыла иҭзырҭәаауа.
Ишдыру, Аԥсны ақәа лассы-лассы иаулоит.
Сара исыман ацгәы – Малка. Ус игәасҭеит, аквариум иҭоу аԥсыӡқәа есааира ишмаҷхоз, рхыԥхьаӡара ишагхоз. Еилыскааит, уи Малка ашьапхыцқәа ишырусу, аха лабҿаба иақәыскыр акәын.
Ҽнак, сдәылҵуашәа ҟаҵаны, сышьҭыбжь рӷәӷәаны ашә ахь сҿынасхеит. Сымдәылҵыкәа ашә ҩкыдысҟьан, ацаԥхагьы абарқәам инҭасырҵәиит, схаҭа сҽыҵәахны амаҭәашьқаф снавагылеит. Нас ԥшьаала, сшьапԥынҵа сықәгыланы ауадахь снеит. Сыԥшызар, Малка, са сдәылҵыз џьшьаны, аквариум ашьапы нӡаанаршьшьылан, аԥсыӡкра иаҿуп.
Михаил Тимурович ацгәы дызлеиԥшыз ыҟан: дагьгәыбзыӷҩын, дагьгызмалын. Амала, иара зегь раасҭа игәыбзыӷу ацгәы даҩызан – иреиӷьу ала аҟазшьақәа зҟазшьоу.
Бӷажәба ихаан, Актәи амаӡаныҟәгаҩс даныҟаз, сара Гәылрыԥшь араион, Ҵабал ақыҭа аколнхара хантәаҩыс саман. Хҭыск шәзеиҭасҳәар сҭахуп. Аџьықәреи ҭаҳгалон, ақыҭа зегьы амхы иҭан. Аплан ҳадуп, инаҳагӡароуп. Саргьы тәамҩахә сымам, зны аҩада сыҟоуп, зны – алада, амхқәа срызнеиуеит, аус шцо сахылаԥшуеит. Амш бзиоуп, амра каххаа иԥхоит.
Ажәакала, ҽнак бригадак аҿы ачача сдыржәын, аканторахь схы самыхәо сашьны сааит. Амҩан аԥсык ауп исыгхаз с-«Виллис» ала аҵла сасырц. Сныҟәцаҩ са саасҭа дашьын, сара сакәын аԥсҟы зкыз, иара, сныҟәцаҩ, ашьҭахьтәи атәарҭа дықәианы дыцәан...
Аконтора ажәын, зегьы уадакаҿ ҳтәан, егьи ауада аҭәа ҩнажьын. Дсыман усҟан абухгалтер, ҿымҭзҩакы, сҭыԥ дашьҭан: дыҽхәон, аҵара сымоуп ҳәа, ҵараиурҭак дшалгахьоу алагьы шәҟәык ҳирбалон. Сара иреиҳау аҵара сымамызт, уи акәын изырҳәоз. Ажәакала, сҭыԥ деиԥхыӡуан.
Абри сбухгалтер ус иасҳәоит: «Сашьуп, ана аҭәа сылаианы сыцәоит, исызҵаалакгьы, амхахьы дыҟоуп ҳәа сызраҳә, нас, иҟалап, араион ахь сцар».
«Бзиоуп, – иҳәеит иара, – ус иҟасҵоит, ҳәарада».
Аҭәа сыҽныласыжьын сыцәеит. Санҿыха, ахәлара иалагахьан. Сҩагылан суада сыҩналеит. Сбухгалтер дтәоуп, ақьаад ак аниҵоит, иԥхьаӡоит, ашьчот ҭаиршәуеит. «Аӡәгьы дсышьҭаӡамзи?» – сиазҵаауеит. «Ааи, Бӷажәба дыҟан, дшәазҵаауан». Убас ҭынч иҳәеит, ихы дымҩахаӡакәа… Сара адабла сысызшәа сҟалеит: «Нас?» – «Амц дысзымжьеит…» – «Нас?!» – сҵаауеит. «Анатәи ауадаҿы дыҟоуп, сҳәеит…» – «Нас?!» – «Дныҩналан, уибеит, аҭәа ушылажьыз, ухәда абжьы рго. Ажәакала, уаҵәы ашьыжь Обком ахь дуԥхьоит. Убасгьы, ачача акәхап иижәуаз, аҭәа зегьы афҩы алаирчит, иҳәеит. Шьахәла ижәуазар акәхап, иҳәеит».
Сҭаирхеит, алахша… Сгәы ԥжәеит, схы ԥжәеит, аха иҟасҵарызи, дысзымшьит. Бӷажәбеи сареи знызаҵәык акәын ҳанеибабахьаз, еишәачарак аҿы. Иусхәызи, сҵаауеит, сколнхара еицаҟьахь, иара иеиԥш амаҵура ду змоу?! Сара еиҳарк сзыцәшәоз араикомрааи араиисполкомрааи ракәын, Бӷажәба ихаҭа са сахь дымҩахыҵуеит ҳәа иҟадаз! Ахаангьы уи аҩыза схаҿы иааиуамызт. Аха ус идырлон
уи – иаалырҟьаны дынулаҳауан. Аҭагылазаашьа зеиԥшраз еиликаарц иҭахын, сара мыжда.
Ажәакала, адырҩаҽны ашьыжь, сшьапқәа сыҵаҟәало, Обком ахь скылсит, Бӷажәба дсыԥхьоит ҳәа. Самырхуеит, ҽакалагьы ҟалашьа амаӡам: ԥсеилахараха, аколнхара ахантәаҩы аҽнычыбжьон ауатка иҽарганы, аҭәа иҽылажьны дыцәоуп. Сныҩналеит, аха ҳаӷеимышхара – сыбз сыхәлашәаны. Бӷажәба ани дазҵааит, ари дазҵааит, аплан иҳәеит, аҳауа зеиԥшрахо иҳәеит, ахаш иҳәеит, арыжәтә иҳәеит, аха иацтәи азы ҿиҭуам. Сара сыԥшуп, уажәымзар-уажәы иаацәыригоит, сынҟәыбасагьы сықәиҵоит ҳәа… Иара иакәзар, егьҟамлазшәа, зынӡаск ҽакы даҿуп.
Аҵыхәтәаны: шьҭа уца, уусқәа нагӡала.
– Михаил Темурович, уаҳа акгьы сашәҳәар шәҭахӡами? – ашә аҿы снеихьаны инҭыскааит сыбжьы.
– Ааи, иуасҳәарц исҭахыз. Убухгалтер дысгәамԥхеит, излазбаз ала, дуаҩ ҽеим, даҽаџьара диага.
Сара ахыкәаалеиԥш сындәылҟьеит Обком, сышиашаз – аколнхарахь. Сшааиз еиԥш абухгалтер иасҳәеит: «Уареи сареи аус ҳзеицуам, аҩыза».
Иаргьы мап имкит, ԥшьаала дҩагыланы дцеит.
Изларҳәо ала, Фидель Кастро Аҟәа дыҟаӡамызт… Дышԥаҟамыз, дыҟан. Аха уи здыруаз маҷыҩӡан, иуҳәар ҟалоит – аӡәгьы издырӡомызт.
Фидель Пицунда дшыҟаз зегьы ирдыруеит, аха Аҟәа?..
Ари абас иҟалеит. Сара усҟан Бӷажәба дзыхьчоз срылан, ҳара – ахьчаҩцәа – аӡәгьы ҳизгәаҭаӡомызт, ус
иаҭахын, ус иҟан ҳусушьа. Иахьа амаҵура змоу рацәак дыҟамзаргьы, еиҳәҭаԥало ахьчаҩцәа ицуп. Усҟан ҽакала иҟан, ҽа аамҭан, аамҭа бзиан.
Хрушьчов Кастро Пицунда дааигеит. Ҽнак урҭ Лыхныҟа инарыԥхьеит. Ҭамадас дыҟан, ҳәарада, Бӷажәба. Мжаванаӡегьы дрыцын. Иржәуан Лыхнытәи аҩы ҟаԥшь. Темурович аԥаҭхь ҽаанбзиала ҳәа Фидель Кастро изишьҭит. Исгәалашәом, закә ныҳәаҿаз. Катро ԥыҭк ижәхьан, аԥаҭхь мап ацәикит. Еергьҳәа зшьапы иқәгылаз Хрушьчов, Кубаа аҩыжәшьа рыздырӡом, иаажәг аԥаҭхь, сара изжәуеит иҳәан, Гәдоуҭатәи араиком актәи амаӡаныҟәгаҩ Дмитри Хәарцкиа ицижәырц далгеит. Аха уигьы илымшеит – Хрушьчовгьы изҭамырцәит, абжа Хәарцкиа иқәиҭәеит. Дмитри Андреи-иԥа акостиум шкәакәа ишәын, аҩы ҟаԥшь анигәыдҭәала, дырхәны ашьа ихьшушәа дҟалеит. Хрушьчов акьаҿ «украинка» ишәын, аиқәа шкәакәа ишьан. Уигьы ашьа ихьшушәа дгылан. Рҩыџьагьы аҩы ҟаԥшь рхьыкәкәон.
Хрушьчов иаразнак Пицундаҟа идачахь дыргеит. Хварцкиагьы аҩныҟа дцеит, Мжаванаӡегьы дцеит, аԥаҭхь нҭыркәкәаны ижәын, дцеит.
Кастро даанхеит.
Уахынлан, асааҭ акы ҟалахьан.
Бӷажәба Кастро дыхҭеикит: Аҟәа умбаӡацт, уаала Аҟәанӡа ҳцап, уи Гавана еиԥшуп, арагьы иуԥылоит аколониалтә архитектура иатәу абаҟақәа, сааҭк аҩныҵҟа зегьы рбара ҳахьӡоит, уаҵәашьҭахь уцоит усгьы, Аԥсны еиҭа уанбаанагои, ҳцап, ҳахәаԥшып, закә қалақь ссиру убап Аҟәа!
Кастро дазааигеит, иазааигеит, акыр ишыуадаҩызгьы, ЦК аҟынтәи ицыз ахьчаҩцәагьы.
Апартизанцәа реиԥш ҳаҽӡаны Аҟәаҟа ҳдәықәлеит, х-машьынак ҳрықәтәаны: Фидель ихьчаҩцәа, Тимурович ихьчаҩцәеи ихаҭыԥуаҩцәеи, аиҭагаҩ.
Асааҭ хԥа рахь аус ауаны Аҟәа ҳааит, аԥшаҳәа ҳануп. Ақалақь ыцәоуп, амҩадуқәа аӡәгьы дрынӡам, аха ҳара, ахьчаҩцәа, ҳгәыҳҽануп.
Абаӷәаза аҟынтә Адрамтеатр ахь ҳнеит.
– Нас иахуҳәаауеи, иқалақь бзиами Аҟәа?
– Аиашазы, иссируп, – иҳәеит Фидель, ижакьа инацәақәа алшьуа.
Ус атеатр аԥхьа иҟоу, агрифқәеи, агрифонқәеи, егьырҭ аҿаасҭақәеи зҭагылоу афонтан аҟынтәи, аҭынчра еилаго, игеит адаӷьқәа рыбжьы. Афонтан аус ауӡом, ирцәоуп, убри аҟынтә адаӷьқәа рыбжьы уамашәа идууп, адунеи амҽханакит. Сара иџьасшьеит: уа ахаангьы адаӷьқәа рыбжьы смаҳаӡацызт. Ақалақь иахылаԥшуаз ишрыхәҭаз аус рзымуит, мамзар, уи агәҭаны адаӷьқәа рыбжьы гозма?! Афонтан нап адкыламызт уаҩҵас.
Фидель иџьашьаны дҵааит: «Мшәан, адаӷьқәа рыбжьоума исаҳауа, мамзаргьы слымҳа сажьоу?»
Ҳәарада, Бӷажәбагьы асеиԥш дақәгәыӷуамызт, аха иаразнак ииҳәаша иԥшааит: арҭ ҷыдала ҳаззыҟоу, ҳазыгәдуу даӷьқәоуп, убри аҟынтә ақалақь иреиӷьу аҭыԥқәа рҿы иҳамоуп. Уи ашьҭахь акыраамҭа Аԥсны ада џьаргьы иуԥымло адаӷьжәла аӡбахә иҳәон: ари ажәла иахьӡуп «асас даӷь».
Адаӷь ажьы бзиа избоз Кастро Михаил Темурович ииҳәаз иаразнак ихаиҵеит: «Илакәушьаша адаӷьқәа шәымазаап шәара!»
Ажәеи ажәеи еихҳәаало, шықәсқәак рышьҭахь, Бӷажәба актәи имаӡаныҟәгара анышьҭеиҵахьаз, адаӷьқәа ирызкны ашәҟәы ҭижьит, сымҩашьозар, убрагьы абри Аԥсны ада џьаргьы иуԥымло «асас даӷь» аӡбахә иҳәоит.
Абасала, Фидель Кастро Аҟәа дыҟаӡамызт зҳәо рыгәра шәымган, дыҟан Фидель Аҟәа, сан дымсааит, дыҟан, аха уи атәы здыруа маҷӡоуп. Урҭ рахьынтә сара аӡәк соуп иаанхаз… мап: Фидели сареи. Убри аҟынтә, Фидель аӡә диазҵаар, уҟазма Аҟәа ҳәа, уи сыҟан шиҳәо здыруеит. Ҳасас дахь уи ихашҭызар, атеатр аԥхьа зыбжьы иаҳаз «асас даӷьқәа» ртәы шәиазҵаа, усҟан хымԥада игәалашәоит уи аҵх.
Сҩызак ахьча ла иман.
Иажәит, рыцҳа.
Ҽнак сҩыза аҩныҟа иааигеит аласба, уигьы ахьча ла иаиуан.
Аласба хазы аҭра ҟаиҵеит ашҭаҿы, рҭаацәара иадикылеит.
Алажә уи агәы иалсит. «Ус анакәха, шьҭа сырҭахӡам», – аҳәан, ицеит.
Аџьармыкьа тәарҭас иалнахит, уа акраҿарҵон, иаргьы иалшоз ала аџьармыкьа иацхраауан.
Ԥасатәи аԥшәмацәа рахьынтә аӡә дабар, игәыбзыӷуа инаидгылоит, инапы арбзоит, аҩнынӡа днаскьанагоит, аха аҭаацәа зегьы егьа идыргәыбзыӷыргьы, егьа иршьышьыргьы, ашҭа иҭалаӡом, ҩаԥхьа аџьармыкьахь ихынҳәуеит.
Даара агәы иасит ҳәа иаԥхьаӡон.
Уи аҭаацәара убасҟак бзиа иабон, агәы иахьасыз рзанажьуамызт.
Нагӡара амазааит уи ала аԥагьара!
Абри аныҳәаҿа зегьы инҭыркәкәа иржәыроуп!
Абаа аҩныҵҟа ҳаҟан, иааҳакәыршаны аӷацәа тәан, ҳаԥшын, урҭ анжәыло ҳәа. Аҵыхәтәаны ҳәа, «наӡаӡа абзиараз» еибаҳҳәон, ҳнапқәа еимаҳхуан, ҳабџьаргьы ӷәӷәала иаанаҳкылон…
Ҳаӷа ихабар ыҟамызт.
Ачеи аӡи анҳамҵәа, ҳачҳареи ҳгәхымшәареи анҵыкәкәа, абаа ҳҭыҵит, ҳабџьар каҳаԥсеит, аӷа ҳаҽиаҳҭеит.
Аха ҳаӷацәа ықәҵхьазаарын, уажәы ӡиас ԥшӡакы аԥшаҳәаҿы, шәышықәса зхыҵуа аҵлақәа рышәшьыраҿы итәаны чара руан, аныҳәаҿақәа шьҭырхуан – ҳара ҳзыҳәангьы.
Убасҟан инеимаҭәаны аҵәыуара ҳалагеит… Ҳҵәыуан, аха Анцәа ҳаиҭабууамызт.
«Раԥхьаӡа акәны амшын уанҭало, 2–3 минуҭ еиҳамкәаны уҽукәабароуп, нас маҷ-маҷ иацҵо, 10, уи моу 15 минуҭ рҟынӡагьы уҽӡааукылар ауеит. Мышкахьы знык еиҳамкәа уҽукәабозароуп, даара згәабзиара ӷәӷәоу ҩынтәгьы рҽыркәабар ауеит, убригьы 3–4 сааҭ рыбжьаҵаны»
( «Аҳақьым иабжьгарақәа», 1937 ш. )
Усҟан сара аус зуан Гәылрыԥшь араионтә газеҭ аҟны. Зны Аԥсны ашьха иркыз ашьауардын иазкны дырраҭара хәыҷык анысҵеит. Уаҟа исҳәон, амҵәыжәҩақәа еиҵыхны 2 метраки 80 сантиметреи иҟоуп ҳәа. Ареспубликатә газеҭгьы иакьыԥхьит ари сдырраҭара, амала, уа ус ианын: амҵәыжәҩақәа 3 метраки 80 сантиметреи иҟоуп ҳәа. Ҩ-мчыбжь рышьҭахь Қарҭтәи газеҭк ианырҵеит ус: Аԥсны иркит ашьауардын, уи амҵәыжәҩақәа еиҵыхны 4 метраки 80 сантиметреи иҟоуп.
Ари аинформациа Вианор Ԥачлиа Москваҟа ишьҭит, ажурнал «Адунеи акәшамыкәша» ахь. Амала, уажәы ашьауардын амҵәыжәҩақәа быжьметрак рҟынӡа «ирызҳаит».
Аҟәа иааит аҳәаанырцәынтәи аҵарауаа – ажурнал «Адунеи акәшамыкәша» ианыз адырраҭара иашьҭаланы. Аҳәара ҟарҵеит, адунеи зеиӷьаҟам ашьауардын ддырбарц.
Урҭ ирԥылеит Вианор Панџьа-иԥеи Михаил Темуровичи.
– Рыцҳарас иҟалаз, ашьауардын ҳацәцеит, – илахь еиқәҵаны ираиҳәеит Михаил Темурович.
Убасҵәҟа илахь еиқәҵаны, ари шҵабыргу шьақәирӷәӷәеит Вианор Панџьа-иԥагьы.
Нас Панџьа-иԥа ҿааиҭит:
– Иҟалаз ҟалеит, аха еиҳагьы иџьашьахәу шәасҳәоит уажәы. Абнауаҩы изкны узықәгәыӷша адырра ҳауит. Уи аӡиа Риҵа азааигәара тәарҭас иман, убра џьара иԥсжырҭагьы ыҟоуп.
Мызк аҩныҵҟа аҳәаанырцәтәи аҵарауааи Вианор Панџьа-иԥеи абнауаҩы ишьҭан, аха баша.
– Ассир! – икьатеих ԥҵәо дыччон Михаил Тимурович. – Ихәыцны иҟаиҵазар, уи дгениуп!
Арҭ ажәақәа рацәак ирзымдыруаз поетк изкын, Аҟәатәи адрамтеатр асцена аҟынтәи еицырдыруа ашәҟәыҩҩы имшира идныҳәало данцәажәа ашьҭахь. Ашацашацаҳәа амикрофон ахь днеин, иџьыба еикәарҽы иҭаз ақьаад ааҭиган, ибжьы ныҭцаны даԥхьеит:
– Ҩ-шьышьык, ԥшь-шәишәик, жәа-кәтык… Ашәҟәыҩҩы дназлоу зегьы шанханы иаанхеит…
Нас ччараха ирысит!
Иҟалаз уи ауп, ақәгылара адагьы, апоет аишәачара аиҿкаарагьы инапы ианызаарын, иқьаадқәа ицәеилаган, ачыс-мыс рсиа даԥхьеит.
Иажәыз, аха еснагь иҿоу, акультура ду злысхьоу, иҟәыхоу с-Европа! Уара акгьы уздырӡом ссацивии сџьыкеи ртәы, сыӡқәеи сыҩқәеи ртәы, аилаџьи ачашәи ртәы. Егьуздырӡом ҳныҳәаҿақәеи ҳчарақәеи ртәы.
Сара лассы-лассы узбалоит, иуҳәар ауеит – есымша, уара… Алашара злымсуа асаркьа ҳабжьоушәа: сара узбоит, уара – мап.
Иабахәа, знык иадамзаргьы унаҵаар: сшыҟоу-сшану, сзеигәырӷьоу, сгәы казыжьуа, исаҳә исхароу, сахьиашам…
Ҳашҭа иҭанагалеит аласба кашәарах. Уи еиқәаҵәан, убри аҟынтә Пеле ҳәа ахьӡаҳҵеит. Даара игәыбзыӷын, зегьы ршьапы иаҵаҳәуан, зегьы рнапы абзарц иашьҭан.
Ҽнак амҩаду аҿы амашьына асын иашьит.
Ахәыҷ иеиԥш акәын ишыԥсуаз, ауразоуроу аҟәараҟәара еиҵасуан, аԥсыԥ загомызт.
Ус даацәырҵит Михаил Темурович. Аласба аԥхьа дшьамхнышгылан, аршьышьра далагеит, ажәақәак аиҳәон.
Пеле инапаҿы иԥсит.
Михаил Темурович дҩагылан, жәак мҳәаӡакәаны дцеит.
Михаил Темурович анышә данарҭоз аҽны иҵәыуара сахьнеиз, даара иқәсхьаз ашьапеимаақәа ишьаны избеит. Снеиҵаӷәӷәеит. Пеле аныԥсуаз аҽынгьы абарҭ аимаақәа ракәын ишьаз.
Аресторан «Мархьаул» ахь дааҳаԥхьеит еицырдыруа ажурналист Кузнецов. Аресторан аԥхьа анышә иҵаз аҳаԥшьа дуқәа аниба, Михаил Темурович иахь даахьаҳәит: – Шықәсык аԥхьа саныҟаз, еиҵазшәа збеит.
– Иреизҳаит, – иаразнак аҭак ҟаиҵеит Михаил Темурович. – Анышәаԥшь иалхыми. Убри аҟынтә, анышә ианыҵоу, маҷ-маҷ ирызҳауеит.
– Уи шԥа?! – иџьаишьеит Кузнецов.
– Иреизҳауеит, – Михаил Тимурович ииҳәаз дадгылеит аресторан аиҳабгьы. – Ҽааны шәаа, ижәбап.
Ишәҟәы «Аԥсны ишәаҳәо аҵар» аҟны уи иҩуан: Аԥсны иҟоу ажәардәына еиуеиԥшым 18 шәа аҳәоит. Егьырҭ атәылақәа рҿы уи 5–7 иреиҳам иаҳәо ашәақәа.
Убри ашәҟәаҟны убасгьы апарпар аҟазшьақәак аԥсуа жәардәына иаиҭеит.
Уи аҵарақәа ҭызҵаауа даара иазҿлымҳахеит, ирацәаны ашәҟәқәа Аԥсныҟа иаарышьҭит, Аҟәагьы иааз дубап.
Иара ус ихы ирқьион: «Зегьы зхароу Капанаӡе иоуп: ишахәҭоу дамыԥхьеит сышәҟәы, агхақәа ишьҭит».
Аԥенџьырқәа ҩба ҟьаҟьаӡа иааиртит. Икабинет аӡынтәи амшын ахьшәашәара ҟәандаӡа иныҩнашьқьырит.
1962 шықәса, ианвар мза. Ииашаны – ианвар 13. Уи аамҭазы ахыԥхьаӡара 13-еи иареи еиҩызцәахахьан. Уаанӡа уи мыцхәы деиҵанарӷәӷәон.
Мышкы аԥхьа ақалақь нижьит зынӡаск аҽакны – иҭынчны, агәы каршәны, ахы агәы ахны. 13 рзы шьыжьы амра заа игылеит – иҟәашкакараӡа ишьҭаз асгьы еиҳагьы иӷәӷәаны ицырцырит. Ажәҩан иаҵәа, асы аҵыхәала, еиҳагьы ииаҵәахеит, асы амра аасҭа убла хнакуан.
Ажәеи ажәеи еихҳәаало, аҟаԥшьи ашьацԥштәи злаӡҩоу аиаҵәара иабзоураны амшын иаԥну ақалақьқәа аҳәса ԥшӡақәа иреиԥшуп. Иԥшӡоу мацара ракәым, иааизакны аҳәса. Еиҳарак урҭ ианрыцло ҿыц иауз асы аԥштәы.
Исгәаԥхоит мацара акәӡам – сара бзиа избоит сыла иҭалаҳау амшын иаԥну ақалақьқәа. Урҭ ақалақьқәа рҿы еилалоит аимгеимцара кьаҿӡақәа, адунеи зегьы еиҵалоит, ихәыҷхоит, иԥшқараххоит, ауаагьы уамашәа рҽырыԥсахуеит, излоу ауаарацәа рҿы рызаҵәра иарҩышьны…
Абри ашәҟәаҿы «Апрезидент ицгәы» захьӡа ахқәа рҟны « сара» анысҳәо, уи иаанаго сара автор соуп, уаҳа аӡәгьы. Егьырҭ ахқәа рҿы «сара» зҳәо ҽа уаауп. Урҭ исзеиҭарҳәоз ахҭысқәа анысҵон, Апрезидент ицгәы атәы схаҭа еиҭасҳәоит, убри аҟынтә иџьашьатәӡам, џьоукы ирыхьыз аҩра ахьысзымариаз, Апрезидент ицгәы атәы – ахьысцәыуадаҩыз. Шаҟа шықәса ҵуазеи шьҭа уи аҵыхәала сгәаҟуеижьҭеи. Зныкымкәа-ҩынтәымкәа ишьҭасҵахьан сара Ацгәы иазку абарҭ ахқәа, аха аҵыхәтәантәи ашықсқәа сгәаҿы зҭыԥ ылызхыз аӡә ҭаха сиҭом, шьыжьы шаанӡа ацәа салхны, иҩла ҳәа сыдиҵоит. «Иҩла!» – уаҳа акагьы… Зны-зынла агәҩара сызцәырҵуеит: Иара ихаҭа иакәзар уи сыдызҵо?! Ихаҭа! Аха уи рацәак агәра сызгом, аиаша шәҭахызар…
Абасала, ианвар 13, 1962 шықәса, ашьыжь. Ажәытәтәи Ашықәс ҿыц агыламҭазы.
Абри сҳәонаҵы, ахԥатәи аԥенџьыргьы аартра дахьӡеит. Ауадаҿы ихала иакәын иҟаз, убри аҟынтә, бзиала уаабеит ҳәа азҳәо, амшынҳәа абӷеиԥш ицырцыруаз амшын инапы азиҟьеит, нас илаԥш ииаигеит амшын иаԥныз апарк аҿы игылаз, асы быбышӡа изқәыз аҵлақәа рахь.
Уи иаԥхьа ишьҭан зегь раасҭа насыԥ змаз, убри аҵыхәалагьы зегь раасҭа егьдууз, егьмаҷыз ақалақь. Енагь згәы хыҭхыҭуаз, инкахәыцуа иҭынчыз. Сгәанал, ақалақь убасҟан ауп уара ианутәу, иаанужьырц уанымыццакуа. Узыркәадо аашьарк, гәкаршәрак урымҽханакны уалоуп, еицакра зқәым уҩн шакәу уныруа. Абарҭ ацәаныррақәа рыла ауаҩы дахьыҟазаалакгьы идыруеит иара иқалақь гәакьа.
Ақалақь – ари итәыму абла рацәеи, амацәс еиԥшу иласу аблақәеи ахьуԥыло-иахьухәаԥшуа ҭыԥуп. Еиҳарак аԥхын. Ақалақь-акурорт акәзар – уи аӡынрагьы алаԥш гызмалқәа, алаԥш наурқәа, алаԥш лашақәа рыла иҭәуп… Излеиԥшым: аԥхын лаԥшқәа угәуҽанырҵошәа иҟоуп, аӡынтәиқәа – еиҳа иҭынчуп, иаартуп.
Арагтәи ибомызт, аха идыруан, акатерқәа рбаӷәаза ааигәара аишәа хәыҷқәа ирхатәоу аҭаҳмадацәа ашахмат фигурақәа шықәдыргылахьоу, иҟалап, аахәмаррагьы иалагахьазар. Иӡышӡа, Абиблиа адаҟьақәа ирныҵызшәа иҟоу аҭаҳмадацәа, зыбжьқәа асы иалаӡуа. Иаргьы урҭ дрыдтәалазар иҭаххеит. Изымычҳауа иҭаххеит. Аха уи икабинет дыҩнатәазар акәын – егьаумҳәан, Актәи ауаҩы Аԥсны. Уи адагьы, иаарласны аилацәажәара иалагараны иҟан. Актәи иҟны, иара иҟны, аилацәажәара. Зҵакы ӷәӷәаз аилацәажәара.
Убри ашьыжьгьы, аҵыхәтәантәи аамҭазы лассы-лассы ишыҟаиҵалоз еиԥш, уи дазхәыцуан изыҟамлаша аҟалашьа, дазхәыцуан, ахааназ изыҟалараны иҟам, аха уеизгьы иҟалар зылшо… Иахьа аамҭа шьҭахьла ицо узыҟаҵом, мамзаргьы ашықәс рацәа урхыԥаны ԥхьаҟа узцом, аха уи иахьа, уаҵәы иалшар ҟамлои – зқьы шықәса уажәаԥхьа, ма зқьы шықәса уашьҭан унанагар… Ааигәами, ауаҩы ажәҩан ахь дзыԥырӡом, аха иахьа дԥыруеит…
Аҭӡамц аҟны икнаҳаз адунеи ахсаала дахәаԥшит, аӡиасқәеи, атәылақәеи илаԥш рхигеит, ақалақьқәа зегьы рҭыԥқәа рҿы иҟоу иҟаму гәаиҭеит. Аӡиасқәа рыхьӡқәа иҵәиҵәиуа ирываҩын, ашьхақәа, аҭыԥ ахьмаҷыз аҟынтә, рыцхәла иарбан. «Уӡиасызар бзиоуп, – дааԥышәарччеит иара. – Сқалақьзар зынӡаск исҭахӡам. Уӡиасызар зегьы
ухьӡ еизакны ирҳәоит, Адгьыл уқәланы уцара ҭынч, уԥшаҳәақәа урзыԥшуа».
Ҩаԥхьа амшын аԥшаҳәеи ақалақьи рахь даныԥшы ауп ианиба аԥенџьырхамс иқәтәаз аҵыс – ишьацԥштәы-цәҩеижьыз, ихәыҷӡаз. Игәалашәеит: мшәан, ари граммк акапан иацлар изымԥыруа аҵыс ами. Абри еидихәыцлаанӡа, аҵыс нықәԥрааны ицеит.
Морев, еснагь аҩ иашьу Костиа Морев иажәеинраала ихаҿы иааит. Уи Морев Аҟәа амшын иаԥну қалақьк аҟынтәи даанагеит. Уи, иуҳәар ҟалоит, ҿырҳәала идыруан аурыс поезиа зегьы (аурыс поезиа адагьы). Аӡхықәчаԥа данын, еиҳарак Пушкин иажәеинраала «бжьысқәа» дрыԥхьо. Изаҳауаз ччон, Костиа иџьыба ауаткеи аҩи злааихәаша аԥара изҭарҵон. Амала, иара иитәыз ажәеинраалақәа ракәын зегь раасҭа еиӷьаршьоз. Иара, ихаҭа ииҩуаз уамала излеигәаԥхоз ала, ԥштәыс ириҭаӡомызт, иаразнак ихәыцуан ацәаҳәа ҿыцқәа. Убас, Никита Хрушьчов, – «Америка ахши акәаци рыла ҳахьӡоит, ҳагьаԥысуеит», – аниҳәа, адырҩаҽны Морев акатерқәа рбаӷәаза дадгыланы, ибжьы еиҵыхны иҳәон:
Абри адырҩаҽны ашьҭахь адырҩаҽны Михаил Темурович иаԥхьа иқәын Ашәарҭадара акомитет аҟынтәи иаарышьҭыз Костиа абри «иажәеинраала». Михаил Темурович акыраамҭа дыччон, егьырҭ изаҳаз реиԥшгьы, иаргьы игәникылеит. Уи ауыха КГБ аиҳабы ус иаиҳәеит: хьаас иҟашәымҵан, уи ихы иагуп, ихы иагмызҭгьы ари аҩыза иҩуазма, дарбан иззымдыруа, иқәымҿиаз абзиабара аҵыхәала ихы аҭыԥ ишықәҟьаз… КГБ аиҳабы уи атәы имаҳаӡацызт, егьџьаишьеит Михаил Темурович абасҟак ахьидыруа, маҷкгьы ахлаҳәацәгьа Костиа даарыцҳаишьеит.
Сара усҟан схәыҷын, аха Костиа Морев ибзианы дысгәалашәоит, исгәалашәоит Аҟәатәи аӡхықәчаԥаҟны апоезиа аныҳәа шеиҿикаауаз.
Убри ашьыжьгьы Михаил Темурович Аҩныҵҟатәи аусқәа рминистрра аҟынтәи есыҽнытәи ахшьаала изааргеит. Еиҳа ииашахоит иаҳҳәар, ахшьаала иааимҭаз изыԥшны иаԥхьа аишәа иқәын ҳҳәар. Ауха ҳәызбала дшьын жәаа-шықәса зхыҵуаз аҷкәын. Иԥсыбаҩ Басла амшын иахьалало абиблиотека ааигәара, аевкалиптқәа рыҵаҟа ирбеит.
Ахшьаала излаҳәоз ала, аҷкәын даныршьыз асы ауан. Асы ауан – убри аамҭазы дыршьит?! Асы шауаз ауаҩы дыршьит?! Аҳәызба илырҳәеит (ма илиҳәеит) зныкамкәа-ҩынтәымкәа: игәышԥы, имгәа, ишьапы…
Икабинет аҟынтәи урҭ аевкалиптқәа ибзианы ибон. Абиблиотека – мап. Асы зықәнауз аевкалиптқәа дуӡӡақәа иҭадырчыз анкьаԥышҭақәа иреиԥшын.
Нас аҩныҵҟатәи аусқәа рминистр дизасит: иршьыз ихьӡи ижәлеи занышәымҵеи? Аминистр: иаарласны ишәаҳҳәоит, макьана деилаҳамкаац.
Дналаҩеи-аалаҩеит. Хара ныҟәара ргәы ианҭоу, абас иналаҩеи-аалаҩеилоит руадаҿы, аха, аиаша уҭахызар, урҭ рыҩны ааныжьны амҩа иқәлахьеит, хара џьара иҟоуп.
Иаха ҭаацәарак рахь сасра иахьнаԥхьаз ицыз иҩыза дизасит. Мыцхәы акониак иамхажәит уи ауыха. Ашьыжь
аӡә иԥсыԥлагаҩагабжьы дарҿыхеит. Дшәаны ҩаԥхьа иблақәа хиҩеит: анемсатә ахьча ла ихагыланы инапы иафыҩуан, абз бааӡа ахьырсуа. Нас иҿы арбзеит. Игәаӷьны иблақәа хитит. Иахьынтәиаанагз ала издыруамызт, игәалашәомызт. Арҭ амшқәы аҩны ихала дыҟан. Нас ииулакгьы игәалашәеит, алақәа бзиа ишибо, еиҳарак – анемсатә ахьча лақәа. Ала уи еилнакаан, еиҳагьы дарбзо иалагеит.
Дҩагылан архьшәашәага аҭубар ҭигеит. Ала инафҩит, аха иаламкьысит. Екологиала ацәгьеи абзиеи хьеилнарго азыҳәан ирҽхәеит.
Иҩыза ус иаиҳәеит: «Ишԥаугәаламшәо, ала ҳамҭас аԥшәма иуҭеит». Иара: «Исырхынҳәыроуп, еицынхашьа ҳамаӡам: аҭубар афаӡом…»
Аилацәажәара ашьҭахь ақалақь ахада Дмитри Хәарцкиа, уаангыл ҳәа иирбеит. Ианеизаанха, диазҵааит: «Ауаҭах зрыумҭои?» «Дарбан?» – изеилымкаазшәа ҟаиҵеит Хәарцкиа. «Уара умсааит ишузымдыруа. Ани аԥҳәыс». – «Дарбан ԥҳәыс?» – «Гречко ибзиабаҩы». Дмитри Хәарцкиа ԥшьаала аҭаҭын аҭра ҿыц хиртлеит. Иара дааԥышәарччеит: абас ахәыҷқәа акамфеҭ аҭра хдыртлоит. Дмитри Хәарцкиа иҭаҭын днаҿыхан, ҭынч иблақәа днырхыԥшыланы ҿааиҭит:
– Иҟоу удыруа, Михаил Темурович, убас ҳаицәажәап: аа ацаԥхақәа, сҭыԥ аҿы унеины утәа, ухаҭа илыҭ ауаҭах уи алаԥс.
Иара ҩаԥхьа дааԥышәарччеит.
– Дима, саргьы сеилкаа, ишԥаҟасҵари? Иара ихаҭа дысзасит. Егьаумҳәан, дмаршалуп, ар дырхагылоуп…
Нас усгьы нациҵахит:
– Мышкызны сгәалашәарақәа зыҩуазар, адепешақәа реиԥш, аҳәоу кьаҿӡақәа рыла изыҩуеит… Зны-зынла убасшәа снаҭоит сгәы, сымшынҵақәа, аӡә имшынҵақәа рҿы акәушәа сахьыҟоу, насгьы икьаҿӡоу аҳәоуқәа рыла иҩу… Иахьатәи ҳаицәажәарагьы уа ианылоит.
Даччеит.
Дмитри Хәарцкиа даноуижь ашьҭахь, имаӡаныҟәгаҩ ԥҳәыс аилкаа изаалгеит: ишьыз арԥыс Аҟәатәи «Динамо» ампыл дасуан. Игәалашәеит: ажәабатәи аномер! Уи ампыласҩы ажәылараҿы дыҟан, ажәабатәи аномер. Аресторан «Риҵа» даҭаалон. Уи ауыхагьы иҩызцәеи иареи уа итәан. Уа иҟаз Гагратәиқәаки Галтәиқәаки дареи акы еимаркит, убарҭ гәҩарас ирыман.
Асы ауан – арахь ауаҩы дыршьит.
Иаалырҟьаны дахьтәаз дышьҭыԥеит: мшәан, уи Валера иами! Зинаида лыҷкәын!
Амашьына даԥхьеит. «Волга» мап ацәикит, «Чаика» аадиргеит. И-«Чаика» сааҭк ақалақь иалан. Дрыхәаԥшуан асы зықәнауз амҩақәа, ашьаҟауаа. Афуникулиор ахь дхалеит, дцеит «Маиак», Араион ҿыц. Иналаршә-ҩаларшәны асы леиуан.
Пушкин имҩаҿы, аполиклиника иацәыхарамкәа «Чаика» ааникылеит. Уа абжьааԥны ашьыжь инаркны хәлаанӡа Зинаида азараҟьа лҭиуан, ааигәагьы дынхон. Амашьына дынҭыҵын, амҩа ааихҵәаны азеиԥш шҭа дҭалеит. Зинаидеи, лыԥҳаи, Валераи аҩны хәыҷы иҩнан.
Аҩны дыҩналаанӡа, иӡыз аԥсыӡ афҩы иԥынҵа иҭасит: Зинаида агәыҵаԥшь лӡуан.
– Михаил Темурович! – диеигәырӷьеит лара.
Зинаида макьана илыздырӡомызт лԥа итәы.
– Зинаида Никәала-иԥҳа… Бышԥаҟоу? Бҭыԥ аҿы банысымба, бычмазыҩхаз џьысшьеит.
Ишхәыҷыз аахыс еиҩызцәан уҳәар шауазгьы, рыхӡи раб ихьӡи ҳәаны акәын ишеицәажәоз.
– Сгәы ҽеим, Михаил Темурович, иумдыруеи – аԥшакра ҭаха снаҭом.
– Уи зыхҟьо имаҷны бахьныҟәо ауп, Никәала-иԥҳа, ус балагар, бхы ҭабырхоит. Шаҟантә ибасҳәахьои, бныҟәала ҳәа.
Еиликааит, лԥа итәы шызлаимҳәоз.
Ишыҟалахыз сеидроу, Зинаида лпаспорт ианыз лфотосахьа деиԥшхо далагеит. Аха абасгьы дигәаԥхон.
Сааҭбжак аҟара даанхеит, агәыҵаԥшь илӡыз агьама ибеит. Игәаиҭеит: шаҟаамҭа лара лҿы дтәоу аҟара лхылҿы акыҷырақәа ыӡуан.
Ианеиԥырҵуаз, Зинаида Никәала-иԥҳа дашшит: ацгәы лбом, иӡит.
– Егьаурым, ахи-аҵыхәеи – аԥсы ҭазааит. Ажәытә Египет, ацгәы аныԥслак, аԥшәмацәа рыџьымшьқәа рсон, – дааԥышәарччеит иара.
Зинаидагьы дааԥышәарччеит.
Аҵх акыр инеихьаны, асасааирҭа «Аԥсны» аресторан аҿы иҩызцәеи иареи хазы ауадаҿы итәан. Уи аҽны абжьааԥны аасҭа иҭахын иҩызцәа, иҭахын аресторан. Зны-зынла ауада ашә ывҵрааны азал ахь дыԥшуан. Уи убарҭ изымдыруаз, ара қьаф зуаз ауаагьы иҭахын. Иҟалап, иҩызцәеи аресторани раасҭагьы иҭахызар.
Аԥенџьыр ҭбаа далԥшны дибеит имҩасуаз Ауаҩы-аԥсаатә, Лукич. Дара рахь даарыԥхьарц иҭаххеит азныказы, аха нас дахьхәит.
Азал аҿы зыхзымхабзиоу аӡә иччабжь геит. Дидырит, уи чинуаҩ хәыҷык иакәын. Ибжьы убас иҟаз, аресторан «Аԥсны» ҳәа захьӡу адунеи ахәҭа иара иакәушәа иаԥызҵаз.
«Иҟоуп ауаа-анышьқәа, аӷба ахьцымцо аӡ маҷ имырхьаакәа иху. Ирацәаҩуп урҭ», – дхәыцуан уи.
Ҩаԥхьа иаха иршьыз арԥыс дигәалашәеит.
Ус иахьтәаз иҩналеит маҷк зқьаф ҟаҵаны иҟаз хаҵаки ԥҳәыски. Аԥҳәыс амаца иану дама деиԥшын, ахаҵа – валет. Дамеи Валети аҭамзаара шьҭарҵан, иаразнак ицарц иалагеит. Иара имышьҭӡеит: шәа ҳақалақь шәасасцәоуп, асасдкылара гәхьаагоит, акрааҵуеит ҳашҟа уаҩы дымҩахымҵижьҭеи. Аишәа иахаиртәеит, ашәгьы аиркит, азал аҟынтәи иҩналоз агәырӷьа-ччара бжьқәа дәылцаны.
Аԥҳәыс дычча-ччон, ахаҵа дахьтәаз дҳәыҵәы-ҳәыҵәуан, дахьашьыз зегьы дырнышәо.
Уажәыҵәҟазы иақәнагаз аныҳәаҿа ааникылеит:
– Иаҳжәып, аԥҳәыс даныԥшӡоуи ахаҵа данашьуи шаҟа еинаало азы.
Зегьы жәак мҳәаӡакәа иржәит уи «аинааларазы».
Дук мырҵыкәа Дама Валет илымҳа ихааӡа дҭахәы ҭхәыҭуан: уара Анцәа дхауҵаӡом, уматанеиӡом. Валет: «Сара иахьа хынтә ауаа бзиақәа аԥсшәа расҳәеит, уи матанеирак иаҩымсӡои?!»
Анаҩстәи аныҳәаҿа хынтә гәыкала аԥсшәаҳәара иазкын.
Нас Дамеи Валети иреилдиркааит: «Шәара Дамеи Валети шәакәзар, сара с-Тузуп!» Дара еилыркааит: «Шәара агостороном адиректор шәакәзар акәхап». «Даара шәазааигәоуп», – итәақәаз аҟырҟырҳәа еибарччеит.
Азал аҿы аӡә ибжьы ӷәӷәан уамала, иуамызт:
Дама абанан лыҭо, итәаз ус рылаиҳәеит: адунеиаҿ ашәырқәа раасҭа асексуалра злоу, иҿаасҭоугьы ыҟаӡам, мамзар аруаа арԥжәагақәа ус рыхьӡырҵозма: «алимонка», «апельсин», «агреипфрут»…
– Абананқәа? – дҵааит руаӡәы.
– «Абанангьы» иаарласны ирхәыцуеит, – агәра диргеит, – «ананасгьы»…
Аӡә ашә ааиртын, иаразнак иаиркит.
– Ишәеит, убама. Ҳардырит, – иҳәеит иара.
– Агостороном адиректор убасҟак ицәшәома? – еицҿакны иҵааит Валети Дамеи.
– Шәгәы ишԥаанагоз, нас, ари Кавказ ами, – еибарччон итәаз.
Иара дҩагылан аныҳәаҿа никылеит:
– Аԥсҭазаара анынҵәо, шәык акуеит, аха иаразнак аҽа шәык аатуеит, ҳаргьы уахь ҳаԥшуеит, ҳцәа ҳҭаӡыӡо: иаҳзыԥшуишь уа?! Ашә анакуа – уи бжьык ауп, ианаатуа – ҽакуп. Ицо ашә бжьык ала днаскьанагоит, иҩнало иԥылоит ҽа бжьык ала. Ашә аныҳәаҿа ҳҳәап, Ашәқәа! Иакуеи иаатуеи Ашәқәа!
Аҵх такәы инеихьаны аресторан иандәылҵуаз, уи Африкатәи ҵлак игәалашәан, Дамеи Валети рмахәар кны иаанкыло, аԥшәмацәеи асасцәеи ибжьы рдуны ирзеиҭаиҳәеит:
– Урҭ аҵлақәа рыбӷьы асланқәеи ажирафқәеи ирфоит, аха абӷьы маҷханы аҵла ԥсуа ианалагалак, абӷьқәа
ашҳам рылалоит, асланқәеи ажирафқәеи ирзымфо иҟалоит. Ԥыҭрак ашьҭахь аҵла аԥсра иахыԥаны амчқәа анҭалалак, абӷьы анрацәахалак, еиҭах ирфартә иҟалоит.
Иажәақәа асы зқәыз амҩақәа ирықәыԥсон, апавлин ахәеиԥш…
Асасцәеи аԥшәмацәеи ракәзар, рхаҿқәа лашаӡа, убасшәа инеиуан, абыржәыҵәҟа августтәи амшын гәыбзыӷ иааҭыҵызшәа.
Тадао Касио Иапониатәи миллиардерын.
Михаил Темуровичи иареи Москва еибадырит, асасааирҭа «Космос» имҩасуаз аҵарауаа жәларбжьаратәи реиԥылараҿы.
Тадао Касио ицхырааҩи иареи Цеилонтәи ачаи ржәуан, Тулатәи априаник ацырфон.
Михаил Темуровичгьы «Акосмостә» чаижәра ихы алаирхәит. Аиаша уҭахызар, ачаи рацәак бзиа ибаӡомызт, уи моу, ачаии аҭаҭыни Аԥсны аԥырхага ӷәӷәа азҭаз, адгьыл ахаара-бзаара зегьы алзыцәцәааз ракәны иԥхьаӡон. Аԥсны ачаи аарыхра ахареиҵон Урыстәыла, аҭаҭын аарыхра – Ҭырқәтәыла. «Ачаи ҳаҳәса ргәабзиара аруашәшәырит, аҭаҭын – ҳхацәа ргәабзиара», – иҳәалон иара.
Иара бзиа иибоз ажьынҵәры иалхыз ачаи акәын.
– Шәара ишәгәаԥхома Цеилонтәи ачаи? – аиҭагаҩ ила диазҵааит уи Тадао Касио.
Михаил Темурович идыруан дзусҭаз Тадао Касио – амиллиардер, ачаи хәаахәҭра знапы алаку.
Тадао Касиои ицхырааҩи иԥышәарччо рыхқәа дырҵысит, «ааи» аанаго.
– Ибзиоуп, – абасшәа аҭак ҟаиҵеит Тадао Касио.
– Еиӷьу шәымжәыцзар акәхап, – абасшәа иҳәеит Михаил Темурович, иџьыбагьы иааҭигеит еикәарҽыз қьаадк.
Уи ачаи агәылан.
– Иабатәиу ари ачаи? – дҵааит Тадао Касио. – Аԥснытәиуп, – иаҭеикит Михаил Темурович.
Тадао Касио Аԥсны аӡбахә имаҳаӡацызт, иахьыҟазгьы издырамызт.
– Аԥсуа чаи, – еиҭаиҳәеит Михаил Темурович, – «Ушгәыльтәи ачаи» ахьӡаҳҵеит.
Тадао Касио Ушгәылгьы аӡбахә имаҳаӡацызт.
– Ушгәыли ҳара ҳ-Фуӡиама ауп, – еилиркааит Михаил Темурович. – Кавказ!
Тадао Касио ихдырраҿы маҷк иаалашеит, ашамҭазы амра ашәахәақәа Фуӡиама шдырлашо еиԥш.
– Шәа ҳшәеиԥшым, ҳара Фуӡиамақәа ԥыҭк ҳамоуп, – ишьақәирӷәӷәеит Михаил Темурович.
Тадао Касио деихыкка дааҟалеит.
Уи ашьҭахь «Ушгәыльтәи ачаи» агьама ибаразы идгалан. Тадао Касио мап имкит, ицхырааҩгьы.
«Ушгәыльтәи ачаи» афҩы ҳәа ассир аман, Тадао Касио ижәуан, хара иҟаз акы илаԥш адырхаланы. Михаил Темурович изеилкаауамызт, игәаԥхоу игәамԥхоу.
– Кавказтәи ҳсамураицәа зегьы иреиӷьаршьоз акәын, ҳара ҿыцны ишьақәҳаргылеит, еиқәҳархеит…
Иапониатәи амиллиардер ахара иибоз акы илаԥш шадырхалаз иадырхаланы, дмыццакӡакәа «Ушгәыльтәи ачаи» аҿыхәара даҿын.
– Ҳара ҳӡи ҳҳауеи мацара роуп ари ачаи агьамеи афҩы ссири азҭо, – иҳәеит Михаил Темурович.
Тадао Касио «Ушгәыльтәи ачаи» азыҳәан игәы иаанаго усгьы изымдырит.
Аԥсныҟа дааиԥхьеит.
Абриала еиԥырҵит усҟан.
Жәамш рышьҭахь Тадао Касио иҟынтәи ателеграмма иоуит: «Ииуль 9 рзы Аҟәа сҟалоит. Тадао Касио».
– Сосик, даауеит! – ателеграмма ҟьо дныҩнашылеит Бебесыртәи Академиа алабораториа. – Дыссируп! Ҩымш рыла ара дҟалоит, Сосик, акыр иаԥсоу с-академик! Ирласны – «Ушгәыльтәи ачаи»!
«Ушгәыльтәи ачаи» аӡбахә аниҳәа, Сосо Капанаӡе еиликааит, ирзаауа дарбану, дагьцәышхеит.
– Умшәан, Сосик, ҳара ажьынҵәры ҳамоуп, амандарина абӷьқәа рҩаны, ачаи! Амца иагааит Шеварнаӡе ибӷьыжә! Нагӡара ақәзааит «Ушгәыльтәи ачаи»!
Аха Сосо Капанаӡе ицәышра ихыҵуамызт.
Уеизгьы минуҭқәак рышьҭахь иареи Михаил Темуровичи ашкафқәа ирҭан, абанкақәа ирышьҭан.
– Даауеит, Иосиф Спиридон-иԥа, даауеит! Сыгәгьы иаанагомызт… Дыссируп… Схаҿгьы исзаагомызт… Даара иџьашьахәуп аԥсҭазаара! – даҿын Михаил Темурович.
Ахәылбыҽхазы ирыман Михаил Темурович иихәыцыз ала иҟаҵан «Ушгәыльтәи ачаи»: 30 % ирҩаз амандарина абӷьқәа, 10 % ирҩаз ажьынҵәры иаҵәа (Шәантәылантәи иааган, «Ушгультәи ачаи» ихадоу ахәҭа), иаанхаз 60 % – даара иацклаԥшны иҟәшәаз ақырҭуа чаи.
Адырҩаҽны Бебесыртәи Академиа аԥышәаратә дгьылқәа рҿы еиҭаҳан ачаи. Уи иаабац ақырҭуа чаи акәын, Тадао Касио Академиа ашәхымс данахыҵлак «Ушгәыльтәи чаины» иҟалараны иҟаз.
– Иҳаҵырхуеит, Михаил Темурович, ох, иҳаҵырхуеит, иаабац ақырҭуа чаи шакәу – уаҳа акагьы, – дгәырҩон Сосо Капанаӡе.
– «Ушгәыльтәи ачаи»! Ихадоу, ухы иҭагал, «Ушгәыльтәи ачаи» ауп ҳәа, усҟан зегь маншәалахоит… Иаргьы усҟан агәра игоит. Ҽакала хәыцшьа имаӡам, избанзар, Иапониатәи аҵасқәа ныҟәигоит.
Тадао Касио ицхырааҩцәеи ититестерцәеи иманы Бабышьара аҳаирбаӷәазаҿы итәеит. Михаил Темурович асасцәа «Волга» еиқәаҵәақәа рыла дырԥылеит.
Аԥсшәа ааибыҳәаны, Аҽгәара шыҟоу рҿынархеит, Бебесыр аӡиа ашҟа.
Михаил Темуровичи Тадао Касиои ашьҭахь итәоуп, аԥхьа аныҟәцаҩы диватәоуп аиҭагаҩ. Аԥенџьыр дкылыԥшны Тадао Касио Кавказ ашьхақәа дрыхәаԥшуан, аԥсуа Фуӡиама дашьҭан.
– Аамҭа ҳамам акәымзар, Тадао-сан, ҳашьхақәа рықәцәан иқәжьу анаҟоуқәагьы шәҳарбон, – Тадао Касио дзызхәыцуаз еиликааит Михаил Темурович.
Аиашазы, Иапониатәи амиллиардер аамҭа имаӡамызт.
– Сан дшәаныуан, ашьха дааӡеит, – изеиҭаиҳәон асас. – Раԥхьаӡа уброуп «Ушгәыльтәи ачаи» ахьцәырҵыз, ҳера ҟалаанӡа II ашәышықәсазы. «Ушгәыльтәи ачаи» аибашьцәа ргәымшәара иацнаҵоит, ахаҵамч бжьынтәы еизҳанатәуеит.
Сааҭбжак ала Бебесыр аӡиа аԥшаҳәаҿы иҟан. Галаа еиҿыркааз ҩынҩажәаҩык рзы аишәачара рхианы ирзыԥшын адгьылбжьахабжа Корофа.
– Иаанагои «Корофа» – дҵааит аиҭагаҩ.
– «Абзиабара» гыршәала, Михаил Темурович адгьылбжьахабжа ус ахьӡиҵеит, – иаҭеикит Сосо Капанаӡе.
– Иаазыртызгьы иара иоуп, – ациҵеит Михаил Темурович.
– Иаазыртызгьы иара иоуп, – бжьныҩраны еиҭаиҳәеит Сосо Капанаӡе.
– Шьҭа ачаи гәаҳҭап, – иҳәеит Тадао Касио, – уаҵә ашамҭазы ҳԥырыроуп.
– Аԥхьа аишәачара ҳахатәаны ҳаԥсы ҳшьап, нас – ачаи! Ус ауп ишыҟоу аратәи ақьабзқәа, – иҳәеит Михаил Темурович.
– Ишԥааури, ус аҭахызар! – дааԥышәарччеит Тадао Касио.
– Аилаџь, асацив, ачашә, хшла ижәыз аӡыс, агьабжьалиа… – Тадао Касио ииҳәашаз издырамызт.
– Аԥхьа абри агьама жәба, Тадао-сан, нас абри, нас абри, – маҷк зшьара иқәҟьаз иҩыза ҿыц дицхраарц даҿын Михаил Темурович.
Тадао Касио аханатә аҩы мап ацәикит. «Ус ишԥа, ари зқьышықәсала иаауа қьабзуп!» – аишәа иахатәаз зегьы еицҿакны ҿаарҭит. Еилкаауп, нас, ахапа зҳәоз Михаил Темурович иакәын.
Иапониатәи амиллиардер иабџьар шьҭаиҵеит, аха, егьырҭ ирымбартә еиԥш, ититесторцәа ирымжәырц рыдиҵеит. Ихаҭа уи аҽны быжь-ҵәыцак рҟынӡа ижәызар ҟалап.
Атолбашь Михаил Темурович… Иара аниакәымха, толбашьс иҟалодаз? Иааизакны иуҳәозар, абри ашәҟәаҿгьы,
усҟантәи аԥсҭазаараҿгьы џьара аишәа дырхиозар, толбашьс Михаил Темурович заҵәык иакәын иҟаз.
Ажәакала, атолбашь аԥхьатәи аныҳәаҿа аниҳәа, Тадао Касио изеилымкааит уи иаанагоз.
– Ақьабз! – иахьа акырынтә иаҳахьаз ажәа ҩаԥхьа иаҳаит.
– Шәара қьабзны ишәымоуп ачаи ажәра, ҳара – аҩы, – агәра ииргон Михаил Темурович.
– Шәара ачаи анышәжәуа, шамаха шәцәажәаӡом, ҳара аҩы анаҳжәуа аныҳәаҿақәа ҳҳәоит, – ациҵеит уи ԥыҭрак ашьҭахь. – Шәара шәҿымҭреи ҳара ҳажәеи ауаа рзааигәатәра, реилибакаара иацхраауеит.
Итәаз гәыкала рнапеинҟьабжь Бебесыр аӡиа акәшымыкәша шәа зҳәозгьы, изымҳәозгьы аҵарақәа зегьы рыбжьқәа аҵанарӡит.
Анаҩстәи аныҳәаҿа аиапон жәлари асавет жәлари реиҩызара иазкын. Ишазгәеиҭаз ала, арҭ ажәларқәа аиҩызара рыбжьоижьҭеи амитә ҵуеит, ҳера ҟалаанӡа VII– VI ашәышықәсқәа раахыс, амала, џьоукы изларҳәо ала, иҵегьы ахыҵуеит – уи аера иатәу XIV–XIII ашәышықәсақәа раахыс. Нас игәы иаланы игәалаиршәеит Аҩбатәи адунеизегьтәи аибашьра иахылҟьаз аилибамкаарақәа, егьациҵеит: «Уи ҳара ҳаиҩызара ԥышәагас иазыҟалеит, ҳаргьы ҳаизгәыбылра аԥышәарақәа зегьы кьыск амамкәа еибганы ирылҵит».
Тадао Касио:
– Саргьы сеибашьуан.
Михаил Темурович:
– Саргьы сеибашьуан, амала, Мраҭашәаратәи афронт аҟны.
Тадао Касио:
– Саргьы Мраҭашәаратәи афронт аҟны сеибашьуан.
– Уи шԥа? – иџьаишьеит Михаил Темурович.
– Ҳара ҳтәы Мраҭашәара шәара шәтәы Мрагылароуп, – дԥышәарччо ҿааиҭит Тадао Касио.
Михаил Темурович:
– Машәыршақә, шәкамикаӡены шәыҟаӡамзи?
– Скамикаӡезгьы, ара сшәыдтәалаӡомызт уажәы, – дааччеит Тадао Касио.
Итәазгьы еибарччеит.
Михаил Темурович:
– Камикаӡе – қырҭуа жәлоуп, Гал Камикаӡе зыжәлоу жәаҩа ҭаацәара нхоит.
Тадао Касио:
– Камикаӡе «инцәатәу аԥша» аанагоит.
– Гыршәалагьы усоуп, амала, ажәақәа реишьҭагылашьа аҽакуп: «аԥша инцәатәу». Ԥсышәала «камикаӡе» ҽакала ирҳәоит…
Ԥсышәала «камикаӡе» шырҳәо игәалашәонаҵы, еилкаахеит угәы иахәаша аҽакгьы: Тадао Касиои Михаил Темуровичи ҽнак иизаап: декабр 7, 1917 шықәсазы, аӡәы – Иапониа, Уеда ақыҭа, егьи – Аԥсны, Гәыԥ ақыҭа.
– Аха сара спаспорт иану уи акәӡам, избанзар, ареволиуциа иаламгоз, иҩашьеит, Тадао-сан. Аиаша уҭахызр, ауаа еиларгеит, ԥыҭҩык иахьагьы рхы аҭыԥ ишықәҟьаз иаанханы иҟоуп. Саргьы 1915 рзы сизшәа санырҵеит, – иҳәеит Михаил Темурович.
Абыжьбатәи аныҳәаҿа рзикит ишәаҳәо аҵарақәеи, зыбжьы змырго аԥсыӡқәеи. Амшын Еиқәа аҵарақәеи аԥсыӡқәеи, Иапониатәи амшын аҵарақәеи аԥсыӡқәеи.
Ныҳәаҿақәак рышьҭахь:
– Шәара шәсаке хокку еиԥшуп, ҳара ҳҩы еиҳа еиҵыхуп – Азиатәи ажәеинраалақәа реиԥш.
– Ааи, аха Омар Хаиам? – аԥышәарақәа здызкыло иеиԥш дҵааит Тадао Касио.
– Омар Хаиам иажәеинраалақәа еиҵыхуп, ианеиҭаргоз идыркьаҿит, иаҳарак аиапон бызшәахьы ианеиҭаргоз, – ииҳәаша иԥшааит Михаил Темурович. – Тадао-сан, џьам бызшәала шәиԥхьахьоу Омар Хаиам?
Тадао Касио димыԥхьаӡацызт Омар Хаиам џьам бызшәала. Уи моу, аџьам бызшәагьы зынӡаск издырӡомызт.
– Егьаурым… Уажәы ишәсырҳауеит уи џьам бызшәала ишыҟоу.
Дагьырзаԥхьеит Омар Хаиам иажәеинраала асас, егьырҭ асасцәа, аԥшәмацәа, аҵарақәа, аԥсыӡқәа, Бебесыр аӡиа, Амшын Еиқәа, ашьхақәа, аԥсҭҳәақәа… Зегьы дырзаԥхьеит Омар Хаиам иажәеинраала, уажәраанӡа ирзымдыруаз бызшәала, ахаан иҟамыз бызшәала.
– Саке ҵхазы ижжаӡа хланҵы илеиз аеҵәа еиԥш иуныруеит: лаԥшҵашәарак иаҩызоуп, ирлас иӡуеит, аҩы – икаххаа иҟоу амш еиԥш иаууп.
Тадао Касио уи дџьашьаны дихәаԥшуан, илақәагьы Европаа рылақәа рҟынӡа иҭбаахахьан.
Нас – Адам ихаантәи:
– Ҳлабораториаҿы ахә-континент рҟынтәи еизгоуп анышә, схаҭа еизызгеит. Зегьынџьара анышәқәа еиԥшуп. Иҳамоуп убасгьы аӡы, ахә-континент ирықәынхо ауааԥсыра ршьа, урҭ ҭаҳҵааит – сакадемикцәа ирыдысҵеит уи аус. Ари аус схаҭа сахылаԥшуан, академик Сосо Капанаӡеи сареи. (Асасцәа Сосо Капанаӡе ҳаҭыр дула инаихәаԥшит,
аԥшәмацәагьы – убасҵәҟа.) Ҳазегьы ҳаишьцәоуп, аха рыцҳарас иҟалаз: макьана уи зегьы иҳаздырам.
Нас Иапониа иҟалахьоу хҭыск игәалашәеит, уигьы Адам ихаантәин.
– Ҩыџьа аҳцәа еибашьуан. Наҟ-ааҟ ахәқәа ирықәтәаны, рыҵаҟа адәаҿы инибарҵәоз асамураицәа ирзыԥшуан. Ус руаӡәы иҽы днаҵаҟьан, егьи ахәаҿы днеины, аҳ днаижәлеит, иаҳәа ҭӷәыцәаа. Уи ижәылара аҳ ԥшандагала иааникылан, абыржәыҵәҟа иихәыцыз хокку дизаԥхьеит. Аԥхьатәи аҳ, хокку шааиаҳаз еиԥш, ҽыла дыҩны исамураицәа рахь дналбаан, аибашьра ааникылеит, нас ир иманы аҩныҟа иҿынаихеит. Тадао-сан, ишәгәалашәозар уи хокку?
Игәалашәомызт Тадао Касио уи хокку. Уи ахҭыс атәгьы егьиздырамызт, ахаангьы имаҳацызт. Иҟалап, зны иаҳахьазаргьы, аха игәалашәомызт. Ицхырааҩцәагьы ирыздырӡомызт уи хокку, ититестерцәагьы.
Усҟан Михаил Темурович ибжьы ныҵакны, имаӡоу акеиԥш даԥхьеит уи хокку (маҷк игхеит иапон бызшәала даԥхьарц, аха Тадао Касио дышиапон уаҩу ианаамҭаз игәалашәан, иҽааникылеит):
Мраҭашәара, Мрагылара –
Иахьабалак рыцҳарак ауп,
Иахьабалак акны аԥша хьшәашәоуп.
Даԥхьонаҵы, адгьылбжьахабжа Корофа аҟны аиапон музыка ахәмарра иалагахьан.
Тадао-сан илабжышқәа нхыддылеит… Ицхырааҩцәагьы рылабжышқәа нхыддылеит. Атитестерцәа рҽааныркылеит – изыхҟьаз ачаи мацара ахьыржәуаз акәхап.
– Сабацәа дреиуан ашәҟәыҩҩы, агени Сулхан Саба Орбелиани, – иҳәеит Михаил Темурович. – Уи ашәҟәы иҩҩит, «Ахыҭҳәаа аҟәыӷара» захьӡыз.
Тадао Касио даҽазныкгьы илабжыш нхыддылеит.
Иҟалап, «Ахыҭҳәаа аҟәыӷара» дахьамԥхьацыз азыҳәан акәзар.
Аишәачара ашьҭахь аҵлақәа рышәшьырахь инеин, ишкәакәа-иаҵәаз ашезлонгқәа ирықәиеит. Ҩ-сааҭк рыԥсы ршьон. Нас «Ушгәыльтәи ачаи» агәаҭарахь ииасит.
Бебисиртәи Академиа «атитестерцәас» иҟаз Аҟәантәи иаагаз 20–25 шықәса зхыҵуаз, зыхцәы аԥшьыз аҭыԥҳа ԥшӡақәа ракәын. Урҭ рцәа Китаитәи афарфор еиԥш иҟәашын, ргәыблақәа иаҵәан, ақалԥад еиқәаҵәақәа рышьан, аҵк кьаҿқәа ршәын. Тадао Касио «атитестерцәа» еилкаашьа змамыз лахьеиқәрала дырзыԥшуан…
– Екселент! – ҿааиҭит Иапониатәи атитестерцәа руаӡәы.
– Екселент! – ицырҳәеит (иԥхашьа-ԥхаҵо) Михаил Темурович «ититестерцәа», аҵарақәа рыҷырҷырра еиԥшны.
Нас Тадао Касио «Ушгәыльтәи ачаи» ахьеиҭаҳаз ибеит.
Амш ахәлара аҽазнакхьан, амра амшын ахь илбаауан. Дхәыцуа амра дазыԥшуан Игыло амра атәыла аԥа ду: амра Иапониаҟа илбаауан.
– «Ушгәыльтәи ачаи» миллионк аиҭаҳатә сҭахуп, – иҳәеит Тадао Касио.
– Шықәсыки хәымзи рыла шәзынашьҭра ҳалагоит, – дақәиргәыӷит Михаил Темурович.
Сосо Капанаӡе уаҩы имбартә Михаил Темурович днаицәхасит: ухәыцны уцәажәала.
– Иаҳҭахы-иаҳҭахым, «Ушгәыльтәи ачаи» ҟаҳҵароуп, ҳара иҳалымшо егьыҟам, – дхәыҭхәыҭны иаиҳәеит уи Михаил Темурович.
Сосо ҽазнык дицәхасыр иҭахын Михаил Темурович, аха уи иажәақәа ддырхәыцит: ҵаны, уи абригьы илшоит.
Нас Тадао Касио ицхырааҩцәа иҟәашкакараӡа иҟаз ақьаадқәа аацәырырган, Михаил Темурович иҿаԥхьа, жәҩанԥштәыла ишәыз абаҳчатә еишәа иқәырҵеит. Михаил Темурович дхәыцуан, дхәыцуан, нас аҵыхәтәаны инапы аҵеиҩит.
Адырҩаҽны ашьыжь Тадао Касио, ицхырааҩцәа, итетестерцәа ԥырны ицеит.
Ҩымчыбжь рышьҭахь Тадао Касио 50000 доллар рзааишьҭит. Игәы иҭан, шықәсыки хәымзи рыҩныҵҟа, «Ушгәыльтәи ачаи» аиҭаҳатә иоуа дшалагалак, аҽа 3000000 ( х-миллионк!) доллар рзааишьҭырц.
Аха иалагеит аибашьра. Еибашьуаз урҭ аҭыԥқәа ирхыҵәеит. Насгьы – еибашьуаз иреиԥшыз. Насгьы – еибашьуаз иреиԥшыз иреиԥшыз. Сааҭқәак рыла Бебесыртәи Академиа иатәыз атрактор хәыҷқәа («Ацәышлампырқәа») ныбжьахәаша ицеит. Алабораториа. Михаил Темурович Агенетика аинститутк адиректор ҳамҭас ииҭаз (аӡәгьы дизеилымкааит уи адиректор, аха уи Михаил Темурович данибалак дӡыҭуан), 27 000 доллар иаԥсаз аелектронтә микроскоп.
Аибашьра зегьы ахәлабгеит.
Зегьыҵәҟа.
Аибашьра иара иатәыз ауаа рыла иархәашеит зегьы.
Урҭ меигӡарах ыҟан.
Раанкылара зылшозгьы аӡәгьы дҟамлеит.
Михаил Темуровичгьы илымшеит уи.
Иҩызцәеи иареи аресторан «Диоскуриа» итәан.
Арыжәтә «Ду-иақье» зҭаз афужер еилаарцыруа дҩаханы икны, аныҳәаҿа иҳәон.
Убри аамҭазгьы гәахәарыла амшын дхыԥшылон.
Иззымдыруа ишәеилсыркауеит. «Ду-иақье» анард (241) мацара акәӡам изыдҳәалоу, арыжәтәгьы иахьӡуп: ҩ-хәҭак аҩы шкәакәеи хәҭак ашампан ҩи анеилаҭәоу. Аҟәатәи аресторанқәа рҿы ари арыжәтә ирлас иҟарҵон, ахархәарагьы рацәаны иаман: аграфин иҭарҭәон ԥаҭлыкак ашампан ҩи (иаҳҳәап, «Асоветтә шампан ҩы»), ҩ-ԥаҭлыкак аҩы шкәакәеи (иаҳҳәап, «Анаҟәаԥиа»). Зны-зынла аграфин иҭарыԥсон ирссаны атама, аҳа, аҵәа, убасгьы аӡахәа бӷьы, ажьцырақәак, арҭ зегьы «Ду-иақье» агьама дырбзион.
Иҟан убасгьы «Се-иақье» (341) – ашампан ҩы хәҭаки, хыхәҭак аҩы шкәакәеи, убасгьы «Иаган» – ԥаҭлыкак ашампан ҩи, ԥаҭлыкак аҩы шкәакәеи, «Дубара» (рызегь ҩ-ԥаҭлыкак), убас иҵегьы. Арҭ «анардқәа» аишәачараан Азиантәи иаҳзааз ахәмарра угәаладыршәон.
Абри зегьы зысыҩуа, «ажәытәра иагақәаз» ԥыҭчыҭк аҿар иреилдсыркаарц азоуп.
Агәра ганы сыҟоуп, ари ахәыцра аҭҵаарадырратә, ма агеографиатә аартыра ишеиҵам, насгьы, уи рыҵазҳәаз Амшын Еиқәа, аҳәса ԥшӡақәа, еснагьтәи ахацәа реидгылара, Аҟәа ақалақь ахаҭа аҷыдарқәа – егьлакәны, егьлабҿабаны иахьыҟоу – роуп.
Ажәакала, амшын гәахәарыла дхыԥшыло дгылан…
Аныҳәаҿагьы ииҳәоз, XX ашәышықәса алагамҭазы Аҟәа афаетон қьыраны, азурнеи, агармошкеи, адаули ашәа рыцҳәо, ақалақь иҟаз аресторанқәеи адуханқәеи зегь еимыздаз ақьафуаа ирызкын.
Аҽхәаԥхьыӡ азиҳәон уи афаетон иаҵаҳәаз аҽаба, ақьафуаа ресторанк аҿы гәыблаак азна афранцыз шампан ҩы хьшәашәа здыржәыз, уи алагьы рқьафура иаладырхәыз. Абри ашампан ҩи ашәақәеи иадыршьыз аҽаба џьармыкьа хәыҷык аҿы ахы азнымкылакәа иагәыдлеит адунеи зегь раасҭа иԥшӡаз аҽан қәыԥш шкәакәа.
Иҳәон уи аҽаба аныҳәаҿа, афаетон изҵаҳәаз хьаас иҟамҵакәа, иаулакгьы аҽан иҩақәыззаны зус иалагаз, ихакькьалаз афаетонгьы ԥхьаҟа-шьҭахьҟа ицәқәасуан, ицәқәасуан, ицәқәасуан, иарҵысуан акгьы рзеилмырго иашьны иақәтәазгьы, азурнеи, агармошкеи, адаули ашәа шрыцырҳәац аҳәара иаҿыз, зны-зынлагьы, икәашарц акәу, мамзаргьы адунеи зегьы ргәыдрыҳәҳәалар рҭахушәа, знапқәа харабӷьара имҩанызҵоз.
Рныҳәаԥхьыӡ иҳәон ари аҽаба, ари аҽан, ари ақалақь. Ари ақалақьи, ари аритми, иџьашьахәу, иссиру аритм, ԥсы зхоу зегьы рыԥсы ҭазҵаз, зегь ҳаҩныҵҟа еисуа, аеҵәақәа, агалактикақәа, аметагалактика ахаҭа ныҟәызцо… Имаӡоу, ԥсра зқәым амузыка еиԥш.
– Уамашәа ацәа сакуеит, – дыԥхашьо дааԥышәарччеит аԥсра иаҿыз аԥҳәыс.
Михаил Темурович илабжыш нхыддылеит.
Нас лыхчы ааирҽеин, ллымҳа дынҭахәыҭхәыҭит:
– Ихабҵару, сара еиҳагьы саркареит аԥсҭазаара, бҭыԥан сыҟандаз сара уажәы, сыԥсгьы сшьарын…
Михаил Темуровичи сареи зны Гәыриа ҳаицыҟан. Аԥшәамацәа пату шҳақәырҵоз ршьара иқәҟьеит, тәамҩа рымаӡам. Аишәачара ҳанахатәо аламҭалазы аҭыԥҳацәа аӡыхь аҟынтәи еирыӡла аӡы ааргон, аԥшәмагьы аҳәара ҟаиҵон: «Ҳаҭыр зқәу ҳасасцәа, иҳарԥшӡап ҳнапқәа!»
(«Иҳаӡәӡәап» иҳәаӡомызт, «иҳарԥшӡап».)
Ашҭа аҵыхәан Михаил Темурович аӡыхь ибеит. Аԥшәмацәа рҿаԥхьа ҭамзаара шьҭаҵаны, ишьапқәа еилыхны аӡыхь инӡааикылеит: «Ҿыц сизшәа ауп схы шызбо».
Аҩныҟа ҳаныгьежьуаз ахәлара иалагахьан, Суԥса иху ацҳа ҳазааигәахон, аидара мҩангага амашьына ҳамҩа
акит. Ҳаангылеит. Амашьына ашыр-сырҳәа бџьарла еиқәныхыз хацәақәак ҩыҭҟьан, инхыс-ҩхысқәан… ҳрыҭҟәеит.
Аиашазы, азныказы ҳшәеит.
Зган ауз амашьына ачарҭ ахь ҳашьҭырхит. Уаҵәҟьа иаҳԥылеит ихианы игылаз аишәеи аԥшәмацәа рыччабжьи: шьҭоуп алымқәаҵәҟа реишәачара аныхтуа!
Гәыриаа амашьына амшын ахықәҵәҟа идыргылеит, Шьеквеҭили ақыҭа азааигәароуп иахьымҩасуа ахҭысқәа.
Амза каххаа илашоит. Аишәачара ашыкьымҭаз ӡык нкасҭәарц сылбааит. Санааԥш, ахааназ сгәаҿы инхаз асахьа збеит: амшын, амза, амашьына ачарҭ аҿы аишәачара иахатәоу ауаа.
Михаил Темурович уамашәа игәаԥхеит иҟарҵаз: нагӡара ақәзааит ҟазарыла еиҿкаау асасдкылара! Уи моу, ашәагьы иҳәеит: «Сара рыцҳа, исымам аԥсҭазаараҿ қәҿиара» (даара бзиа иибоз Палиашвили иопера «Даиси» аҟынтә).
Иара шамаха рацәак ижәӡомызт. Абжьааԥны ҩ-ҵәыцак рышьҭахь дҟаԥшьшьӡа дҟалон. Ус иҳәалон: ԥҳәыс ԥшӡак дҳацтәазар, еиҳа зжәуеит, уи амч сылалҵоит.
Уи ашьҭахь Михаил Темуровичи сареи сасра Гыртәыла ҳарҭан. Шәҩык реишәачарак ҳшахатәаз, алашара ыцәеит, нас ашәык аатын, еишьҭагыланы жәа-ӡысык аацәырҵит, ртәыҩақәа ирхагылаз ацәашьқәа кәалкәаџьо. Аӡысқәа аишәақәа рыбжьара ианаангыла (аишәа анбан «п» еиԥш иргылан – ҳамаҵ зуаз рырманшәаларазы), алашара акит. Иаабази, шәгәанала? Аӡысқәа ӡны абарбал хәыҷқәа зҵоу асаарақәа ирықәгылоуп, рыҿқәагьы ауҭраҭых ҵиаақәа ҭыҳәҳәоит. Шашәала еидҳәалан, ашашәа аҵыхәа аишәа
ахаҿы итәаз икны маӡала дахон. Нас аӡысқәа еихшаны аишәа иқәдыргылеит.
Сывараҿы дтәан Очамчыратәик. Ҳчара анҵәамҭахьшәа икьаҿ амаӷра дҩахан, иарӷьа напы сирбеит. Уаҵәҟа ианын: «Важьа +». Егьырҭ ажәақәа аныхын.
– Зны ус анын: «Важьа + Зураб + Шьоҭа + Оҭари = аишьцәа». Важьа сара соуп, егьырҭ сҩызцәа ракәын. Ишакәымла рхы мҩаԥыргеит, ифраерхеит, ҳаиашьара иаԥсамхеит, саргьы сҩалаган ҵәыҵәырала ианысхит. Шықәсқәак рышьҭахь Шьоҭа ҩаԥхьа данысҵеит, аха дук мырҵыкәан еиҭах дыфраерхеит, саргьы еиҭах данысхит.
Риҵаҟа уанцо, Аӡиа иаҵәа азааигәара аӡылбаҽҽара ыҟоуп. Ацаҟьа ҳарак аҟынтәи абжьы цәгьаха, ишәахԥсараха, ахш еиԥш ишкәакәаха илбааҟьоит.
Ҽнак зны Михаил Темурович Китаитәи аҩызцәа рделегациа Риҵаҟа игон, амҩан Аԥсны аԥсабара аԥшӡарақәа дырбо. Ишнеиуаз абри аӡылбаҽҽара азааигәа иаагылеит. Китаиаа ирбаз џьашьахәыс иркит, егьиазҵааит Михаил Темурович, абасҟак изышкәакәои аӡылбаҽҽа ҳәа.
Ус раҭеикит:
– Илбааҟьо ӡу џьышәымшьан, ихшуп. Хыхь ашьхарахь 3 567 жәы рзы аферма ҳамоуп. Есшьыжьы ианырхьалак, амшын аԥшаҳәаҿы иҟоу ахш зауад ахь абасала ахш дәықәырҵоит. Афермахь амҩа ҳамаӡам. Иаҳхәыцыз алҵшәақәа ссирхеит: ахш ахә акырынтә илаҟәит, литрак капеик ауп изыԥсоу.
Нас ари лакәызшьаз Китаиаа дразҵааит: «Шаҟа миллионҩык шәыҟада!» Китаиаа: «Миллиард азы маҷк ҳагуп». Михаил Темурович ус иҳәоит:
– Шәааи ҳҽеидаҳҵап, шәара – Китаиааи, ҳара – аԥсуааи. Усҟан ҳара аиашазы миллиардҩык ҳҟалоит.
80-тәи ашықәсқәа ралагамҭазы Аҟәа араион аус зуан.
Ҽнак дсызнеин аҳәара ҟаиҵеит: маҷк адгьыл сҭахуп, аҩны сыргыларц сгәы иҭоуп. Ҳицхрааит. Гәандра, амшын аԥшаҳәаҿы ҩын хәыҷык иргылеит. Уакәын шамахамзар ҳахьеиқәшәалоз. Нас – аресторан «Ӡызлан» аҿы. Уигьы Гәандра иҟан. Ус Михаил Темурович иоуп иахьӡызҵаз. «Ӡызлан» азааигәара аԥацха ҳаман.
Нхыҵҟа ҳцалон ҳусуара аганахь ала: амандарина рзаҳгон, дара акәац, ашә, ашәыр еиҭаҳатә ҳарҭон. Лассы-лассы Михаил Темуровичгьы дҳаццалон – уи зегьынџьара аҩызцәа иман, дҳацхраауан.
Аишәачара ҳанахатәаз, академикцәа, апрофессорцәа, аҭыԥ дуқәа аанызкыло ҳакәушәа акәын ҳашдирдыруаз.
Ҽнак зны Нальчик ҳахьыҟаз ус иазҵааит: «Аԥсны амилҭ рацәоуп, шәышԥааибуеи?» Ус раҭеикит: «Ҳара иҳамоуп аҩы “Аԥсны ашәҭҿаҳәара”. Ус ахьӡаҳҵеит, избанзар, шәҭыҿаҳәарак еиԥш ауп ҳшыҟоу. Ари ашәҭҿаҳәараҿы шәҭыцыԥхьаӡа егьырҭ ирыламҩашьо рхатә фҩы рымоуп».
Зны Урыстәыла ҳаныҟаз, ԥҳәыс џьашьахәыки ҳареи ҳаибадырит. Лара Куба акоммунисттә партиа далан. Михаил Темурович дҳаҳәеит: «Сара аҭаҳмада дсанашәыжь – сара еиҳа дыснаалоит, шәара аҿар шәхы рзышәк».
Аҳәса рныҳәаҿа еснагь иара изы иҷыдан. Ианааникылалак ашьҭахь, аҳәса рарма напы дагәӡуан – арма напы еиҳа агәы иазааигәоуп.
Акафе «Амра» Михаил Темурович хазшәа зыхцәы хышыз ԥҳәыс ҿак длыдтәаланы акониак ижәуан.
Аԥҳәысгьы илжәуан.
Михаил Темурович иџьыба сааҭ лирбон аԥҳәыс:
– Танечка, бахәаԥш закә сааҭу исымоу – амҿы иалхуп. Иббоума, шаҟа сӷару, уаҩҵас иҟоу асааҭ сымамам… Абарҭ амҿы иалху роуп исымаӡоу, Хо Ши Мин исиҭеит ҳамҭас, Виетнам саныҟаз. Нас, срыцҳабымшьаӡои зынӡаскгьы, Танечка, сара сҩыза аӷар? Мап, мап, аԥшӡақәа зегь реиԥш, баргьы бгәы хаҳәуп.
Аԥҳәыс аҟырҟырҳәа дыччон. Нас Михаил Темурович минуҭқәак илзымдыруаз бызшәала длацәажәон.
Аԥҳәыс дҵааит: «Закә бызшәои ишәҳәо, жәак сзеилымкааит?» «Акареи бызшәа, – илаҭеикит, – акареи бызшәа адиалектқәа руакы. Аха бара иабабдыруеи уи адиалект? Уи моу, иара акареи бызшәа ахаҭагьы бзымдыруазар ҟалап».
Аԥҳәыс дшыччац дыччон.
Ус инеимаҭәаны аҵәыуара далгеит. Лгәы ҿызкаауаз акы лгәалашәазар акәхап.
Михаил Темурович лыгәшәымшә иҳәон:
– Бнаԥшишь, сыхаара, иббома шаҟа иџьашьахәу, шаҟа иссиру адунеи. Арахь бара бҵәыуеит, сыхаара… Бымҵәыуан, иаҭахӡам…
Михаил Темурович варала уихәаԥшуазар, ахьтәы ԥара иану Римтәи аимператор дугәалаиршәон.
Сара аресторан «Мархьаул» ахәыҟаҵаҩ ицхырааҩыс аус зуан. Ахаан исхашҭраны сыҟоума, Хрушьчов дшаҳҭаалоз! Аха рыуа иарбану исгәаласыршәара?
Асацив деиланагон – убасҟак бзиа ибон. «Ишԥаҟашәҵо, уара, аҵәымӷ иацуфап», – иҳәалон уи.
Аӡы еиԥш акәын ауатка шижәуаз.
Адырҩаҽны ихирԥсаауан абырҷман чаԥа ала. Ифеит – жәаминуҭк рыла далҵуан. Абырҷман абжьеи алаҳҭәон, убри даара ихәон. Зны-зынла ҽԥныҳәак еиԥш ус ҳаиҳәалон: «Абырҷман зышәмааӡои ирацәаны?!»
Михаил Темурович ус иаҭеикуан: абырҷман абрада џьаргьы иҿиаӡом, иҿиозаргьы, аратәи аиԥш арыжәтә ухнарԥсааӡом.
– Ус анакәха, еиҭашәҳ, ишәааӡа, ҳсоветтә бырҷманла иаанхаз ауаатәыҩса арыжәтә рыхнарԥсаауа иҟалоит! – дгәамҵуан Хрушьчов.
Ари заҳаз Михаил Темурович, ҳреспубликазы аҭагылазаашьа ҷыда аҭахны иԥхьаӡон: иаду аҭаҭыни ачаии рзы аплан иагырхатәуп.
Хрушьчов дақәшаҳаҭын, ицхырааҩгьы идиҵон: Аԥсны иаду аҭаҭыни ачаии рзы аплан иагшәырха, ирыгшәырха зегьы – абырҷман еиҭарҳарц азыҳәан, уи ҳидеологиа аиҵыхра иацхраауеит.
Амшын убас иҟан, Анцәа ихаҭа ааигәа џьара аԥшаҳәа давазшәа.
Убла хнакуа еилацырцыруан, еилыбзаауан ашьыжь асааҭ фба рзы.
Ажәҩангьы еилыбзаауан. Ашьыжьтәи ажәҩан. Ф-сааҭки минуҭки рзы.
Амшын аӡәызаҵәык иакәын иҭаз.
– Уҭыҵ, уҭыҵ, – дыхәмарны изҿиҭуан, – уажәы сара истәуп аҭалара… Уҭыҵ, уҭыҵ!
Уи аԥшаҳәахьы диԥхьонаҵы, иҟалеит ф-сааҭки ҩ-минуҭки.
Нас – ф-сааҭки х-минуҭки.
Ф-сааҭки ԥшьминуҭки…
Фбеи хәбеи…
6-еи 6-еи…
6-еи 7-еи…
6-еи 8-еи…
6-еи 9-еи…
10…
12…
24…
Еизарак аҿы Михаил Темурович ивараҿы атәара сықәшәеит. Изласгәалашәо ала, усҟан уи аҭҵаара-ԥышәаратә нхамҩак еиҳабыс даман. Аҟәатәи араиком амаӡаныҟәгаҩ Астико Гәарамиа дҿаҳәатәха дықәгылоит, исполком ахантәаҩы дижәлеит: амандарина аиашьикқәа шаҟа аҭахыз ианаамҭаз еиқәдыршәарц изыҟаимҵеи?! Ишаҳзымхо жәбоит, арахь амандарина абжьысра иаҿуп. Егьи: сара исхарои, шаҟа иашьик аҭаху схаҭыԥуаҩ иазҳәаз Бӷажәба иоуп!
Араиком амаӡаныҟәгаҩ еиҳагьы даапкит: дызусҭада Бӷажәба, шәзызҵаашаз дшәыԥшааит!
Михаил Темурович азалаҿ дыштәаз издырӡомызт, димбаӡеит.
Бӷажәба Актәины Аԥсны даныҟаз, араиком амаӡаныҟәгаҩ акомсомол аҿы аус иуан, Бӷажәба ихьӡ аниаҳалак, дшәаны аҟәараҟәара аиҵасра далагон.
Сара Михаил Темурович иахь сынхьаԥшит. Уи дԥышәарччон, уамашәа дԥышәарччон, иахысҳәаарагьы сыздырам. Аха еилукаартә иҟан, иаҳаз игәы ишалымсыз. Убасшәа дԥышәарччон, ус иҳәозшәа: абас ишыҟалоз сара уажәаԥхьагьы издыруан, ҽакалагьы ҟалашьа амаӡамызт. Ажәакала, рацәак уазхьаартә, ма иџьаушьартә иҟаӡам аԥсҭазаара…
Шаҟа бзиа ҳаибабози, ҳаизгәыбылуази ҳара уи ауыха, «Амра» ҳтәаны. Аресторанаҿ акәым, акафе «Амра» аҟны.
Ҳцәажәон, иаажәуан.
Зҟарҟы ҭбааз аграфинқәа ирлас иҭаҳарцәуан, иара убас ирлас идырҭәуан.
Ҩы шкәакәала идырҭәуан, нас еихырссаны атама, аҳа, аҵәа ҭарыԥсон, зны-зынла – цырақәак аца, иахарҭәон маҷк «Ауадҳара», ма «Боржоми» (ус лафшақә), еиҳарак
– аҩ еиқәаҵәа, зны ашампан ҩы, зны аҩы ҟаԥшь, зны – еиҭах аҩы шкәакәа, нас – ашампан ҩы…
Ажәакала, уи ауыха аласба еиԥш ҳалахәмаруан уи аҩы, аҵыхәа ианкны иҳарҳәазон, ахы ҳшьышьуан, амгәа ҳарчыхәчыхәуан, ахәы ҳнапы алаҳшьуан, бзиа ибаны иҳаргәаҟуан.
Иара аҩгьы иагәаԥханы иҳацыхәмаруан, зных рацәак агәы азҭамкәа ишыхуан, аишәагьы анарцәаакуаз ыҟан.
Нас убасҵәҟа ихәмаруа-иҟууа-ишуа ҳдақәа ирҭалон.
Иасуан убасгьы аеҵә-амзатә ԥша, уи аԥша ҳаҳәса рыхцә ауқәа аршәышәуан, рыхцә хышқәа, рыхцәы еиқәаҵәақәагьы налаҵаны.
Ҳаҳәса аҳауа иалаӡрашәа, ибжалабҿабаны, ибжаргаманы иҟалон – аеҵәақәеи амзеи рылашара аҵыхәала, убасгьы – амшынынтә иасуаз аԥшархь аҵыхәала.
Ҳаргьы бзиа ҳаибабон, зегь бзиа иаабон… Убас бзиа иаабон, ҳәашьа амамкәа…
Аҳәса ахьеиҳаз аишәачараҿы толбашьс дыҟан. Уи ҩынтә ишмахҽызгьы иӡышоз амахҽ аныҳәаҿа ааникылеит.
Убасгьы ҩынтә аҳәса азин риҭеит, абри аныҳәаҿа ааныркыларц. Ахынтә раангьы иҳәарц игәы иҭан, аха аҳәса ччо дааныркылеит: «Ишәымжәын, уи адагьы зегь еилаҳкаауеит».
Нас ашьхыц аныҳәаҿа икит:
– Ашьхыцқәа рыжәла рацәоуп, урҭ рахьынтә иҟоуп аԥсуа шьха, уи аԥынҵа зегь раасҭа иауп, аԥынҵала егьырҭ ахьзымнеиуа инеиуеит, ашәҭқәа рнектар иҵауыланы иҭнагоит.
Аҳәса ччоит ркьатеих ԥҵәо: иаҳбазшәа ҳаҟандаз, шьы ри, уи ашьха.
Иаргьы иақәиргәыӷуеит: аишәа ҳшахыҵлак еиԥш ишәсырбоит, ани абна ҳнылалар, уа иаабоит аԥсуа шьха, амала, абнатоурахь инаскьатәуп, уауп уи ахьыҟоу, саҳкәажәцәа…
Еизарак аҿы иаалырҟьаны иԥсахы еибакит:
– Асасцәа анҳадаҳкыло, мыцхәы ҳцәа ҳҭыҵуеит, аԥхьа еилкатәуп дзусҭоу, нас ишихәҭоу изныҟәатәуп. Ааигәа Москвантә иааз ЦК аинструктор сҩызак иахь Афон Ҿыц днасыԥхьеит, аухантәарак ифон-ижәуан, дшәаҳәон-дкәашон. Даныхынҳә, ЦК сҩыза ицәгьа иҳәеит: абасҟак изҭада, ҩеихагылак змоу аҩнаҿы еихагылак иара имацара итәны?! Сҩыза иҩны ҳахьтәаз ҵаҟатәи аихагылаҿ акәын, хыхь ҳамхалаӡеит. Ҳасас ихаҿы изаагараны дыҟаӡамызт, аҩбатәи аихагылагьы сҩыза ишитәу. Шәазхәыци, уи идыруазҭгьы ииҩраны иҟаз!
Еишәачарак ианахатәаз, журналистк Басла ақыҭауаа иҟарҵоз аҳәара атәы иҳәеит:
– Михаил Темурович, ари ақыҭан иалсны ицо аӡиас ацҳа хӡам, ауаа иахыкәшаны ныҟәатәыс ирымоуп, уи акыр ихароуп. Ацҳа роуртә еиԥш ԥсыхәак ыҟаӡами?
Изыхҟьазаалакгьы, Михаил Темурович (усҟан Актәи маӡаныҟәгаҩыс дыҟан) ажурналист ииҳәаз хырҩа аимҭеит.
Ажурналист даҽазныкгьы Баслаа рзыҳәан аҳәара ҟаиҵеит.
Михаил Темурович еиҭах иимырҳаит.
Аха ажурналист иуам.
Ахәынтә раан ацҳа аӡбахә анцәырига – шьҭа иҟашәымҵар ада ԥсыхәа ыҟам ҳәа дықәгылеит, – Михаил Темурович, уажә акәушәа дангәаиҭаз, ҿааиҭит:
– Избоит, ажәлар рзыҳәан ухы уеигӡом, аҳәара иҟауҵаз ҳашԥахамыӡгыло. Амала, уаҳаҭыр азыҳәан, цҳак акәым, ҩ-цҳак рызхаҳҵоит: акы – наҟ ицо рзыҳәан, егьи – арахь иаауа рзыҳәан.
Асасааирҭа «Аԥсны» абуфет аҿы ҳтәоуп – Михаил Темурович, Вианор Ԥачлиа, сара. Ҳгәалаҟазаара даара ибзиоуп. Михаил Темурович иаҭаху зегьы ҳзааргарц ирыдиҵахьеит, ԥаҭлыкак акониакгьы назлоу (Вианор Ԥачлиа ашьақар чымазара имоуп, аҩы ижәӡом, аха акониак инаалоит).
Вианор Панџьа-иԥа аофициант диазҵаауеит: аеҵәақәа шаҟа амоуи шәкониак? Аофициант: хԥа. Вианор: ҳара хәба змоу ҳҭахуп. Ахәыҵхахара иалагаз аҭыӡшәа еиԥхьирбоит Михаил Темурович:
– Винор, иузымдырӡои, шаҟа еҵәа амазаалакгьы, акониакқәа зегьы уалырк ишҭырго?
Уи Вианор ус акәын дышишьҭаз: Винор. Еицаикыз иҩыза ихьӡ урысшәала бзиа иибоз арыжәтә ахьигәаланаршәоз акәхап.
Вианор Панџьа-иԥа иҩыза гәакьа иакәын, имаӡақәа зегьы идыруан, еиҳарак аҳәса ирызкыз.
Панџьа-иԥа изы ус иҳәалон:
– Актәи маӡаныҟәгаҩыс саныҟаз, есхәылбыҽха Обком сандәылҵуаз дсықәшәон, аҽны ақалақь аҿы иааҟалаз ахҭысқәа зегьы саиҳәон. Ашьыжьгьы убас ауыха Аҟәа иааҟалаз зегьы саиҳәон. Абасала Винор иааҟалаз ахҭысқәа реизгаҩ иакәны дсыман.
Ҳтәоуп «Аԥсны» абуфет аҿы, акониак ҳнаҿыхәо. Дук ихарамкәа «Аԥсны» иадҵоу КГБ аусзуҩы Вальтер длеиҩеиуеит. Уи зегьы ирдыруеит, ихаҭагьы иӡаӡом.
Михаил Темурович, абжьааԥнеиԥш алаф аҵаҵаны, ус иҳәоит:
– Аҟәа еиԥш еиҿкаау аҽа қалақьк Асовет ҳәынҭқарра џьаргьы иуԥылаӡом. Ара инхо амарксистцәа мацара роуп. Ара КГБ Енгельс имҩаҿы иҟоуп, асинагога – Маркс имҩаҿы. Аиаша уҭахызар, КГБ иахьақәнагоу Маркс имҩаҿ ауп, асинагога – Енгельс имҩаҿы. Аха, иҟалап, ус еиӷьзаргьы – еиҳа ианаалоит. Ибзианы ирхәыцит, арҭ агызмалқәа!
1929 шықәсазы Максим Горки еиҭах Аԥсны дааит. Усҟан Михаил Темурович 14 шықәса ихыҵуан. Ажәакала, Михаил Темурович излеиҳәоз ала, иҩызцәа Аҟәа аԥшаҳәаҿы Максим Горки икьаҿ шкәакәа ицәырӡеит. Горки
гәахәарыла амшыни аԥшаҳәеи дышрыхәаԥшуаз, икьаҿ ихашҭит, уи рхы иархәаны ирӡеит.
Ианырӡоз Михаил Темурович дыҟаӡамызт, аха иандырхынҳәуаз даниеит.
Аҽныҵәҟа ахәылбыҽха Нестор Лакоба (усҟан Аԥсны Актәи) Горки иҩызцәеи иареи аресторан ахь инаиԥхьеит. Аишәачара ашыкьымҭаз аресторан хыҵакырҭа змам хбыџк дааҩналан, Лакоба еилаҳәарак ииҭеит. Аилаҳәара анхиртла, Горки икьаҿ акәын илаҳәаз. Горки деигәырӷьеит икьаҿ ахьдырхынҳәыз, ишәҵаны иџьыбахь инапы анишьҭ, қьаадк ҭан. Иааҭганы данаԥхьа, аҟырҟырҳәа дыччеит:
– Нестор, уара авторитет ӷәӷәа умазаап!
Нас ибжьы ҭганы даԥхьеит: «Акыр иаԥсоу Нестор! Ҳара иҳаздырӡомызт, абри афраер усас шиакәыз. Акьаҿ ҳархынҳәуеит. Аџьыба иҭаз хәмааҭк акьаҿ назгаз ахбыџ иаҳҭеит».
Зны-зынла схәыцуеит: уи аамҭа ԥхыӡны избазар? Аибашьра ҟалаанӡатәи Аҟәа?! Дугәалашәо Кәыкәыр-чаи, ичаихана? Кәыкәыр-чаи ажәеинраалақәагьы ииҩлон: «Не курите, дети, дури, пейте чай вы у Кукури». Мамзаргьы:  Ианиазҵаалак: «Махно убасҵәҟа длахҿыхызма?» – дразҵауан: «Издыруеи сара, Махно арифмазы дысҭаххеит». Дугәалашәо Габо, абаӷәаза усуҩы, «№ 2» ҳәа анҵаны зхы ацаха акәыршаз? Дарбану № 1 ҳәа ианиазҵаалак, Габо даара дгәаахуан. Зны
«Абыжәырҭа» («Брехаловка») апрофессор Аланиа дашшит: «Сара хҩык аԥҳацәа сымоуп, ари арныг Габо хәҩык ацәбылдызқәа драбуп». Ааигәа игылаз Габо апрофессор иабжьигеит: «Уԥҳәыс лахь снашьҭи, аԥацәа шлоуа убап». «Дысшьуеит, амӡанра!» – Аланиа Габо дижәлеит. «Диоскурианӡа» еишьҭан арныг Габои апрофессори. Егьырҭ гыланы ирзыԥшуан, ркьатеих ԥҵәо.
Абас иҟан Аҟәа.
Свобода дугәалашәо, аматрос хылԥа ихаҵаны, ательниашка ишәҵаны, игитара кны? Акинотеатр «Аҟәа» азааигәара акәын уи дахьцәырҵлоз. Дыҳәҳәон: «Адунеи иҟоу ахәыҷқәа зегьы еиқәҳархароуп!»
Марадона? Аҟәатәи ахагақәа рахьынтә уи зегь раасҭа дныҟәаҩын. Ара дыҟоуп шуҳәоз, ана дубон: ма Асааҭқәа рыҵаҟа дгылоуп, ма Ацҳа ҟаԥшь аганахь дналаҩеи-аалаҩеиуеит, ма аџьармыкьа далоуп, ма Маиак. Ӡынгьы-ԥхынгьы маҟҿаҳәара хыхь дҟьантазын. Амра иабылыз ихәда ахаҳәқәа ҷаҷны изхаз ашашәа акәыршан. Ааигәа Марадона дыԥсит ҳәа саҳаит. 2007 шықәса алагамҭазы. Убасҟак сгәы далсит, сҩызак, ма сҭынхак дыԥсызшәа…
Сасра сыҟан, Марадона даҳгәалаҳаршәан, ихаҳҭәалеит…
Шьыжьы «Диоскуриа» аҿаԥхьа хәыҷи-дуи еизаны ампыл иасуан. Командак «Апырпыл ҟаԥшь» ахьӡын, егьи – «Афырҭын». Иччон, ихәмаруан.
Зны Михаил Темуровичи ҳареи «Пингвин» ҳтәаны акаҳуа ҳжәуан, иҩыза, афотоҭыхҩы Хиониди дыҟан, афотокорреспондентцәа Тарасов, Дгебуаӡе, Меликиан. Ирацәаны ҳаҽҭаҳхит уи аҽны.
Акгьы сызнымхаӡеит.
Ҳаштәаз дааҳадгылеит аполковник Сациви, еицырдыруа ГАИ аусзуҩы. Ижәла, ихьӡ сҳәом. «Сациви» ҳәа зихьӡырҵаз уиазоуп, есымчыбжьы Москваҟа уаҩ дук хә-литрак асацив изишьҭуан. Уи ауаҩ ду асацив ибеит, ихшыҩ дахыҵуазаарын. Абасала Сациви дполковникхеит. Асацив Ешыратәи ԥҳәыск изыҟалҵон.
«Пингвин» аҟынтәи амшын ахь илбаауа амардуан аҿы аӡәы ашампан ҩы зҭаз аԥаҭлыка ԥиҽызаап. Дук мырҵыкәа ҳәынаԥ дук аацәырҵын, икаҭәаз аҩы ашьҭабзара иалагеит. Михаил Темурович афотокорреспондентцәа дрыҳәеит иҭырхырц. Рыԥшьҩыкгьы иҭырхит. Убарҭ аҭыхымҭақәагьы сызнымхаӡеит.
Аполковник Сациви, – «Шәааи, ҳаргьы иаажәып», – иҳәан, х-ԥаҭлыкак ашампан ҩы рзықәиргылеит.
Дызусҭоу сгәалашәом, ус дҵааит: дарбан ԥҳәысу еиҳа иҟьантазу – амаҭәа зшәу лакәу, изшәым лакәу? Ҩыџьа афотокорреспондентцәа, – «Гьамала еилаҳәоу аԥҳәыс маҭәа зшәым лаасҭа акырӡа дҟьантазуп», – рҳәеит.
Михаил Темурович аԥхьатәи аныҳәаҿа аԥҳәыс лзы иникылеит:
– Нагӡара лықәзааит аԥҳәыс! Аԥҳәыс Адгьыл деиԥшуп: зны Африка еиԥш улҷыҷуеит, зны Антарктика еиԥш дыхьшәашәоуп, зны ашәҭқәа рыла ихҟьоу адәҳәыԥш даҩызоуп, зны – ашьха ҳаракы, амшын, аокеан, аԥша… Дшынеибакәу, лхы инаркны лшьапаҟынӡа, нагӡара лықәзааит аԥҳәыс!
Иабаҟаларишь уи ауыха иҭаҳхыз афотосахьақәа?
Ааигәа аԥҳәыс лыччабжь гон, аҷкәын агәаара зҵаз ибжьы: «Сара Македонтәи фраерума, сеидроу, Васиа?»
Апрожектор ашәахәа зны амшын арлашон, зны ажәҩан.
– Уажәы аҩ ахаҭа аныҳәаҿа ҳҳәап, жәанызықь шықәса иреиҳаны изхыҵуа арыжәтә, ахацәеи аҳәсеи реизыҟазаашьа хшыҩла аҭыԥ иқәызҵо! – аҵыхәтәантәи аҵәца ааникылеит Михаил Темурович.
Дарбанзаалакгьы «ахҟьала» зықәшәаз иҵыхәтәа ҳәоуп. Уи дыԥҳәысуп изхәыцыз. Аԥхьа уи ахы аҳәақәа рҿы иԥыршәеит, нас – аԥсыбаҩқәа рҿы, ашьҭахь ауп хыԥхьаӡарарацәала ар рзы аҭыжьра ианалагаз.
1992 шықәса, ноиабр аҩбатәи ажәамш. Аҟәа еиԥмырҟьаӡакәа бзарбзанла алахысра иаҿуп. Сара Ԥшьаԥ ақыҭахь амҩа сықәуп. Уа сԥа иԥҳәыс лҭаацәа нхоит – ҳауацәа аерманқәа.
Ԥшьаԥ хымш саанхеит. Саныгьежь, сыҩны ашәаҿ Михаил Темурович дсықәшәеит. Сааигәыдиҳәҳәалан, ус иҳәеит: «Амла сакуеит, Сосик».
Аҩныҵҟа ҳаҩналеит. Афымцалашарагь ыҟам, аӡгьы. Сыуацәа аерманқәа исырҭаз афатәқәа, х-литрк ахшгьы аацәырызгеит. Литрабжак ахш спиртовкала исыршит, фатәматәқәак еидгаланы аишәа сырхиеит: абысҭа ашә алаҵаны, акәты ӡны, амгьал. Акраҳфеит. Иҟоу-иану еибаҳҳәеит. Сыҩны адашьма аҵаҟа ашәра иаҿыз аҟаб «Атлант» атәгьы аацәыраагеит. Ҳалбааны ҳахәаԥшит. Ибзан, ичмазаҩымызт.
«Иҟалалакгьы, “Атлант” мҩароуп, аҽаҩра ҳнаҭароуп», – иҳәон уи, аҟаб еиԥхьышьшьаауа.
Имчқәа даара икаԥсаны ишыҟазгьы, ароиаль днаҿа тәан, «Амза асоната» дыхәмарит, нас бзиа иибоз аопера «Даиси» аҟынтә ариа.
Уахынла асааҭ жәеиза ҟалахьан, данынаскьазгоз. Ԥшьаԥынтәи иаазгаз афатәқәа рыхәҭак исҭеит, иҩнаҟынӡагьы сиццеит.
Иахьынтәаанагаз ҳзымдырӡо аԥша ҳԥынҵа инҭанарсит амандаринақәа рыфҩы. Акыраамҭа иаҳамбыцыз ҩызак еиԥш ҳаигәырӷьеит уи, ԥыҭк ҳгыланы гәахәарыла илбаадон уи афҩы.
Ҳанеиԥырҵуаз, ҩаԥхьа сааигәыдиҳәҳәалеит: «Закә насыԥузеи, уҩызеи уареи шәанеиқәшәо, шәанеицәажәо… Уаҵәы асааҭ хԥа рышьҭахь сузыԥшуп, биологиа иазку азҵаара хадақәа еиҭах ҳрылацәажәап».
– Ари ахсаала уахәаԥши, Сосик, уахәаԥши! Шаҟа еиԥшымзеи атәылақәа! Угәанала, изеиԥшрои ани атәыла? Ари? Куба Америка иаадҩыло иҟоуп. Ара акы убоит, ана – ҽакы. Рыԥштәқәагьы рышҽырыԥсахуа: аҟаԥшь, аҩеижь, аҩабжь, ацәыш, ашьацԥштәы… Асветофор еиԥш: уаагыл! уца! анахь! арахь!.. Уара, ари апланета уацәымшәаӡои?..
Аԥшаҳәа азааигәа аӡы даалҵын, аӡы аҵаҟа дызлаӡысоз асабарда ихихын, аҳауа злалбааидоз ашәыра ааиҿихны амза аҵаҟа итәаз Сосо Капанаӡе иқәҿиҭит:
– Сосик, абасала, ҳәарада, ажәибжьтәигьы сыԥшааит, ҳәарада. Зегьы жәибжь – еиҵамкәа, еиҳамкәа. Абасала, ҳәарада, еилкаауп.
Сосо Капанаӡе атетрад ианиҵеит Бебесыр аӡиа аҵан иҟаз ажәибжьтәи аӡыҵыҵырҭа.
Бибесир аӡиа, еиҳа ииашахоит, аӡиақәа – ахәыҷи адуи – ҭырҵаауан. Уи аԥхьа ахаҳәқәа мшынла рныҟәара еилыркаауан. «Ҭырқәтәылатәи ахаҳәқәа», ажәакала, ҳәарада, Аҟәа аҟәарахьы ишаанаго – Сарпи Баҭыми рҟынтәи. Иҭырҵаауан «аурыс хаҳәқәа» – Новороссискынтәи Баҭымҟа
«инеиз». Зны-зынла днаианы ацәқәырԥақәеи ахаҳәқәа рхәархәарбжьы дазыӡырҩуан.
– Македонски ир ҳзааигәахо џьушьап, Сосик.
Бибесир аӡиа Гал араион иҟоуп, амшын иацәыхарамкәа. Уи иалалоит аӡиас Уақәым, убасгьы аҭаҳарақәа Мохохаи Намгвали. Амшын иадҳәалоуп Абга аҭаҳара ала. Аӡиа шьҭоуп амшыни Аахыҵ Кавказтәи аихамҩеи рыбжьара. Бебесыр аӡиақәа рыҩбагьы ирыҵаркуит ҩ-ԥшьыркцакилометрак раҟара, х-метрак инадыркны хәметрак рҟынӡа иҵауылоуп.
Ибабаз мпахьшьы дула иҽирбан, амрахь дхьаҳәит.
– Жәибжь – хар змам хыԥхьаӡароуп. Быжьба злоу ахыԥхьаӡарақәа зегьы бзиоуп. Иаҳҳәап, ноиабр быжьба.
Дагьыччеит… Нас Сосо Капанаӡе ианиҵақәаз днарыхәаԥшит:
– Уахәаԥши, Сосо, цқьа уахәаԥши, сиашазаарын, Бебесыр аԥҳәыс лыԥхашьарҭа еиԥшуп анысҳәоз. Иҭухызи, анатомиа арҵагашәҟәи акоуп. Ани адгьылбжьахабжа Корофа, убома, аҽыҭҳәаны «аԥҳәыс» ишылгәыдло?! Уахәаԥши, уахәаԥши! Сос, ари аҭыԥ мыч ҷыдак амоуп! Корофа акәзар – ахаҵа иԥхашьарҭа ахаҭа, насгьы ауаҩы ихшыбаҩ еиԥшуп. Уеиламган, нас: ахаҵа иԥхашьарҭеи ихшыбаҩи сахьак ауп ирымоу!
Адгьылбжьахабжа «Корофа» ҳәа (гыршәала «Абзиабара») ахьыӡ иахызҵаз иара иоуп. Аҭаҳарҭақәеи атышақәеи аҭыԥынтәи рыхьӡқәа Вианор Ԥачлиеи иареи еилыркааит.
Адгьылбжьахабжа Корофа иҟан аҭҵаарадырратә центр, уаҟа аус рыциуан Михаил Алавиӡеи Сосо Капанаӡеи 1992 шықәса, август 14-нӡа.
Бибесир иазкны урҭ ирыҩуан:
«Аӡынра аӡы аԥхара +6 ° инаркны –3 ° аҟынӡа, аԥхынра – +27 ° инаркны +33 ° аҟынӡа. Зегь иреиҵоу аҳауа аԥхара –11 ° зегь иреиҳау – +41 ° Аӡы иҩабжь-цәиқәароуп, аԥхынра 50–150 сантиметр рҟынӡа уагәылаԥшыртә иҟоуп. Алшықәсанык амра ԥхоит 193 мшы инарзынаԥшуа, аԥсҭҳәа хуп 170 мшы рҟынӡа, ақәа 2200–2700 миллиметр рҟынӡа илеиуеит. Ақәа анауа еиҳарак аӡыни ааԥыни роуп. Аԥхынра шамаха ишоуроуп, бахҵәароуп, аԥша суам, шьыжьла амшын аҟынтәи иласӡа зҿаазхало аԥшархь атәы умҳәозар.
Аӡиа ахьышьҭоу аиҩхаа, насгьы акәшамыкәша иҿиоит еиуеиԥшым аҵиаақәа: ашә шкәакәа, аҭәаҵла, ашә еиқәаҵәа, ахьа, аџь, араса, аԥсаӡ, аҳа, аҵәа, аҳәаса. Ирааӡаз ракәзар:                 Аӡтәы ҵиаақәа ракәзар: аӡтәы ахьа, аӡтәы агәил, алотос, лемна, вольфиа. Вольфиа – аефирхәша ҵиааоуп, аԥсыӡқәа ирфоит. Вольфиа аӡы ахыхь еиԥшгьы, аҵангьы иуԥылоит. Уи аҳауа зеиԥшроу еиԥш: аԥхара +10 ° еиҵахар, вольфиа аефир хәшақәа азыҟанаҵом, убри аҟынтә ихьанҭахоит, аӡиа аҵахь иӡааҟәрылоит. Аԥхара анеизҳалак (+10 ° аасҭа), аефир хәша аҟаҵара иалагоит, иаргьы ахыхь ихалоит.
Аӡиа иҭоуп аԥсыӡқәа: ԥаҵақьиа, амур шкәакәа, ақьаҳәырдан (М. Алавиӡе ианиҵеит), тапелас, аԥсардаҳан, акалмаҳ (М. Бӷажәба ианиҵеит), ауаркалеи, ахиаала уҳәа, убас иҵегьы. Убасгьы иҳәатәуп, амшынынтәи ахиаала аӡиа иҭаланы аԥсыӡқәа ннарҵәалон. Убри ҟамларц азыҳәан, М. Бӷажәба иаԥшьгарала, уи злаҭалоз аӡыбжьахала кын капронла иԥоу акаҭала».
Уи иҳәалон, акырынтәгьы ииҩхьан, Аԥсны абнақәа шмаҷхо, есышықәса 81000 тонна рҟынӡа анышә ақәоурақәа ишықәрыӡәӡәаауа (еиҳарак Аҩадатәи Ешыра ақыҭа аҟынтәи), акультура ҿыцқәа шааӡалатәу, аха Аԥсны иатәу аҵиаақәа ирԥырхагамкәа. Иажәақәа рыла, зегь раасҭа аԥхасҭа ҟазҵаз ачаии аҭаҭыни роуп. Ачаи асовет мчра иҳаднагалеит, аҭаҭын – Ҭырқәтәыла.
Ацитрусқәа ргенофонд аизгара даҿын, 188 форма шьақәиргылеит. Урҭ иреиуан Томсан Навель иапельсин, Асовет ҳәынҭқарра ахьӡ ҿыц зауз: ИВС (Иосиф Виссарион-иԥа Сталин). Михаил Алавиӡе Сталин даара бзиа дибон, убри аҟынтә ИВС аплан инахыҳәҳәо иааӡон.
Уи раԥхьаӡа акәны Колхидатәи агенетика академиа аартра ихы иҭашәеит, 1949 шықәсазы Тимириазев иакадемиа далганы, еицырдыруаз абла чымазарақәа рҳақьым Филатов дицны пилокарпус ҭырҵаарц Аҟәа ианааз. Пилокарпус – ацитрусқәа ирзааигәоуп, ашыц еиԥшуп, еснагь ииаҵәоу ирыҵанакуеит. Бразилиа узлымсуа пилокарпус абнарақәа ыҟоуп, убрахьынтәи ауп Асовет ҳәынҭқаррахь ишааргоз абла чымазара бааԥсы глаукома ахәышәтәразы зыхә ҳаракыз ахәшә пилокарпин.
Филатов игәыԥ, Бӷажәба ида, убасгьы иалан Хомезурашвили, Хасаиа, Миминошвили, анемец ҵарауаҩ Гартман, урҭ Аҟәа алоегьы ҭырҵаауан. Уи ашьҭахь иаарласны Аҟәа иаадыртит пилокарпуси алоеи рааӡарҭа ҭыԥқәа.
Убасҟан ауп шьыжьык алабораториаҿы зхы ақәырԥсны уск иаҿыз Сосо Капанаӡеи иареи анеибадырыз. Аҽнынтәарак агенетика иалацәажәон, еимаркуан, ахәылбыҽха ус иаиҳәеит: иахьа инаркны уареи сареи ҳаишьцәоуп.
Филатов игәыԥ Аҟәантәи ахәшә ҿыц рыманы ицеит – ампула иҭаҭәаз алое ажьырӡы.
Вавилов адунеи еицырдыруаз генетикын. Лысенкогьы. Аԥхьа Сталин аҩыџьагьы русуразы уаҳа назҭахым аҭагылазаашьа бзиа риҭарц дашьҭан. Лысенко акартош ацәа лаҵаны акартош ааирыхит, агәрагьы диргеит, ирацәаны акартош рааӡартә еиԥш ишыҟаиҵо. «Браво, Лысенко!» – иҳәеит Сталин. Амлакра ахьыҟаз Урыстәыла акартош рацәаны ирҭахын. Вавилов ус иҳәон: «Лысенко дызҿу мцуроуп, аԥсабара ишҳанаҳәо ала ҳныҟәароуп». Лысенко вегетативла аҿиара дадгылон, Вавилов – ԥсабарала. Лысенко иалихыз амҩа кьаҿын, Вавилов иалихыз – харан.
Аҩбатәи адунеизегьтәи аибашьра алагамҭазы Вавилов дыкны Саратов абахҭа дҭаркит, уа ахьҭа илалан, агәаҵәыхь ихьны дыԥсит. Сталин урҭ рыда агенетика ихала еиликаарц дашьҭалеит, ашьҭахьы абызшәаҭҵаара иҽшазикыз еиԥш.
Сосо Капанаӡе Вавилов иус гәыкала, ԥықәсларада иназыгӡо ҳәа ихы иԥхьаӡон. Уи моу – иҵаҩы ҳәа. Аха Лысенко дахьиқәшаҳаҭызгьы ыҟан. 1965 шықәса инаркны
Михаил Темуровичи Сосо Капанаӡеи аус еицыруан: зны Асубтропикатә культурақәа ринститут Аҟәатәи афилиал аҿы, зны уи аинститут иатәыз Аԥышәаратә нхамҩаҿы; зны Гәандра, зны Гәылрыԥшь, зны Аҽгәара. Ҳәарада, Аҟәагьы.
– Сара сыда ԥсҭазаашьа умаӡам, – иаиҳәалон уи Сосо Капанаӡе.
Аиашазы, ус егьыҟан.
Зны академик Лапин Сосо Капанаӡе идигалеит Аҟәатәи амаамынқәа рыҭҵаара ацентр аҿы аусура. Михаил Темурович уи ихы ихнахит: «Ирылухи амаамын фҩыгарақәа, шаҟа ус ҳамоу умбаӡои!»
Аханатә аҵаа зычҳауа ацитрус жәлақәа раԥҵара иаҿын, нас – адунеи аҳауа аԥхаррахара иазку азҵаарақәа, уи иахылҿиаауа аӡхыҵрақәа ҳасаб рзыруан, иҭырҵаауан Амшын Еиқәа аҵан еизаз атыҩшаӡлыҵ. Уи азы 30 метра амшын аҵан идыргылеит аҳәышәҭ, егьи – абнаҿы.
Иаԥырҵеит иџьашьатәу аҵиаа – трифолиат-лимон, аҵаа зычҳауаз, иуфар ауаз.
Афеихоазы ус иҳәон: иссиру ҵиаауп, аҵиаа – аԥша иахшаз. Аԥша иацуп иахьцалак, аԥша иаанагоит, аԥша иагоит. Уиазоуп изеиқәхаз. Егьырҭ аҵиаақәагьы убри дырҵатәуп.
Агәра игон, афатә-ажәтә афотосинтез алаҿ иоур ҟалоит ҳәа: Охәреитәи аӡыԥхаратә нхамҩаҿы афақь ала ироуит афатә маҭәашьарқәа злаз абааӡа, аҟызқәа ирҿарҵон.
Алавиӡеи иареи иаԥырҵеит ачаи жәла ҿыцқәа: «Индустри-4», «Индустри-5». Убасгьы рҩыџьагьы урҭ рааӡараан ирыҵарҭәоз ахәшә рхәыцит – «Аҽгәара».
Аԥышәаратә ачаирҭа аҟынтә 1991 шықәсазы гектарк аҟынтәи 50 тонн ачаи хырхит.
Атропикатәии асубтропикатәии ҵиаақәа ирлас ирызҳаразы аҭҵаарақәа мҩаԥигон. Уи иазкны адокументалтә киносахьагьы ҭиххьан.
Еиуеиԥшым ашықәсқәа раан иҩызцәеи иареи Аԥсныҟа иааргеит: декабртәи атама (Американтәи), аҵыҵындра ҵлеи ацха ҵлеи (Китаинтәи), Родоптәи алимон (Болгариантәи), алимон «Волкамериана» (Италиантәи), алимонқәа Таджима Нацумикани, Иамагути (Иапониантәи).
Америка еиԥыларак аҿы аҟаб ду агәаӷь иӡеит – дымҵаа-дымԥшаа иџьыба инҭеиҵан Аҟәа иааигеит. Мексикаа роуп уи аҟабжәла аԥызҵаз, 450 килограмм рҟынӡа иҟалон.
Иусумҭак аҿы иҩуан: «1000 километра иныҟәаз амашьына убасҟак аҵәыҵәра абылуеит, ауаҩы иԥсы ҭанаҵы шаҟа нихуа. Аҟәатәи ацитогенетика алабораториаҿы ацитрусқәа рцәа абензоид алаҳхит. Уи иазкны аматериалқәа Свердловскҟа иҳашьҭит, Б. Вигров иахь. Излашьақәҳаргылаз ала, литрак абензоид х-литрак абензин иаҩсуеит, ианбыллак адунеи зыԥсы ҭоу зегьы ираӷоу абензин. Ишыжәдыруеиԥш, ауаа рҽыршьлоит абасалагьы – агараж рҽыҩнакны амашьына аус адыруеит. Абензин иблыз иахылҵыз алҩа иахәаҽуеит. 5 инаркны 12 процентк рҟынӡа ауаа ақалақьқәа рҿы уи алҩа иашьуеит».
Ааԥынра, 1962 шықәсазы Аԥсны даҭааит Абжьаратә Азиа ареспубликақәа руак Актәи амаӡаныҟәгаҩ. Михаил Темурович и-«Чаикала» Гагранӡа дигеит. Нас «Ешыра» аишәачара изирхиеит. Ешыра ақыҭа, аресторан «Ешыра».
Аҟәаҟа ианыхынҳәуаз, Ешыратәи ахәқәа руак аҿы ҭынч иҳәуаз аҽада рбеит.
– Ассир, шәаргьы аҽадақәа шәымазаап! – иибаз деигәырӷьеит асас. Нас дҵааит: – Михаил Темурович, џьаракыр шәхы иашәырхәома дара?
– Нас ишԥа, – аҭак ҟаиҵеит аԥшәма. – Ҳара амашьынақәа ахьзымхало ашьха қыҭақәа ҳамоуп, абра аҽадақәа ҳахәоит, амала, имаҷуп рхыԥхьаӡара, иҳазхаӡом, –
абраҟа Михаил Темурович ибжьы ааҵысит, илабжышқәагьы нхыддылеит.
– Азин сышәҭозар, ҳара иҳаӡбоит ари аус, – даарыцҳаишьеит Михаил Темурович иара иеиҵамкәа арыжәтә иашьны иҟаз асас.
Мчыбжьқәак рышьҭахь Аҟәа иааргеит Абжьаратәи Азиантәи аҽадақәа – хә-вагонк рыла! Асас дахь иажәа наигӡеит.
Михаил Темурович ианиарҳәа аҽадақәа ртәы, акыраамҭа игәалеиршәон, ззыҳәан иаашьҭыз ари аҩыза аҳамҭа ссир. Аҵыхәтәаны ииулакгьы игәалашәеит Ешыра, аресторан «Ешыра», абжьаразиатәи асас, ахәы азқәаҿы ҭынч иҳәуаз аҽада.
Иҟарҵари, асҟак аҽадақәа ирзыруеи, иабаргои? Иаалаган Ешыра ахәқәа рҿы ирышьҭит. Аҽадақәа ҳәуан, чыбжьон анааилак, ишырҟазшьоу еиԥш, иҟаауан, абасала иҟан. Аҳәырҭа анырмоулак, маҷ-маҷ абнарахь ашьха иаҿалон. Нас иааит аӡын, абгақәагьы аҽадақәа зегьы рфеит. Зегьы рфазар акәхап, мамзар рыҟаабжьы аӡәы имаҳарызи.
Асасааирҭа «Аԥсны» ахыб аҟынтәи, еиҳа ииашахоит – аресторан «Ахыб» аҟынтәи амшын еиқәаҵәаны акәын ишубоз. Амала, ажәытә аберзенқәа ишырыҩуаз еиԥшҵәҟа еиқәаҵәамызт.
Иара ани аҭаҳмада ибзарӡы иҳәон, зжакьа шла згәыҵач иҟаз аҭаҳмада, ӡынгьы-ԥхынгьы, акыр иқәсхьаз аплашьч ишәҵаны, Аҭынчра апроспект, акондидертә дәқьан аԥхьа дтәаны аҳәыҳәқәа акрырҿазҵоз.
Аҳәыҳәықәа аҭаҳмада ҩызас дрыман, ихы иқәтәон, ижәҩахыр, икьыҿымыҿуа иваныҟәон, инышьҭыԥра-аашьҭыԥраауан.
Ирҳәон, Аҩбатәи адунеизегьтәи аибашьраан дчарҳәаҩын, аконцлагер аҿы дыҟан ҳәа.
Ирҳәон, аибашьҭра ашьҭахь, ашьоура дацәшәаны, дыбналаны Аҟәа дааит ҳәа.
Ирацәан ирҳәоз.
Михаил Темурович иакәзар, ус иҳәон: «Аҳәыҳәқәа – уи алагер аҿы иршьыз рыԥсқәа роуп, аҭаҳмада агәнаҳарақәа иҟаиҵаз иҽырҿихуеит. Аҳәыҳәқәа рганахь ала акрааҵуеит уи зегь ианарыжьхьеижьҭеи».
Ауаҩы ҭыԥк аҿы днасыԥдазар, хымԥада даҽаџьара насыԥ иоуеит. Абри атәы иҩхьан IX ашәышықәсазы Али-Беир. «Уи аибакапанра иазакәануп», – шьақәирӷәӷәон Михаил Темурович зны аишәачара ҳанеицахатәаз.
Нас зҽызшьыз хӡааҵәиҟаҵаҩы Колиа изыҳәан ихиҭәалеит. Уи ҩ-ԥаҭлыкак ауатка ыжәны, нышьла амшын агәахьы дцан, аҵыхәтәаны акәны дӡааҟәрылеит.
Уи иҳәон: Колиа акаҳуа анҳацижәуазгьы, аԥсшәа анҳаиҳәозгьы, ҳҭаҭын данаҿыхозгьы, даныцәаз, дантәаз Нарцәыҟа ихы ирхахьазаарын… «Нас, абра еицтәоу дҳалазарцу, Колиа иеиԥш, зыԥсҭазаара наӡаӡа бзиала ҳәа азызҳәо – хатәгәаԥхарала?»
Уи даара илахь еиқәнаҵон.
– Аха Колиа ара днасыԥдазҭгьы, егьи иԥсҭазаараҿы хымԥада насыԥ имазаауеит, – инациҵон уи, аӡә игәы ҟажо.
Ақәа кыдҵәаны илеиуеит, ақалақь, амшын – еилых ҟамҵакәа, зегьы ирықәнауеит.
Ашықәс ҿыц аҭаламҭаз ауп.
( Ааи, ҳзыҩнатәоу «Диоскуриагьы» ақәа ақәнауеит. )
Жәаминуҭк раԥхьа «Диоскуриа» ддәылҵит, аха деиҭахынҳәын, кониакла иҭәыз аҵәца аашьҭихит:
– Сахьдәылҵыз, ишәдыруандаз закә ныҳәаҿоу исаҳаз. Хымԥада ишәгәаԥхоит. Блатноик абааӷырқәа рныҳәаԥхьыӡ иҳәон. Иахьынӡа сылшо иҳәашьала исҳәоит: «, еимаҭәаны илеиуеит ақәа, Васиа… Амардуан саҿаланы сахьнеиуаз, ихәмаруаз абааӷырқәа збеит. Усҟан ажәҵысқәа сгәалашәеит. Иабаҟои, мшәан, урҭ? Еилкаауп, ӡынроуп, акурортқәа рахь иԥрит, аԥсҭазаара бзиа рҭахуп, урҭ алаԥсқәа… , абааӷырқәа ҳкармыжьӡеит, џьаргьы имцаӡеит, амардуан иаҿатәаны ихәмаруеит, кәылиҷыли ҳәа… Жәбома, абааӷырқәа шаҟа аилкаара рымоу, шаҟа инагақәоу, Васиа… Урҭ срыцны ԥшыхәра сцоит, акгьы сацәшәом, Васиа… Ажәҵысқәа? Абарҭ алаԥсқәеи ҳареи иаҳзеилои, а-а? , нагӡара рымазааит абааӷырқәа, ҳара ҳашьцәа хәыҷқәа, ҳара ҳаҳәшьцәа хәыҷқәа! Митәла иӷәӷәоуп дара, ҳақалақь нрыжьуам, ҳара ҳанрыжьуам!»
Ҳаргьы ҳгылоит. Рныҳәаҿа ҳҳәоит, Новороссисктәи аԥша хьшәашәагьы, ақәагьы хьаас иҟамҵаӡакәа, «Диоскуриа» амардуан аҿы ихәмаруа абааӷырқәа, убасгьы егьырҭ Аҟәа амҩадуқәа ирну, абаҳчақәа ирҭоу, абаӷәазеи авокзали, аџьармыкьи астадиони, ахәқәеи адәқәеи рҿы иҟоу, амахәҭақәа ирықәтәои, аҳаскьын ҩа илатәои абааӷырқәа…
Убасгьы рныҳәаҿа ҳҳәоит егьырҭ ақалақьқәеи ақыҭақәеи, атәылақәеи – акапиталистәқәа ракәзааит, асоциалисттәқәа ракәзааит, – аха еиҳарак индырҵәарц изышьҭаз Китаитәи абааӷырқәа – ргәымшәареи, рхаҵареи рзы. Ҳара урҭ ҳашрыдгыло ҳҳәоит, ҳахгьы ҳацәыԥхашьоит, ҳацәыԥхашьоит Китаи дуӡӡа, абааӷыр хәыҷы акәакәылах ыҟамкәа иқәнахырц ахьаԥшьнагаз аҵыхәала ӡык иамыӡәӡәо ахьымӡӷ ду згаз. Китаи даара ӷәӷәала ҳақәыӡбуеит, агәгьы иаҽанаҳҵоит «Диоскуриа» иҟоу Ажәларқәа реидгыла аҟәша ахьӡала, ари «ашәҟәы» ҳазегьы кониакла иҭәу ҳаҵәцақәа рыла «ҳнапы аҵаҳаҩуеит». Нас егьырҭ апланетақәа рҿы инхо абааӷырқәа рныҳәаҿа ҳҳәоит. Ишнеишнеиуа ҳныҳәаҿақәа агалактикақәа рҟынӡа инаӡоит.
Аиашазы, арадагьы даҽа џьара ԥсҭазаара ыҟазар, уа, хымԥада, абааӷырқәагьы ыҟоуп. Мшәан, абааӷырқәа ыҟамкәа ҟалашьас иамои. Ҳаргьы агәра ҳгоит, иҟалалакгьы абааӷыр шбааӷыру ишаанхо, ҳара ҳбааӷыр еиԥш, аҭра ахаан ишыннамыжьуа, чарҳәара шыҟанамҵо, абри ауаҩы игәы – зегь раасҭа игәырӷьои, зылахьгьы еиқәи – иаҟароу аҵыс.
Иура Габисониа иаалырҟьаны маҵурала хыхь данҩеи, Аԥсны ааԥхьа игылоу комсомолны даныҟрҵа, уи зегьы иџьаршьеит.
Изларҳәоз ала, уи Михаил Темуровичгьы ибз алан.
– Ҵоуп, саргьы сыбз алоуп, – дыччон уи. – Ижәдыруа, Иура ашкол данҭаз ишишьҭаз? Мап? Менделеев ҳәа
ишьҭан. Избан? Ижәдыруама? Мап?! Убри ами! Уи иҩыза ида ҳкомсомол ԥсыхәа амаӡам.
КГБ аҟынтәи исзаарышьҭыз ақьаад сышәзаԥхьоит. Иура фба рҿы дантәаз иабду дыԥсит. Аҭаацәа Иура идырҵеит, иабду ифотосахьа хәыҷы еизҳатәны иҟаиҵарц, аԥарагьы ирҭеит. Ари агызмал даалаган амаланыҟәа ааихәеит. Уи дазгәыҳәуазаарын даагылеижьҭеи. «ХВЗ» ааихәеит, маҷк иқәсхьаз, аха иахьугалакгьы – «ХВЗ». Нас ашкол аҟынтәи Менделеев ипатреҭ иӷьычын, иабду диеиԥшхартә еиԥш иԥаҵақәа ҭыхны аҩны иааигеит.
Ашкол аҿы зегьы ршьапы иқәгылеит, Менделеев ипатреҭ иашьҭоуп, аха ирзыԥшаауам. Иура ахҿыхга имоуп: иабду дыԥсит, ашкол ахь дныҟәаӡом. Зегь раасҭа зыхшыҩ иахыҵуа химиа рызҭоз аҭыџьҳа лоуп: иҟалаз зхароу лара лакәхоит, аҭакԥхықәра зегьы лара илыдхалоит, ахарџьгьы налаҵаны.
Зегьы Иура ишиҭаху ицоит, аха… Аԥсыжра аҽны ашкол аҟынтәи иааит ҵәыуара, руаӡәы авенокқәеи ашәҭқәеи рыгәҭа ахимик ду ипатреҭ идырит, ибжьгьы нҭицан: «Менделеев!», иԥсы наилышәшәеит. Шәара, ҳәарада, уи химиа арҵаҩы шлакәыз жәдырит.
Уи далырхуанаҵы, Иура амхахьы дыбналан ацаҿы иҽиҵәахит.
Ашьҭахь иҟалашаз ҟалеит: Менделеев иус ақыҭсовет аизараҿы иахәаԥшит. Ахантәаҩы иҭаҷкәым аишәа иқәикшоит: Габисониа, ишԥаугәаӷьи Аполитбиуро алахәыла ипатреҭ аӡара, уара амбжьах! Нас дҵаауеит, хаҭала зпатреҭда ииӡаз. «Менделеев», – иаҭаркит уи. Иара: ишԥыкәу аҩыза Менделеев ипатреҭ шуӡаз, уара атроцкист еилымга! Амаӡаныҟәгаҩ дхәыҭхәыҭны ахантәаҩы иаиҳәоит, Менделеев дыԥсижьҭеи акры шҵуа, дышҵарауаҩыз, Аполитбиуро ахаангьы дшаламыз. Уи еиҳагьы дарбыжкит ахантәаҩы: дарбан изгәаӷьыз Аполитбиуро алахәылацәа рпатреҭқәа рыгәҭа иԥсхьоу цәылдызк ипатреҭ акнаҳара, шәара оппортунистцәа! Менделеев ипатреҭ, егьырҭ еицырдыруа аҵарауаа рпатреҭқәа ирыцны химиа акабинет аҿы ишыкнаҳаз атәы иарҳәеит. Уи зынӡаск дараапкит ақыҭсовет ахантәаҩы: Аполитбиуро алахәылацәа рпатреҭқәа рыда, аӡәгьы ипатреҭ кнаҳамзароуп аҭӡамцаҿ, ара аимпериализм агентцәа аус шыруз ҩашьом, уаҵәыҵәҟа араикомаа рлымҳа аҟынӡа иназгоит иҟалаз зегьы!
Ажәакала, Габисониа абри нахыс Менделеев ҳәа изырҳәо иалагеит.
Ҳара ҳкомсомол аҿы ахаан Менделеев дҳамаӡамызт, убри аҟынтә сицхрааит, ари иҩыза аилҟьа, баҩеиламгыла дҳарӡыр иашахом.
Сара 32 шықәса симаҳәын. Ҩыџьа аԥҳацәа иман – Наташеи Таниеи. Аиҳабы, Наташа, лакәын сара сыԥҳәыс. Натаха – ус акәын ҳашлышьҭаз. Лаб иеиԥш, Наташагьы аԥстәқәа бзиа илбон. Ус иҳәалон иара: «Натаха са сахь дцеит». Ааамҭак аҩны иҳацынхон ԥшь-лак: доберман-пинчер, ҩ-ротвеилерк, пинчер ӷача. Иҳаман убасгьы амаҭқәеи адаӷьқәеи.
Аӡӷабцәа ихымкыхны иааӡамызт, ашкол ахь шьапыла иныҟәон, аинститут ахьгьы. «Смашьына аҳәынҭқарра иатәуп, сымаҵ ауеит, шәара шәымҩа шәымоуп».
Санхәа, Катерина Антон-иԥҳа Васина, Ақыҭанхамҩатә минисстрраҟны аус луан. Ҭынчк лакәын, лхы ӡырылгомызт мыцхәы, лус бзианы илдыруан. Исгәалашәоит, зны Михаил Темурович аҳәаанырцәҟа днаскьаҳгон, иарҭмаҟ анышьҭих, иџьашьаны санхәа длызҵааит:
– Катиуша, шаҟа ихьанҭоузеи, иҭабҵеи, бара?
Арҭмаҟ х-уанҭак ҭан.
– Ауанҭара бзиа иумбои, ига, иуҭаххар ауеит.
Иҟалаз уи ауп, мышкы шабжьаз Москвантәи асасцәа ҳҭан, Михаил Темурович еиҳа ижәыцыԥхьаӡа ивараҿы итәаз, митәла иԥшӡаз аԥҳәыс лассы-лассы инапы лхьишьуан. Иԥшәмаԥҳәыс иҟаумҵан анылҳәалак, илаҭеикуан:
– Катиуша, ибымдыруеи, сара «ауанҭара» бзиа избоит.
Зны-зынла Аџьынџьтәылатәи еибашьра ду игәалаиршәон, еиҳараӡак Клин иҟоу Чаиковски иҩны ахы ишақәиҭыртәуаз. Еиҭеиҳәон: «Усҟан ирацәаҩны афашистцәа ҳатҟәеит». Ахаан «иаҳшьит» иҳәаӡомызт – «иҳатҟәеит».
Аӡәы изыҳәан ацәгьа иҳәо ҟамлаӡацызт, изымдыруаз изгьы иҳәон; «Сҩыза иоуп». Зегь раасҭа бзиа иибоз ажәақәа – «агызмал», «дыссируп». («Арҭ агызмалқәа ҭаха сырҭом». «Иссирқәоуп, уара: бзиа еибабаӡом!»)
Иаразнак деицралон, дгәаауан, гәынҷыхьа жәак саиҳәаргьы ауан, аха хәминуҭк рыла ихыԥсаауан, нас снышәара далагон:
– Арԥыс, уааи, апианино ҳаицыхәмарып. Уара уоуп изасҳәо, Мобили, иумаҳаӡои?
Дыснышәарц азыҳәан еснагь «Сулико» дыхәмаруан. Жәаба рҟынӡа амелодиақәа идыруан, ашәа бзианы иҳәон.
Анотақәа зынӡаск издырӡомызт, аха апианино иқәиргылон, зны-зынлагьы еихиршәшәон, – «Жәбома, анотақәа рылагьы сыхәмаруеит», – иҳәарц иҭахушәа.
Наташа данызга, Қәҭешь саб иҩны дааит. Даара деигәырӷьеит, ашәҟәқәа рацәаны ишҳамоу аниба. «Уаб ибзианы дыздыруан, џьанаҭ дагымзааит». Дуаҩы бзиан, иҳәеит. Агәра ганы сыҟоуп, саб дшизымдыруаз, аха ус дыҟан иара – зегьы рзы бзиак иҳәар акәын.
Аҟәа ҳазегьы Фрунзе имҩаҿы ҳаицынхон. Аишәа гьежь ду ҳазгылан, амебель ҿыц бзиа ибаӡомызт. Мал дук ҳамаӡамызт, аҵиаақәеи аԥстәқәеи ҳрыланхон. Аҳәаанырцәтәи иааигаз сувенирқәак иман, даара дрыхӡыӡаауан.
Имширақәа разгәаҭара ицәымӷын. Ҳҭаацәараҿы сыҷкәын Ҭенго имшира заҵәык акәын иазгәаҳҭоз. Ажәеи ажәеи еихҳәаало, иҩыза, апрофессор Сосо Капанаӡегьы бзиа ибаӡомызт имшира азгәаҭара.
Ҳаҩны Алеқсандр II дызныз ажәытәӡатәи асаан ыҟан. Излеиҳәоз ала, Катерина Антон-иԥҳа Урыстәыла аҳцәа дрыцкарын. Аибашьра алагамҭазы уи асаан амарадиорцәа иԥырҽит. Қарҭ санаа, аԥҽыхақәа еидсырҷаблан, уажәы сквартира ҿыц аҟны исымоуп. Михаил Темурович, усҟантәи аԥсҭазаара агәалашәаразы. Абри асаан заҵәык ауп Аҟәантәи сара исзынхаз.
Аибашьраан амарадиорцәа иқәмақарит, ашә заҳзааумыртуеи ҳәа. Ашәақьшьхәала изыҵҟьеит аҭаҳмада. Уи даара игәнигон. Сара издыруан, аибашьра шизхымгоз. Иаҳәшьа лԥа ашьразы аҭӡамц даддыргылахьан. Дрымшьӡеит, аха минуҭк ала дышлеит ҩажәижәаба шықәса ираҭагылаз ахаҵа. Ҳавараҿы иҟаз ауаҭах акран ала идырҳәит. «Акырцхи» автоматқәеи рыбжьы рзымычҳакәа ишәаҳәоз аҵарақәеи апарпарқәеи ԥсуан. Аквариум иҭаз аԥсыӡқәа зегьы ԥсит, аӡы шиԥсахуазгьы. Даара зыжәла маҷу адаӷьқәа иман, ача рҿеиҵон. Ичит ихәаԥӡа, адажәқәа реиԥш, нас иԥсит. Мап, уи аибашьра изыхгомызт.
Иапониатәи амагнитофон хәыҷ иман, ауаа рыбжьқәа реиԥш, зыԥсы ҭоу зегьы рыбжьқәа ҭаиҩуан: адаӷьқәа рҩаҿҩаҿра, ажәқәа рыҟаара, амаҭ аҵырҵырра, амҵ аԥырра, апарпарқәа рыҵәаара, ацгәқәа ркьира, алақәа рышра…
Зны-зынла ҳлақәа адашьма иқәычхәыруан. Санхәа уи азы даӷьуан, иара: «Иҟарҵеи цәгьарас, атәыла мыбгеит!»
Гәандра ҩ-ҿык змаз аҩын хәыҷы изгылан. Уахьа ҳара аӡәгьы ҳнаишьҭӡомызт. «Уи слабораториа ауп, сакадемиа, сҩызцәа мацара роуп уахь инеиша». Уаҵәҟа акәты ӷаҷақәа анҵаны иман. Аха Гәандрантәи знык ауп ианааигаз зықәра акыр инеихьаз ҩ-кәтык. Ҽнак дуӡӡа иаҳжәуан, аха уеизгьы иаҳзымжәит. Знык-ҩынтә рыкәтаӷьқәа ҳзааигеит. Абриак ауп. Шаҟаџьара аус иухьази, аха аусураҟынтәи аҩныҟа цырак амандаринаҵәҟагьы ааимгацызт. Гәандра ишәаҳәо аҵарақәагьы иман.
Афеихоа ирҽхәон: ахаҵа имч иацнаҵоит. Амала, гызмалк ауп уи аҵиаа – аԥша ахьасуа, убрахь ихынаауеит; аха ус иҟанамҵар, ихжәоит. Ахьӡгьы иаҳәоит, ахаҵеи аԥҳәыси рус ишазку.
Ибзианы, еиҿкааны дцәажәон, аха аӡырҩразы дмаџьанан. Аресторанқәа рахьынтә ирыликаауан «Ешыреи» «Мархьаули». Ус иҳәалон: «Иахьа ус ӷәӷәак ҳалацәажәароуп, шәаала “Мархьаулҟа”». Ма – «Ешыраҟа».
Шамахамзар шьыжьхьа изыҟазҵоз сара сакәын. Жәашықәсала аҽаԥсахӡомызт ифатә: акәтаӷь, цқьа имжәӡакәа, ҵәыцак ахарҵәы, аҵәа ршьышьны, ашәса. Шьыжьи уахеи рыда, чыбжьон крифаӡомызт. Аҵар реиԥш, маҷӡак акәын иифоз. Убасҵәҟагьы имаҷны ижәуан. Ԥыҭҩык ргәы иаанагоит, ирацәаны ижәуазшәа. Мап, уи ахаан мыцхәы ижәӡомызт. Аишәачара иара изыҳәан аицәажәареи, аибадырреи, аизааигәареи ирызкын. Аишәачара иара изыҳәан театрын, аҳаирбаӷәазан, космодромын. Ауаа иааигәара ианыҟамыз ԥсҭазаарамызт иара изыҳәан. Аҳәысжьы бзиа ибон, сан иҟалҵаз асыӡбал, акатлетқәа. иара убас – ахарчо, ҳгәыла ԥҳәыс Роза Цомаиа ссиршәа иҟалҵоз. Аха, ишысҳәахьоу, аҵар реиԥш имаҷӡаны акрифон. Ҵыск азы иҳәалон: «Жәиԥшь грамм иҟоуп. Граммк иацлар, изыԥырӡом». Арыжәтәқәа рахьынтә бзиа ибон акониак «Варцихе», аерманцәа ркониак.
Бзиа ибон икьаҿ иоужьны ианишәу. Убасгьы акурткақәа бзиа ибон, ақалԥад шкәакәақәа. Апрель инаркны октиабр нҵәаанӡа абарҵаҿы дыцәан, агәабан ацынхәрас ауапа иҵан. Иқәыршәызгьы ауапа акәын.
Абарҵахь ажь изабелла амахәҭа ҩеиуан, абарҵа зегьы амҽханакуан, аха 5–6 жьымжәа ракәын иаҿалоз. Ҭагалан ажьымжәақәа ҿыхны, ус иҳәалон:
– Абар сыжь ҭазгалеит.
Архьшәашәага «аӡын-аԥхын» ҳаман, аԥхын ҳуадақәа рҿы аҳауа алаҳархьшәашәон, аӡын – иалаҳарԥхон. Иалаҳарԥхон, аха иара аҩныҟа данаалак, абарҵахь ашә аартны иаанижьуан – аҳауа цқьа изхаӡомызт.
– Уихәаԥши, – лҳәалон санхәа, – Аҟәа зегьы ирԥхар иҭахуп.
Аибашьраан сԥа Ҭенгои иареи Аҟәа иаанхеит. Аибашьра алагамҭазы саргьы Аҟәа сыҟан, аха нас сықәҵит. Уажәы убасшәа исныруеит, иԥсы сыцәгәааны иҟоуп убри азыҳәан, сара сымацара сакәӡам изыцәгәааны иҟоу.
– Иаҳҳәап, акостиум шкәакәа шәышәҵаны аӡбарра шәаваланы шәнеиуеит, ачарахь шәыццакуеит. Ус аӡбаарра аҭахәаҽра иаҿу ауаҩы дыжәбеит. Шәааҭгыланы, шәыбжьы рдуны илабжьара шәалагоит. Ҽакала иуҳәозар, иқәҟаара шәалагоит, инапы-ишьапы иҟьарц, аҵла рдацқәеи, аҵиаақәеи дрымҵасны ииулакгьы аҟәарахьы деихарц… Шәгәы ишԥаанагои, абасала шәызицхраару?
– Ҳицхраап ҳәа ҳаҟоуп.
– Шәызицхрааӡом. Деиқәшәырхарц шәҭахыҵәҟазар, шәкостиум шкәакәа шышәшәу аӡмах шәыҽҭажьны, шәнапқәа икәыршаны дҭыжәга, уаҳа ҭгашьа имаӡам.
Цақәа Шьақьыр-иԥҳа Хонелиа Аҟәа, Оқтиабртәи амҩаҿы иҟоу, Аԥсны зегь иреиҳаз амодақәа рыҩны – «Амода аҩны» еиҳабыс даман. Уа Михаил Темуровичи Сосо Капанаӡеи злаз асахьаркыратә хеилак лыман. Аиаша уҳәозар, Михаил Темурович дамыцхраазгьы, «Амодақәа рыҩны» зыҟалаӡомызт.
Цақәа Хонелиа аԥшра ду змаз ԥҳәысын аҟынтә, Михаил Темурович, Хрушьчиов дирдыруа, ус иҳәеит:
– Шәеибадыр, Никита Сергеи-иԥа, Цақәа Шьақьыриԥҳа Хонелиа, аҳкәажә Ҭамара лыҵкар.
Уи аҽны Сосо Капанаӡегьы дирдырит Хрушьчов:
– Шәеибадыр, Никита Сергеи-иԥа, ҳаамҭазтәи аҵарауаҩ ду Сосо Капанаӡе, сыбзыцәашьа.
Ԥыҭрак ашьҭахь ари иаргәааз Сосо Капанаӡе иҩыза илымҳа дҭахәыҭхәыҭуан:
– Михаил Темурович, шәара ԥшьышықәса рыла шәсеиҳабуп, абзыцәашьара злаҳабжьалои?! Мамзаргьы Цақәа Шьақьир-иԥҳа – аҳкәажә Ҭамара длыҵкарны ҟалашьас илымои? Хрушьчов еиликаар?..
– Ех, Сосик, Сосик, уҵарауаҩ бзиоуп, аха ақьақәа ауаҟна шазыҟаҵатәу уздырӡом. Хрушьчов зегь раасҭа имарианы зыгәра иго асимволқәа роуп: Каквказ, абзыцәашьара, аҳкәажә Ҭамара… Алегендақәа иҭахуп. Уихәаԥшлеи цқьа.
Уи ауыха Хрушьчов убас Цақәа Шьақьир-иԥҳа пату лықәҵаны длызныҟәон, лхаҭа зыԥсы ҭаланы игылаз аҳкәажә Ҭамара лакәызшәа. Илаԥшгьы лассы-лассы ирықәшәалон ихьыԥштәыз лшьапеимаақәа-коши.
Ихьыԥштәыз лшьапеимаақәа-коши мышқәак раԥхьа ҳамҭас илиҭеит Михаил Темурович – убарҭ заҵәык ракәын изырҵабыргуаз Цақәа Шьақьир-иԥҳа аҳкәажә Ҭамара дышлыҵкарыз, Хрушьчовгьы агәра изыргоз.
Абиуро алахәылацәа, ашьауыӷа здыз иҿахәы аниҿырхуаз ииҳәаз дырзаԥхьон:
«Ҵхагәазы аӡә ибжьы сарҿыхеит. Аҩны сдәылҵит. Сахьындәылҵыз зоура ауыз ҩыџьа ахацәа сԥылеит. Урҭ араӡны ԥштәы змаз амаҭәа ршәын. Шәзусҭцәада ҳәа сразҵааит. “Ҳара аҽа планетак аҟынтәи иааз ҳауп”, – рҳәеит. “Азамана”, – сеигәырӷьеит, избанзар, ӷьычыҩцәақәак ракәыз џьысшьон. Сгәы сырҭынчит, сшәара сыхҟьаны ицеит».
Ибжьы қәацқәацо даԥхьон, илабжышқәа цырцыруан.
Гагра, адунеиаҿ зегь раасҭа икьаҿу аӡиас Репруа амшын иахьалало дгылан уи, Ахақәиҭра абаҟеиԥш, ҩы ҟаԥшьыла иҭәыз аԥаҭхь ҳаракны икны, аҭашәара иаҿыз амра дазыԥшуа.
Трусикзаҵәы дыҟан. Ишьҭахь аԥслымӡраҿы ихиаз «аишәа», амра иашәыз ршьапқәа рыҵаԥсаны, иакәшаны итәан, иара иеиԥш зцәа хтыз хацәеи ҳәсеи, иԥышәарччо изыӡырҩуан.
Иара, икәшамыкәша ак имбо, амра ихы ақәкны дцәажәон:
– Исзаашьҭ хыҵакырҭа змам зегьы, агәыӷра зцәыӡыз арыцҳақәеи агәаҟқәеи зегьы! Урҭ сырзыԥшны сгылоуп сара абра, ахьтәы гәашә амҵан, сыԥсы ӡаны, сгәеисыбжь слымҳа ҵнахуа!
Ҵоуп, рыԥсқәа ӡаны изыӡырҩуан, аха еилыркаауаз маҷын.
Зны, џьарантәи даныхынҳә, Бабышьара аҳаирбаӷәазаҿы иԥылеит Аҵиаҭҵааратә институт аусзуҩцәа.
– Амитә ҟалеит, Михаил Темурович, амитә! Шәкабинет аҿы, Ленин ипатреҭ аҵаҟа, адиван дықәжьны Габуниа Маргарита амш лылеигеит.
– Сдиван дықәжьны?!. Са исырбап уи Габуниа ҳәа иҟоу! – дгәааит Михаил Темурович.
Нас дҵааит:
– Габуниа Маргарита лаасҭа ҩажәа шықәса раҟара деиҵоуп, нас, шәгәы ишԥаанагои, Маргарита илурызушь амш лылеигар?
– Ҳаргьы агәра ҳазгом, аха Маргарита дааԥкит: ԥҳәысыс сигароуп, уаҳагьы изуӡом! Уимоу, Маҷара аӡиас азааигәа амҩаду даниалеит, амашьынақәа лышьҭуам: сгылаӡом, лҳәеит, Габуниа сигаанӡа.
Аинститут аҿы дахьааиз, Маргаритеи Габуниеи хаз-хазы дрыԥхьеит.
Ҩымш рышьҭахь Маргарита Карпатҟа акурорт ахь дцеит, дзышьҭызгьы иара иоуп: амитә бхыбгеит, быԥсы бшьароуп. Габуниа иакәзар, апремиа изилҩааит: сара ибзиаӡаны издыруеит, амш зларгаз, убри аҟынтә ацхыраарагьы зықәнагоу.
Афранцыз ҵарауаҩ Жан Мелие ишәҟәык аҿы иҩуан: Аристотель аҵыхәтәантәи ишықәсқәа Колхида ихигеит. Ақырҭуа ҵарауаҩ Намораӡегьы ари агәаанагара дадгылон. Егьациҵон: Аристотель дынхон аӡиас Фазис азааигәа, идунеи далҵит Пицунда, анышәгьы уа дамадоуп.
Михаил Темурович аҵарауаа Мџьыҭ Хәарцкиеи Шоҭа Мисабишвилии дрыԥхьан ирыдиҵеит: Пицунда шәцаны, егьа џьабаа жәбозаргьы, Аристотель изқәаҭыԥ шәыԥшаа.
Актәи амаӡаныҟәгаҩ идҵа ахәҭак акәын инагӡаз: Пицунда ицаны мызқәак иԥшаауан. Аха егьрымбеит. Археологцәа ажәытәтәи аԥсыжырҭақәа акымкәа-иҩбамкәа иаадыртит, аха Аристотель итәы рзымԥшааит.
Шықәсқәак анца Михаил Темурович абри далацәажәон дахлафуа, игәгьы иаланы:
– Шаҟа ибзиази иаҳбазҭгьы… Аристотель иԥсыжырҭа иахьа зыԥсы ҭоу аҵарауаа џьоукы шәҩык ираҩсуеит. Жәақалақьк раасҭа аҵанакуеит. Зеқь чара ираԥнагоит, урҭ ачарақәа зегьы рҿы сара толбашьс сыҟазаргьы.
XIV ашәышықәсазы абер Бонавентура амҵәыжәҩақәа ҟаиҵеит, абырфын шкәакәа иалхны. Еилкаам хәшәык рхьишьын, аухәама ахыцәқәантәи дыԥеит. Даанкыланы амца дақәҵаны дырблит Бонавентура рыцҳа. Имҵәы жәҩақәагьы рбылит. Амҵәыжәҩақәа аҷҷаҳәа ибы лны аҳауа иалалеит, есааира ихало, уаҩы имбо иӡит.
Рим ихадоу ашҭаҿы еизаз ажәлар ари анырба, иҳәҳәо, ишәаҟьаны еимпит. Амҵәыжәҩақәа ракәзар, ихиааланы аҳауа иалаланы ицон, уаҩ илаԥш ахьзымнаӡо џьара рхы рханы…
Гагра, аџьажә ду амҵан еиҿкааз аишәачара толбашьс даман. Ҩажәаҩык раҟара ыҟан, иара Бонавентура имҵәыжәҩақәа рныҳәаҿа иҳәон:
– Ауаҩы амҵәыжәҩақәа иҭахуп хымԥада, XIV ашәышықәсазы иҭахын, XXII ашәышықәсазгьы иҭаххоит.
Убасгьы ихиркәшеит:
– Нагӡара рықәзааит ирбылхьоу, ирбылрангьы иҟоу амҵәыжәҩақәа… Ҳәарада, абыржәы, абыржәыҵәҟа збылра иаҿу амҵәыжәҩақәа рзыҳәангьы инаҳкылап аныҳәаҿа.
– Винор, иудыруа, Гагра иазкны иуҩыз ашәҟәаҿы зегь раасҭа сгәалашәараҿы инхаз? – диазҵааит уи Вианор Ԥачлиа. – 1908 шықәсазы, принц Ольденбургтәи ихаан аҽадақәа зегьы асиа иахьҭагалаз. Иара усгьы, иабантәиааугеи абри: «Асиа ианыхуп ҩ-ҽадак: № 8, № 11. Руак ыӡит, егьи ацаҟьа иалҟьаны иҭахеит» Уеизгьы, шаҟа аҵанакуазеи ажәа! Сгәы иалоуп ацаҟьа иалҟьаз аҽада № 11, аха еиҵамкәа сгәы иалоуп егьи аҽадагьы – № 8. Мышкызны шәҟәык зҩыр, ахқәа рыцхәла иасырбоит. Ахқәа ахьӡқәа анрымоу аасҭа, рыцхәла ианыҟоу еиӷьасшьоит. Уи адагьы, ахқәа еиҵыхымзароуп, ашәҟәы ахаҭагьы дууцәамзароуп. Уи ашәҟәаҿы анҭ аҽадақәа рыӡбахә хымԥада исҳәоит.
Ҽнак аусӡбарҭаҿы дызбеит. Ациган иус рыӡбон, иара уи дидгылон.
Ациган Кәыкәына ашьҭаҵарҭа аҟынтәи аҳаурхьшәашәага иӡеит. Азал аҿы итәаз зегь раасҭа лҭыӡшәа цәгьан Кәыкәына иан Фонда. Иџьауашьаша, амилициаа лԥа иқәлаз ракәын шамахамзар, аха лара зегьы «диадиа» ҳәа ралҳәон.
– Диадиа, ирлас инҵәарушь абри зегьы?
Кәыкәына хышықәса ирҭеит.
Аӡбаҩ ианрылеиҳәа, аҵәцақәеи, аԥаҭлыкақәеи, алабақәеи ишҟа рҿаархеит. Зеимаақәа зышьхны игәыдҵара иахьӡазгьы дубап.
Фонда лыхәеиԥкак дырҩаханы, лтәарҭа аӡбаҩ илырбеит. Нас Кәыкәына иахь ҿылҭит:
– Кәыкәына, сыҷкәын, уара акониак шужәлац иужәлоит, арҭ апидарасцәа сминџьа рцәалааит!
– Анцәа дфраерӡам! – ҿырҭуан ациганцәа.
– Аҟәа афраерцәа ҳамаӡам! – дԥышәарччон Михаил Темурович.
Москвантәи сасра иаҳҭааит ауаа дууқәа – аминистрцәа. Хҩык ыҟоуп, рыхҩыкгьы – адууқәа. Иҟами еиҵоу аминистрцәа, урҭгьы министрцәоуп, аха адууқәа рахь иузыԥхьаӡом.
Аминистрцәа ирыцын Англиа пату зқәу англызуаа. Хҩык ыҟан урҭ – Англиа еицырдыруа англызуаа.
Асасцәа «Амрахь» инаиԥхьеит. Абанкетқәа рзал аҿы ҩынҩажәаҩык рчеиџьыка рхиан. Ҳәарада, уа дыҟан ақалақь ахадагьы – ҳаҭыр зқәыз Дмитри Хәарцкиа.
Михаил Темурович аԥаҭхь азна аҩы никылеит Аҟәа азыҳәан.
– Иахьа ара дҳадтәалоуп Аҟәа ахада Дмитри Хәарцкиа. Уи ишьақәирӷәӷәоит, мышқәак раԥхьа абра Аҟәа, аӡиас Чаблашь амшын иахьалало, адунеи еицырдыруа археологцәа ирбеит анышәаԥшь ӷәыцәмаҟьа, иану аҩыра излаҳәо ала, Аҟәа 3517 шықәса раԥхьагьы ақалақь Аҟәа акәны иҟалахьан.
Дмитри Хәарцкиа дахьтәаз дшанхеит: уи аламҭалазы џьаргьы археологцәа ажрақәа ирҿӡамызт, убри аҟынтә анышәаԥшь-ӷәыцәмаҟьагьы башьа рымаӡамызт.
Ныҳәаҿақәак рышьҭахь, Аҟәеи Вавилони аамҭаказы идыргылеит ҳәа рылеиҳәеит.
Даҽа ҩ-ныҳәаҿак рышьҭахь:
– Аҵарауаа излашьақәдырӷәӷәаз ала, Аҟәа Вавилон аасҭа 23 шықәсеи 9-мзи рыла еиҳабуп.
Англызуаа «Браво!» рымшын, Москватәи аминистрцәа: «Аферым! Аферым!»
Реидтәалара анҵәамҭазы асасцәа Аҟәа 5000 шықәса ахыҵра иазку аныҳәахь инаиԥхьеит.
– Ҩышықәса рышьҭахь иазгәаҳҭоит, ақалақь ахада ааԥхьара шәиҭоит.
Дмитри Хәарцкиа ихы иқәжьны дтәан.
Адырҩаҽны аҭел дизасит:
– Дмитри Андреи-иԥа, сгәанала, иаха мыцхәы сҳәеит, аха, ешьак иеиԥш суҳәоит, угәы иалумырсын. Амала, ажәытәӡатәи аҭоурых аишәачара ианаалоит. Насгьы, иубома, Дима, шаҟа иџьашьахәу аԥсҭазаара!
Уи аҽны ақәа аҽазҵәылхны иԥнашәон ақалақь амҩадуқәа, аӡцарҭақәа. Аӡқәа ҭатәеит, амашьынақәа зымцо аҟынӡа: амоторқәа ыцәон. Хацәеи ҳәсеи, ақәа аҵыхәала, ршьапеимаақәа рышьырхыр акәхеит. Ебарччо аӡқәа ирырны адәқьанқәа рахь инеиуан, ма аҩныҟа ицон.
Адаул асҩык иеиԥш, аҽнынтәарак ахыбқәа – акыц иалху, ашифер, абетон, ажьешьт – ирықәпыҟҟон, ахага иеиԥш игәырӷьаҵәа.
Ҳара Аҟәатәи ашьха, афуникулиор аресторан аҿы ҳтәан. Арантәи ақлақь ахәмаргеиԥш ихәыҷны иаабон. Насгьи, амшын аҭра иҭамӡо, маҷк иҩыҵыззашәа иҟан.
Иаҳжәыцыԥхьаӡа иаҳа-иаҳа иҵыззон амшын.
Адәныҟантәи иаауаз ахьшәашәара цәаакы маҷ-маҷ иҭнарҭәаауан ҳзыҩнатәаз ауада.
Ақәа ииаҵәа-жәҩанԥштәын, анаҟә лас еиԥш ақалақьи амшыни ирхатәан, аҩнқәеи, амшыни, ашәаԥыџьаԥи еиларҩашьо, рҳәаақәа аннахуан. Ихәмаруан, аԥштәқәа аԥсахуан, еиланаӡҩон.
Лукичгьы дҳацтәан, Ауаҩы-аԥсаатә. Ани Лукич, зыҩны ишәаҳәо шә-ҵыск змаз.
Аҟәа даалҵны аресторан дыҩналеит Кәыкәына, ациган Кәыкәына. Уи иауз аплашь ишәын, ихьыкәкәоз аӡыԥсы ахыӷәраҟны ашьҭақәа ннажьуан.
Ҳахьтәаз дынҳадгылеит, ицәаакыз ишьҭақәагьы уаҟа инҵәеит.
– Абар, еиҭа ҳҩызак даҳҭааит, – иҳәеит Михаил Темурович. – Утәа, Кыкәына.
Кәыкәына дтәеит, аха уи аԥхьа аӡыԥсы зхьыкәкәоз иплашь ишәыхны ашә авараҿы икнаиҳаит.
Ашампан ҩы афҩы хаа аишәа иахызазон.
Толбашьс иҳамаз дысҳәаӡом, шәхаҭа ижәдыр.
Лукич иахьа ашьыжь афуникулиор ааигәара абнараҿы иикыз, згәышҵақа ҟаԥшьыз ҩ-ҵыск аҭра иҭартәаны, аишәа агәҭа игылан.
Аҵарақәа, ампылқәа реиԥш ишьҭакаԥо, рыҭра иҭан, зны-зынлагьы иҷырҷыруан.
– Мап, уара уаб деибашьыр иқәнагамызт, – диҿын уи Кәыкәына. – Ациган иусума – аибашьра? Ациган адунеи зегьы иԥсадгьылуп. Иус иалои ациган аполитика мӡышәа?! Иҟалалакгьы ахаан еибашьра умцан, Кәыкәына, уи уара иуусым. Ажәа суҭома?
Иара иакәым, ҳазегьы ажәа ҳаиҭеит Кәыкәына, ахааназ еибашьра дшымцо ала, иԥсадгьыл – адунеи зегьы, «бритва», «синка», «жвачка» шракәу…
Кәыкәына унеиҿаԥшыр, дагьыччошәа, дагьҵәыуашәа акәын дшубоз, уи аҽны игәалаҟазаара уамашәа иҟан. Аԥхьа ампахьшьы шкәакәа аишәа иахирԥрааит, нас аишәа иқәгылаз ҩ-ԥаҭлыкак акониак еидирслеит, ҳаргьы ҳныҵыкка ҳцеит: иԥҽызҭгьы?!
Аԥаҭлыкақәа еимиаазшәа ианеидгыла, амшынтә аланаԥшыга еиԥшхеит. Аланаԥшыга, зыбзоурала уи аҽны ҳара ҳаҩныҵҟатәи ҳалаԥш ала адунеи зегьы кәакьҭак нмыжькәа иаабоз.
Аԥенџьыр аҿы икнаҳаз абырзен ԥардақәа инапы рҵысны амца анрыцреиҵа Кәыкәына, имаршәа кны иҳардырит, иахьала ишазхо, убасҵәҟагьы имаршәа кны ҳиҳәеит ирцәарц, егьирцәеит.
Нас аофициант ҿа ҳлыҳәеит, зегь иреиҳау афужер ҳзаалгарц, уи шампан ҩыла ирҭәны, иагханы иҳахьӡаз Кәыкәына «штрафҳасабла» иҳаржәит – дызҿқәаз ифокусқәа дырҟәаҵырц.
– Ақәоуп изхароу, ақәа анауа Кәыкәына игәалаҟазаара ҽакуп, ифокусқәагьы иқәҿиоит, – дизгәдуны иҩыза днаихәаԥшит Михаил Темурович, нас ақәа иазкны аныҳәаҿа ааникылеит.
Адунеи иаухьоу, иауа, иаураны иҟоу ақәақәа рныҳәаҿа иҳәеит. Рыбзарӡы иҳәеит, ихьанҭоу ақәоурақәа, аԥшандагеиԥш иласу, ирлас имҩасуа, акыраамҭа иаҟәымҵуа; адгьыл рацәа зымҽхазкуа ақәоурақәеи, лабзк зыҵазкуеи; уахынлатәи, ҽынлатәи ақәоурақәа, иԥхои, ихьшәашәои; аҭоурыхтә қәоурақәа, еиҵагыло абиԥарақәа иртәу ақәоурақәа, иҳараку, илаҟәу ақәоурақәа, иҟаԥшьу, ииаҵәоу, ишкәакәоу, иҩеижьу, еиқәаҵәоу ақәоурақәа, зылахь еиқәу, илахҿыху ақәоурақәа, амшынқәеи, аокеанқәеи, ацәҳәырақәеи, абнақәеи, ашьхақәеи, адәқәеи, ақалақьқәеи, ақыҭақәеи рқәоурақәа, Австралиеи, Африкеи, Америкеи, Азиеи, Европеи рқәоурақәа… Зыбжьы цәгьоу, иҭынчу, игәаау, ишәаҳәо, ишәышәуа, ихәыҭхәыҭуа ақәоурақәа, бзиа еибабо, ахәыҷқәа, аҳәсеи, ахацәеи, абыргцәеи рқәоурақәа… Иныҟәо, ҭыԥк иадҳәалоу, асасцәеи аԥшәмацәеи рқәоурақәа, агәаҳәарақәа, алҩақ зкыз, Фуӡиама, апирамидақәа, инка рықалақьқәа ирықәҭәаз ақәоурақәа, Ниу-Иорк, Урыстәыла адәкаршәрақәа, Кавказ ашьхақәа, аханқәеи аԥацхақәеи рқәоурақәа, ашәҭқәа рқәоурақәа, асқәа рқәоурақәа…
Нас ус ҳаиҳәеит:
– Акыраамҭа ақәа анамулак, Аргентина инхо, аиагәуарқәа ҳәа зхы иашьҭоу ажәлар ирхаҭарнаку ахацәа аԥибашәара ҟарҵоит. Урҭ еисуеит, акьатқәа кны. Ишхарҵо ала, шаҟа ашьа рацәаны икаҭәо аҟара ақәагьы рацәаны иауеит. Иауеит, амхқәеи, абаҳчақәеи, ауҭрақәеи рыԥсы ҭанаҵоит, ауаҩгьы ддырчоит. Урҭ адунеи еиқәзырхаз ракәны рхы рыԥхьаӡоит.
Ҳазегьы ҳҩагылан, адунеи еиқәзырхаз аиагәуарқәа рныҳәаҿа ҳҳәеит, ҳаҵәцақәагьы ҭыркәкәаны иаҳжәит. Нас иааҳартит акониак зҭаз аԥаҭлыкақәа.
Аӡә дҵааит, аԥибашәараан аԥсҭбарақәа ҟалалома ҳәа. Мап, иаҭаркит уи, ирхәуеит ауп, рыхәрақәагьы нцәартәуеит. Ихадоу – уи ашьҭахь ақәа ауҵәҟоит.
Згәышҵа ҟаԥшьыз аҵарақәа шәаҳәон.
Ихәлон, иналаршә-ҩаларшә иаашьаҟәха аресторан ашәқәа «ҿырҳасуан».
Зны иҩналон, зны идәылҵуан. Еиҳарак идәылҵуан.
Иҩналаз руаӡәы иҳәеит, ақәа ақалақь ишаҵалаз, амашьынқәа рматорқәа ыцәаны игылоуп.
Кәыкәына, уаҵәы амашьынақәа ахьышьақәдыргыло аԥара бзиа дырҳауеит иҳәеит.
Ҵхыбжьон ақәа аныхкәа, Лукич аҵарақәа ишьҭыртә дазааҳгеит.
Аиҩызцәа еицҩыршаз амш уаҳа наҭахымкәа шьахәла инҵәеит.
Аха убригьы иагхеит: «Столичнаиа» ҩ-рҩымкак, аӡиас Чипилпета иацәыхарамкәа зыԥсы зшьоз аԥҳәызба леирҽырбара, насгьы – алахьеиқәра зцу афранцыз мелодиа.
Москва, Асовет Еидгыла Акоммунисттә партиа а-Мекка, Ацентртә Комитет аҿы изхәаԥшыз азҵаарақәа апартиатә еиҿкаарақәа зегьы, еилых ҟамҵакәа, хҩык заҵәык ракәзаргьы иалоу, мышқәак рыҩныҵҟала иҭырҵаар акәын.
Убас Москва қыҭас, қалақьс иааҟоу зегьы, кәакьҭак нмыжькәа, ирызнеиуан, Адгьыл афбатәи ахәҭа, Асовет Еидгыла зегьы аҽахьнагӡон.
СССР – уи Москва акәын.
Москва – СССР акәын.
ЦК зымҽхак ҭбааз азҵаарақәа рзы зымҽхак ҭбааз ақәҵарақәа аднакылон. Урҭ иреиуан: ақыҭанхамҩа, аҩныргылара, апартиа аҩныҵҟа алеишәа арӷәӷәара, аҿар аус рыдулара, акапиталисттә идеологиа аԥхьырҟәҟәаразы ауснагӡатәқәа реиҿкаара уҳәа уб. иҵ.
Иара убасгьы ЦК иаднакылон имаӡоу, зынӡаск имаӡоу ақәҵарақәа. Зны-зынла апартиатә еиҿкаарақәагьы азин рыман имаӡоу ақәҵарақәа рыхәаԥшра. Ус зыҟарҵоз, атәылаҿы иҟаз апартиа заҵәык иалоу рыкәшамыкәша зҵакы ӷәӷәоу, даргьы злахәу аҳәынҭқарратә усқәа мҩаԥысуашәа ддырбарц азоуп егьырҭ атәылауаа (апартиа иалам). Иалкаахаз иакәзар, уи ҷыдала пату иқәҵатәуп, насгьы агәҽанызаара аарԥшлатәуп уи иҿы аус анумоу. Ажәакала, ихадаз – ажәлар реизҳазыӷьара акәын. Абри акәын изызкыз апартиа имҩаԥнагоз аусқәа зегьы.
Зынӡаск имаӡаз ақәҵарақәа ракәзар, урҭ рҵакы здырраны изыхәҭаз ареспубликақәеи автономиақәеи рхадацәа заҵәык ракәын. Убри алагьы апартиа даҽазнык егьырҭ амаӡа иадыԥхьалаз иднардыруан, актәиқәа ҷыдала ишалкаау. Ажәлар актәиқәа уамала ҳаҭыр рықәырҵон.
Актәи дахьугалакгьы Актәи иакәын. Иахьагьы ус ами, мшәан?!
Егьырҭ – егьырҭ роуп.
Ус иҟоуп адунеи ршеижьҭеи.
Иҟан имаӡоу қәҵарақәак, зҵакы здырраны изыхәҭаз ареспубликақәа Актәи амаӡаныҟәгаҩцәа рымацара, мамзаргьы ЦК абиуро иалоу заҵәык.
Шәазхәыци, убри аҩыза имаӡоу ақәҵара ыҟан, ЦК КПСС актәи амаӡаныҟәгаҩ иаамҷыдаха уаҩԥсык изымдыруаз. Издызкылазгьы иара иакәын – Актәи.
Абасала, ЦК Актәи амаӡаныҟәгаҩ нцәахәык диҩызан.
Москва ихадоу азҵаарақәа ракәын шамаха излацәажәоз, иаӡбоз, ассамыссақәа зынӡаск еилнаргаӡомызт.
Иаҳҳәап, згәыла иџьма зӡаз иус.
Москва еилнаргомызт, аха Аҟәа еилнаргон.
Еилнаргеит абиуро аилатәараҿы – Акоммунисттә партиа аобласттә комитет абиуро аҟны. Абиуро имаҷу ЦКан, уи аҭыԥынтәи ахаҭарнак.
«О-о, абиуро убасҟак амчуп, убасҟак… Убас иҟалар алшоит, ууаҩны уҩналоит, удәылҵуеит ауац аҟара пату уқәымкәан, мамзаргьы, ауац ҩналоит – ддәылҵуеит ауаҩы… Ажәакала, абиуро!» – абас рҳәалон абиуро иалаз, ма иаларҵараны иҟаз, ма алалара еиԥхыӡуаз акомсомолаа.
Уажәы ҳалацәажәап хыхь зыӡбахә сымаз – аџьма шырӡаз атәы.
Очамчыра араион иаҵанакуаз қыҭак аҿы нхаҩык игәыла иџьма иӡеит. Рҩыџьагьы апартиа иалан. Зыџьма рӡаз анхаҩы-акоммунист игәыла, уигьы анхаҩы-акоммунист, дизашшит. Араиком ус аӡбеит: аџьма зӡаз апартиа далырцарц, убри адагьы иареиԥшҵәҟа иҟоу – қәралагьы, капанлагьы – аџьма ацынхәрас ииҭарц.
Ари ахҭыс Михаил Темурович илымҳа аҟынӡа инеит. Арҭ аҩыџьа рахьынтә – зыџьма рӡази изӡази – аӡәгьы диздырӡомызт, аха иҟалаз дазҿлымҳахеит. «Даара узырхәыцша акоуп!» – иҳәеит иара, абиуро аҿгьы иалацәажәарц рыдиҵеит. Аџьма азҵаара абас иқәыргылан: «Очамчыра араион аҿы аҭыԥ змаз апартиатә леишәа аилагара».
Аҩбатәи амаӡаныҟәгаҩ Дамиан Гогохиа, ари аҩыза азҵаара абиуро ахь анагара аҭахым ҳәа, Михаил Темурович даҟәихырц далагеит, аха егьалымҵит. Амала, иҳәатәуп, Михаил Темурович Дамиан Гогохиа иабжьгарақәа иирҳалон, данықәныҟәозгьы ыҟан. Абиԥара еиҳабы иаҵанакуаз акоммунистцәа ус рҳәалон: Гогохиа акоммунист ишихәҭоу ала ауас иуеит, Бӷажәба иакәзар, иеилкаара уадаҩуп.
Абиуро аилатәараҿы Очамчаратәи араиком актәи амаӡаныҟәгаҩ иааркьаҿны еиҭеиҳәеит иҟалаз ахҭыс, инаҵшьынгьы иазгәеиҭеит, Очамчыратәи араиком аџьма зӡаз иахьырхәразы ирыдыркылаз шиашоу – абас апартиа ацәа ԥызҽыз дрылырцеит, насгьы апартиа иднаҵеит (апартиа ацәа ԥызҽыз) хьымӡӷ зиргаз акоммунист иџьма еиԥшҵәҟоу, қәралагьы, капанлагьы, аџьма изааихәарц. Ацәыӡ иоуз хаирҭәаауеит, аха ииргаз ахьымӡӷ иаԥсыхәо ауп еилкаам.
– Асааҭ шаҟа рзы ирӡеи аџьма? – араиком амаӡаныҟәгаҩ дизҵааит Михаил Темурович.
– Хәба-фба сааҭ ҟалахьан.
– Иахьынӡаздыруа, усҟан зыџьма рӡаз аҩны дыҟаӡамызт.
– Ааи, Михаил Темурович, аҩны дыҟаӡамызт.
– Нас?..
– Сӡарҩуеит, Михаил Темурович.
– Издыруада, апартиа иалышәцаз уи аамҭазы асас диҭазгьы?
– Ааи, аԥкаанҵаҿы ус иарбоуп.
– Нас?..
– Сӡырҩуеит, Михаил Темурович…
– Аԥкаанҵаҿы… Шәгәанала, исас пату иқәимҵар акәызма? Асас Анәа дааишьҭит, рҳәоит. Насгьы, убри иҩыза асас диҭазар акәхарын, бысҭаки кәтыжьки рыла изымҩаԥымгоз. Иҭаацәа даара ҳаҭыр зқәырҵоз сасын уи рысас. Убри аҟынтә, аџьма изишьыр акәын, ҩ-шьапык зҵоу акәым, ԥшь-шьапык зҵоу. Ишәзеилымкааӡеи, ԥшь-шьапык зҵоу! Ачашә ала иузныҟәымгоз иакәын уи асас, аџьма даԥсан…
–…
– Иара аџьма имаӡам, игәылагьы аҩны дыҟаӡам, ишԥаиурыз, игәыла иџьма ишьыр акәхеит. Асас пату иқәиҵеит – ҳқьабзқәа ишрықәнаго ала. Очамчыратәи араикомаа ракәзар, иҟарҵеи? Абри иҩыза апартиа далырцеит. Закәазы? Асас пату ахьиқәиҵаз азу? Иаанагои ари?! Ҭаацәак реиԥш ҳанхоит ҳара Аԥсны. Иахьа сара асас дысҭазар, аха аџьма сымамзар, сгәыла иџьма шьны ишахәҭоу еиԥш дымҩаԥызгоит сысас. Уаҵәы сгәыла асас диҭаама – сыџьма ала дымҩаԥигааит. Ус ами, аҩызцәа?
Ирҳәо рҿамшәо итәаз абиуро алахәылацәа иажәақәа ирықәшаҳаҭны рыхқәа дырҵысит.
– Ҳусқәа башазаап Очамчыра, ҳабацәа рқьабзқәа рахьынтә зегь раасҭа иԥшьоу – асасдкылара – ҳцәыӡуа ҳалагазар, игәгьы шәасит акоммунист иаша, анхаҩы, ауаҩы, уи ақьабз еиқәзырхарц иашьҭоу. Уи алашәра, харамԥшроуп иаанаго. Апартиа абри аума иаҳнарҵо? Иҟалап, ус зҳәо аҽа партиак ыҟазар, аха ҳара ҳпартиа – мап. Ҳара ҳпартиа уи аҩыза аҟазшьаӡам. Ленингьы уи атәы акәӡамзи ииҩуаз?.. Владимир Илиа-иԥа?..
Абраҟа Михаил Темурович даалакҩакит, избанзар, егьаиундаз игәаламшәеит, Ленин асасдкылареи аџьмаӡареи дрыдгыланы ииҩхьаз.
– Дамиан Владимир-иԥа, шәара шәҿы, Гал, убас иҟамлалаӡои, асас пату аниқәҵатәу? Ари закәи, агырцәа злаздыруа ала, уи аџьма агәыла иҽы иақәҵаны иааргоит – асас дыдмырԥшырц, ачеиџьыка ирлас идырхиарц азыҳәан. Ус акәӡами, Дамиан Владимир-иԥа?
Дамиан Гогохьиа ихы лаирҟәит.
Итәаз зегьы жәак мҳәаӡакәа Актәи иқәшаҳаҭхон.
– Ажәалагала ҟасҵоит: ақыҭа ахьымӡӷ азмыргаз, асас ишахәҭоу дыздызкылаз анхаҩы Очамчыратәи араиком идырҵаз ахара ихыхзааит, ҩаԥхьа апартиаҿ дшьақәыргылазааит. Аҩызцәа, иахьа иҳацәмаҷуп асеиԥш иҟоу ауаа, урҭ ҳрыдгылароуп, мамзар уаҵәы иааиуа абиԥарақәа ирзынҳажьуеи? Урҭ рабацәа иреиӷьу рқьабзқәа ирыцырҵар, еиздырҳар ами!
Абиуро ҿымҭ иақәшаҳаҭхеит иажәалагал.
– Уи адагьы, игәыла – ишышәҳәо еиԥш, ацәыӡ змоу иакәым – араион аиҳабыра аџьма изаархәароуп. Иаҿагыло аӡәыр шәыҟоума, аҩызцәа?
Иаҿагылоз аӡәгьы дыҟамызт, зҽаанызкылазгьы.
Жәҩан иҟоу Ҳаб, илашааит Ухьӡ, Уаҳра ҟалааит, адгьылаҿеиԥш, жәҩанаҿгьы.
Ачаӷьа ҳаҭ зда ԥсыхәа ҳамам, ҳагәнаҳарақәа ҳанажь, ҳтәы зқәу ишранаҳажьуеиԥш!
Убасгьы: ҳаиқәырха, Ҳаб, сара, сҭаацәа, сықалақь, стәыла! Уҳацхраа, ҳаиққәырха! Уи уажәы иуҭахымзар, Ҳаб, усҟан урыцхраа, еиқәырха егьырҭ аҭаацәарақәа, егьырҭ ақалақьқәа, егьырҭ атәылақәа!
Нагӡара рықәзааит Кавказ ашьхақәа! Избанзар, раԥхьа иргыланы, урҭ егьырҭ ашьхақәа иреиԥшӡам, иҷыдоуп.
Иаабац ашьхақәа рыгәҭа угыланы салам руҭар: «Абзеиара шәымаз! Шәышԥаҟақәоу?», – бжьныҩраны аҭак урҭоит: «Абзе… абзе.. Шәышԥа… шәышԥа…» Кавказ агәҭа угыланы иҿыҭи:
– Абзеиара шәымаз, ашьхақәа! Шәышԥаҟақәоу?
Нас шәааӡырҩи.
Аҭакс ишәоуеит:
– Абзеиара шәымаз… абзеиара шәымаз… Иҭабуп, хар ҳамам… Иҭабуп, хар ҳамам… Шәара шәышԥаҟақәоу? Ҭаацәаныла шәеибгоума зегьы?.. Салам шәымаз… салам шәымаз…
Иахьагьы еилкаам адгьыл аҿы аԥсҭазаара шхацыркыз. Раԥхьаӡатәи зыԥсы ҭоу ахац шцәырҵыз ҳәа азҵаара еиуеиԥшым аҭакқәа амоуп.
Аҵиаақәа рылоуп зегь шалагаз: афотосинтез аныҟамла, аԥсҭазаарагьы ҟалашьа амаӡамызт. Адгьыл аҿгьы, даҽа планетак аҿгьы. Аԥстәқәа нас ауп ианцәырҵыз.
Аԥсны абри азҵаара аус адыруылон Иосиф Капанаӡеи Михаил Бӷажәбеи. Аҭоурыхҭҵааҩы Вианор Ԥачлиа рус аманшәалахара згәы азыбылуаз иакәын, рымаӡақәагьы дрылахәын.
Раԥхьатәи рԥышәарақәа ацитрусқәа рыла иалагеит, избанзар, ацитрус аҵиаа нагӡа ҳәа иԥхьаӡоуп.
Егьеилыркааит аԥсҭазаара ахы шакыз. Раԥхьа ахац заҵәык ауп иҟоу, нас уи аҽеиҩнашоит. Ахацқәа рҽеидкыланы апирамида ԥшра змоу абаҩ ҟарҵоит. Аҵиаақәа рҿы аԥхьатәи ахац агәыцәра ауеит, аԥстәқәа рҿы – абаҩтә хшыбаҩ. Нас ауп егьырҭ ахацқәа аныҿиауа.
Трифолиат алимон иахарҳаит. Аҵиаақәа рыҩбагьы рахацқәа еилалеит. Убасҵәҟа ироуит апельсини цитроны еихаҳаны ирыбжьараз аргәыц.
Убасгьы Михаил Темурович аҵиаақәа ирлас реизҳареи аҽаҩра бзиа аҟалареи аус адиуылон. Ахалаҭ шкәакәа наишәиҵеит – зегь ихашҭуан, иҵиаақәа рыда. Зегь иблала ибар акәын, акырынтә иԥишәар акәын, иҭиҵаар. Сосо Капанаӡеи иареи рлабораториаҿы сааҭла рҽыҩнакны аус руан.
Русумҭақәа еиуеиԥшым атәылақәа рҿы имҩаԥысуаз агенетикцәа реиԥыларақәа рахь ицәырыргон ахцәажәаразы.
Зны – 80-тәи ашықәсқәа раан – Миахил Темурович Америка имҩаԥысуаз аиԥыларахь ҩымш дагханы днеит. Зқьы хәышәҩык ахьтәаз иқәгылараан, дахьагхаз аҟынтә аҭамзаара шьҭаҵо, ус иҳәеит:
– Абрахь сшаауаз, исымҩатәны Германиа снеит, ақалақь Галле. Ҳара ҳҿгьы иҟоуп ақалақь Гал, убри аҟынтә Галле азҿлымҳара скит. Галле аҽада абаҟа гылоуп. Сҩызцәа академикцәа ирыԥхьаӡеит: барбалла миллиард тонна аидара мҩангоуп, аха аҽадақәа ҩажәантә еиҳаны имҩаныргеит. Зеиԥшла иуҳәозар, абарбал Кавказааи ашумерцәеи роуп изхәыцыз. Ари сықәгылара аԥхьажәа акәын, уажәы ҳаиасып ҳара иҟаҳҵаз аартырахь.
Аконференциа иалахәыз гәыкала иччон, нас еиқәлымҳаха изыӡырҩуан.
Иара дцәажәаҩ бзиан. Сосо Капанаӡе ишсаиҳәаз ала, Тимириазов иакадемиа данҭаз, аи ибаҩхатәралоуп Сталин дышхихыз.
Еиԥыларак аҟынтәи Аԥсныҟа дааигеит еицырдыруаз анемец ҵарауаҩ Берган. Берган Иенатәи ауниверситет аҟны аус иуан. Уи аҵиаа гибридқәа еизигон, аколлекциа ду иман. Аԥсны Берган дзыԥсаз здыруаз Михаил Темурович уи иаагара илшоит ҳәа рхаҿгьы ирзаагомызт. Иара дааигеит. Шәачала амашьына дақәыртәаны дааигеит.
– Бергани сареи даара зҵакы ӷәӷәоу азҵаарақәа ҳрылацәажәароуп, – иҳәан Михаил Темурович, раԥхьа «Мархьаулҟа» днаиԥхьеит, адырҩаҽны – «Амрахь», адырхаҽны – «Ешыраҟа». Берган Михаил Темуровичи Сосо Капанаӡеи ус раиҳәеит: «Иҟашәҵаз аартра даара агәаҳәара ду снаҭеит».
«Мархьаул» ԥсы зхоу реиҿкаашьа иалацәажәон, «Амра» – адунеи аҳауа аԥхаррахара, «Ешыра» – агреипфрут «Вашингтон» ааӡара. Иҳәатәуп, «Вашингтон» иаабац апельсинқәа ҩба рымч амоуп, ҽакала иуҳәозар, ҩынтә еиҳаны ихәарҭоуп. Аԥсны гектарк 120 тонн «Вашингтон» ааурыхыр алшоит, апельсин акәзар –37 тонн.
Берган аибашьра ҩ-шықәса шагыз акәын Аԥсны дшыҟаз. Аибашьра шықәсык шагыз Михаил Темурович Стокгольм, Нобель ипремиа акомитет даҭааит. Швециа аҭҵаарадырра Академиахьгьы днеит, убасгьы егьырҭ аҭҵаарадырратә еиҿкаарақәа жәпакы дырҭан. Аартра иҟарҵаз зегьы ирыдрымкыларгьы, адунеи аҵарауаа разҿлымҳара иаԥсаны иҟалар акәын. Убри аҟынтә Нобель ипремиа аиуразы иқәыргылатәын. Нобель ипремиа, уаҳа акагьы! Михаил Темурович убас иӡбеит. Уи азы зегь мазеины ирыман: ахацқәа, агибридқәа реизга (урҭ рахьынтә зегь раасҭа иаԥсаз – трифолиатеи алимони ргибрид), еиуеиԥшым егьырҭ алҵшәақәа, анҵамҭақәа. Нобель ипремиазы Акомитет ахь иршьҭуаз ашәҟәы русумҭа ахшьаала арбан, иҷыдоу акомиссиа Аҟәа иааны аплантациақәа ирыхәыԥшыр акәын.
Издыруада, адинамит аԥызҵаз Нобель ипремиа, иҟоужьҭеи ԥшьынҩажәижәабеи шәышықәсеи рыбжьара, урҭ ироузҭгьы, аҭынч ԥсҭазаара аҿиаразы иҟарҵраз аартра азыҳәан.
Иҩызцәеи иареи Нобель ипремиа еиԥхыӡуан. Уи адагьы:
– Москва лассы-лассы диԥылалон Леван Гәыгәышвили – еицырдыруа Демихов иҵаҩы. Демиховии Гәыгәышвилии аԥсҭәқәа рырҳәарах акы иамхны егьи иадырӡахылон. Рлабораториаҿы ҩ-хык змаз алақәа убарын, ма хә-шьапык зҵаз, ҩ-гәык зызҭаз. Михаил Темурович урҭ зҿыз дазҿлымҳан, аха ихаҭа уи азыҳәан ԥстәык ашьра ахаангьы изыгәаӷьуамызт.
– Аҩны амаҭ иман, ҩышықәса дуӡӡа ирыцынхон. Аҵыхәтәаны абнахь ишьҭит. Амаҭ ршьыр иуӡомызт. Бзиа ибон инапала иҵиаақәа есҽны аӡы анрыҵеиҭәоз, аҩнгьы, аусураҿгьы. Аусура дшааилак, зегь раԥхьа иԥылоз аҳәыҳәқәа ракәын, дахьцалакгьы ишьҭан. Урҭ рзы, егьырҭ аҵарақәа рзы иџьыба еснагь хәашамашак изҭан. Сосо Капанаӡе «Миндиа» ҳәа изиҳәон – абна илоу аԥсаатәқәеи ашәарахи рбызшәа заҳауаз, Важа Ԥшавела ипоема афырхаҵа иеиԥш. Зны-зынла, аресторан аҟынтәи ианцоз, аофициантцәа дрыҳәон, рыфатә ацәынхамынха ақьаад изыларҳәарц – иҟьалаз алақәеи ацгәқәеи ирҿаиҵон. Зны икадыршәыз аласба аинститут ахь иааиган, адшьма аҵаҟа аҭра дирҟаҵеит.
– Иналаршә-ҩаларшә Зинаида Никәала-иԥҳа дылҭаалон. Ҵхыбжьонынӡа итәаны ицәажәон, ачаи ржәуан, знын-зынла – акаҳуа. Зина лԥа дызшьыз дырзымԥшааит (ма ирзымԥшааит). Гәҩарас ирымаз, Гагреи Гали рҟынтә, егьшырхарамаз еилкаахан иоурыжьит. Зинаида Никәала-иԥҳа лыԥҳаи, Рома иҩыза Валераи дырбон. Рома дыргәылан. Лгәырҩа иацлеит агәамбзиарагьы, лымч каԥсеит, лшьапқәеи лнапқәеи аԥшакра аҵыхәала илмыхәо иҟаларц егьрыгымызт. Иара зыхә цәгьаз ахәшәқәа лзиԥшаауан, аҳәаанырцәынтәи илзааигон, аха егьлыхәомызт. Ҽнак ацгәаԥшь ду лзааигеит, излеиҳәаз ала, Америка дахьыҟаз Џьон Фицџьеральд Кеннеди ихаҭа ииҭеит. «Ари уаҩ дызхәышәтәуа цгәуп, адунеи уаҩ дызхәышәтәуа цгәыжәлас иааҟоу зегьы ртәы алоуп. Иамхәышәтәуа ҳәа егьыҟам: агәы, адақәа, анервқәа, аҟәартәрақәа, агәаҵәа, аца, ашьақәыӷәӷәара – шамаха зегьы, еснагь бааигәа иҟаз. Бахәаԥш, шаҟа иҟәышу. Бара беиԥш, аԥсыӡ бзиа иабоит, насгьы – ахәы аныршьышьуа. Кеннеди иҭаацәараҿы иабалак ацгәы ныркылозма, мшәан? Апрезидент ихаҭа ицгәоуп, иара изы ирааӡеит. Зны Џьон ҳәа баԥхьала, зны – Џьон Фицџьеральд, зны ихарҭәааны – Џьон Фицџьеральд Кеннеди».
– Ирыԥҳақәа уашәшәыран, рыхәышәтәра даҿын, аха уи атәы аӡәгьы издырӡомызт, аӡәык-ҩыџьак рыда, Сосо Капанаӡе дналаҵаны. 1968 шықәсазы аҳақьымцәа ишьақәдыргылеит: акьыба. Ԥсыуа хәшәыла иҽихәышәтәуан, Киевынтәи изааргоз ахәшә «Колхәм» ижәуан. «Колхәм» ашҳам колхицин алоуп.
– Ҽнак аинститут ахь дааигеит ӡӷаб аԥшьык, ақалбад еиқәаҵәақәа лышьаҵаны, аҵкы кьаҿ лышәны. «Сосик, лаборантс дудкыл, уӡӷабцәа дреицәаӡам, насгьы, агәра згоит, Нобель ипремиа аиуразы дҳахәоит». Сосо аԥсраҩанҵәараз имуит. Ианалымҵ, аӡымҩангага аусбарҭаҿы хылаԥшҩыс даиҭеит. («Сосик, аҭҵаарадырра ухы иагумырхакәа изыҟалом, уара уи иахьагьы иузеилымкаац».)
– Ахәыҷқәа бзиа ибон. Зны аинститут ашҭаҿы ампыл иасуаз жәеизаҩык ахәыҷқәа жәеиза мпыл рыхә риҭеит:
«Шәымпыл зынӡаск ихеит».
– Аԥхын шьыжьла иҩызцәеи иареи амшын ахь ицон. Уаҟа иҭыԥ хазы иман – аҳаргь ахагыланы, аҽеилыхырҭа кабина. Ҽнак иҽырхьыхьуа ашәшьыра дшыҵаиаз, иԥҳа аиҵбы дыбналаны хаҵа дышцаз иарҳәеит. Дызгаз ижәла аниаҳа, Шекспир ифырхацәа реиԥшҵәҟа деилашит: «Зкәакәылах нҵәаша агырцәа, сшьа рыӡҩарц иақәыркит, убома сшьара сшықәдырҟьаз, сыҭҵаарақәа ишырԥырхагоу!» Вианор Ԥачлиеи егьырҭи мап рцәикит, Сосо заҵәык дышьҭихит. Сааҭбжак ашьҭахь р-«Волга» еибагаз «рахьҽырҵәахыз» аҭыԥаҿ инеихьан. Аԥхьа иԥҳа дааигәыдиҳәҳәалан длыгәӡит, нас – имаҳә: «Схәыҷқәа, ацха мза шәхыжәгарц абашәҭахыз?»
– Винор, – Вианор Ԥачлиа диҿын, – иҟалап, ҳара анкьа ҳҵиаақәаны, ма ҳаԥстәқәаны ҳаҟазҭгьы. Иацы амшә ашша анысхьушь, иахантәарак сымшәушәа схы збон. Егьыс абжьааԥны уажәаԥхьа зны сышкамбашьыз сныруеит.
– Уи агәра игон, Гәандра аӡынрагьы, аԥхынрагьы аҽакала ишыҟоу, егьырҭ ишреиԥшым. «Гәандра аӡынра Гәандратәи аԥхынра сықәыршәны сыцәоуп, – иҳәалон иара. – Гәандратәи аԥхынраан, ашампан ҩеиԥш, ихьшәашәаӡа Гәандратәи аӡын саҿыхәоит. Ара изџьуа акәтаӷьгьы аҽа ԥштәык амоуп – иҩеижь-квантуп, насгьы, амшын ацәқәырԥара анацлалак…»
– Егьа сгәы ҽеимкәа избозаргьы, аԥҳәыс ԥшӡа сналхьыԥшит – иаразнак сыбӷа сыриашоит: лылаԥш заҵәык сахәышәтәуеит.
– Зны-зынла, амшын аԥшаҳәаҿоума, абнаҿ аума, адәаҿ аума, ибӷа днықәианы акыраамҭа ажәҩан даҵаԥшлон. «Сырхәышәтәуеит», – рзиҳәалон уи адгьыли ажәҩани.
Адгьыл ибӷа арӷәӷәоит, ажәҩан – игәы.
– Ианааиҭаххалак ихәыҷра даԥхьон, убасгьы – аԥсцәеи абзацәеи. Урҭ убас дрыхцәажәон, ииаигәара иҟоушәа. Аԥсцәеи абзацәеи рацәак еиҩырго ибомызт. Аамҭак азы ақалақь аҿы дыҟазар илшон, ақыҭаҿгьы, ажәакала, ақыҭа-қалақь, ҩ-тәылак рҿы, ҩ-планетак…
Иҳәамҭақәа рҟынтә:
– Ауаҩы иаӷацәа роуп дҟазҵо. Нагӡара рықәзааит урҭ!
Аха исымамзар аӷацәа?
– Ауаҩ иажәа анкьа ахьы шԥыршәоз еиԥш иԥышәалатәуп: хаԥыцла.
– Адунеи шынеибакәу уадак иҩнаӡоит, амшын зегьы – цәыкәбарк. Ҳара ҳаира ныҟәароуп. Еиуеиԥшым анаӡааӡарақәа ҳрыбжьоуп. Уи иаанаго – анаӡааӡарақәа рыбжьара ҳаиуеит. Убри аҟынтә сара бзиа избоит аӷбақәа, амашьынақәа, адәыӷбақәа. Смашьынаҿы еснагь аԥхьа стәоит, аԥсҟы зку ивараҿы. Иааизакны иугозар, ауаҩы акырынтә дииуеит, дыԥсуеит иналаршә-ҩаларшәаны, аха уи атәы здыруа маҷҩуп.
– Ауаа реизыҟазаашьаҿы сара Анцәа дызбоит.
– Аԥсҭазаара зегьы ҿыц ииз ирҿагылоуп. Шәахәаԥши, ҳдунеиаҿ ишииз инаркны ахәыҷқәа ржьара ҳшалаго, еиуеиԥшым ахәмаргақәа рыла. Ашықәс Ҿыц аан аԥсаҵла шҳархио, ишҳарԥшӡо, аныҳәақәа раан ишеилаҳҳәақәо, амц шыдҳарҵо.
– Ауаҩ игәоуп зегь ираԥхьагылоу, ихы-иҿы акәӡам. – Зегь иреиҳау – иҟам, аха уеизгьы иҳамоу ауп.
Иеиҿырԥшрақәа рҟынтә:
– Иҟоуп, заԥхьаҟа ҩ-метрак зымбо ауаа, иҟоуп – зқьы километра заԥхьаҟа избо.
– Амра анҭашәо амузыка ухашҭуеит.
– Иҟоуп убасеиԥш қәоурақәак, ақалақь, ачеиԥш, ишынеибакәу идырӡлачуеит.
– Амшын Еиқәа ихчылаз, иагьҿоу, иагьажәу, аха игәызиану анаҟә сара сыгәгьы ихчылеит.
Ҽнак:
– Ус саиҳәоит Михаил Темурович: «Абар амҵ ушьит, иарбан зауаду, иарбан фабрикоу шьҭа уи амҵ аԥсы ҭазҵо? Шаҟа мҵы ушьуа аҟара ухы иаслааит, уара амбжьах! Исымбароуп хәаҷак, маҭык, еинцәышк, ҳәнаԥык ушьуа…»
– Исаиҳәеит: «Закә рыцҳарои: иацы амҩан уамашәа иҟаз хҩык срықәшәеит. Аԥсшәа расҳәеит, дара иааҳәынгьы исыхәамԥшит. Сара урҭ маҷк исзааигәахар сҭахын, дара ирҭахымхеит – дара рзыҳәан са стәымуаҩын».
– Ихы иазеиӷьаишьеит: «Анцәа, суҳәоит, атәым Индиа сшашьҭоу, схатәы Америка аасыртыртә сҟаҵа!»
– Аҭел сизасит, жәак сҳәаанӡа сидырит. «Абзиара умаз, Дмитри Андреи-иԥа!» – «Сышԥаудыри?» – «Сара ԥеиԥш змам ауаа рҿымҭрала издыруеит», – дааччеит.
– Чарак иҳацхатәаз аӡәы иаҳдыруаз уаҩык ус дихцәажәеит: абаша. Михаил Темурович дыҵҟьеит: «Дарбанзаалакгьы ус ихцәажәатәым, еиҳарак иара ианимаҳуа!»
– Гагра ҳаныҟаз ус саиҳәеит: «Гагра убасҟак иԥшӡоуп, ҳаҭҵаарақәа уханаршҭуеит, иуԥырхагоуп».
– Игәалаиршәон: «Ашкол санҭаз, агеографиа аурок аан арҵаҩы Колумб ихьӡ абас ианылҵеит: Христ Офор
Колумб. Убриаахыс Колумб сара сзыҳәан Христофор иакәӡам, аха – Христ Офор».
– Аресторан аҿы ишакәым зхы мҩаԥызгоз, иашьны иҟаз ус иаиҳәеит: «Сыԥҳәыс лышәи уқәшәама, уаха сгәалаҟазаара бжьухырц узаҿуи?!» Уи заҳаз ахаҵа иҽырцәгьаны иара иахь даахьаԥшит, аха данидыр жәак мҳәаӡакәа ддәылҵны дцеит.
– Гәандра иҩны ашҭаҿы ҳтәан. Амшын уиаҟара иҟамыз ацәқәырԥақәа ласӡа ихын, џьарантәи иааҩуан адәыӷба абжьы, амра зны аԥсҭҳәақәа ирҵәахуан, зны иаарывҵаҷҷон, ачаи ашра иаҿын, амҩаду ианыланы инеиуаз аҭаҳмада деимҳәон, ҳара Аҷандаратәи аҩы аажәуан. Иара дзықәшәахьаз еиуеиԥшым ахҭысқәа ҳаиҳәон.
Иҳәон:
иҟалап, абзиабара – динзар, ишнеишнеиуа апартиагьы аԥсахыр. Дигәалаиршәон Англиа акрал Генрих VIII, Анна Болеин ԥҳәысыс дызгаз. Ҵоуп, дук мырҵыкәа игәы лыхшәеит, Анна абахҭа дҭаркит, нас лыхгьы хырҵәеит, аха…
Иҳәон:
ауаҩы ишәҵатәы ахәҭакқәа рахьынтә зегь раасҭа асексцәанырра зырҵысуа «амацәыс» ауп – уи амодагьы арҿыцит, асексгьы.
Иҳәон:
Шехерезада ллакәқәа алакәқәа зегьы ираҳуп.
Иҳәон: ауаҩы Адгьыл аҿы зегь раасҭа уамашәа дшоуп, егьырҭ ԥсы зхоу зегьы ираԥиго дҟалеит.
Иҳәон:
Италиа шьҭыҵырц азыҳәан Венециатәи амшын баӷәаза заҵәык азхоит.
Иҳәон:
адунеи аҿа зегьы иреиҳау агха ҟазҵаз – Христ Офор Колумб – Америка инаваргыланы убасгьы иааиртит апомидор, акартош, абанан.
Иҳәон:
ҳаргьы Гәаандра Колумб ирхиаз аишәа ҳахатәоуп, Аҷандаратәи аҩы ацҵаны, убасгьы: Индиатәи ачаи, Африкатәи акаҳуа, Бырзентәылатәи араса, Чехиатәи апиво, Аҟәатәи акондитертә фабрикаҿы ирӡыз аторт.
Абри аҽынгьы, акырынтә еиԥш, адунеи зегьы ҳҭан, ҳаргьы адунеи зегьы ҳаҭан.
Сара усҟан Тамшьтәи ашкол сҭан, быжьба рҿы стәан. Аҭоурых ҳазҭоз, ԥшьҩык хәба ҳәа аҵара зҵоз Ленинград ҳаигеит, аҭоурыхтә ҭыԥқәа, амузеиқәа, «Аврора» ҳирбарц. Ахаан исхашҭраны сыҟаӡам усҟантәи Ашықәс Ҽыц.
Ленинград ҳгәы ҳҽанӡамкәа Бӷажәба дҳақәшәеит. Ҳарҵаҩи иареи ашкол еицҭан. Бӷажәба ҳаниба даара дгәырӷьеит. «Уаха асасааирҭа аресторан аҿы сышәзыԥшуп, – иаиҳәеит ҳарҵаҩы. – Ахәыҷқәагьы наугоит, агәы умазар умнеин!» Дыццакуан, абзиаразы ҳәа ҳаҳәаны, дцеит.
Сааҭқәак рышьҭахь аресторан «Асториаҿ» ҳаҟан. Венгериатәии Румыниатәии асасцәа иҭан.
Хәыҷык анилс, ҳарҵаҩы Аԥсны аҵара аминистр ҳәа дыдирдырит, ҳара – Париж авундеркиндцәа рконкурс аҿы аиааира згаз ҳәа.
Ҳара ҳахьтәаз иаҳҳәо ҳҿамшәо ҳаанхеит, аха ишԥааурыз?
Уи ашьҭахь ҳџьашьаны, иҳаигәырӷьаны иҳахәаԥшуаз асасцәа ираиҳәеит, ҳара ахимиа, афизика, аматематика, аҭоурых аҭҵаарадырра акандидатцәа ҳрываҟәыло иаадыруеит, убри адагьы иаадыруеит абызшәақәа: аԥсшәа, агыршәа, аурысшәа, ақырҭшәа, аерман бызшәа, аҭырқәшәа, абырзен бызшәа, ажәытә ауриа бызшәа, ажәытә аиспан бызшәа, ажәытә аиапон бызшәа, атаиланд бызшәа, амакедон бызшәа, насгьы Африка инхо жәларык рбызшәа – урду, еиҳа ииашахоит – уи абызшәа адиалектк ҳҳәар.
Ҳара иаҳфоз ҳҟарҟы икылахеит. Ҳарҵаҩы маҷк игхеит дыбналарц.
– Шәрыхәаԥши, арҭ ахәыҷқәа ссируп, урҭ рыԥсҭазаара ныҳәак еиԥш иҟалоит.
Асасцәа аҳамҭақәа ҳарҭон, ҳаиԥхьырышьшьауан: ииашаны, абарҭ иаабац хәыҷқәоума?
Ус Михаил Темурович илаԥш иҵашәеит телехәаԥшрала ирҳәоз аҳауа зеиԥшрахо атәы. Уи излаҳәоз ала, Амшын Еиқәа аԥшаҳәаҿы асы ӷәӷәаны иауит, џьара-џьара амҩақәа рҿы аныҟәара аанкылоуп.
Иара аҭел даҳәеит, дахьтәаз изааргеит. Аҟәаҟа ишьҭит ателефонограмма – Обком ахь, Аиҳабыра реилазаарахь.
Сара иахьагьы исгәалашәоит уи аҵакы:
«Сара абыржәы исаҳаит, Аԥсны асы леит ҳәа. Иааизакны иугозар, асы анауа бзиоуп, аха мыцхәы иахнарҟьар ҽеим. Убри аҟынтә ақалақьқәеи, ақыҭақәеи, араионқәеи, Аԥсны ауааԥсыра зегьы ирыдысҵоит, ирылшо зегьы ҟарҵарц, ишәаҳәо аҵарақәа ԥырхага рымамкәа рыфатә еиҿыркаарц, аӡынра рхыргарц азыҳәан. Урҭ ҳцәыԥсыр, Аԥсны азыҳәан цәыӡ дуухоит. Ҩымш рыла снеиуеит, схаҭа зегь гәасҭоит. Михаил Бӷажәба».
Нагӡара рықәзааит қәҿиара змам зегьы, Анцәа дрыцхрааит, дырхылаԥшааит!
Убасеиԥш амца зырцәо ҳаирпланк ыҟоуп, зныкҟьарала аӡиас ма аӡиа аҟынтәи жәатоннала аӡы ҭганы, амца иақәызҭәо.
Уи аҳаирплан амца зкыз абнақәа рырцәаразы рхы иадырхәоит. Ԥшь-моторк змоу ҳаирплан ӷәӷәоуп, сыблала избахьеит.
Ҵыԥх, август мзазы Канада абнақәа амца ркит. Егьарундазгьы ирызмырцәеит, мчыбжь дуӡӡак абнақәа абылра иаҿын.
Усҟан ҳазҿу аҳаирплан Канада «аус ауан».
Убас аӡы анҭнагоз руак аан хӡааҵәиҟаҵаҩы «дылбаанадеит», минуҭқәак рышьҭахь аӡы даманы амца қьоуқьад даланажьит.
Абри Канадатәи хӡааҵәиҟаҵаҩы ихаҿала, рныҳәаҿа наҳкылап қәҿиара змам зегьы!
Басла амшын иахьалало, аевкалиптқәа рыҵаҟа, олеандрқәа реилачыраҿы иҟьаланы иҟаз ацгәаԥшь ибеит.
Иаашьҭихын игәыдиҳәҳәалеит, ахы ишьышьит.
Ацгәы ахы ихьнашьуан, икьиуан, иҿы арбзон, ажәакала, еибадыруеижьҭеи акрыҵуашәа ахы мҩаԥнагон.
– Сосо, уахәаԥши, шаҟа иуеиԥшу.
Вианоргьы: «Абас иссирны икьиуа ацгәы сымбац».
Иара: «Уи џьашьатәӡам, цқьа шәахәаԥши – сразҟы ацгәы ссир санашьеит».
Ацгәы ссир аҩныҟа иааиган, шампунла икәабеит.
Мышқәак рышьҭахь данхәыҷыз ҩызас имаз, игәылара инхоз Зинаида Никәала-иԥҳа илиҭеит.
Зинаида Никәала-иԥҳа лҟәартәрақәа лыхьуан, мызла дзымгыло ацәарҭа данамаз ыҟан.
– Зинаида Никәала-иԥҳа, ауаҩы дызхәышәтәуа ацгәы бзаазгеит, ҷыдала иаԥырҵаз цгәыжәлоуп иара. Уи Америка апрезидент Џьон Фицџьеральд Кеннеди ихаҭа исиҭеит ҳамҭас. Џьон Фицџьеральд Кеннеди ҳәа баԥхьала, ибҭахызар, Апрезидент ицгәы ҳәа.
Ашьҭахьы Зинаида Никәала-иԥҳа ус дагьаԥхьон – Џьон Фицџьеральд Кеннеди, иналаршә-ҩаларшә – Апрезидент ицгәы. Даара агәра лгон, ҳәашьа амаӡам агәра шылгоз.
– Минуҭкгьы ибхабмыршҭын Апрезидент ицгәы, иббома, шаҟа игәыбзыӷу.
Зинаида Никәала-иԥҳагьы минуҭк ахала инылмыжьыцызт Апрезидент ицгәы, еснагь илыцын.
Мызк ашьҭахь Апрезидент ицгәи лареи адәныҟа ашҭахь идәылҵит, нас – амҩаду ахь, рацәак мырҵыкәа инеиааиуа апионерцәа рпарк иҵан.
Џьон Фицџьеральд Кеннеди ицгәы! Шаҟа ихааны, иԥшӡаны иҳәази!
Уажәы иаҳгәалаҳаршәап анҭ аԥсаатәқәеи, аԥстәқәеи, ахәаҷақәеи, Нои иӷба изҭамлаз.
Урҭ акамабашьгьы рылан, аха уи ишакәхалакгьы иҟааны Нои иқәҿнаҭит, убри еиқәнархеит:
– Ни-оо-ее, Ни-оо-ее!..
Аӷба ҭәын, уажәымзар-уажәы аԥшаҳәа инадҵны аӡы ихылараны иҟан, убасҟан ауп иангаз акамбашь абжьы: нн-оо-ее!
Ноигьы акамбашь аӷба иҭаигалеит. Егьырҭ изҭамлаз аӡхыҵра ду иҟалаз иахәхеит. Иҟалап, Нои иқәҿыҭышьа иа хьақәымшәаз амшала акәзаргьы.
Иаҳгәалаҳаршәап урҭ – усҟан ирыцҳахаз, аха иахьа насыԥ змоу, анҭ ахаан имиз реиԥш.
Москва Тимириазевка санҭаз, урыск ҩызас дсыман, Васили Кузма-иԥа. Уи дҵарауаҩын, Ҩадахьтәи аполиус ҭиҵаауан, убри аҟынтә еиуеиԥшым аҭҵааратә гәыԥқәа дрыцны лассы-лассы аҵааршә иакыз ҩадахьтәи адгьылқәа дырҭаалон.
Ижәдыруазар акәхап, уаҟа алақәа ҵакны ауп ишныҟәо. Алақәа ргәыԥ аҿы иҟоуп аԥыза. Ԥызас иҟаларц азыҳәан, уи ала егьырҭ алақәа акырынтә ирақәԥаны ириааироуп, зны-зынлагьы ԥсҭбарада ианзеилымго ыҟоуп.
Убас ныҟәарак аан Васили Кузма-иԥа илақәа ԥызас ирыман Буран захьӡыз ала. Буран қәыԥшын, иқамсысӡа ахәеиқәаҵәа ақәын, ашԥы шкәакәан. Васили егьырҭ алақәа зегь раасҭа Буран бзиа ибон. Уи зцәажәомызт акәымзар, зегь еилнакаауан. Аполиус иазааигәацыԥхьаӡа иаҳа-иаҳа ихьшәашәарахон, иҵаауан: есыуаха лак-ҩлак ԥсуан, ахьҭа рзымычҳакәа. Ашьыжь иԥсыз ала аҭыԥан ҽак ҵарҳәон. Иԥсыз ала иахьыԥсыз иааныжьны, рымҩа иацырҵон.
Аԥыза, ҳәарада, зегь раԥхьа игылан, егьырҭ ашьҭахь адаҷ иадҳәаланы еивагыланы иашьҭан. Уахынла убас ишҿаҳәаз ицәон.
Иаҳа-иаҳа ихьҭахон, иԥсыз алақәагьы рхыԥхьаӡара иацлон.
Ҽнак, зынӡа адгьыл еиҟәжәо ианҵаауаз, Васили Кузма-иԥа, Буран ихьҭакны имԥсындаз ҳәа гәырҩас иҟаиҵеит. Адаҷ иахьадҿаҳәалаз иԥыртланы, апалаткахь иааганы шахала икыдҿаиҳәалеит. Иаргьы дышьҭаланы дыцәеит. Иааԥсаха иҟаз ауаҩы, иаразнак дынҭаҳа дцеит.
Ашьыжь данааԥш зегь раԥхьаӡа илаԥш иҵашәаз – ашаха ԥҵәаха. Ауыха Буран ашаха ҟаҟаны иԥнаҵәан, аҩызцәа рахь ицеит.
Васили ипалатка дахьындәылҵыз, Буран аҩызцәа рханы аҭыԥан ииоуп, ахы ашьапқәа ирыҵаҵаны. Иара иахь иԥшӡом – игәааны иҟоуп. Егьырҭ алақәагьы рҭыԥқәа рҿы ииоуп.
Аҵәыуара далагеит ари збаз Васили Кузма-иԥа, еиликааит Буран аҿаԥхьа ахара шиду. Избанзар, аԥыза уахык ауаҩы ипалаткаҿы иԥхьар, адырҩаҽны алақәа ирыдыркылаӡом, аҳәатәы харҵаӡом, иашьҭаланы рҿынархаӡом.
Мап, алақәа Буран уи анарыжьуамызт, ҽа лак алырхуан ԥызас.
Нас, шәааи, иныҳәаҿа ҳҳәап ауаа рԥызаҩ, маҷк иадамзаргьы Буран иеиԥшу. Сыгәра жәга, ари аныҳәаҿа аӡәык-ҩыџьак, ианамуӡах хҩык роуп изызку. Уаҳа мап!
Сара ҩажәижәаҩык злаз агәыԥ хадас сарҭеит, ҳара зҵакы дууз аиԥыларақәа мҩаԥаагар акәын Мозамбик. Асовет ҳәынҭқарра Африка аҩызцәа арҳарц иашьҭан.
Зны-зынлагьы иарҳауан, амала, уи акыр иазтәон.
ЦК иалаз ауаҩ ду исыдиҵеит:
– Михаил Темурович, абарҭ ауаа уманы Мозамбик уҳазца, уагьыхынҳә ажәабжь бзиақәа уманы.
Одессантәи мшынла ҳдәықәлеит. Амшын Еиқәеи, Егеитәи амшыни, Амшын Ҟаԥшьи ҳрырны Индиатәи аокеан ахь ҳкылсит, уантәи Мозамбик ҳнаӡеит, амшынбаӷәаза Мапуту ҳаӡхыҵит.
Сара уатәи жәларык срызҿлымҳан, ажәлар туку. Ҳус хадақәа ҳанрылга, аԥшәмацәа срыҳәеит, сааҭк иадамзаргьы туку ахьынхо сганы исдырбарц.
Мап рымкит, сганы исдырбеит.
Ҳгәыԥ зегьы жәлар рансамбльқәа рыла еиҿкааз аконцерт ианахәаԥшуаз, сара ӷба хәыҷыла туку ахьынхоз, аӡиас Сави амшын иахьалалоз сыргеит. Ҳара дҳацын Антонио захьӡыз Италиатәи адинмаҵзуҩы. Аб Антонио.
Туку хныҟәгагас ирымоу ԥсыӡкроуп. Дара убас ирҵасуп. Аԥхьа хҩык ашхәа иақәтәаны амшын ихылоит, Мадагаскар ашҟа ицоит, иркуеит ԥсыӡк мацара, амшын ӡы зҭаҭәоу агәыблаа иҭартәаны аҩныҟа ихынҳәуеит. Уи аԥсыӡ барамба ахьӡуп. Еизҳаз барамба х-кьылак инаркны быжь-кьылак рҟынӡа акапануеит.
Нас барамба аӡҭарчы иҭарҵоит, мчыбжьык еиуеиԥшым фатәы лыԥшаахла идырчоит.
Мчыбжьык ашьҭахь изкыз ахҩык зызхара ыфаны иҟоу барамба ганы амшын аҟны иоурыжьуеит.
Ианоурыжьуа аламҭалазы ус арҳәоит: уахьнеиуа уҭаацәа, уҩызцәа, уқәлацәа, угәылацәа, иудыруа, уздыруа зегьы иҳазраҳә, ара аԥшаҳәаҿы шаҟа бзиа уҟаз, ираҳә, уаҵәы ашарԥазы ашхәа рацәа ҳрықәтәаны ҳаауеит, зегь ҳаманы ҳцоит, уара пату шуқәаҳҵаз еиԥш даргьы пату рықәаҳҵоит.
Адырҩаҽны, амра агыламҭазы ҩажәижәаба шхәа ирықәтәаны аԥсыӡ ахьырышьҭыз аҭыԥаҿ иаауеит, аиашазгьы, ирзымго аҟынӡа аԥсыӡ рацәа ркуеит.
Иркыз аԥсыӡ акыраамҭа ирызхоит. Ԥыҭрак ашьҭахь анҭ хҩык ҩаԥхьа амшын ихылоит, барамба заҵәык ркырц азыҳәан…
Аб Антониои сареи аԥсыӡкыҩцәа ҳрацәажәон, дара барамба амцаҿы иӡны ҳаладырчон. Иҳарҳәеит, иркыз барамба рыгәра шаго, нас егьырҭ аԥсыӡқәагьы уи агәра шырго. Ҳаргьы агәра ҳгоит, абас такәы ицап ҳәа, избанзар, ҳара ҳанцәеи барамба ранцәеи еиҩызцәоуп.
Чаншьҭахь амца иакәшаны итәаны ранцәа иҳәон:
– Иало! – иҳәеит руаӡәы (рбызшәала «акы»).
– Иало! – ицдырӷызит егьырҭгьы.
– Оили! – иҳәеит иара (рбызшәала «ҩба»).
– Оили! – ицдырӷызит егьырҭгьы.
Нас ҩаԥхьа: «Иало! Иало!» – рҳәон џьоукы, «Оили!
Оили!» – рымшын егьырҭ.
Жәа-минуҭк раҟара абас иныҳәон.
Ари ҳныҳәарақәа зегьы ирхадоуп ҳәа ҳарҳәеит.
– Мап, зегь ирхадоу аныҳәара «Ҳаб, зхьышьаргәыҵа ҳакәыхшоу!» ауп – иҳәеит аб Антонио, нас сааҭк аҟара латын бызшәала ари аныҳәара дырҵара даҿын. Иџьаушьаша, ирласны ишьҭыркааит.
Ихәлахьан, ҳаӷба урҭ аҭыԥқәа аныннажьыз. Аб Антониои сареи ҳаицәажәо араԥаӷәра ҳшықәгылаз, быжьқәак ҳаҳаит. Ҳаԥшызар, ҩыџьа туку амшын ихықәгыланы иҩуа иаауеит, сан дымсааит, «тҟьап, тҟьап» ҳәа аӡы иқәныҟәоит.
– Ҳаб, аныҳәара «Ҳагәнаҳақәа ҳанажь…» анҵәамҭа ҳхашҭит… Ишԥанҵәо? – аӡы иқәныҟәаны ҳаӷба иаваҩуа иҳашьҭан туку.
– Уи шәара ишәҭахӡам… Шәныҳәала ишыжәдыруа ала: Иало! Оили!.. – ибжьы рықәиргеит, иибаз уамшәа иаргәырӷьаз, иаршанхаз аб Антонио.
Шәааи, уажәы гәыкала Анцәа дхазҵо рыбзарӡы ҳҳәап.
Анцәа урҭ бзиа ибоит.
Иало!
Оили!
Егеос Мармарилос аргонавтаа дырхылҵшьҭран.
Еилахәашь иҟаз, абырзен цәа зхаз аҭоурых ацәқәырԥақәа анеиқәтәа, хьӡы-ԥша змаз Диоскуриа амшын ианӡааҟәрыла, аҭыԥан Аҟәа аргылара ианалага, Егеос Мармарилос иабацәа руаӡәк аԥшаҳәа дықәнажьлеит, ихалазаҵә, хыҵакырҭак имаӡамкәа, аԥсыӡ афҩы илачны.
Аха дҳәалаханы даанымхеит: аҭыԥынтәи ауааԥсыра аҩныргылара амаӡақәа дирҵеит, ихаҭа адгьылшәара иҽазикит. Ус иҟазу, иҟамзу здырхуада, аха ихылҵшьҭра рахьынтә ахԥатәи адгьылшәара занааҭс ишьҭихуан.
Егеос Мармарилос дыдгьылшәаҩын. Амшын Еиқәа аԥшаҳәа, ашьхақәа акаршәрақәеи шаҟантә иршәахьази иабацәа, иҟалап, зегь еицуҵар, адунеи аҵкар аҟынӡа инаӡар.
Егеос Мармарилос ихьӡҵәҟеи, ижәлаҵәҟеи Дмитри Хиониди акәын. Иашьа иԥа Нико Хиониди ақалақьаҿ еицырдыруаз дфотоҭыхҩын. Уи ибзоуралоуп рыжәла ахьӡ-аԥша аманы Аҟәа излаҟалаз. Зқьыла иҭыхымҭақәа ҵаҟа арӷьаратәи акәынҭхә аҿы урысшәала ианын: «Фото Хиониди».
Егеос Мармарилос ҳәа ихьӡызҵаз Михаил Темурович иоуп. Еиҳарҩык абри, ҩ-мышнк – Егеитәи, Амрамортәи – иԥагьаӡа аԥша иаршәышәуа абираҟқәа реиԥш, рыхьӡ ԥшӡақәа еидызкылаз ахьӡ ала акәын дшырдыруаз. Амшынқәа, жәытәнатә аахыс Бырзентәыла ашҵақәа ирхьысуаз, нас – ишынеибакәу ацәеижь зегьы. Егеос Мармарилос игәаԥхон Егеос Мармарилос ахьихьӡыз, аха 70тәи ашықәсқәа рынҵәамҭазы ииулакгьы дызҭааз иҭоурыхтә ԥсадгьыл игәамԥхеит. Иуацәа ибарц дцеит, нас, ҩаԥхьа
ауадаҩрақәа ихганы (Асовет ҳәынҭқарра аҳәаа ахыҵра ус имариамызт) Аҟәаҟа дхынҳәит.
– Зынӡаск ҽа тәылоуп, – инапы иҟьеит Егеос Мармарилос иҩызцәа данрықәшәа. – Ҽа жәларуп, ҽа қьабзуп ирымоу. Шәхаҿы ишәзаагару, заанаҵ шәмеицәажәар, ууаҵәҟа уидикылаӡом сасык иеиԥш. Еснагь иубаргьы аамҭа рымаӡам, иццакуеит, ҵәыцак аҩы узҭарымҭәаргьы алшоит. Сара Аҟәа сааӡеит, уи сзеилкаауам. Шәазхәыци, иаҳҳәап, Аҟәа аӡә иҿы снеит, иара сидикылом: «Иахьала иҟасҵаша зегьы ӡбаны сыҟоуп…» Мамзаргьы, ачеиџьыка сызцәыригом.
Егеос Мармарилос уи адагьы дуасҭан. Шықәсқәак дуасҭон Гәылрыԥшь аԥышәарҭатә нхамҩаҿы. Анхамҩа, уигьы шықәсқәак, дахагылан Михаил Темурович. Уаҟоуп дара ахьеибадырыз.
Реибадырра убас иҟалеит. Егеос Мармарилоси, аҽа уасҭаки – Оҭар Кизириа – здунеи зыԥсахыз, анхамҩаҟны ԥаса аус зуаз атәанчаҩы икәыба ҟарҵон. Иршьалашьынуан, алак ахьыршьуан, иццакуамызт – хымш иадхалеит. Нас ауатка ржәуан, аԥсы дыргәаладыршәон. Абраҟа маҷк иахдырҟьеит, ԥаҭлыкак-ԥаҭлыкак «Столичнаиа» рамхажәит. Ихәлахьан, акәыба рыманы аԥсы дахьыкҿаз иҩнахьы иандәықәлаз. Амҩан анхамҩа азааигәара ииасуаз акәара Чипилпета ирыр акәын. Ацҳа ҵәыры иахьнықәлаз Егеос Мармарилос дшьацәхныслан, акәыба аӡы ирцәалаҳаит. Еес, ақәоурашьҭахь ихышхыҵәаны илеиуаз Чипилпета акәыба шьҭԥааны амшын ахь идәықәнагалеит! Ауасҭацәа иҩуа иашьҭан, аха иахьымӡеит.
Иҟалаз Михаил Темурович ианиарҳәа, акыраамҭа дыччон, нас абухгалтер илыдиҵеит, мызктәи руалафахәы
аҟара апремиа рзылылҩаарц: шәааи иҳарԥхашьап, аҽазны акәыбақәа рцәымӡларц азыҳәан.
Амшҩынҩажәаан Егеос Мармарилоси Оҭар Кизириеи, акәыба аӡы иахьырцәагаз азы ирыдыз ахара рхырхырц, анышәынҭра аханы идыргыло ахаҳә рнапала ирцәит. Рхы ақәырԥсны иаҿын, ҿамҩак рымжәит, аҩыра ԥшӡаны ианырҵеит, хьыԥштәыла иршәит. Ацәгьа иҟарҵаз иахьхәыз ақьырсианцәа реиԥш аус руан.
Амала, иҩашьан, аҽаӡәы ихаҿы идыргылеит ахаҳә.
Ҽазных гәыкала дыччеит Михаил Темурович (ҽазныкгьы апремиа рзылиҩааит): «Ҳгәыӷлап, абасала ирӷәӷәаҵәҟаны иҳарԥхашьеит, шьҭа ахаҳә изыхәҭоу ихаҿы идыргылап ҳәа». Егьациҵеит: «Шәхаҭақәагьы ишәымбеи, уажәазы арыжәтә егьахараӡам, иара усгьы ҿамҩак рҿахьы ирымгеит».
Уи ашьҭахь Михаил Темурович еиҳагьы иааигәаны дидырит Егеос Мармарилос. Аԥхьа Чипилпета аԥшаҳәаҿы ԥыҭк еицәажәеит, нас апрофессор Сосо Капанаӡеи дареи ԥаҭлыкак изабелла еицыржәит, убриалагьы инагӡаны еиҩызцәахеит.
Ҽнак шәарыцара еиццеит. Амала, Михаил Темурович дшәарыцаӡомызт, ашәақьгьы шьҭимхит, ус абна дылан.
Егьырҭгьы иршәарыцаз ҳәа рацәак ыҟам, избанзар, рлашәарыцақәа игәаԥхеибашьеит. Ҩ-«Фиатк» рыла ауп ишцаз шәарыцара. Лак машьынак абагажник иҭатәан, егьи ала – егьи амашьына абагажник. Рҭыԥаҿ ианнеи иоурыжьыз алақәа ишеибабаз еиԥш еизыҩит, нас ишыхәмаруаз, дареи дареи шеишьҭаз мацара ирхыргеит. Аҽнынтәарак убри иаҿын, ашәарыцара рыхгьы-рыгәгьы иҭамызт.
Амала, усгьы жьак ршьит, изшьызгьы анкьатәи ампыласҩы Гоџьо иоуп. Ажьа аресторан аҿы иааганы ирӡырц изырҭаз ахәыҟаҵаҩцәа ауҳә ақьаад еикәарҽны ишҭаз рбеит. Уи ус анын: «Сара сишьит Гоџьо. Ажьа».
Иҟалаз уи ауп, ажьа ашьыжь аџьармыкьаҿ Егеос Мармарилос иааихәеит, ақьаадгьы иахьахәҭаз иҭаиҵеит. Ашьҭахьтәи ахала иҟалеит азуҳәар ауеит: Егеос Мармарилос ажьа ачықьра «илаиртәеит», ԥыҭрак ашьҭахь Гоџьогьы уи ачықьрахь днаигеит.
Иҟалеит, аха иҟалазеи! Гоџьо Егеос Мармарилос дишьҭалеит, дысшьуеит ҳәа. Ирулакгьы дааныркылеит, ашәақьгьы имырхит, уи моу, быжь-ныҳәаҿа рышьҭахь егьеиндыршәеит.
Ашьҭахь Егеос Мармарилос ҩаԥхьа адгьылшәара иҽазикит, аха Михил Темуровичи иареи шеиҩызцәаз еиҩызцәан.
– Ари сҩыза иоуп, исҭахын пату иқәышәҵар, бзиа дыжәбар, – Егеос Мармарилос ибӷа инапы нықәҵаны, дизгәдууны дыдирдыруан Михаил Темурович. – Акәыба аӡы ицәагахьеит, анышәынҭра ахаҳә аҭаҳмада иханы ацынхәрас аҭакәажә лханы иргылеит. Дыссируп! Иабацәа руаӡәы Диоскуриа иргылон, уигьы ари ихы аахҵәаны ихагылан: Диоскуриа зӡааҟәрылаз, аӡы иазааигәацәаны иахьиргылаз ауп. Амшынгьы уи аҩыза аԥшӡара амгар ауазма!
Уи иусумҭак аџьма иазикит.
Ари аусумҭа, егьырҭ иусумҭақәа жәпакы реиԥш, «Аԥсны аколнхаҩы ибиблиотека хәыҷы» иҭнажьит.
Иусумҭаҿы ҷыдала дазааҭгылеит аԥсуа џьма.
Шәышықәсақәак раԥхьа ақырҭуа ҵарауаҩ Вахәышҭи Багратиони ԥсыуа џьмак иазкны иҩхьан, уи атәыҩақәа аршьынки бжаки иҟоуп, аԥаҵа асаара ишьҭасуеит ҳәа.
Михаил Темурович аԥсуа џьма ацәаҩақәа рахьынтә иаликаақәаз ыҟоуп.
Уи излаиҳәоз ала, аџьма бзиа шықәсык 800 литра ахш амҵуеит.
Аџьма ахш акальци рацәаны иамоуп, убри аҟынтә ауаҩ изы ихәшәуп.
Аџьмашша ахьҭа злалаз изыҳәан еиӷьу хәшәы ыҟаӡам. Уи ирӡыҭны ачымазаҩ игәышԥы, ихәда ирыхьшьтәуп.
Аџьма ацәа уаҳа назҭахым ауарҳалқәа алырхуеит, ахәгьы маҷӡам: ԥшьыркцадециметрак ауаса ацәа 14 капеик иаԥсазар, убри аҟара аџьма ацәа 30 капеик инаркны 62 ,5 копеик рҟынӡа иаԥсоуп.
Аџьма аҳаскьын агәаԥхар (ахи-аҵыхәеи – иагәаԥхароуп), мышкы аҩныҵҟа 8 килограмм рҟынӡа афар алшоит.
Аџьма бзиа иабоит ицқьоу аҳаскьын ҿа, уи ишашьҭоу ацаҟьақәа ирҿалоит, ари аҟазшьа даара иҳаракны ахә ршьоит. Избанзар, егьырҭ арахә ирыдкыланы иугозар, аџьма аныҟәгара мариоуп: ашьыжь иоуужьит, егьырҭ арахә ахьзымнеиуа икыдланы, иара иазхаша 8 килограмм аҳаскьын аԥшаауеит, ахәылбыҽха аҩныҟа ихынҳәуеит.
Амала, уеизгьы ахьча даҭахуп, избанзар, афатә ишашьҭоу иӡыр алшоит.
Ешыратәи Карл Маркс ихьӡ зху аколнхара афермаҟны аус руеит еиуеиԥшым амилаҭқәа ирыҵаркуа ахьчацәа.
Автор иблала ибеит, ахәчацәа аџьмақәа анхьо ишрыцхраауа, ҩымш-хымш ишырхылаԥшуа, ҩба анрилак, аӡарақәа хазы ахш шырдыржәуа.
Убасгьы иблала ибон, амш аныбааԥсу рыџьмақәа шыԥхьаркуа, рыҭрақәа ишырҭарцало, зны-зынла ашьха ҳаԥқәа.
Аџьмақәа аџьыка даара бзиа ирбоит, избанзар, ирфо рхаҳартә иҟанаҵоит, иҟанамҵозаргьы – зегь акоуп, бзиа ирбоит.
Аџьмажьы уамашәа ибзиоуп, еиҳарак хшыла ижәызар (зегьы иреӷьу, аџьма ахш, аха ажә ахш алагьы ианжәу бзиоуп).
Аџьма иҵегь агәцаракра аҭахуп, ирҿиатәуп.
Аԥсны ашьхақәа рацәоуп, зегьынџьара аџьма фермақәа ҟаҵатәуп.
Аԥсны 89,5 нызықь гектар адгьылқәа ыҟоуп, аџьма уааӡар ахьалшо.
Урҭ иреиуоуп: Дауч, Ламкац, Соиԥсара, Кәыниашҭа, Аҳарҩа, Цаҟьазҭоу, Хәаџьал, Анаара, Џьысԥ, Ауадҳара, Қәабчара, Гәандра, Чадим, Гәагәа, Аибга, Ладатәи Урен уб. иҵ.
Аԥсны ашьхақәа «уанҭаны» еиҟараутәыр, Франциа аҟара иҟалоит. (Мап, ари ашәҟәаҿы акәӡам уи ахьиҳәаз, ҽаџьароуп: афранцыз журналист ԥҳәыс даниазҵаа, изаҟароузеи Аԥсны ҳәа.)
Ҩыџьа рзы акаҳуа: акаҳуаршыга ачаижәга мҳаҵәқәа ҩба ҿыц иху акаҳуа ҭаҳаԥсоит, ҩ-ҵәыцак аӡы ахаҳҭәоит, ачаижәга мҳаҵәқәа ҩба ашьақар ҭаҳаԥсоит (ма еиҳаны, ма еиҵаны, зынӡаскгьы иҭаумыԥсар ауеит – досу игәы ишаҭаху), акаҳуаршыга иршу аԥслымӡ илаҳаргылоит. Ашра ианалагалак ашәах ахаҳхуеит. Ма иахаҳхӡом. Нас иҳаршуеит. Ианшлак, зегьы ирызҭаҳҭәоит. Изҭаху аӡы хьшәашәа алаиҭәар ҟалоит.
Аҟәатәи ашьха ҭынч ахалара даҿын, ихыҵуан усҟан хынҩажәижәаба. Шьапыла аныҟәара ицәыуадаҩымызт, аха уеизгьы… Хынҩажәижәаба, амарда… Уи ус имариам.
Амҩан Кәыкәына диԥылеит.
– Михаил Темурович, ианбанӡа ахаҵа дышхаҵоу даанхо? Иацы «Нарҭаа» ҳантәаз иаҳзеиҭашәҳәаз сазҵаауеит…
– Усҟәаҵ, Кәыкәына, аангылашьа сымаӡам… Имҩа иациҵеит.
– Уеизгьы, ианбанӡа?
– Сзаангылом, Кәыкәына, усԥырҵ… – Уеизгьы?..
– Абни аԥҳәыс дубома? Абни саԥхьа инеиуа? Дубома? Дансыцәца, Кәыкәына, амарда акыдлашьа сымаӡам. Ууаҩӡами, усҟәаҵ… Дсыханы схалгалоит абни аԥҳәыс, Кәыкәына, дсыханы!
Дара рнаҩс, ҩажәижәаба шьаҿа набжьаны, амузыкатә ҵараиурҭа ааигәара днеиуан, лыгәчамақәа еихышәашәо, ԥҳәыск, аукы, лыхцәы еиқәаны. Лызқәала лҭеиҭыԥш аскрипка еиԥшын. Аиталиатә скрипка. Иҟалап, амузыкатә ҵараиурҭа даҩсны дахьцоз аҟынтә акәзар аскрипка дзеиԥшыз.
«Гагра аҳауатә станциа акәшамыкәша, еиҳарак асасааирҭақәа рзааигәара мыцхәы ирацәоуп ацгәқәа. Аԥшәмацәа зегьы рыцгәқәа ахәдхаҵа рхарҵароуп. Ахәдхаҵа зхам ацгәқәа нырҵәахоит». (№ 306, 21.05.1909)
Аибашьра ҩышықәса шагыз иабжьгарала еиҿкаан Агенетика аинститут. Уахьынҭало агәашәаҿы убасҵәҟа ианын: «Агенетика аинститут». Иара ихаҭа «Колхида агенетика аинститут» ҳәа дашьҭан, избанзар, даара иҭахын еизигаз аҵарауаа агәра диргарц, Кавказ иқәынхо ажәларқәа зегьы шеизааигәоу, аԥсабарагьы ус ишыҟоу.
Бибесир аҿиаразы иихәыцыз иааркьаҿӡаны иҩызцәа ираиҳәеит:
1. Аӡиа Бебесыр есышықәса 15 тонны рҟынӡа аԥсыӡ рнаҭо иҟалароуп.
2. Еиҭашьақәыргылатәуп адгьыл арԥсаҳәагаразы ажәытә иҟаҵаз ажрақәа, уи 300 гектар арԥсаауа иҟалоит.
3. Аӡиа иҭыргозароуп асапрофит (шықәсык 25 тонна рҟынӡа), уи торфокомпост алырхразы.
4. Ианҵатәуп: ажәқәа 500, акамбашьқәа 200, аҟызқәа 5000, акәатақәа 5000, ашәишәиқәа 3000.
5. Акәара Самгле ырҵауылатәуп, даҽа 50 гектар ирԥсаҳәагатәу адгьылқәа роурц азыҳәан.
6. Атуризми агәабзиара чаԥарҭеи реиҿкааразы аргыларақәа мҩаԥгатәуп.
7. Еиҿкаатәуп жәларбжьаратәи аҵакы змоу асубтропикатә культурақәа рԥышәарҭа-рцәыргарҭа.
1991 шықәсазы аӡиас Уақәыми Бебесыр аӡиа дуи реиԥшьразы ажра иалагеит. Иааргеит абетони асбести ирылхыз аплитақәа, аџьыр иалхыз абыкьқәа. Иаархәеит амашьына, аексковатор, ԥшь-катерк, аидара мҩанызго амҿтәы шхәақәа ааба.
Ажра аӡиас Уақәым ала Аӡиа дуии амшыни анеимнадалк, Аҟәанӡа акатер цо иҟалон, рымҩагьы 18 километра рҟынӡа еиҵахон.
Иаатит аҭҵаара-ааглыхратә еиҿкаара «Елита».
Ааӡарҭаҿы ирыман, егьыҿион: ацитрус «Иезус», аџьамбир, апоцирус «Лапин», алимон «Ичанг». Убасгьы: араски, асевеџьи 511, ацитрумкват. Арҭ ажәлақәа аҵар ирфо ажәла рацәаны иҟарҵоит. Китаиаа, арҭ ажәлақәа рыла аҵарақәа рацәаны иучахыр алшоит ҳәа ирҳәоз, Бебесыраагьы хымԥада иақәшаҳаҭын.
1990 шықәсазы иаадыртит ацитологиатә лабораториа, иқәдыргылеит адгьыл аҵантә иаауаз ӡыршыла аус
зуаз ареактор. Адгьылбжьахабжа Корофа иҟаз аҭҵааратә еиҿкаара иаҵанакуан 3,4 гектар.
Убасгьы ахәырма, афеихоа, амжәа, авокадо, апекан, акалам ргибридқәа раԥҵара иаҿын.
Ианырҵеит акамбашьқәеи, абнаҳәақәеи. Аибашьра алагамҭазы ирыман 75 камбашь, урҭ рахьынтә ашкәакәақәа 11.
Аакыр шәышықәсқәа раԥхьа Аԥснынтәи абнарасеи, акакани, аҳаи, аҵәеи реиҭаҳатәқәа егьырҭ атәылақәа рахь иргон. Михаил Темурович излаиҳәоз ала, иахьагьы иауеит уи, аха Аԥсны иаадрыхуа ашәырқәа рхыԥхьаӡара акыр иацҵатәуп. Иаҳҳәап, ианҵатәуп афранцыз ахьа мароне, заа иҟало Иапониатәи ахәырма. Уи адагьы имаҷны изҿало Сакьантәи акакан ацынхәрас Ԥсҳәытәи акакан аархылатәуп. Убасгьы – анкьа Иерусалим, Франциа, Болгариа аухәамақәеи аберҭыԥқәеи Кәыдри Бзыԥи реиҩхаақәа ирҭыргаз амҿымаҭәахә ала иҟарҵозҭгьы, ҳаргьа иахьа Аԥсны аухәамақәа уи амҿымаҭәахә ала рыргылара ҳалагароуп.
Раԥхьатәи уи аҩыза аухәама дыргылар акәын Бебесыртәи Академиа аҟны.
Михаил Темурович убасгьы Бебесыр иргыларц иҭахын егьырҭ абордельқәа иреиԥшымыз абордель ҿыц: еиуеиԥшым атәылақәа рҟынтәи аҵарахьы иаауаз астудентцәеи амагистрантцәеи, Амшын Еиқәа аплиажқәа рҟны аҳәса ирышьҭамларц азыҳәан. Аҳәса рыда ԥсыхәа ыҟаӡам, асекс аҭҵаарадырра иацхраауеит, ауаҩы ихшыҩ аус анаруеит. Аҳәса рхыԥхьаӡарагьы шьақәыргылан: 50ҩык. Амагистрантцәа 30-ҩык ыҟазароуп. Урҭ хәышықәса
рыҩныҵҟа Бебесыртәи Академиаҿы агенетикеи, атаксономиеи рҵалар акәын.
Иара убасгьы, иаҳхамышҭырц: ара иргылахон Аԥсуа диснеиленд.
Ажәакала, Бебесыр ауаа аҵара рҵалоит, рыԥсы ршьалоит, Анцәа иҳәалоит, қьафла аамҭа рхыргалоит. Дара зегьы еибадыруеит, еиҩызцәахоит. Егьырҭ атәылақәа зегьы рҟынтәи! Бебесыр!
Ахарџьқәа зегьы Бебесыртәи Академиа ахашәалахәы иалҵуеит, насгьы аҳәаанырцәтәи астудентцәа рҵаразы иршәо аԥара. Иҟалап (хымԥада иҟалароуп!), Нобель ипремиақәагьы ацхраар, уи – миллионки ԥшьышә нызықь доллари.
Бебесыртәи Академиа аԥҵан 1991 шықәсазы. Ноиабр мза, 1992 шықәсазы имҩаԥысраны иҟан адунеижәларбжьаратәи аҵарауаа реиԥылара, уа абиологиа аҿаԥхьа игылоу азҵаара хадақәа ирылацәажәараны иҟан.
Август 14, 1992 шықәсазы Аԥсны аибашьра иалагеит.
Аиԥылараҿы изыхцәажәараны иҟаз азҵаарақәа иреиуан:
адунеи аҳауа аԥхаррахара, уи биологиала аанкылашьас иамоу; атрансплантациа аан ахацқәа реилаҵәареи, аинициалтә тетрада аҟалареи; калус аҟалареи аҿиареи, уи ахацқәа рҽеиҩшареи; амандаринқәа ргибридқәа аамҭа рацәа анцалак ашьҭахь иаадырԥшуа алҵшәа.
Нагӡара рықәзааит аҳәса! Аҳәса зегьы! Зыбла агәы еиқәаҵәоу, иӷроу, ииаҵәоу, еиқәароу! Зыхцәы шкәакәоу, еиқәаҵәоу, иаԥшьу! Нагӡара рықәзааит!
Амцеиԥш ицоу, августтәи амшынеиԥш узыркәадо, апрельтәи аԥшеиԥш ицәыхьшәашәоу, асеиԥш, араӡнеиԥш ихьшәашәоу – еилых ҟамҵакәа нагӡара рықәзааит аҳәса зегьы! Зегьы!
Аԥхын ҳәса, аӡын ҳәса! Уахынлатәи, ҽынлатәи, шьыжьтәи ҳәса! Аӡиас ҳәса! Ашьха ҳәса! Аокеан ҳәса! Аԥша ҳәса!
Нагӡара рықәзааит аҳәса мҵәыжәҩақәа!
Аҳәса пирамидақәа!
Аҳәса аисбергқәа!
Аҳәса, ҭахрала иҭҭәааз згәыԥҳәыла адунеи иазыӡырҩуа, бла шеишеила, зқьышә ԥшӡала адунеи иаҿыхәо!
Нагӡара ақәзааит рылашара!
Аҳәса, еснагь иццакуа, ҳрыԥсахуашәа, аха бзиагьы ҳарбоушәа иҟоу!
Аҳәса, зԥышәарччара, згәыбзыӷра, згәыкра миллион шықәса рхыҵуа, зҿаԥхьа аепископцәа шьамхнышгыланы, ршьапеимаа аҩы ҭаҭәаны изжәуаз!
Нагӡара рықәзааит ахаан иҳақәшәараны иҟам, аха уеизгьы бзиа иаабо аҳәса, убасгьы – есҽны иҳақәшәо, аха уеизгьы бзиа иаабо! Бзиа ииабоз, иаҳбарцгьы иҟоу!
Фуӡиама аҳәса, Сахара аҳәса, Ганг аҳәса, адәкаршәрақәеи, амшынқәеи, аокеанқәеи, апрериақәеи, ашьхақәеи раҳәса, Абиблиатәи аҳәса, аконтинентқәа зегьы раҳәса, Акосмос аҳәса!
Нагӡара рықәзааит урҭ ирызку Таџь-Махал, аханқәа, ажәеинраалақәа, ашәақәа!
Нагӡара рықәзааит урҭ рыԥштәқәа – аиаҵәақәа, аҟаԥшьқәа, ашкәакәақәа, аиқәаҵәақәа!
Нагӡара рықәзааит аҳәса, ирзышәаҳәо зхатә поет дызмоу, иныҳәазааит дызмамгьы, дзоурангьы дыҟам!
Рыԥшаҳәақәа, рымҩадуқәа, рплиажқәа, руадақәа, рҭелқәа, рҽыкәабарҭақәа, рыцәарҭақәа, рынхарҭақәа – нагӡара рықәзааит! Рдухьқәа, рыԥсыԥлагаҩагара, рыфҩы хаа!..
Дара зхааныз ашәышықәсқәа, ашәышықәсқәа, ҿыц иираны иахьыҟоу!
Нагӡара рықәзааит аҳәса, абзиабара занашьаз, иныҳәазааит абзиабара зықәымҿиазгьы!
Нагӡара рықәзааит рцәеижьқәа, рыҵкқәа, ркосметика, руаҭәақәа, ршьапқәа, рыхәдақәа, рқьышәқәа, ргәыԥҳәқәа, рыԥсҭазаара, рықьра…
Анҭ аимгеимцарақәа, уанрылаԥсуа, уанрылаԥсуа, аха уԥсы ҭаны уанаанхо…
Урҭ аимгеимцарақәа, урҭ аимгеимцарақәа – нагӡара рықәзааит!
Нагӡара рықәзааит Аҳәса! Аҳәса зегьы! Дара…
Рхаҭақәа… Рха…
Абас далгеит уи иныҳәаҿа, ҳаргьы ҳагәқәа гәырӷьа-лашарала иҭҭәааит.
Изҳәада уи мыцхәы ижәуан ҳәа? Ахаан дсымбацызт ишьапы дзықәымгыло дашьны, уи еиӷьаишьон ауаҩы даниҿцаауаз. Дцәажәон, длафуан. Игәгьы ҿыӷьуа ахаан дсымбацызт.
Иареи сареи ҳаигәылацәан, иара изкны издыруа рацәоуп. Ҽнак ҳгәараҿы ҳаиқәшәеит, хаҵак дицын, ихьӡ имҳәаӡеит, «аҳақьым» ҳәа дишьҭан. «Ари сҩыза иоуп», – иҳәалон уажәы-уажәы.
«Аҳақьым» иакәзар, хар имамкәа ижәны дыҟан.
Суадахь инасыԥхьеит.
– Ари сҩыза аҳақьым убас дыҟоуп, аӡәы нап илаикыр, Анцәа иаразнак уи ауаҩ мап ицәикуеит.
Апапрпыл еиԥш еицраз аҳақьым гәыкала дыччон, иубартә иҟан уи дышуаҩ қьиаз.
– Ааигәа даара иҽазишәеит, аха аԥсҭазаара анапхыцқәа рыцәгашьа изамҭеит сҩызак, Винор Ԥачлиа.
Нас аҩы аныҳәаҿа никылеит: аҩы аныҳәаҿа аӡәгьы иҳәаӡом, уи иашаӡам, нагӡара ақәзааит аҩы, егьырҭ арыжәтәқәагьы: акониак, ауатка, аликиор, рыжәтәс иааҟоу зегьы. Зегьы раԥхьа иргыланы – изабелла. Аԥҳәыӡ лыхьӡ зху ари аҩы, аиашазы, уҩныҵҟа уеиԥхьнашьшьаауеит, амала, аԥҳәыс излалеиԥшым – ахаан уаԥсахуам. Изабелаа «одесса» ҳәангьы иашьҭоуп. Аԥҳәыс-аҩы: Одессатәи Изабелла.
Адәахьы хьҭан. Уи игәалаиршәеит, Монмартр иацәыхарамкәа иҩызцәеи иареи мартини шыржәуаз. Раԥхьаӡа акәны адаӷь ажьы шифаз, аха уаанӡа кәтыжьыз шџьишьаз. Аха абаҩқәа шаҟа иуашәшәыраз аниба, иифоз закәыз
идырит. Нас акамыршшагьы агьама ибеит. Убасгьы игәа лашәеит, иҩызцәа уахынлатәи Париж амотоцикл дақәыртәаны ишидырбаз, хиппиқәак, салам рыҭо, инапы шырзиҟьаз.
Нас францыз бызшәала жәеинраалак даԥхьеит.
Аҳақьымгьы идыруазаарын афранцыз бызшәа:
– Ари францыз бызшәаӡам, аҽакуп…
– А-а, аҳақьым, сара иахьатәи францыз бызшәала саԥхьон џьушьеит акәу? Мап, ари ажәытәтәи францыз бызшәоуп. Уи уара иуздырӡом, – иҳәан, дсылацәҟәит.
– Амала, ԥаҭлыкак изабелла ашьҭахь иарбан бызшәала умцәажәо, – нациҵан, еиҭах дсылацәҟәит.
Нас аҩы ҭаиҭәан, ус иҳәеит:
– Еиӷьу иҟои! Ҳтәуп, иаҳфо акоуп, иаажәуагьы акоуп… Еишәак еицахатәаны ҩык зжәуа аныҳәаҿақәа ирҳәогьы акоуп, урҭ аӡәгьы иеиԥшӡам, иҷыдақәоуп. Шәхаҿы иаажәгарангьы иҟаӡам, уи шаҟа иссиру. Мап, уи иаанаго еилышәкаарангьы шәыҟаӡам…
Нас ҳҩагылан иара иахь ҳцеит. Ҳара иаҳуамызт, аха иаргьы имуит. Ҳахьнеиз амагнитофон ианҵаны имаз амаҭ аҵырҵырбжьы ҳирҳаит. «Ари бзиа еибабо амаҭқәа рыбжьоуп, – иҳалиркааит иара. – Индиа ианысҵеит. Бзиа еибабаз амаҭқәа рыԥсы ҭанаҵы еицрыҵӡом».
Бзиа еибабо амаҭқәа рхаҿала, бзиа еибабо зегьы рныҳәаҿа иҳәеит.
Мап, уи мыцхәы ижәӡомыз, еиҳа длафуан, дцәажәон, дцәажәон… Игәы ҿыӷьуагьы ахаан дсымбацызт.
Галтәи акомсомол араиком амаӡаныҟәгаҩ акомсомол иалаз ӡӷабк, Гәылрыԥшь араион, Мархьаул ақыҭа иҟоу аресторан «Мархьаул» иацәыхарамкәа, абнараҿы, ахәы азқәаҿы амш лылеигеит.
Галтәи апартиа араиком абиуро акомсомал араиком амаӡаныҟәгаҩ ихы дақәиҭыртәит, апртиагьы далырцеит.
Михаил Темурович акомсомал араиком амаӡаныҟәгаҩ иус апартиа аобком абиуро аилатәарҿы иахәаԥшырц адҵа ҟаиҵеит.
Егьахәаԥшит.
Гагратәи акомсомол араиком амаӡаныҟәгаҩ иҟалаз ахҭыс иазкны игәылырҭәааны алкаа ҟалҵеит.
Уи лалкааҿы ирацәаны аӡбахә ҳәан, акомсомол иалаз аҿар ԥсшьара Аԥсныҟа иаауаз аӡӷабцәа пату ахьрықәырҵоз аресторан «Мархьаул». Убас ирацәаны лқьаадаҿ ицәырҵуан абна, ааигәа иҟаз ахәқәа.
– Шәара ибзианы иҭышәҵаама, амшлагара ҳәа изҿу ахьыҟалаз аҭыԥ? – длазҵааит Гагратәи акомсомол араиком амаӡаныҟәгаҩ Михаил Темурович.
– Ҳәарада, Михаил Темурович.
– Шәара излашәҳәо ала, амшлагара ҳәа шәызҿу ахәы азқәаҿы ауп иахьыҟалаз?
– Избан, Михаил Темурович, «амшлагара ҳәа шәызҿу» Ииашаны, амшлагара аҭыԥ аман.
– Ихасҵаӡом, хаҵашьа амаӡам, мап… Избанзар, анаара зеиԥшроу гәашәымҭаӡеит. Анаара ҭышәымҵааӡеит…
Шаҟа инаау, иауу…
– Анаара иаабац ауп, инаауп… Уаҳа иҭаҳҵаараны иҟа зи?
– Ишԥа? Ассир шәҳәоит! Шәа шҿоуп, шәаԥхьаҟа аус дуқәа шәзыԥшуп, иацысҵоит – даарагьы шәыԥшӡоуп. Уаҵәтәи амш шәара ишәтәуп. Агәра згоит, шәаԥхьаҟа шәеизҳарц, амаҵура дуқәа шәырхагыларц шәыҟоуп, арахь – анаара ахьынӡанаау гәашәымҭаӡеит!
– Изгәаҳҭараны ҳаҟази, мшәан?
– Иаҳҳәап: анаара шаҟа градус ыҟази? Анаара шаҟа градус ыҟаз еилышәкаар акәын. Уи злаушәаша амыругақәа ҳамами.
– Аха, Михаил Темурович… Иаҳнаҭои уи?
– Ишԥа, иаҳнаҭои? Ассир шәҳәоит. Аҽазных ассир шәҳәоит. Цқьа шәысзыӡырҩи. Анаара ҩынҩажәа хәба градус еиҳазар, уаҵәҟа амшлагара ауӡомызт. Ҽакала иуҳәозар, ахаҵа аԥҳәыс амш лызилагаӡом. Длықәҵәырааны дцоит. Дарбанзаалакгьы ахаҵа, акомсомол араиком амаӡаныҟәгаҩ иакәзаргьы, длықәҟьоит. Аԥхашьарагьы игоит… Ҩынҩажәа хәба градус! Абри шәхашәмыршҭын, мышкызны ишәыхәар алшоит. Абасала, ариаҟара аамҭы зықәшәырӡыз аус ҟалашьа амаӡамызт, акыр иаԥсоу аҩыза. Сара Мархьаул акәшамыкәша бзианы издыруеит, уа акыр сныҟәахьеит, ҷыдала шәызҿу абнеи ахәи.
Нас абиуро алахәылацәа рахь даацәажәеит:
– Аҩызцәа, сара макьана маҷк агәыҩбара сымоуп, Мархьаултәи «афырхаҵа» иҟаиҵаз шиашоу ала, аха апартиа алцара иқәнагам ҳәа сыҟоуп. Галтәи аҩызцәа мыцхәы иџьбараны изныҟәеит. Убри аҟынтә ажәалагала ҟасҵоит, апартиахь деиҭашьақәҳаргыларц, дагьыҳашьҭырц Иреиҳау апартиатә школахь аҵара, уаҵәҟа еиҳау апартиатә
етика иҵап ҳәа ҳгәыӷлап, насгьы акоммунист иаша аҳәса дышрызныҟәо.
Аиашазы, ари аилатәара мчыбжьык ахыҵхьаны Галтәи акомсомолцәа раԥхьагылаҩ Москваҟа аҵарахьы дԥырит.
1962 шықәса, декабр мза.
Декабр акәхап.
Исгәалашәоит, хьҭан.
Ауадаҿы акәымызт, адәахьы хьҭан.
Михаил Темуровичи саби аишәа иахатәан. Саргьы рывараҿы стәан. Усҟан схәыҷын.
Михаил Темуровичи саби акониак ржәуан. Ицәажәон. Нахьхьи џьара, Карибтәи амшын, авиаӷба араԥаӷәра аҳаирпланқәы ықәыԥрааны аҳауа иалалон, ажәҩан цәҟьо. Џьара аибашьыга ӷбақәа амшын ихыланы инеиуан, ацәқәырԥақәа емгәҳәа. Пицунда Карибтәи аиҿагылара аԥшьызгаз Никита Сергеи-иԥа Хрушьчов изы ауада еилдыргон, уи ԥсшьара даараны дыҟан. Џьон Кеннеди Аҩны шкәакәа зегь иреиҵоу ауадаҿы дтәаны, аҳаирплан-ԥшыхәҩы Куба иҭнахыз афотосахьақәа дрыхәаԥшуан, уа иккаӡа иубон меигӡарах идыргылахьаз асоветтә ракетақәа. Кеннеди аҭел шьҭихӡомызт, аӡәгьы дидикылаӡомызт, Жаклин дназлоу. Ахԥатәи адунеизегьтәи аибашьра иааины ашә илагылахьан, уи моу, иҵарбаҟа иаркыз ашә аанартырц иаҿын. Убасгьы: ԥшьба асоветтә аӡаҵантә ашхәақәа амшынқәеи, аокеанқәа ирӡааланы ишзахәо еиханы Карибтәи амшын ахь ацара иҿын. Рыԥшьбагьы атомтә бџьарла еиқәных иҟан. Америкаа урҭ рылаԥш иҵан, акосмос аҟынтәи еиԥш,
аӷбақәа рҟынтәгьы, рхы аӡы ицәыҵрыҳәҳәар руамызт. Ак кумулиаторқәа антәалак, ихылар акәхоит (усҟан аӡаҵантә ашхәақәа атомтәны изыҟамлацызт), еиҵарҵарц азыҳәан, арахь дара рзыԥшуп.
Африка џьара аҷкәын аԥсала ирхәыз антилопа дашьҭоуп, Австралиа Испаниантәи ихыҵыз Андалузтәи амелодиа агитара иаирҳәон. Таиланд, Бангкок азааигәара, Агәилқәа рбаҳчаҿы ԥҳәыск акокос раса ацәа иҭалаӡаауан аорхидеиа. Бырзентәыла, адгьылбжьаха Родос аԥша иаҵәа асуан, Фуӡиама инахыкны ашара иаҿын…
Аҟәа аԥшьганк рҟынтәи ҳхыҵәара иаҿын ицәаԥшьыз, ихьшәашәаз декабртәи алашьцара…
Дԥышәарччо, аԥенџьыр аҟынтәи амза дахәаԥшуан Михаил Темурович. Амза кониакла иҭәу аҵәца аҵа еиԥшын. Егьзазон. Михаил Темуровичи саби иржәуан акониак. Ицәажәон.
Нас Михаил Темурович дҩагылан, ашәҟәқәа иаарылихит брошиуроқәак.
Урҭ иара ииҩқәаз ракәын.
Дрыԥхьон жәеинраалоушәа.
Уи даԥхьон пекани Канадатәи афиники ирызкны, Иапониатәи апальма, атиульпан ҵла, адаԥ ирызкны. Китаитәи амышмала, мрагыларатәи ахәырма авандиста, Мексикатәи анаша чаиота, амандарина уншиу ирызкны… Ашәҭқәеи, аҵлақәеи, ачықьрақәеи, зыԥсадгьыл џьара хара иҟаз, аха шьҭа такәаамҭа Аԥсны ианааланы аҿиара иаҿыз ирызкны.
Ибжьы хҵаны, ашәа иҳәоушәа акәын дшаԥхьоз:
Ешыреи Аӡҩыбжьеи ртамақәа ирызкны,
Аԥсуа ҵәажәлақәа ирызкны,
Ҵабалтәи аҵәа ҟаԥшьқәа ирызкны,
Аҟәатәи диушес иазкны,
Мархьаултәи аҳа иазкны,
«Маитәи агәил» захьӡыз атамеи аҵәеи ирызкны, аҽа тамак иазкны – «Аиааира» захьӡыз, насгьы ажь
иазкны.
Уи даԥхьон, аҳ ихаантәи амалуаҩы Сараџьашвили, акониак зҭеиҭәоз ауалырқәа аԥсуа џьы иалызхуаз изкны. Уи аџь Сараџьишвили икониак агьама ҷыда анаҭон. Еиҳарак Баслахәтәи аџьқәа.
Ажь ауасарҳәа аҩы бзиагьы алҵуеит, акониакгьы, иҳәалон уи. 1888 шықәсазы Сараџьашвили Швеицариантәи илиҩааит акониак спирт злаҟарҵо амыруга, убри ашықәсангьы аусурагьы иалагеит икониак зауад.
Сараџьишвили, даԥхьон уи, ихы иаирхәеит Аӡҩыбжьантәи, Аҭарантәи, Гәыԥынтәи, Бабышьарантәи, Ешырантәи ажьжәлақәа:
аџьыԥшь, изабелла, аҭрыжь.
Мичурин изкны даԥхьон, уи ацитрусқәа Кавказ аҩадахьгьы ирааӡо иҟалар шиҭахыз.
Алыи избаеллаи ирызкны даԥхьон. Ал азот алҵуеит, иахьгылоу анышә ианаҭоит, ахаҭа иаднакылаӡом, изабелла уи ала ичоит. Алыи изабеллаи еицхыраауеит, ал иақәу изабелла – еиҩызцәоуп, асимбиоз аҿырԥшыгас иҟоуп. Убас асимбиоз аҿырԥшыганы иҟоуп аԥши аҟәыди.
– Нагӡара ақәзааит асимбиоз! Алыи изабеллаи, аԥши аҟәыди! – иҳәан, акониак днаҿыхәеит.
Сабгьы акониак днаҿыхәеит.
Нас аԥсуа шьхеи ацхеи ирызкны даԥхьон. Бырзентәылатәи ар рԥызаҩ (ихьӡ сгәалашәом), Аԥсны знапаҿы иаазгарц ақәызкыз (сымҩашьозар, ҳера ҟалаанӡа IV ашәышықәсазы), Аԥсны агәаны дшаҟаз, иеибашьцәеи иареи аҭыԥынтәи ацха агьама рбарц рыӡбеит. Ирбеит, аха ирымбар еиӷьымзи! Уи еиланагеит, ршьапы изықәымгыло иҟанаҵеит. Убри аҵыхәала дхьаҵыр акәхеит, Аԥсны ааныжьны дықәҵит, зхы еилаԥсаз ир иманы. Абас аԥсуа шьха ҳаԥсадгьыл еиқәнархеит. Аԥсуа шьха аԥынҵа егьырҭ ашьхақәа раасҭа иаууп, ашәҭыцқәа иҵауыланы анектар рылнацәцәаауеит.
Ақәра ду нызҵыз – 103, 111, 127 шықәса – аԥсуа ҭаҳмадацәа ирызкны даԥхьон.
Нас иҟалар зылшо ҟалашьа змам иазкны дцәажәон. Даԥхьаӡомызт, еиҭаиҳәон. Уи иара иихәыцыз акәын, аха макьана цқьа еилырганы имамызт, уажәакәын ииҩырц инаҽазикуаз. Ус иҳәеит: «Аныҳәаҿақәа рритм иақәшәо изҩырц сашьҭоуп». «Мап, иаԥысҵарц», – иҽриашеит иаразнак.
Ари иалагӡаны аеҵә-амза ҵхы аҩы изабелла аԥштәы аанахәеит, уи моу, егьшәаҳәон.
Џьара Карибтәи амшын аибашьыга ҳаирпланқәа хын, рыбжьы цәгьаха, адгьылбжьаха Родос аԥша иаҵәа асуан, Фуӡиама иахыкны ишшара ишахьан…
Кәыкәыр-чаи ичаиханаҿы ачаи ҳжәуеит: Михаил Темурович, сара, Кәыкәыр-чаи ихаҭа.
Михаил Темурович игәалаиршәон, ианхәыҷқәаз Кәыкәыр-чаии иареи Аҟәа иааны иҟаз ацирк уахынла маӡала ишыҩналаз, ишыҟалахыз сеидроу, алым аҭра шаартыз иаанхазаап, арахь дара уа инанагеит.
– Иҟалап, хә-минуҭк раҟара ҳшанханы ҳахәаԥшуазҭгьы. Иаргьы ҳа иҳахәаԥшуан. Иара аҭыԥан абнатәи алым иҟанаҵашаз азымдыруазҭгьы акәхарын ари алым. Аҵыхәтәаны акәац амҵарыжьын, ҳҭыргеит алым аҭра, ҳахгьы инықәсын, ацирк ҳдәылдырԥеит.
Сара ачаи зжәуан, ачашә сфон. Михаил Темуровичи Кәыкәыр-чаии ачаи мацара ржәуан, ачашә аласбақәа ирымҵадыршәуан.
Аԥсны иӡсо аԥсаатә аниҵарц иҭахын. Ари аус Аҵара аминистраа аусзуҩцәагьы акала иадиԥхьалеит – Урыстәылаҟа ишьҭит, еиуеиԥшым акәатақәеи аҟызқәеи рыкәтаӷьқәа ааргарц.
Хымчыбжь рышьҭахь иаарышьҭит ателеграмма: акәтаӷьсса ҳмоуит.
– Ааи, – даақәыԥсычҳаит иара, – аӡәы акәтаӷь ззырҳәо имоуп, егьи – акәтаӷьсса.
– «Жәала иҳәоу ахшыҩҵак уи нахыс ихшыҩҵакым», – ибжьы ҭганы даԥхьан, ашәҟәы зымҩа аԥслымӡраҿы ишьҭаиҵеит.
Вианор Ԥачлиеи Сосо Капанаӡеи рҳаргьқәа рыҵаҟа ашезлонгқәа ирыниааланы изыӡырҩуан, алаԥшҳәаа рылаԥш адырхало.
Аԥша ихахәы еиланарҩынтит аҟынтә, ичаз хылԥа ихаиҵеит.
Амшын абжьы гон. Ацәқәырԥақәа аԥшаҳәа иадиаалон, ахаҳәсса ашша рыхгон.
«Амыргәырӷьа ахы иҭоуп иахьа амшын», – даахәыцит иара.
«Амыргәырӷьа ахы иҭоуп иахьа амшын», – иаахәыцит Вианор Ԥачлиеи Сосо Капанаӡеи.
Дук ихарамкәа ишәҭуан анонопелис.
– Винор, уааӡырҩи, анекдот ҿыц уасҳәоит. Хаҵак иазҵааит: «Иарбан сексу еиӷьаушьо: ухала акәу, гәыԥла акәу?» Иара: «Ҳәарада, гәыԥла». «Избан?» – «Избанзар, убналар аӡәгьы уизгәаҭаӡом».
– Шәрыхәаԥш аԥсаатәқәа: ицәаӷәом, илаҵом, аԥш аадрыхуам, ача рӡуам, аха уеизгьы ҳазшаз Анцәа Ду ирфаша риҭоит. Шәрыхәаԥш ауаа: иааҟәымҵӡакәа еибашьуеит,
инибарҵәоит, аха уеизгьы ҳазшаз Анцәа Ду ҳазегьы бзиа ҳаибоит, ҳҽеимрақәа иибо игәы иазымычҳакәа илабжыш шхыддылогьы. Нагӡара рықәзааит абрҭ алабжышқәа!
– Уажәы ҳҩагыланы, ҳаԥхьа иԥсуа изыҳәан иаанаҳкылап!
– Ҳԥхьа здунеи зыԥсахуа!
– Ҳаԥхьа уахь инеиуа!
– Ҳаԥхьа жәҩанахь ихало!
Аишәа быжьҩык ахатәан.
Рызегьы ҩагылан, жәак мҳәаӡакәа раԥхьатәи изыҳәан иржәит.
Ачадаратәи аколнхара ахантәаҩы Гәырам Сиҷинаава Обком аҟынтәи изасит: «Уаҵәы, чыбжьон шыҟоу, Аҟәа араион, уара уколнхара назлоу, Михаил Темурович исасцәа иманы днеиуеит, уи Гәымсҭа аԥшаҳәа зеиԥшроу ибар иҭахуп, ишиԥылатәу шәара ижәдырып».
Аколнхара ахантәаҩы анхаҩцәа зегьы Гәымсҭа аԥшаҳәа иқәицалеит, абаҳчақәа, аӡахәаҭрақәа, амхқәа, амандаринаҭрақәа ирҭоуп, тәамҩахә рымам.
Адырҩаҽны, чыбжьон, «Чаикаи», «Волга» еиқәаҵәаки, зыԥрақәа шәыршәыруа ам шын иху аӷбеиԥш, ақыҭа амҩаду ианыршәланы аӡиас аԥшаҳәахьы икылсит. Уа иааҭгылеит. Иаарыкәыршаны зегь лахҿыхӡа хандеиран изҿыз: ибаҳауан, аҵлақәа ԥырҟон, аҭаҭын аиҭаҳаразы адгьыл дырмазеиуан… Ирццакны акоммунизм аргылараан ишахәҭоу аиԥш иҟан.
«Чаикагьы», «Волгагьы» аӡәгьы дырҭыҵуамызт. Илакҩакуашәа акәын рхы шымҩаԥыргоз амашьынақәа. Нас иаақәҵәиаан, ишааз ала инықәҳа ицеит.
Сааҭк ашьҭахь еиҭах Обком аҟынтәи Гәырам Сиҷинава изасит: «Иумбар залошом, макьана ԥышәа шумам. Михаил Темурович исасцәеи иареи Гәымсҭа аԥшаҳәаҿы, аԥсабараҿы ҭынч рыԥсы ршьар рҭахын, уара закәу еилаҩунтрои еиҿукааз».
Адырҩаҽны Гәымсҭа аԥшаҳәа километрақәак акәшамыкәша уаҩԥсык дықәыршәымызт, иахьабалак ҭынчран.
Ҩаԥхьа «Чаикеи» «Волгеи» «иԥырны» иааит. Амала, уажәазы рышәқәа ҟьаҟьаӡа иаатын, Михаил Темуровичи, акыр иаԥсоу исасцәеи, еиҳа иаԥсоу аҳәса ԥшӡақәеи ааҭыҵит.
– Алықьсандр Македонтәи ихаантәи аҳаԥшьа аԥҽыхақәа сыԥшаазшәа сыҟандаз, шьыри, – уи дазгәыҳәуа ҿааиҭит зны.
– Иарбан ҳаԥшьоу? – сҵааит сара.
– Ацәҳәыраҿы иеибашьцәа ишырбоз иԥиҽыз аҳаԥшьа. Иугәаламшәаӡои? Ҳаԥшьак иҭаз ада, рӡыржәтә зегь анынҵәаз. Уи аҳаԥшьа Македонтәи ианизаарга, ир ишырбоз иԥҽны, аӡы зегь каиҭәеит. Сымҩашьозар, усҟан аҽы дақәтәан. «Саргьы сҿажәкуазароуп, сеибашьцәа реиԥш».
– Изышәҭахуи, Михаил Темурович, уи аҳаԥшьа аԥҽыхақәа?
– Сара урҭ рмузеи сыргылон… Бырзентәыла, мап, Индиа… Мап, ООН аҿаԥхьа… Мап… Абра Кавказ џьара. Нас – Христос иимуз, Мариа Магдалина илгәыдырҵараны иҟаз ахаҳәқәа рмузеи. Иугәаламшәои? Убас – раԥхьатәи абарбал амузеи. Аиша уҭахызар, хаз-хазы исыргылон урҭ амузеиқәа: аҳаԥшьа аԥҽыхақәа рзы, ахаҳәқәа рзы, абарбал азы.
Ауаҩы-аԥсаатә ҳәа дсышьҭан. Иҳәалон: «Уабаӡи, Ауаҩы-аԥсаатә?» Сара ԥшьышә рҟынӡа аҵарақәа сыман. Ԥыҭк – аҩны, Лакоба имҩаҿы, ԥыҭк – ақалақь анҭыҵ, сҩыза иашҭаҿы. Урҭ рахьынтә ишәаҳәоз ыҟан, егьырҭ – амшынтәиқәан, аӡиастәиқәан, ашьхатәиқәан, адәтәиқәан.
Михаил Темуровичи сареи ҳаизааигәахеит, сара апарпар анаасхәа.
Саб иаҳәшьцәа, аҭыџьҳақәа, ԥарақәак еизырган, Ленинград срышьҭит амебель аасхәарц. Уа ицәажәоз апарпар зҭиуаз сиқәшәеит. Ҩ-нызықь мааҭ икит. Сара амебель азы исыман ҩ-нызықьи хәышә мааҭ. Акыр слакҩакит, ицәажәо апарпар аасхәару, амебель аасхәару сзымдыруа. Аҵыхәтәаны апарпар сазааҭгылеит – исымамызт, нас, ицәажәоз апарпар. Аҳаирбаӷәазаҿы сыпарпар рентгенла иаӷраԥшит, иаӷроу иаӷраму абриллиантқәа ҳәа.
Саб иаҳәшьцәа, амебель ацынхәрас апарпар анаазга, аҭыӡшәа ҟарҵеит. Аха урҭқәа зегьы ухы иқәукрын, еицәоу ԥхьаҟа иаҳзыԥшын: ҵхагәазы спарпар аҩиашьу ибжьала иҳәҳәеит:
– Аӷьычҩы, аӷьычҩы дыҩналеит ауада, зан д… ! Нас аԥҳәыс лыбжьы ахаҵаны:
– Леонид Илиа-иԥа, ажәлар урызхәыц, зан д… !
Саб иаҳәшьцәа аапкит!
Уи Брежнев ихаан акәын.
КГБ еилыркаан, исыԥхьеит: иазырҵада апарпар ацәҳара?
Сусқәа цәгьахеит, аха Михаил Темурович сеиқәирхеит – уи зегьынџьара аҩызцәа иман. Урҭ ус раиҳәеит: Малхаз сҩыза иоуп.
Уи ашьҭахь лассы-лассы дысҭаалон, апарпар дацәажәалон. Иаҳәоз икьатеих ԥҵәо дарччон. Вианор Ԥачлиагьы дааҳгалон. Аишәа рхианы ҳаидтәалалон, апарпар ацәажәареи, аҵарақәа рашәаҳәареи ҳарзыӡырҩуа.
Урҭ ҳаидтәаларақәа схашҭраны сыҟаӡам!
– Ах, закә насыԥузеи ирымоу аҵарақәа! – иҳәалон иара. – Дара рзыҳәан аҳәаақәа ыҟаӡам, ара ажь инацкласуеит, руац иарбан тәылоу иахьынрыжьуа Анцәа иоуп издыруа.
Гагрантәи Мамзышьха ҳҩеин, амца еиқәаҳҵеит. Ҵхыбжьонын. Амшын амза хыҷҷалон. Ҳара жәаҩаҩык ҳаҟан, бжеиҳараҩык – зықәрахь инеихьаз.
Уи агәра ҳиргон, Колхида – латын ажәоуп, иаанагоит «амыдаӷьцәа». Еиҭеиҳәон ажәақәа «конха», «конхо», «конхи» – «аматра, амыдаӷьцәа».
Кавказ зегьы амшын аҟәара иқәнажьыз, иџьашьахәу амыдаӷьцәа еиԥшуп. Аԥшеронынтәи, мамзаргьы Таманынтәи Кавказ азқәа уқәыԥшыр – амыдаӷьцәа абӷа убоит, Колхидатәи алаҟәыра акәзар – иареи Амшын Еиқәеи, нас егьырҭ амшынқәеи аокеанқәеи, апланета зегьы иадызҳәало аматра аҭаларҭа ауп.
Рыгәҭаны иҟоуп Анцәа иҭыԥ, мамзаргьы – Кацхи
Ашьаҟа, уи ала анцәақәа адгьыл ахь илбаауан. Кацхи Ашьаҟа Абзиабара ашьха иқәгылоуп. Иара иоуп ашьха ус ахьӡызҵаз.
Адгьылаҿ х-ҭыԥк ыҟан, Зевс ауаа рахь дахьцәырҵуаз: Парнас, Коракс, Кацхи Ашьаҟа.
Зны ауааи анцәақәеи ажәҩанаҿы еицынхон, аха ҳара анцәақәа ҳраҟарахар ҳҭаххеит, убри аҵыхәала хланҵы адгьал ахь ҳаарышьҭит. Ихадоу, аҿиара амаӡа ҳцәырҵәахит, амцагьы ҳарымҭеит.
Кавказаа ракәын дара: Прометеи, Амиран, Арӡаҟан. Прометеи анцәақәа амца рцәиӡеит, Амирани Арӡаҟани – аҿиара амаӡа. Иахьа Прометеи иӡбахә зегьы ирдыруеит, Амирани Арӡаҟани рыӡбахә здыруа маҷҩуп. Аӡә ихала аҿиара амаӡа анцәақәа рыцәӡара илшомызт, ҩыџьа ахацәа ӷьеҩқәа аҭаххеит.
Зевс адҵа ҟаиҵеит, рыхҩыкгьы уаҩ дахьзымнеиуа Кавказ ацаҟьақәа иркыдҿырҳәаларц, уи иаанагоз – амыдаӷьцәа ду иадҿарҳәаларц. Иахьагьы урҭ уа иадҿаҳәалоуп.
«Уажәы Арӡаҟани Амирани рыбжьқәа шәсырҳауеит, урҭ, ҳәарада, хацәақәоуп, аха даргьы зны-зынла иқьуеит».
Уи абнахьчаҩ диҳәеит, заа ирмазеиз ашәи ахьацеи мҿқәа амца диркырц. Аԥхьа ашә. Аҷҷаҳәа ишбылуаз раҳаит. Ианбылы, амца ахьаца ақәиҵеит. Ахьаца абжьы зынӡас аҽакын.
– Ашә Арӡаҟан ибжьы амоуп, ахьаца – Амиран ибжьы, – иҳәеит иара.
Амагнитафон хәыҷы иман, уи ауыха ибылуаз ашәи ахьацеи рыбжьы уи ианиҵеит.
Еизарак аҿы аҳақьым-ԥҳәыс Михаил Темурович аҽԥныҳәа ӷәӷәа иҭо дцәажәон: «Шәара аресторанқәа мацара роуп ишәыргыло, аҽыхәышәтәырҭақәа хьаасгьы ишәымам».
Лара даурысын, даԥшьын, зоура бзиаз ԥҳәыс ԥшӡак лакәын.
Михаил Темурович аҳәса даара дреиҷаҳауан, рыгәшәымшә кны акәын дышрацәажәоз.
Уажәгьы игәааны ицәажәоз уи аԥҳәыс ихы налықәикын, ирхааны ҿааиҭит:
– Сара ус зыҟасҵо, аресторан аҿы итәоу ауаа ирфо-иржәуа бзиоуп, ихадоу, рыԥсы ршьоит, ишәаҳәоит, икәашоит, игәырӷьоит, насгьы, зегь раасҭа ихадоу – аресторанқәа бзи избо шамахамзар ичмазаҩхаӡом. Ҽеимрас иалои уи, сыхаара?
– Михаил Темурович, аҭоурых аҿы аресторанқәа мацара зыргылоз ҳәа шәаанхар ҳәа шәымшәаӡои? – Уи сара сзыҳәан гәадуроуп, сҟәымшәышә.
Асубтропикатә культурақәа ринститут ахьчаҩцәа агәыла ԥҳәыс амандарина шылӡоз дақәыркын, Михаил Темурович иахь днаргеит.
Михаил Темурович уи аԥҳәыс иҭыԥаҿ днаиртәан, ахьчаҩцәа ус раиҳәеит:
– Игәнышәкыл: аԥҳәыс ахаан акгьы лӷьычӡом, ус илгәаԥхаз лгоит.
Нас ахьчаҩцәа ҭабуп ҳәа раиҳәан, рхала иаанрыжьырц дрыҳәеит.
– Саҭашәымҵан, Михаил Темурович, Урыстәылаҟа Ашықәс Ҿыц аламҭалазы ҳамҭас амандарина сышьҭыр сҭахын, спенсиала акгьы узаахәом, аарла сныҟәнагоит.
Михаил Темурович лыуацәа радрес лымхын, лыхьӡала иашьыкь-иашьыкь амандарина рзиҭиит.
Уи жәеизаҩык аҭынхацәа лыман Урыстәыла.
Хрушьчови иареи Пицундантәи Аҟәаҟа ишцоз, Анхәа лыбз азааигәа «Чаика» ааникылеит – арантәи аланаԥшыра ссир аатуан. Хрушьчов иџьаишьеит, Ешыра ахәқәа џьара-џьара иахьыцәҳәыз:
– Сара сгәы иаанагон, шәара шәҿы зегьынџьара ашәаԥыџьаԥ еиԥынчыланы игылоуп ҳәа.
– Ачаии аҭаҭыни ҳҭадырхоит, Никита Сергеи-иԥа, адгьыл иалоу зегьы алрыцәцәаауеит, адгьыл бжьысуеит, асаба еиԥшхоит. Аџьықәреи акәзар, адгьыл арӷәӷәоит,
еиднакылоит, аԥсы ҭанаҵоит. Ачаии аҭаҭыни рплан иаҳзагшәырхарауеи, Никита Сергеи-иԥа!
Хрушьчов ицхырааҩ идиҵеит, Михаил Темурович иҟаиҵаз аҳәара ашәҟәы ианиҵарц.
Нас, хара иубоз Ешыра ахәқәа рахь дырԥшуа, Хрушьчов ус иаиҳәеит:
– Ҳәажәлак ҳамоуп – зԥышә ауу ахьӡуп. Ашьарақәа ҩымз анырхыҵлак, абна иларҵоит, ахьа, аџькакал, араса, аҵәаша, адацқәа – ирфаша маҷым. Рԥышәқәа ауыми, иахьыҟазаалакгьы иҵырхуеит. Еиӷьу ҳәажәла ыҟаӡам, Никит Сергеи-иԥа, ажьы абынҳәа ажьы аасҭагьы ихаауп.
– Иаԥсоума анҵара? – дҵааит Хрушьчов.
– Ишԥаԥсам, ҳәак капеик ауп иахьузтәо. Килак акәац акәым – ҳәа дуӡӡак. Патронак ахә. Ианрызҳалак, ҳашәарыцаҩцәа шәақьла иршьуеит. Абас имариоуп.
Хрушьчов ицхырааҩ абригьы ашәҟәы ианиҵарц идиҵеит…
Анхәа лыбз азааигәа еиҭа ԥыҭк иаацәажәан, нас рымҩа иацырҵеит.
Қәҭешьаа аишәа аԥсабараҿы иҳаздырхиеит. Август. Акьаҿқәеи атрусикқәеи рыла ҳаҟоуп, ҳшьапқәа Риони иӡаакылоуп.
Михаил Темурович уажәааигәоуп Виетнамынтәи даныгьежьыз. Уи аишәа агәҭа иргылеит уахьынтә иааигаз, акалам иалху ажәга, усгьы иҳәеит:
– Идәықәаҳҵап абри, иҭазырцәыз ашәа иҳәааит.
Ҳазегьы иҭаҳарцәуеит, ашәа ҳҳәоит.
Михаил Темурович ҩынтә иҳәеит ашәа. Аԥхьа – «Ӡыркәи», нас – «Уараида».
Нас акитқәа ашәа шырҳәо ҳазыӡырҩуеит. «Аокеан ҭынч смагнитофон хәыҷы ианысҵеит».
Нас адаӷьқәа рыбжьы хазыӡырҩуеит. Излаиҳәо ала, раԥхьа Калифорниатәи адаӷьқәа, нас – Аӡҩыбжьатәи.
Аҵыхәтәаны Аԥсны ишәаҳәо аҵар рыбжьы ҳазыӡрҩуеит, лымкаала ардәына.
Август. Риони ҳархьшәашәоит.
Иҳазгәамҭаӡакәа ихааӡа аҵх адунеи иахыҵәоит.
Аԥҳәыс ԥхыӡла илзымдыруаз қалақьк днанагеит, амҩадуқәа ҭацәуп, лхалазаҵә лоуп иҟоу. Ус лышьҭахь аӡә ишьапашьҭыбжь лаҳауеит: хаҵа ԥшӡак, ауык длышьҭаланы днеиуеит. Дахьцалакгьы лышьҭа дхыҵуам, длышьҭоуп. Ус царҭа лымамкәа аҭӡамц днадгылоит.
Аԥҳәыс даахьаҳәны, лгәы ԥыжәжәо ахаҵа иқәҿылҭуеит:
– Шәсыдызцалазеи, шәысҟәаҵ?!
Ахаҵа иџьашьаны ҿааиҭуеит:
– Издыруеи, ҳаҭыр зқәу, ари бара быԥхыӡ ауп!
– «Уи исит ихьанҭоу, иҭацәу маҭәарла, иҟалап хыла акәзар». Абас ануп ацәгьоуразы аҭҵааҩы ианиҵаз аԥкаанҵа, – даҳзаԥхьеит уи.
Иара ауаҩы инапы злаку иарбаны занааҭзаалакгьы бзиа ибон, еиҳарак арахә зыхьчози аҩы ҟазҵози.
Ҵурҵумиа зыжәлаз, аишәачараҿы иидырыз ус иаиҳәон: «Сара санхәыҷыз хылаԥшҩыс исымаз аԥҳәыс Ҵурҵумиаԥҳан». Кәарацхелиа зыжәлаз агәра ииргон:
«Сӡаазхыз д-Кәарацхелиоуп».
Уи миллионҩык ахылаԥшыҩцәа иман.
Миллионҩык дӡаархит.
Иҩызцәа ракәзар – ҵыхәаԥҵәара рымаӡамызт!
Аҷандара нхаҩык ҳаиҭан. Ӡынран. Аԥаҭхь азна аҩы анрылс, асасцәеи аԥшәмацәеи ашәа цәырыргеит. Ашәа ҳалымгацкәа, аԥенџьыр аӷьеҩҳәа акы нанҟьан иаанартит. Аҩганкгьы аанартит, ахгьы аакылнарҳәҳәеит, алақәа ҟәбарӡа, акамбашь; аԥсыԥлагаҩагабжьы уаҳауан, аԥынҵа афақь кылҟьон. Аԥшәма егьи ауада дныҩнашыланы ашәақь иманы даахынҳәын, акамбашь инақәикит: «Исшьуеит аҳәажә еиԥш, ишԥыкәу сысасцәа шаршәаз!»
Иҟалаз уи ауп, акамбашь ашәа бзиа иабозаарын, џьара ишырҳәо анаҳалак, рааигәара инеины ирыдгыланы иӡырҩуан.
Михаил Темурович акамбашьи аԥшәмеи иҽрыбжьаижьын ҿааиҭит: «Аԥхьа сара сшьы, нас – акамбашь!»
Акамбашь ааигәыдиҳәҳәалеит, алақәа дрыгәӡит, шәашәа иацышәҵа ҳәагьы ҳирбеит.
Уи ашьҭахь быжь-сааҭк рҟынӡа ашәа ҳҳәон. Аныҳәаҿақәа аанкыланы иаҳжәуан, нас иаразнак ашәаҳәара ҳалагон. Акамбашьгьы ӡырҩуа, аԥенџьыр ахы кылакны игылан абри аамҭа зегьы.
Даҽазныхгьы ус ҟалахьан: аресторан «Ӡызлан» ааигәара шәышықәса зхыҵуаз аҵла ԥырҟарц акәын – амҩа дырҭбаауан. Убри аамҭазы Михаил Темурович диасны дцон. Амашьына ааникылан, аҵла ԥызҟарц иаҿыз иҽырҿаижьит: «Аԥхьа сара шәсыс еихала, нас – иара». Уи аҵла иахьагьы игылоуп.
Тадио Касиогьы Аԥсны аибашьра аныҟаз дыԥсит, Токио.
Ҳаҭыр зқәу Гәырам!
Сара саԥхьеит М. ). Бӷажәба изкны ишәҩыз ашәҟәы. Издыруада, уи ашәҟәы аԥхьаҩцәа рацәаҩны иаиур. Анцәа иҳәааит! Дыԥсраны мышқәак шигыз сиҭааит, усгьы саиҳәеит: «Сосик, саныԥслак, сыӡбахә ауаа ирауҳәароуп, саныԥслак уара сыԥсҭазаара анарха ауҭароуп».
Абас саиҳәеит. Насгьы даныԥсуа амшгьы иҳәеит. Убас иҟан. (Уи атәы шәышәҟәы иануп. Сара усҟан хықәкыла шәсыԥшаан зегь шәасҳәеит, Михаил Темурович изкны ашәҟәы шәҩырц азы.)
Уажәы схәыцуеит – саргьы изҩыр иара изкны ашәҟәы? Астатиа (еиҳа ииашахоит, астатиақәа) зҩит, аха урҭ ирыԥхьаз маҷуп. Урҭ еиҳа аҭҵаарадырра иаҵанакуан. Иара иакәзар, ииҭахын ирацәаҩны иӡбахә раҳарц. Апиеса ҩны иқәыргылазар? Иқәҳаргылап аспектакль! Арежиссиорцәа-аҩызцәа шәымами?! Аспектакль ашәҟәы аасҭа еиӷьуп. Аха сара апиесагьы сзыҩуам. Шәара ишәзыҩрызу? Аспектакль – уи даҽа усуп. Зынӡаск даҽа усуп. Изкны акино ҳазҭыхыр – уи еиҳагьы еиӷьхон. Акырӡа еиӷьхон.
Ибзианы иҟашәҵеит, ашәҟәы ҭыҵаанӡа сахьашәырԥхьаз. Иавызбақәаз акык-ҩбак ыҟоуп, издыруада, шәаԥхьаҟа урҭ ҳасаб рзыжәур.
Раԥхьа иргыланы, ашәҟәаҿы иҵегь иҳәатәын Вианор Ԥачлиеи Михаил Темуровичи, Михаил Алавиӡеи Михаил Темуровичи реизыҟазаашьақәа ртәы. Урҭ уаҳа назҭахым ала еиҩызцәан. Убасҵәҟа еиҩызцәан, Михаил Темуровичи сареи ҳшеиҩызцәаз еиԥш. Шәгәы иалымсын, аха исашәҳәароуп, иара изку афактқәа (асиужетқәа) шәзымԥшаар. Иҵегь еиӷьны иԥшаалатәуп. Убасгьы иԥшаалатәуп иҩызцәа ирызку афактқәа (асиужетқәа). Амала, урҭ рахьынтә сараӡәк сакәушәа сгәы иаанагоит инхаз, аха уеизгьы иԥсҭазаара аҟынтәи ахҭысқәа иҵегь иԥшаатәуп.
Аныҟәара бзиа иибон ҳәа анышәҵеит. Аха уи баша ныҟәарамызт, аусгьы ҟаиҵон. Иаҳҳәап, Камбоджантәи акамбашь шкәакәа ажәла ааигеит, уи иабзоураны Бебеисир жәеиза камабашь шкәакәа ҳаман (иацҵатәуп).
Сара Иапониа аҩыза дсыман – еицырдыруа ацитрус ҵиаақәа рыҭҵааҩы Тиозабуро Танака. Зны уамашәа иҟаз ԥстәык сзааишьҭит, ашәҟәы ацҵаны:
«Акыр иаԥсоу Иосиф, ари аԥстәы аныршԥарала исоуит. Зыжәла бзиоу алақәа рыла иҿиоит, усҟан ииуеит иреиӷьу, иԥшӡоу аласбақәа. Урҭ иаабац алақәа раасҭа ҩынтә-хынтә еиҳаны анҵыра рымоуп.
Шәҽазԥышәшәа шәлеи иареи реиқәыршәара.
Џьозеф бзиа дызбо – Тиозабуро Танака».
Џьозеф уамашәа ишан: алагьы еиԥшымызт, ацгәгьы, еиҳарак аҳәынаԥду акәын изеиԥшыз. Михаил Темурович убасгьы ахьӡиҵеит – Аҳәынаԥду, нхарасгьы аҩнаҵаҟа ишьҭит. Нас Аҳәынаԥдуи аӷача пинчери еиқәиршәеит. Ԥшь-ласбак ариит. Акоуп инхаз. Уи Рим даныҟаз ииҭит, иахҭныҵыз ала аглиссер ааҳхәеит. Абри афактгьы сиужет хәыҷык еиԥш ухы иаурхәар ҟалоит. Ижәдыруазар сҭахуп: аҽи аҽадеи ирхылҵуа агәыжь ҩажәижәаф шықәса ннаҵуеит – изхылҵыз раасҭа акырӡа еиҳаны.
Абар ҽа фактгьы. Ҳлабораториахь лассы-лассы имҩахыҵлон Алықьсандриатәи ауниверситет аспирантцәа Ахмеди Мухаммеди (1968–1971 ашықәсқәа роуп зыӡбахә ҳамоу). Ахмед Рокба ижәлан. Уи амамлиукцәа рышьҭра дахьаҵанакуаз изгәдуран.
Ахмед Михаил Темурович ус иаиҳәон: «Шәаргьы шәмамлиукуп, шәыжәла “аҭауад иԥа” аанагоит, агәра згоит, шәабду иабду, сара сабацәа реиԥш, Сҭампылтәи аџьармыкьаҿы дшыҭиз».
Михаил Темурович иаҳаз деигәырӷьон: «Убома, Сосик, сара сагьмамлиукзаап. Амамлиук!»
Данысҭаалоз, енагь сыцгәы ахаамыхаақәа азааигон. Малкагьы Михаил Темурович уамашәа бзиа дабон, иҿагәыбзыӷуан, икәа иҭалон. Ҽнак убасҟак иҿынҵәаауа иалагеит, аҩныҟа игар акәхеит. Ауыха иара иҿы иҟан. Ашьыжь шаанӡа, асааҭ хәба рзы аҭел дысзасуеит: «У-Милка Сибратәи сыцгәқәа ашьит (урҭ ҩба иман)». Адырҩаҽны хәылбыҽханӡа уи акәын иаҳаӡбоз: изыхнашьааи Милка Сибратәи ацгәқәа? Аҵыхәтәаны абасеиԥш алкаа ҟаҳҵеит:
1. Малка – аҭыԥынтәуп, Сибратәи ацгәқәа – мап, убри аҟынтә Милка урҭ аднамкылеит.
2. Малка – ахыбаара адыруеит.
3. Малка иаԥырхагаз ықәнагеит.
Иҟан Аҟәа духанк (аихмҩатә станциа анаҩс), аԥшәма, излеилкаахаз ала, иҭаауаз алажьы рҿаиҵозаарын. Михаил Темурович, Вианор Ԥачлиа, Миша Алавиӡе, сара зны-зынла хашфара ҳнеилон абри адухан ахь. Уи ажьҵаагьы иман. Уи ихаш зегьы иреиӷьын, акәацгьы убас. Аԥшәма ихаҭа иҟаиҵон афатә. Ибзиабаҩ лоуп дызҭиз. Дылҟәаҵны ҽаӡә лахь даниас, дизгәааны ицәгьа лҳәеит: ауаа алажьы рҿаиҵоит. Михаил Темурович аус анырыӡбоз саргьы сигеит: ҳцап, иаабап дзакә уаҩу, ииҳәо ҳаҳап, ибла ҳхыԥшылап.
Адухан аԥшәма идырҵоз ахара мап ацәикӡомызт: Азиа зегьы алажьы пату рзақәуп, ҳаргьы ҳҽаҳаршьцылароуп. Нас ус иҳәеит: «Сара зегьы ирҿасҵаӡомызт алажьы, “алақәа” (амилициауаа) рыда». Фба роума, быжьба роума шықәса ирҭеит, уажәы исгәалашәом. Абасгьы ҟалахьеит.
Зны, ааскьоуп Германиантәи даныхынҳәыз, ус саиҳәоит: «Бергана (агенетик ду) иҩызак дсықәшәеит, Капанаӡе иҟаиҵаз ацитрус хәша изаҳаԥшаарц аҳәара ҟаиҵеит. Сос, абасҟак бзиа изубои зегь ирдыруа аҵәахра? Уиашаӡам.
Уареи сареи ҳакәӡамзи уи ахәша иаҿыз?!»
Ҳарҭ, аиашазы, ацитрус хәша ҳаҿын, егьҳауит цитранж аҟынтәи. Иарбан цитранж? Апельсин «Вашингтон Навели», апонцирус трифолиати ргибрид. Ҳахәша акьыба ахәышәтәуан (ашәҭ нектари аефир хәшеи акьыба аԥырырхуан).
Аԥышәара иахәҭоу аамҭа ҳақәныҟәон, хәшәык ҳасабла аҭыжьра ҳалагаанӡа. Аха иабаҟоу иахьа уи ацитранж агибрид? Аԥышәаратә хкаара иҭалаз аҳәақәа ирфеит
1993–1994 ашықәсқәа рзы ишәҭраны иҟаз ацитранж ( абри афактгьы шәхы иашәырхәар? ).
Михаил Темурович ҩ-ҿык змаз ашәақь иман, аха зныкгьы уи ала дымхысыцызт: иарбанызаалакгьы зыԥсы ҭоу ашьра (аҵиаақәагьы налаҵаны) ауаҩ ишьра иаҟараны иԥхьаӡон.
Зны ҳинститут ахь иҭалеит акыр иажәхьаз цгәык. Алақәа иандыршәа, ацгәы аҵла иқәлеит. Ахәылбыҽха, аҩныҟа ицамҭазы, Михаил Темурович ахьча ус идиҵеит: «Зегьы анцалак, алақәа ҿаҳәа, ацгәы лбааганы акраҿаҵа, аӡы аржә – иахьантәарак аҵла иқәтәоуп, нас иахьаҭаху ицааит» (издыруада, абригьы шәазҿлымҳахар).
Сабду аҳәажәла бзиа иман, уамала идууқәан. Ҩба иахьагьы исгәалашәоит: акы Хио ахьӡын, егьи – Нио. Убасҟак идууқәан, санду ааҵәала аԥш рықәҵаны аӡлагарахь илгон. Ҽнак Хиои Ниои аӡлагара азааигәара, абнараҿы ацә ԥсны ирбеит. Сандуи сареи аԥш ҳлагаанӡа, дара уи ацә рфеит, атәыҩақәеи абаҩқәеи роуп инхаз (сымҩашьозар, ашьапхқәагьы).
Изхысҳәааи абри?.. Ааи, Михаил Темуровичи сареи ҳнеизааигәаха, сқыҭахь днасыԥхьеит, исырбеит ҳашьхақәа, ҳабнақәа, ҳкаршәрақәа, ҳӡиасқәа, насгьы – ҳҳәақәа ацә ахьырфаз аҭыԥ. Усҟан Михаил Темурович ус иҳәеит: зегь раасҭа ауаҩы иеиԥшу аҳәоуп: шьала, анатомиала, ҟазшьала, хшыҩла, ԥсыцәгьарала, ламысла. Ажәакала, уи аҽны хар ҳамамкәа қьаф аауит. Абри ахҭысгьы шәасҳәеит, сгәанала, ишәыхәом, аха издыруада…
Абриала, ҳаҭыр зқәу Гәырам, сысалам шәҟәы нсырҵәоит. Зҵаарақәак шәызцәырҵыр, аҭел шәысзас (сҭел шәымоуп). Ақәҿиарақәа шәзеиӷьасшьоит!
Ауаҩы даныԥсы, Анцәа дызнысыз, ишьҭақәа зныз имҩа иирбеит.
– Сышьҭрақәа ирышьҭаланы инеиуа ашьҭақәа зтәыда? – дҵааит ауаҩы.
– Сара истәуп, уԥсы ҭанаҵы уахьцалакгьы суцын, – иҳәеит Анцәа.
– Еиҳарак ианысцәыуадаҩыз, аӡә ишьҭрақәа роуп иубо. Сзынужьуази схала усҟан?! – игәы иалсит ауаҩы.
– Уара зегь раасҭа иануцәыуадаҩыз, сара ушьҭыхны узгон, уара ассир. Убри аҟынтә, уара ушьҭрақәа ракәӡам урҭ, са стәқәа роуп, – дааԥышәарччеит Анцәа.
Аибашьра ианалагаз ашьыжь ссирын. Иссирын, маҷкгьы аҽырцәгьаны иҟан. Аухәамеиԥш. Амшын ԥша, аҳәыҳә еиԥш, Аҟәа иаартыз аԥенџьырқәа зегь еимнадеит, инырхьысит. Маҷк ихәыз аҳәыҳә еиԥш. Уажәазы.
Август 14 аҽны акәын. Август 14, 1992 шықәса.
Аӡәы ачаи даҿыхәон, егьи аусура дцон. Аӡәы амагнолиақәа рышәшьыраҿы иԥсы ишьон, егьи амшын дҭан, аӡәы…
Аӡәгьы изеилымкааӡеит, аибашьра маӡала ақалақь ишалалз, ишыԥжәаз, ишытҟәацыз…
Ԥыҭҩык акыр шықәса аныбжьыс ашьҭахьгьы ирзеилымкааит, изызкыз уи аибашьра…
Аԥхьа аибашьыга верталиот ақалақь иахылеит. «Агәылшьап». Нас аӷьӷьа-агәгәа аргеит атанк. Ахысыбжьқәа геит. Иаалырҟьаны амца акит, ихәыҷыз, ихәыҷӡаз, иччархәыз акәылӡымашьына.
Нас ԥҳәыск амца зырцәо рахь аҭел дасит: шәласы, сыҩны аԥхьа атанк амца акуп! Ани акәылӡымашьына акәын дызҿыз.
Егьи, Лакоба имҩаду аҟынтәи згәы ҭҟьаз лгәылацәа ргәы лырхаҵон: «Шәымшәан, ауаа, ҳара ҳамҩаду атанкқәа анылаӡом – ара ганкахьалоуп аныҟәара шыҟоу!»
Аха иаарласны аибашьра ганкахьала аныҟәара ахьыҟоу амҩадуқәагьы амҽханакит, ақалақь зегьы иӷәыхны ишьҭанаҵеит.
Аибашьра хымз ахыҵхьаны, Михаил Темурович иҩыза Сосо Капанаӡе ус иаиҳәоит:
– Сара зныкымкәа-ҩынтәымкәа сырхәхьан Аҩбатәи адунеизегьтәи аибашьраҿы, избахьоу рацәоуп, аха иахьеиԥш сҟамлац… Ҽа планетак ахь снанагазшәоуп схы шызбо, исзеилкаауам исыхьыз… Усыцхраа, Сосик.
Зны, абри аибашьраан, уамашәа иубаша қәак ауит. Ақалақь зыԥныз амшын, еилаарцыруа, хьыԥштәыла иаҩычан. Х-минуҭк рҟынӡоуп ианауаз уи ақәа. Ахьы еиԥш илбааҽҽоз алашараҿы ицәырҵуан, иӡуан амшын иахьысуаз аԥҳәыс лнацәкьарақәа. Амшын, ашампан ҩеиԥш, абжьы ныҵак игәынқьуан. Нас аибашьра иарҵысыз, ишьҭнахыз алҩа-ԥсылҩа еиқәараха уи зегь аҵанарӡит, иаҵәахит.
Рхабар умбо ибжьаӡит анҭ аҳәсақәа, рыгәшәымшәк ҳәаны рнапы унагәӡыр, иаабац рҟынтәи нцәахшақәак рҟынӡа иҳаракхоз.
Уи ибон, урҭ руаӡәк абзарбзан хы еиҟәнарԥаз аевкалипт амахәҭа ду рҳәазо ишылгоз: афымцалашара ыҟаӡамызт, хьҭан.
Ацәашьы анаирклак, ауада иҩнажьыз алашьцара еиҳагьы иқәыӷәӷәо далагон.
Зны, ԥсҭазаарыла ирҭәуа, ақалақь жәҩанахь иахоз зегьы адгьыл иқәҳаит, ахҭыԥ иарганы, кәакьҭацыԥхьаӡа ирыхьӡаны, шьҭамҭак ыҟаӡамкәа иарццышәырц, иқәнахырц азыҳәан.
Афронт ацәаҳәа Гәандра азааигәа иҟан. Зны-зынла дазхәыцуан, иҩны хәыҷы есааира ахаара-бзаара шацәыӡуа, аԥхарра шацәцо, икадыршәыз аласбеиԥш ишҵәыуа, игәгьы акы налакьакьон – ианихьуеиԥш акәымкәа, ҽакала.
Уахык урҭ аҭыԥқәа ԥхыӡ ибеит, еиҟәдырԥаз акарпыжә еиԥш ирхагылаз, злакәқәа хәыҭхәыҭла иазҳәоз аҵх. Ахьы еиԥш еилаарцыруаз аеҵәақәа уи акарпыжә агәаӷьқәа ракәын. Иара Амшын Еиқәа дӡаагылан, аҵәца кны, аҵәца ҩы еиқәаҵәала иҭәын. Арыжәтә маҷк илсны дыҟан, аныҳәаҿа иҳәон. Иара иеиԥш амшын иӡаагылаз ауаа еиқәлымҳаха изыӡырҩуан. Адырҩаҽны ашьыжь закә ныҳәаҿоу ииҳәоз игәаламшәаӡеит.
Убасгьы ԥхыӡла ибеит: аҽы кәабара игеит, аӡы убасҟак иҵауыланы ахы ӡаанаршьшьылеит, ахәдагьы имбо… Дцәырҳаны дҿыхеит, аԥхӡы илхәаҭа.
Ақалақь иацәыӡит иара иатәыз аԥштәқәа, афыҩқәа.
Амшын – абжьы ҭганы ахәыцра.
Ахәылбыҽха ссирқәа ныбжьахәаша ицеит, насгьы – зықәцәа ҟаԥшьыз Аҟәатәи атакси. Ала ҟьалақәеи ацгәы ҟьалақәеи рыблақәа ирҭыԥхоз алашара кацәеит.
Зхала икәаҩӡа ажәҩан икыдаз амза амчқәа зеизнагомызт.
Алашара зцыз аҳәса рхабар умбо ибжьаӡит, ақалақь иалцан.
Бебисир аӡиа иатәу адгьылбжьахабжа Корофа аԥша еинҟьо иамоуп адәықәҵаразы ирхиаз ақьаадқәа – Нобель ипремиа аиуразы.
Иқьаԥҭаха игылан еимырҵәаз Бебесыртәи Академиа. Иқьаԥҭахеит еимырҵәаз ақыҭақәеи ақалақьқәеи.
Егьа аундазгьы ақәа, Аҟәа зҷышәыз алҩақ азамнамыӡәӡәеит, асгьы егьалымшеит.
Иҩны аԥхьа игылаз апальма амца ишеибакәыз иаблит. Аԥхьа аҳаскьын ҩа амца нықәлан, еимгемцарак ала апальма ақәцәа иҩеит, есааира иҭбаахо, ицәгьахо.
Ауаа рхаҿқәа, ибжьысыз афотосахьаҟнеиԥш, еицакын.
Ус егьыҟан.
Амҩадуқәа рҿы уамашәа еибыҭаз ауаа цәырҵит. Џьоукы ҩынҩажәажәабатәи ашықәсқәа ирҭынхаз асахҭан кьаҿқәа ршәын, егьырҭ – еилкаам атәылақәа рыруаа рымаҭәа ршәын, аҽа џьоукы – еимҵәаны атеатр иҩныргаз акостиумқәа.
Ақалақь-атеатр афырхаҵа изыԥшын. Ақалақь-атеатр изыԥшын ачарҳәаҩ.
Мышқәак Марадона римтәи атуника ишәҵаны, акәалӡхылԥа ихаҵаны ақалақь далан. Амала, аибашьра аҽарӷәӷәцыԥхьаӡа ари акарнавал аԥштәқәа ԥсыҽхо иалагеит.
Ауаа убас ргәы иаанагон, аҭоурых амҩеихысырҭақәа рҿы игыланы, урҭ ирну ишахәҭоу имҩақәырҵошәа. Еилкаашьа змам ала имҩаԥыргон рхы, абираҟқәеи автоматқәеи раҳаны ирҟьон, џьоукы заанаҵ рпирамидақәа ахьдыргылашаз аҭыԥқәа алырхуан, рхатә баҟақәа ршьапы ркуан.
Зны-зынла асаркьалқәа рыбжьы ақалақь инахыҩуан, усҟан еиҳагьы ирыцҳахәханы иҟалон уи.
Алеи-ԥси рыбжьара иахьатәи иацтәихон. Уаҵәтәигьы – убасҵәҟа.
Иаԥхьа иаацәырҵит ихаиршҭахь аамҭа – иаб даныршьыз ашықәс. Убасҟак иааигәаны ицәырҵит, ибла иабаӡомызт. Ибаӡомызт, аха иоуразоуроу илсит.
Иқалақь гәакьаҿы ԥенџьырк иԥхьомызт, шәык изыԥшымызт. Уарла-шәарла урҭ аԥенџьырқәа рҿы иаацәырҵлон згәыӷра зыӷраԥҽыз, ԥштәы рацәала еилаԥсаз здунеи иаалырҟьаны наӡаӡа измырхыз ауаа.
Амшын аҟәара иқәнажьит абзарбзан хы еиҟәнажәаз амшынҳәа.
Ишәаҳәо аҵарақәа, аҷнашқәа ақалақь нрыжьит.
Абааӷырқәеи аҳәыҳәқәеи заҵәык роуп аибашьра зыхгара зылшаз.
Ашкол аҿы асолдаҭцәа, рцәа азна ыжәны, еицлабны алақәеи, ацгәқәеи, аҳәыҳәқәеи иреихсуан. Убасгьы – аҷнышқәа… Зны-зынла – рхаҭақәагьы еиҿахысуан… Аибашьра еиланагон ақалақь аҭынчра.
«Град» зҽацәызыӷьчоз рыԥсыбаҩқәа рывараҿы игылаз аҩны аҟынтәи идәылыргон.
Амҩадуқәа ирынрыжьлан аԥсцәа. Анышәынҭрақәа ҵа рымамкәа иҵауылахеит.
Амшын азқәа изеинархазшәа ибон. Ақалақь зегьы азқәа азеинархеит амшын.
Солдаҭк диқәшәеит, дпапу дқәылаҩу узеилмырго.
Аԥсҭазаарахь хәышәтышьа змамыз ибзиабара аибашьра иара атәала далнаргон.
Изымдыруаз атәымуаа ракәын иааикәыршаны иҟаз. Зыгәқәа ҵааршәыраха изыӷраз.
Ҩаԥхьа ихынҳәуан Аҭархаҩы ианимҵаныҳәоз, Аԥсҿыхҩы данҭадырхоз аамҭа. Анцәеи Аџьныши еиҟаразтәырц зыҽԥызшәоз аамҭа.
Абџьара абжьы – хаҵа бжьуп. Иҟаӡам абџьар-аԥҳәыс. Ақалақь зегьы ахацәа рыбжь акәын иахыҵәоз: аҿах-сах, аҿах-сах.
Иара усгьы ԥҳәыск лцәеижь уақәнаргәыӷуамызт, уаҵәы амра гылоит ҳәа.
Агәқәа ирылҳәан амызгәыҭқәа, ашьаҟәада зыхьшыз аԥрақәа, иҭахәаҽыз абжьқәа.
Ибон уамала ирацәаны икәабаз, иаргамахаз аԥсқәа. Аԥсҭазаарагьы – зынӡаск аҽакала. Уажәы мцы зҳәо акеиԥш акәымкәан, еилагаз, зшьара иқәҟьаз акәны.
Зегьы ирласны имҩаԥысуан. Убасҟак ирласны, цқьа абахагьы данахьымӡоз ыҟан.
Зны-зынла ҳәсеи-хацәеи, хәыҷи-дуи ирҿыҵакыз ихьӡ иаалырҟьаны мҩадуцыԥхьаӡа, кәакьҭацыԥхьаӡа иго иалагон: Ми-ха-ил Те-му-ро-вич!
Иаалырҟьаны исолдаҭхаз игәыла, убасҵәҟа иаалырҟьаны исолдаҭхаз иҩыза дишьит. Ижәны дыҟан. Акы еимаркит.
«Калашников» ахык ала ихаз, Аҩбатәи адунеизегьтәи аибашьра иатәыз акаскагьы, иԥагьарагьы кылхха иаанижьит. Ианихыԥсаа иҟаиҵаз ибеит, хылагьы аԥенџьыр дасны дыԥеит ахәбатәи аихагыла аҟынтәи, ишьҭахь иааныжьны иҩназ рџьашьара аашьаҟә, асаркьа аԥҽыхақәгьы, ах хықәшәаз аҵыс ахӡеиԥш, инаиқәыԥсеит. Иишьыз ахы илахь ишалаз иаанхеит, ахԥатәи аблеиԥш. Уи ауыха Михаил Темурович аԥсра абла дҭаԥшит убри ахԥатәи, ашәҭ амак еиԥш иҟаԥшьыуаркалеиуаз блала. «Усҟаҟгьы узыцәшәаша акәӡам иара», – ашьҭахьы дхәыцлон уи.
Убри «ашьҭахьы» иара инаӡаӡаны иҟалеит.
Алабжышқәа шкаҭәац икаҭәон...
Уԥши, Сосик, ажәытәаамҭа хынҳәит: алампа, ацәашьы…
Уԥши, уԥши…
Анцәа акыр даҳцәыхароуп, Сосик, акыр даҳцәыхароуп. Адин аасҭа еиҳау акы ҳҭахуп. Абзиабара аасҭа еиҳау.
Мамзар Анцәа ҳидикылартә еиԥш ҳазыҟаҵахом.
Аҟәа ажәеинраалақәа рзыҩӡомызт, Аҟәа иԥсуан. Иԥсуан Аҟәа, аха иԥсуан зегьынџьара: Гагра, Тҟәарчал, Очамчыра, Гәдоуҭа, Гәылрыԥшь, Гал…
Ақалақьқәа зегьы қалақьк роуп, амшқәа зегьы – мышкы, аҳәса зегьы – ԥҳәыск.
Аибашьрақәа зегьы – еибашьрак.
Аԥсҭазаарақәа зегьы – ԥсҭазаарак.
Аԥсрақәа зегьы – ԥсрак.
Уажәраанӡа аԥсра сацәшәон, уажәы аԥсҭазаара сацәшәоит, Сосик.
Ҳара – Анцәа иҵеицәа ҳауп, ҳиаанӡа ииз, ҳаԥсаанӡа иԥсыз, Сосик.
Убри аамҭазы хынтә заҵәык роуп Зинаида Никәала-иԥҳа данылҭааз. Зинаида Никәала-иԥҳаи, икьиуаз Кеннеди ицгәы ахылҵи. Уи дылҿаԥшны уаҵәы иҟало еиликаарц даҿын, аха зны иԥшӡаз аԥҳәыс лхы-лҿы ҽеи ианаҳәомызт. Уи длыхәаԥшуа дхәыцуан: аԥҳәыс данажәлак ахаҵа диеиԥшхоит, ахаҵа – аԥҳәыс.
Зны Зинаида Никәала-иԥҳа изылжәит агуманитартә брынџь – насыԥла, уи аҽны сааҭқәак алашара рырҭеит, алиустра алыркит (аруаа ишырымуазгьы), нас аӡә иахь даамақарит: «Убри ауп ишәықәнаго!» Уи ауыха лԥа ипатреҭгьы лашон, ашәҭҭра иҭагылаз, иҩахьаз агәилқәагьы рыԥсы ҭалеит.
Аҵыхәтәаны данылҭааз, лгәыла ҳәсақәак ыҟан. Зинаида Никәала-иԥҳа дықьуа дышьҭан. Агәыхь ахәшә афҩы ҩначын ауада. Ус иарҳәеит: «Иахьа ашьыжь еилкаахеит, Рома шиакәу Валера дызшьыз». Рома Валера иҩыза иакәын, дыргәылан, Валера даныржуаз ихахәы ԥылҟан, Валера ицынхәрас ԥас дҟалҵеит. Мызкы ҵуан, аӡәгьы димбеижьҭеи ақалақь аҿы. Изларҳәоз ала, дыбналеит.
Михаил Темурович игәалашәон, аӡын шьыжьы Валера дшыршьыз аниаҳаз. Уи ашьҭахь ашьра ҟазҵаз ишишьҭац ишьҭан, аха егьалымҵит.
Апрезидент ицгәы блала иԥшааит. Акәынҭхә аҿы ицәыҟаԥшь-ҩеижьны ак хәыҵыԥхеит. Уаҵәҟа аҽеикәарҳәны ииан Апрезидент ицгәы. Иаашьҭихын, Зинаида Никәала-иԥҳа лывараҿы иртәеит. Нас аԥҳәыс лхы инапы нықәишьын, лнапы, лылахь дрыгәӡны ддәылҵит. Ари аҵыхәтәантәи реиԥылара акәын.
Амҩаҿы солдаҭк дышьҭаӷачаӡа ала деихсны ишьит. Иара даанымгылеит, асолдаҭгьы иаимҳәеит: «Алеи ацгәи
умшьын, урҭ ршьа рур алшоит». Зны Ленин ибаҟа еихсуаз ишраиҳәаз еиԥш: «Абаҟақәа шәырмеихслан, иаақәхны ижәга, еиҳарак Ленин ибаҟа, уи иҩыза ауаҩыцәгьа дҟамлаӡац. Ибаҟа шәамеихсын, егьырҭ абаҟақәагьы шәырмеихслан – ршьа рур алшоит».
Ақалақь ҩнқәа ачымазаҩ изнарго аҵәақәа, аҳақәа, апельсинқәа, акамфеҭқәа иреиԥшхо иалагеит. Аҵыхәтәантәи аҳамҭақәа: зылахь еиқәу, узыжьжьо, амаалықь иеиԥш игәыбзыӷу аԥсҭазаара акәаԥрацәа…
Ҽнак ибеит, ақалақь алахысра ианалага, адәахьы иҟаз ашьашьма ахаҵа дышдәылҟьаз, иеиқәа лашьҭны…
Убасгьы ибеит: аҩы шыржәуаз абомбақәа рықәҳауа ианалага, зегьы аишәа иҵатәеит, руаӡәы ҩыла иҭәыз аԥаҭхь шикыц икын. Аӡәгьы зхатәам аишәа ихәыҵыҳәҳәоз, аԥаҭхь зкыз анапы анаур еиԥш иҵысуан, Ахақәиҭра абаҟа анапы анаур акәушәа.
Аҟәатәи ахагацәа рхабар умбо иӡит.
Аибашьраан зны аҭаҭын дахеит – азаҵәра изыхгомызт. Алҩа ауада иҩначит, ауаҭах, аҵлақәа ирылачит, амшын ихчылеит. Уеизгьы раԥхьаӡа акәны гәаныла иҭабуп ҳәа иаиҳәеит Колумб – аҭаҭын азыҳәан.
Ма афилософцәа, ма апоетцәа, ма аныҟәарақәа ирызку ашәҟәқәа аашьҭихуан, даԥхьошәагьы ҟаиҵон, аха игәы шҭацәу иаанхон. Адаҟьақәа еихиршәшәон, асахьақәа дрыхәаԥшуан, зны Амшын Еиқәа ма Бебесыр аӡиа дӡааҟәрыланы рыҵақәа дышрыхәаԥшуаз еиԥш, аха…
– Калимера! – аԥсшәа иаиҳәеит, иҟалап, Аҟәа инхаз аҵыхәтәантәи абырзен – Егеос Мармарилос. Егеос Мармарилос даазқәылаз дҩеит, деиҵалеит, ажәытәтәи абырзен орнамент деиԥшхеит.
– Амшын шәииуп, – иҳәеит Егеос Мармарилос. – Аибашьрақәа, амҽеирақәа зегьы амшын иадҳәалоуп. Атәыла шаҟа иԥшӡоу аҟара, убасҟак ирацәоуп уи ампыҵахаларазы аибашьрақәа. Зегь иреиӷьыз – жәларыкгьы, тәылакгьы срыҵарымкуа, ус баша наӡаӡа стуристны адгьыл сықәызҭгьы.
– Наӡаӡа утуристны аакәым, аха наӡаӡа уныҟәаҩны, – дириашарц далагеит Михаил Темурович.
– Наӡаӡа стуристны! – имуит Егеос Мармарилос.
Иуаҭах аҿы иҟаз ашәҭқәа аӡы шрыҵаиҭәзгьы, зегь ҩеит.
Апарапаргьы ԥсит: ахысыбжьқәа агәы иазымычҳаит, еиҟәыржәеит.
Дмитри Хәарцкиеи иԥшәаԥҳәыс Нинеи дырбалон, ихәы изнаргон.
Имаҭа Ҭенгиз ида, зегьы дынрыжьит.
Ихалазаҵәы даанхеит уҳәар ауеит.
Афатә изааргоз шаны иҟьаланы ақалақь иалаз ацгәқәеи алақәеи ирҿаиҵон.
1992 шықәса аанҵәамҭазы Сосо Капанаӡе диҭааит. Сосо Аботаникатә баҳчаҿы аус иуан: аҵлақәеи ашәҭқәеи дырхылаԥшуан. Уа XIX ашәышықәсазы идыргылаз Ачаии асубтропикатә культурақәеи ринститут ажәытә хыбра гылан. Ноиабр мза, 1992 шықәсазы аҭӡамцқәа руакы абзарбзан хы аахан иалахеит. Хымш-ԥшьымш иԥшын, уажәымзар-уажәы иԥжәоит ҳәа, аха иԥымжәеит. Аӡәгьы изымгәаӷьит аҭӡамц алхра. Нас зынӡа ирхашҭит.
Уи аҽны Сосои иареи аԥсҭазаара шыҟалази, ахац шеиҿкаауи ирылацәажәон. Еимаркызгьы ыҟоуп. Ус иаалырҟьаны ихәыҷра игәалашәеит:
– Зны Аҟәа ацирк ааит, акарусель ааргеит. Уи акарусель иажәхьаз, ицыркьуаз аҽы иаргьежьуан. Уи аҽы адунеи зегьы аргьежьуашәа сгәы иаанагоит…
Игәыла ддырҳәит. Аихатә ашә рызԥымҽит (аҩны аӡәгьы дыҟаӡамызт), акран аарган аԥенџьыр ала иҩналеит. Аҽнычыбжьон. Акран аныҟәцашьа рыздырамызт, ҩ-еихагылак хыхь иҩаргеит.
– Ҩ-октавак еиҳаны ихәмарит, – дырхыччон уи амарадиорцәа.
Дара амузыка иацәыхаран аҟынтәи, ирзеилымкааит.
Иҟалап, ари аҵыхәтәантәи илаф акәзар.
Игылаз 1993 ашықәса раԥхьатәи амшазы изнеиз Сосо Капанаӡе ус иаиҳәеит:
– Исзычҳауам. Иаарласны сылацәақәа наӡаӡа еиқәысыԥсоит. Уара усыхцәажәар акәхоит. Зегьы ирауҳәароуп, сзакә уаҩыз.
Аҩныҵҟа ихьҭан. Адәахьы асы шьҭан. Уи ашықәсан асы рацәаны иауит. Џьоукы уи зхароу «Градқәа» роуп рҳәон, џьоукы – аибашьра иахарҵон.
Сосо дцәажәон, инапқәа еихьшьуа – ахьҭа дакуан. Иаргьы ахьҭа дакуан, иқалақь ахьҭа ишакуаз еиԥш. Афатә рызхомызт. Амаҵурҭаҿы агәам-сам еизеит.
– Михаиловтәи анышәынҭраҿы сышәжы, сан лывараҿы, Апантеон ахь исҭахӡам… Амрамар сацәшәоит, ашьац сықәиаар еиӷьасшьоит, иумдыруеи. Убасҟак ақыҭа гәхьаазгоит, Сосик, аӷәтәы ҩны афҩы сеилаҳауеит.
– Саныԥслак ашьҭахь адыррақәа усҭалоит, аҵлақәеи, нас алақәеи ацгәқәеи урыхәаԥшла. Гәыла уӡырҩала, иарзнак судыруеит.
– Ашәышықәса нҵәаанӡа быжьшықәса нхеит. Быжьба – насыԥ зцу хыԥхьаӡароуп.
Дааԥышәарччеит.
Иҟалап, уи аҵыхәтәантәи иԥышәарччара акәзаргьы.
Иԥсымҭазы иуаҭах ҩнадырҭәааит аҵиаақәеи аԥстәқәеи. Ихьанҭаӡа иуадақәа ирыҩнан акамбашь еиқәаҵәақәеи, ашкәакәақәеи, Вавилонтәиқәа, Месопотамиатәиқәа, Иапониатәиқәа, Кавказтәи қәа. Иҩнаԥыруан ашьхақәа, иҟаауан аџьмақәа, ибы ҩҩуан ацәқәа. Ишәҭуан ашәҭқәа, ачықьқәа, аҵла қәа.
Ҵлак аҿы зынӡаск аԥсҭҳәа быбышӡа ипытит.
Ауаҭах Амшын Еиқәа ҩналеит. Аӡиасқәа Гәымсҭа, Кәыдры, Бзыԥ… Чипилпетагьы иҭааит.
Аҟаб «Атлантгьы» ишазҳара иазҳаит.
Убасгьы – уаҵәы адгьыл иқәнагалаша аҵиаақәа, аԥстәқәа…
Аԥсра – чара дууп, аишәа еиҵҳәа игылоуп, ауаа рацәа ахатәоуп… Иузгәамҭаӡакәа ԥшьаала, ԥшьаала уашьуеит.
Уара уоума, мшәан, иԥсуа? Мап, ус маҷк иулсит иужәыз. Ҩума иулсыз? Иухугаз ашықәсқәа. Иуҿаччоит: уашьит акәу?! Иухлафуеит. Ачара ду…
Даара иуадаҩхоит уаналҵлак, Сосик!
Африка џьара ихәу антилопа ҷкәынцәақәак ашьҭо уп. Австралиа Испаниантәи ихыҵыз Андалузтәи амелодиа агитара иаирҳәон. Таиланд, Бангкок азааигәара, Агәилқәа рбаҳчаҿы ԥҳәыск акокос раса ацәа иҭалаӡаауан аорхидеиа. Бырзентәыла, адгьылбжьаха Родос аԥша иаҵәа асуан, Фуӡиама инахыкны ашара иаҿын…
Ашьхақәеи, акаршәрақәеи ар рнуп, жәҩанынтә урҭ акаҳуа ажәпара еиԥшуп. Акаҳуа ажәпара асолдаҭцәа. Аԥшра асолдаҭцәа. Ахәмарга тәылақәа рыхәмарга солдаҭцәа, ихәмаргоу ашьхақәеи акаршәрақәеи ирну…
Аԥшаҩа ақәҵәиаашоит Таџь-Махал… Канада асы ишьҭоу ажәҩан цәыҟаԥшь аныԥшуеит. Аҵыхәтәантәи ауаҩы џьара дгәароуп…
Ишиаҳуаз, – «Ауаа мацара рзыҳәан акәызма абри апланета зшаз?» – Анцәа иазҵааит зыҭра иҭатәаз аҵыс.
Ҽԥныҳәак еиԥш иҳәан. Аиашазы – ҽԥныҳәан.
Аҵыхәтәаны убри аҵыс акәын дзацәажәоз. Уи ашьҭахь аӡәгьы димацәажәаӡеит: аҵыс ԥсит.
Убасгьы: иуаҭах аҿы еизеит иҩны, егьырҭ иааныжьыз, иблыз аҩнқәа хылаԥшра рзызуаз амаалықьқәа.
Егьырҭ амшқәа, аҵхқәа, ажәақәа, бзиа иибоз рхаҿқәа, аибагәыӡрақәа, агәыдеибакыларақәа, аныҳәаҿақәа, абжьқәа, агәалашәарақәа, агәыӷрақәа… – зегьы абри амши, абри аҵхи ирҭаӡеит.
Аҵыхәтәаны иаҳаз уи иԥсыз аҵыс абжьакәын: «Ублақәа хты».
Иблақәа анхит – дибеит Анцәа.
Ашьыжь дыԥсхьаны ихьӡеит: акаруаҭ азааигәа адашьмаҿы дышьҭан, ауапа аҵкар еимарӷәӷәа икны. Иеиқәа аџьыба х-рыцк ажәла ҭан.
Идырм,
Еилкаам
Ажәла.
Иҟалап,
Ишәҭызар,
Иҟалап,
Ҵлазар.
Аибашьраан Гәымсҭа аӡиас ҩ-рык еиҟәнашон. Михаил Темурович бзиа иибоз аресторанқәа руакы – «Ешыра» – аԥсуаа рахь иҟан, егьи – «Мархьаул» – ақырҭқәа рахь.
«Ешыра» иацәыхарамкәа аԥсуа «Град» гылан, ақырҭқәа ирылахысуан. «Мархьаул» азааигәара игылаз ақырҭуа «Град» Ешыратәи ахәқәа иреихсуан.
Аибашьраан Михаил Темурович бзиа иибоз иресторанқәагьы еибашьуан, арыжәтә лыԥшаахқәеи ачыс хаақәеи рцынхәрас абзарбзан хқәа еигәыдырҵон.
Аибашьраан зегьы рҽырыԥсахуеит. Аресторанқәагьы налаҵаны. Иҭацәуеит, еимырҵәоит, изаҵәхоит, еиҭымхоит, агәырҩеи ахьааи еимҽхаркуеит.
Ирзыхгаӡом аибашьра.
Михаил Темуровичгьы изихымгеит.
Аԥсыжраангьы Ешыратәии Мархьаултәии а-«Градқәа» рыбжьы цәгьан.
Аԥсыжраан Михаиловтәи анышәынҭрахь имаҷыҩны днаскьазгоз дрылан Зинаида Никәала-иԥҳагьы. Уи Апрезидент ицгәы амаҭа амаҭа лгәыдкыланы илкын. Уигьы аԥшьын, рабацәа реиԥш. Уигьы иахьӡын Џьон Фицџьеральд Кеннеди. Уигьы ауаҩы дахәышәтәуан.
Аҽны амра ԥхон. Ауыха амза каҷҷон.
Уи ауыха амза иаабац мзамызт, убри аҟынтә ишаанӡа Аҟәа цгәаԥшьс иааҟоу зегьы ркьирала амза дырбзон.
Амза Апрезидент ицгәы еиԥшын.
