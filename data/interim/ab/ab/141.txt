Адрама, ҩ-ҟәшак аманы
Иалоу ауаа
Ахра
Алиса
Асҭана
Гәдиса
Аабыџь
Кан
Амина
Анна
Мадина
Мардасоу
Еуака
Иван
Исаак
Сунар
Ахҭыс мҩаԥысуеит 1942 шықәса Аџьынџьтәылатәи аибашьра ду азын. Иахьатәи аамҭаз Аԥснытәи ашьхақәа руак аҟны. Аҳаԥы. Гәыԥҩык шьханыҟәаҩцәа, ахәлара зыхьӡаз, абра рҽыԥхьаркуеит. Ԥхынроуп, аха амш хәарчаруеит. Инахараны игоит адыдбжьы. Угәы ааҭанарӡыӡартә игоит анаҟә атҟәацбжьы. Иааиуеит Ахреи Алисеи. Изҵаз реидарақәа нышьҭарҵоит. Аҩадара изкыдыз ишарааԥсахьаз ҩашьом.
Амина. Сара аҳаракыра бзиа избоит, аха уи ахалара ауадаҩрақәа ацзаап. Сааԥсеит уаҳа насылымшо.
Ахра. Ҳәара аҭахума, аԥсҭазаарагь иацуп ауадаҩра. Аха знык убра узхалар, уԥсгьы ушьоит, уԥсҭазаарагьы маншәалахоит. Бареи сареи ҳазкыдлаз аҩадара ҳацәымшәароуп, ҳагьацәымаашьароуп. Ҩадарада аԥсҭазаара гьама амам.
Иааигәаӡаны имацәысны ихысуеит. Инахараны игоит анаҟә атҟәацыбжь.
Алиса (аҳаԥы аҿаԥхьахь днеины). Шаҟа иҳаракузеи ҳҿаԥхьа игылоу ахра. Насгьы уи агәышҵаҿ икнаҳау асыԥса.
Ахра. Убри аҩыза асыԥса, баргьы саргьы иаҳхагылоу ахра агәышҵаҿ икнаҳауп.
Алиса. Шаҟа иԥшӡоузеи? Урҭ наунагӡа уа икнаҳазар акәхап?
Ахра. Наунагӡа ҳәа акгьы ыҟаӡам, Алиса. Зегьы рҽырыԥсахуеит адунеи ада.
Игоит иӷәӷәаны адыд абжьы. Инахараны сыԥсак леиуеит.
Алиса. Анцәа срыцҳашьа, згәы ҭынчу ҳәа акгьы ыҟаӡам. Иумбои ҳашьхақәа ҭынч ишзымгыло!..
Ахра. Сара сгәы ҭынчуп ба бахьыҟоу.
Алиса. Саргьы...
Ахра. Бара бахьсыцу смааԥсаӡеит зынӡаскгьы.
Алиса. Саргьы.
Ахра. Агәаҳәара ауаҩы иԥсҭазаара жьакцаргьы иарыцқьоит.
Алиса. Гәаҳәароуп ауаҩ шьамхыс иҵоу. Уара сануцу исылымшо ҳәа акгьы ыҟаӡам.
Амацәыс аҳаԥы аҩныҵҟа иаалакьы-лакьны ихысуеит.
Алиса. Анцәа ҳрыцҳашьа...
Ахра. Бымшәан, Алиса. Шьхатәыла убас ауп ишыҟоу, амра каххаа ишыԥхо, илеимаҩны асоурагьы иалагоит. Нас еиҭа икаххаа иааилгахуеит. Сцап, ааигәа цыха ӡыхьк ахьыҵыҵуа ԥшааны, аӡы хазгалап. Бара абра быҟаз, аҳаԥы бҭымҵын. (Аӡы злааигаша шьҭыхны дцоит.)
Иааигәаӡаны ихысуеит, амацәыс еиқәырццак аҳаԥы иҭаҷҷоит.
Алиса. (дгәыҭҟьа-ԥсыҭҟьаха). Анцәа срыцҳашьа, шаҟа ишәарҭоузеи аԥсабара. (Лыбжьы нҭганы.) Угәуҽаныз, Ахра.
Ахра аҭак ҟаиҵом. Дааиуеит Асҭана.
Асҭана (иеидара нышьҭаҵаны). Бихӡыӡаауеит акәу?
Алиса. Укылԥш-кылӡырҩуазма?
Асҭана. Ахрақәа асаркьал иаҩызоуп. Урҭ ирныҩны зегьы уаҳауеит.
Алиса. Изҭаху ииҭаху иаҳалааит, Ахреи сареи ауаа ирцәаҳӡо ҳәа акгьы ҳамам...
Асҭана. Бара еилыбкаауоу, иуҭаху ауаҩы убжьы анимаҳауа шаҟа иуадаҩу. Сара сыбжьы бара бҟынӡа имнаӡеит.
Алиса. Асҭана, суҳәоит сеилкаа, гәык ҩ-бзиабарак зҭаӡом. Насгьы мчыла аҭаацәара аԥҵара шзалымшо удыруазар ами. Сеиҭауҳәоит сеилкаа, иҳахәҭам ахь икылымгакәа...
Асҭана (ичҳара хыжжуа). Беилыскаарц сҭахым ауп иҟалаз. Зны сажәа бақәшаҳаҭхазшәа быҟан. Нас сжьа-жьо саабго бҿаабхеит. Ашьҭахь Ахра данцәырҵ...
Алиса. Сара суҳәоит еиҭа. Уара пату зқәу уаҩуп. Афганисҭантәи уеибашьра азын ахаҵара аорден уанашьоуп. Ҳара ҳаибашьраҿы Аԥсны уафырхаҵоуп. Нас абарҭ зегьы унарыгәҭасны, сара сыда ԥсыхәа умамкәа уҟалама?
Асҭана. Сара сзыҳәан убарҭқәа зегьы раԥхьа бгылоуп бара. Аха уи аԥхьагылара ашьҭахьҟа ианиагаха, усҟан сфырхаҵарақәа акгьы сҭаххараны сыҟаӡам.
Алиса. Суцәшәо салагеит, Асҭана.
Асҭана. Сара исҭахын бысцәымшәозарц, аха бара...
Алиса. Ахаҵа, схаҵоуп ҳәа зхы зшьо, бзиа иибо дицымцаргьы, пату лықәиҵозароуп. Уара иҽеим ухы иахьҭашәо сгәаԥхом. Зынӡа иулаҽаанӡа ахәышәтәҩы ухы иурбар еиӷьзар?
Асҭана. Алаф бҳәоит акәу! Зхы иҭашәо ззынамыгӡақәо среиуаӡам сара... Сымҩа иангылаз среигӡараны сыҟаӡам.
Алиса. Сара соуп умҩа иангылаз. Сара уара уалсымхит, ус анакәха, аҵыхәа абра иԥаҳҵәар ауп. Сцоит сгәы иалнахыз иахь. (Дцоит.)
Иаамацәысны ихысуеит. Инахараны илеиуеит асыԥса.
Асҭана. Иа, Анцәа суҳәоит саҭоумҵарц. Абри аусаҿ сара акгьы схарам.
Иааиуеит Аминеи Мардасоуи.
Мардасоу. Шаҟа идарыԥара ҩадароузеи?
Асҭана. Егьырҭ абаҟоу?
Амина. Егьырҭ еихьымӡа-еиԥымӡо амҩа иқәуп.
Мардасоу. Аабыџь ахалара ицәуадаҩуп. Иагьа умҳәан...
Асҭана. Иҩны дакындаз. Изымдырӡоз илымшоз. (Аҳаԥы аҵахь днаскьоит).
Амина. Дзакәытә уаҩы хжәоузеи абри Асҭана. Аҭаҳмада иара ихәда дықәыртәаны дхеигалоушәа. Дрыцҳасшьоит Алиса. Ԥсцаха лиҭом, лымҩа дангылоуп.
Мардасоу. Дшангылоу еиԥш днаԥырҟьап, Ахра издыруа иакәзар, (иаарлафны), аха абри сара сымҩа аӡәыр дангылоума?
Амина. Уара умҩа аартуп, уцала, уцала. Аха иуасҳәахьеит уи акасы шкәакәа анысхасыршәуа, ауниверситет саналгалак ашьҭахь шакәхо...
Мардасоу. Уаанӡа ҩышықәса бжьоуп.
Амина. Уааԥшыр акәхоит. Уи амҩа даҽаӡәы дангылараны иҟаӡам. Ус анакәха угәы ҭынчыз.
Мардасоу. Сгәы ҭынчмызҭгьы, амҩа алаӷәым аҵаҵан иԥызжәахьазаарын.
Амина. Ҳаумыршәан.
Мардасоуи Аминеи аҳаԥы аҵахь инаскьоит. Иааиуеит Мадинеи Гәдисеи. Уаҳа нарылымшо иааԥсаны иҟоуп.
Мадина. Ҳааԥсара убри аҟара иуадаҩмызт, абри уара умгәамҵуазҭгьы.
Гәдиса. Сгәамҵуеит, избанзар иаҳтәым амҩа ҳақәлеит.
Мадина. Избан изахәҭам? Ҳарҵаҩцәоуп, ҳашьха ԥшӡақәа хаҭала ишаабаз ҳҵаҩцәа ирзеиҭаҳамҳәари.
Мардасоу. Сара слықәшаҳаҭуп, Мадина, ҳаԥсуа ҵеира ҳашьхақәа шаҟа ирзааигәахо аҟара, Аԥсадгьыл абзиабарагьы шьҭырхуеит.
Гәдиса. Ашкол аҿы ҳгәы ԥнаҵәахьан ахшыҩрҵара узҿыз. Абрагь уалагеит. Иҟалозар, ҳаԥсы ҳаршьа. Ҩадара цәгьак ҳаԥсы кыдхалеит.
Мардасоу. Ауаҩы аҩадара цәгьа данкыду ауп еиҳагьы ахшыҩ аниҭаху. Ҵаҟа лбаа ахшыҩ умамзаргьы ҟалоит. Аҟьаҟьара зегьы аҵәахуеит.
Инахараны игоит анаҟә атҟәацыбжьы. Рызегь ргәырҽанырҵоит.
Гәдиса. Уара макьана ухымшәаӡац, арахь ауаа ахшыҩ рыҭара уалагеит.
Мадина. Избан аҷкәын ирымчны узиацәажәо?
Гәдиса. Зегьы иара иусуп. Иахьатәи аҿар рыбз дууп, арахь ҟаҵа рымаӡам.
Мадина. Мардасоу иоума ҟаҵа змам?! Ашкол дышҭаз аибашьра ианалага, аибашьра дцеит. Хынтә дырхәит. Аԥсра дахыԥеит. Аԥсны дафырхаҵоуп. Аибашьра ашьҭахь ашкол далгеит, ауниверситетгьы. Уажәы дҳавагыланы аусура даҿуп. Убарҭ зегьы уара иудыруазароуп. Сара иуасҳәараны изыҟоузеи?
Гәдиса. Деибашьызар и-Ԥсадгьыл азы деибашьит.
Мадина. Уаргьы уеибашьыр улымшози, аха иаразнак уқәҵны уцеит.
Гәдиса. Уахь сара баша стәаӡамызт, сшәыцхраауан.
Мадина. Усҟангьы уажәгьы сыбӷа ԥызҵәо, амцҳәара уахьацәыԥхамшьо ауп...
Гәдиса. Аԥсра аӡәгьы иҭахӡам...
Мадина. Уԥсы шҭоу ауп аус злоу. Рыцҳарас иҟалаз, уаазқәылаз ашкәакәагьы еиқәаҵәаны иубо уалагеит.
Гәдиса. Нас баргьы беиқәаҵәаны бызбоит ҳәа бгәы иаанагома?
Мадина. Ааи, сануцца инаркны...
Гәдиса. Ашьха ҳаракыра аҳауа цқьаҿы ҳанхала, зегьы бгәалашәо балагеит.
Мадина. Ашьха ҳарак аҟны акәым, зегь злаӡо аҟьаҟьараҿгьы усычҳаит, избанзар сахьуццаз, ахара схы иахьадысҵо азыҳәан.
Гәдиса. Уажәгьы сбычҳауама?
Мадина. Уажәшьҭа мап. Ажәа исуҭаз узынамыгӡеит. Сларҟәны сацәажәара ада даҽакала ухы узаамырԥшит. Уажәшьҭа аԥсрагьы усс исымаӡам, аха уи аагара сымч ақәхом акәымзар.
Гәдиса. Базхәыци, ауаатәыҩса зегьы анԥсуа рдыруазар иҟалараны иҟоу. Усҟан адунеи еимаҳҵәоит ҳәа иалагон. Дара-дара рыхәдақәа ԥибажәжәон, агыгшәыгқәа реиԥш. Уаанӡа ирзымфаз убри аҽны иаҳфоит ҳәа иалагон. Аҟанҷ анкыдло иаҩызаха, рыкәша-мыкәша дырӷәыҵәуан. Убас ауп ауаҩы дшызбо...
Мадина. Сыгәнаҳа ақәшәааит сыбзамыҟәра. Ауаҩы дқәыџьмахар, шаҟа дшәарҭахозеи...
Аҳаԥы аҵахь рҭыԥ ааныркылоит. Ааигәаӡа имацәысны ихысуеит. Иааиуеит Аабыџьи уи имаҭа Кани. Аабыџь дшанханы аҳаԥы дыҵаԥшуеит. Амацәыс ҵарыҵаруа аҳаԥы иныҵаҷҷеит. Игоит инахараны асыԥса алеира абжьы.
Аабыџь. Сеиҭаанагахит абри ишәиу аҳаԥаҟны.
Кан. Иуҳәаз иаанагозеи бабаду?
Аабыџь. Аибашьра ду аан, 1942 шықәсазы, иҳашьҭалаз алемсаа ҳарԥыхьамшәарц, сҩызцәеи сареи абри аҳаԥаҿы ҳҽаҳҵәахит. Аха ианааша, ҽырҵысышьа ҳзыҟамҵеит. Иаалырҟьаны асы илеиз ҳҭанасит.
Кан. Изахьӡузеи иаалырҟьаны, иаамҭаӡамкәа, илеиз асы? Ӡынразма?
Аабыџь. Абыржәы ҳазҭагылоу аамҭа еиԥш акәын ишыҟаз...
Алашара ыцәоит.
Асоура ианалагаз ауха. Уахынлоуп. Аабыџьи ирыхҭыгәлаз ашәарыцаҩ Еуакеи рыда, егьырҭ ыцәоуп. Аабыџь дгәаҭеиуа аҳаԥы дыҵоуп, дҟәынд-ҟәындуеит, дгәынқьуеит. Иузеилымкаауа жәақәак иҳәоит.
Кан (дахьышьҭоу аҟынтә). Бабаду, уаха умыцәаӡои?
Аабыџь. Ааи, ааи. Уажәыҵәҟьа снеиуеит, дад. Уара наҟ уҿы нарҳәны уцә. (Еуака иахь.) Сшәарыцаҩуп уҳәама?
Еуака. Ааи, сшәарыцаҩуп. Смаҟа ҿасҳәо сааҟалеижьҭеи шьхатәыла сныҟәоит. Мҩахәасҭас иҟоу зегьы сырнысхьеит. Абарҭ ахрақәагь сырҿысхьеит, абри аҳаԥы шыҟаз здыруан, аха саанамгацызт.
Аабыџь. Сыԥсҭазаараҿ мшы еиқәаҵәан избахьоу, абри аҳаԥаҿы исхызгахьеит. Сыԥсы ҭанаҵы исхамышҭуа, аџьал хырԥа сҭанаргылахьеит.
Аҳаԥы иҵыҩуашәа иаагеит ӷәиҵи-бжьқәак. Аабыџь ихы ахьигара имоуа даашаҟьеит.
Еуака. Абри ажәҩан иҟанаҵо иахуҳәаауазеи? Сахьубо сааихьеит, аха абас ажәҩан агәы еиқәаҵәаны исымбац.
Аабыџь. Сара избахьеит, убасҟангьы аамҭа абыржәы еиԥш акәын ишыҟаз.
Еуака. Асы алеира иалагеит.
Аабыџь. Ааи, ааи. Убасҟангьы абыржәеиԥш асоура иалагеит. Ажәҩангьы абас акәын агәы шеиқәаҵәаз.
Исаак (алашьцара ихы-иҿы алубаауа). Убри ашәы еиқәаҵәа ауп сара сызлаӡыз.
Аабыџь (ибжьы ларҟәӡаны). Сара исҭахым уара убжьы саҳар, Исаак.
Исаак. Афашистцәа раҵкыс уара уоуп изхарастәуа сара сҭахара.
Аабыџь. Уара уеиԥш иҟоу шаҟа ирацәаҩны иҭахо аҟара, адунеи цқьахоит Исаак.
Исаак. Шәара адунеи иазаанхаз, еиҳа шәеиӷьуп ҳәа шәгәы иаанагозар, агха шәыхьит. Ауаҩы ишьа казҭәо шәуаауп ҳәа шәхы злашәшьозеи?
Аабыџь. Ашьажәраз шәаргьы хар шәымаӡам. Аԥсы цқьа Иаса-Қьырса иԥсы шҭаз аџьар дадзырҟацалаз. Исаак, уаҳа ухьамԥшын уара абри адунеиахь.
Исаак. Цәгьагьы иубарымызт. Уара адунеи сықәуцеит, аԥсҭазара зыхәҭамыз сҭыԥ аанкылауа. Аԥсы данушьклаԥшуа еицәоу акгьы ыҟаӡам. Сара уаамҭа сыреиқәаҵәоит.
Аабыџь. Ашьаршәы уҭарыблааит, Исаак. Абри адунеиаҿ умаҭын, нарцәыҟагьы ушҳам уман уҭалама?
Еуака. Асы еимагылан алеира иалагеит, Аабыџь.
Аабыџь. Анцәа срыцҳашьа, ԥхьаҟа ицо аамҭа шьҭахьҟа ианыгьыжьуагьы ыҟазаап. Абасҵәҟьа акәын еимагылан асоура ишалагаз усҟан.
Еуака. Уаҵәы ишаацәылашаз аҳаԥы ҳаҵыҵыроуп.
Аабыџь. Ҳаҵнажьыр?..
Еуака. Абарҭ ашьхақәа рымч ӷәӷәоуп, злыԥха ҳауша. Аха изаамҭанымтәи асы нарха амаӡам.
Аабыџь. Угәы ишԥаанаго, Еуака, еӷьзар, абарҭ ргылан ҳашьҭахьҟа ҳдәықәлар?
Еуака. Уи ҟалашьа амаӡам. Амҩахәасҭа асы ихнаҩеит. Насгьы ҳхаҿы икнаҳау асыԥса шәарҭоуп.
Аабыџь. Уи шшәарҭаз усҟангьы избеит.
Еуака. Уаха ирацәаны илеир, уаҵәы аҵыҵра шәарҭахоит.
Аабыџь. Уаҵәы акәын усҟангьы исхәыцуаз. Аха ианааша, зегьы ашәаҩақәа ҳашьанаҵеит асыԥса.
Убри аамҭаз имацәысны ихысуеит. Илеиуеит асыԥса. Ицәаз зегьы цәырҳаны игылоит.
Алашара ыцәоит.
Ианааша асду ауны ишьҭан. Рызегьы рҭагылазаашьа аҽаԥсахит. Рыблақәа ашәаӡыӡара рхуп. Ҿымҭроуп. Ахрақәа ирҿыҩры илеиуа асыԥсақәа рыбжьы акыр аамҭа еихсыӷьуам.
Аабыџь. Убасҟангьы абас иалагеит асыԥсақәа рлеира.
Исаак. Уара уи асыԥса уацәынхеит, ҳара ҳауп иаургаз акәымзар. Аха Анцәа иҳәозар, абыржәтәи асыԥса уагароуп уара.
Аабыџь. Усҟантәи асыԥса сахьацәынхаз схы ахызбаауеит. Схьаа хгашьа амамкәа исыхьуеит.
Исаак. Ахьаа аԥсцәагьы абзацәагьы ирзеиԥшны ирыхьуеит.
Аабыџь. Иагьа ус акәзаргьы, уара суҵашьыцуеит.
Исаак. Иа, Анцәа срыцҳашьа. Цәгьаԥсышьа шсоухьоугьы,
ҭаха суҭом. Уи сара исхароуп. Ианаамҭаз алемсаа рахь сиасызҭгьы, шәара шәсыԥса сагаӡомызт. Ауаа ҟәышқәа асыԥса иаҭан, ауаа бзамыҟәқәа аԥсҭазаара шәкуп. Изҭахыда Сталин инапаҵаҟа иҟоу атәыла. Асыԥса сагазаргьы, шәара сышшәылҵыз еиҳа еиӷьуп. Сыхәда иқәыз ауӷә сахьаҵыҵыз, хақәиҭроуп сара сзы...
Аабыџь. Иҳәала, иҳәала, Исаак. Шаҟа улшо агәам ртытла.
Исаак. Исыртытуеит, избанзар, шәара шә-Совет Ҳәынҭқарра гәамуп.
Аабыџь. Умшәаӡои, Исаак?
Исаак. Аԥсы дзыцәшәо ҳәа иҟои. Шәара иқәышәхуа абзацәа роуп. Ишәҳәоз шәыцзымҳәоз зегьы абахҭа иҭашәырбааит. Миллионла ауаа, аиаша ҳәара иақәиҭымкәа, аӡәы инацәкьыс иахагьыжьуа, абри шәара шәтәылаҿ ада адунеиаҿ џьаргьы иҟаӡам. Уаҩы иимбац, уаҩы имаҳац, атәра колониа.
Аабыџь. Нас абри аҟара шуӷрагәаз аума ишучҳауаз? Изумҳәоз усҟан?
Исаак. Сара зхаҭыԥаҿ иҟоу уаҩуп. Уажә сшыҟоу еиҳа еиӷьуп, Сибра абахҭа сҭабаар аҵкыс.
Аабыџь. Уажәы ушԥаҟоу нас уара?
Исаак. Аԥсы, наӡаӡа зхы иақәиҭу.
Инахараны илеиз асыԥса абжьы гоит.
Кан. Узацәажәодаз, бабаду?
Аабыџь. Схы сацәажәоит. Ауаҩы ихи иареи анеицәажәо ауп ибзианы ианеилибакаауа.
Иааигәаӡаны асыԥсақәа еишьҭагыланы илеиуеит.
Аабыџь. Асыԥсақәа еишьҭагыланы илеиуа иалагазар, асы ӷәӷәаны иауит ауп иаанаго.
Кан. Асыԥса ласума, даду?
Аабыџь. Иласуп, дад, аха алеишәагь цәгьоуп. Иандәықәло уаҩы издырам, идәықәларгьы аангылашьа амам. Иахьлеиуа зегьы ҟәыбаса иагоит.
Ахра. Ишԥаҟаҳҵо, ҳдәықәлома?
Аабыџь. Ҳааԥшыроуп, дадраа. Изаамҭанымтәи асы анарха аиуам. Амрагь аакылҟьахра иҟоуп.
Кан. Иаакылымҟьар?
Аабыџь. Амра аанызкылахьада? Аԥсҭҳәақәа наскьап, ҳаргьы ҳамҩа аатып.
Исаак (лымкаала алашара ахьиқәыԥхо аҟынтә). Усҟангьы абас ауп ишуҳәаз, аха имаатит ҳамҩа.
Аабыџь. Убасҟангьы Анцәа иоуп сзықәгәыӷыз.
Исаак. Уара усҟангьы уажәгьы сыбжьы уаҳарц уҭахӡам.
Аабыџь. Уара уиашам азыҳәан.
Исаак. Нас уара уахьиашоу азоума уԥсы зҭахаз?
Аабыџь. Угәы иаанагоума сара аԥсҭазаара даара сеилаҳауеит ҳәа?
Исаак. Уи зыриашаша аамҭа уҭагылоуп уажәы. Ухахьы икнаҳау асыԥса...
Аабыџь. Сара сыда уаҳа даҽаӡәы дахәымхааит асыԥса.
Алиса. Сшәоит, ишԥа ҳаԥсыхәоу?
Аабыџь. Бымшәан Алиса. Абарҭ ҳашьхақәа зқьы шықәсала аҵаа иаҵоуп, ҳара аԥсуа жәлар ҳ-Ԥсадгьыл ахьаа ҳшаҵоу еиԥш. Аха аидара ианаҵахаӡалак, ахақәиҭра рхы иарҭарц азыҳәан иаазқәыршәшәоит...
Исаак. Аха уаанӡа иҟанаҵаша ҟанаҵоит.
Аабыџь. Иагьа ҟанаҵаргьы, аԥсҭазаара азыԥсахуам. (Ихазы.) Убасҟангьы абас акәын ргәы шсырӷәӷәоз, аха ирцәыуадаҩын сыгәра агара. Избанзар, агәра угартә еиԥш, аҭагылазаашьа ыҟамызт. Насгьы Исаак еиԥш иҟаз ауаҩы дахьҳалаз, иуадаҩхеит реидкылара. Абри аҳаԥаҿы ҳаҽхьаҳамкыр, алемсаа ҳандырҵәон ҳашжәохәҩыкызгьы.
Кан. Узырхәыцуазеи, бабаду?
Аабыџь. Амра, дад, амра. Мрада аԥсҭазаара зыҟалом, аха зны-зынла аҽаҵәахуеит, ауаа рхы днардырырц азыҳәан. Убасҟан абри аҳаԥы ҳаҵагәан ҳаман, жәохәҩык аԥсра абла ҳҭарԥшуа...
Исаак. Убасҟан ҳаиқәхон ҳазегьы, алемсаа ҳаҽраҳҭазҭгьы. Аха уара иумуит, Аабыџь. Асыԥса ҳахәлаужьит, ухы еиқәырханы.
Аабыџь. Сара исҭахыз шәеиқәырхара акәын. Уара, Исаак, иахьакәым ҳкылугеит усҟан.
Исаак. Шәара шәоуп иахьакәым скылызга. Шәара шәаԥхьа сҭахеит.
Иван. Уара убас уҭаххеит азы уҭахеит. Аԥсҭазаара зықәнагам иара аԥсҭазаара ахаҭа даԥырнагоит. Уара иахьухәҭаз уцеит, Исаак.
Исаак. Сара сгәы иалоуп уаԥхьа сахьҭахаз, аурыс Иван.
Иван. Ушьҭахь саргьы сҭахеит, аха хьӡы-ԥшала сҭахеит. Уара уеиԥш, шәаргәындарала ахра сҽасымҭеит. Сара ахра сшаҿаз сҭахеит. Усҟан ҳара ҳҭахазаргьы, ҳахьӡ аанзыжьыз Аабыџь иоуп. Мамзар, уара ҳузхәыцызҭгьы, Исаак, аԥсахыҩцәа ҳәа ҳнышәынҭра агәы иқәыжьцәон.
Исаак. Уи бзамыҟәроуп, Иван. Баша шәхы ҭашәырхеит, аӡәгьы шәигәалашәаӡом.
Иван. Ҳара еиқәҳархаз ҳ-Ԥсадгьыл ҳагәалашәоит. Сара сеигәырӷьоит уара, Аабыџь, уԥсы ахьҭоу!
Аабыџь. Сара сыԥсы ҭаӡам, Иван, аибашьҩы хаҵа. Еиӷьымзи усҟан ҳаицҭахазҭгьы.
Иван. Ус умҳәан, Аабыџь. Убри адунеиахь уара заҵәык уоуп ҳааздыԥшыло. Амала сгәы иалоуп иахьа узҭагылоу, сызлауцхрааша мчы сымам акәымзар.
Имацәысны ихысуеит, илеиуеит асыԥса.
Ахра. Иаԥсам сык леит ҳәа агәкаҳара. Аӡынра ҳҭагылам. Аабыџь ишиҳәаз еиԥш, амра аацәырҵыр, асы нықәӡыҭып, ҳаргьы ҳамҩа аартхап.
Анна. Ааи, ааи, аԥхынраз аҵаҩцәа аноуҳажьлак, шьханыҟәара акырынтә сцахьеит. Амш цәгьақәакгьы збахьеит, акырцхгьы сапҟахьеит, аха ишыжәбо еиԥш, иахьагьы абра сшәыцуп. Гәыбӷан аӡәгьы исҭом, сшәыцааит исгәаԥханы. Ус анакәха, шәара шәахьыҟоу саргьы сыҟоуп. Амала Анцәа сиҳәоит ауаҩы дызқәымгәыӷуа дақәшәар, дманшәалан далигарц азыҳәаны...
Мардасоу. Анна слықәшаҳаҭуп. Анцәа иоуп аԥсуаа знапы ҳану. Иахьа уажәраанӡагьы изҿоу ахра иаҿызго.
Гәдиса (ихы иқәыжьны дахьтәаз дҩаҵҟьоит). Уара улашәуп, Мардасоу, удагәоуп. Иумбаӡои асы алеишьа? Иумаҳаӡои асыԥсақәа рыбжьы? Иаха ԥхыӡ избеит, иара Анцәа ихаҭа даасхагылан, дцәыҵаччо, – Абри аҳаԥы шәцәыҵанҵәоит, – иҳәахит. Тәамбашақә усгьы нациҵеит — шаҟантә сшәыцхраахьоузеи, аха ацхыраара пату ақәызҵо уаам шәара. Уажәшьҭа шәхы шәахәа, – иҳәан, ажәҩан дналапҟа дцахит. Аха зхы иахәо ҳабаҟаху, ҳаилаҟәыбаса ҳақәнаҵеит, изаамҭамкәа иауз асы. Сгәы исанаҳәеит ҳазегь абра ҳшыҵанҵәо. Иагьҳақәнагоит...
Аабыџь (ибжьы аарӷәӷәаны). Избан изҳақәнаго?! Иабатәи ҳаԥы цәыҵаԥсроу?! Алаф уҳәоит акәымзар, убри аҩыза ҟалашьа амаӡам. Насгьы исзеилымкааит, уара схаҵа ӷьеҩуп ҳәа еснагь изҳәоз, иаалырҟьаны сык леит ҳәа абри аҟара узыцәшәаз.
Ахра. Абри «схаҵа ӷьеҩуп» ҳәа ахьиҳәоз аҟьаҟьараҿ ауп. Аҳаракыра иара изы хҵәырыроуп...
Гәдиса. Сара сыхьз ахьырҳәо иахьырымҳәо уи уара иуусым. Сара сҟынӡа ахалараз, уара акыр шықәсқәа уҭахуп. Иҟалоит зынӡаскгьы узымхалар.
Ахра. Анцәа исҟәырхуп уара уҟынӡа ахалара. Уи хьӡи-ԥшеи змам халароуп...
Гәдиса. Иҳәала, иҳәала иагьа узҳәозаргьы. Абри аҳаԥы ҳныҵанымҵәакәа, аҟьаҟьарахь ҳалбаар, ҳаицәажәап уаргьы-саргьы...
Ахра. Аҟьаҟьараҿ ауп уара уахьыӷәӷәоу, уагьахьшәарҭоу.
Гәдиса. Сара исҭахым уара сузыӡырҩырц. Уара сара сзы акгьы уаанагаӡом сара уажәы сзызхәыцуа сыԥсҭазаара ауп. Схы шеиқәсырхаша. Сгәы исанаҳәоит абри аҳаԥы сыҵаԥсуазшәа. Акәты ашьыга ашьапхыц иҵнахуеит ҳәа, ҳахьҭахашаз ҳшьапы ҳаанагеит. Исҭахымызт шәыцаара, аха ишәымуит, ҳаԥхьа унагыл шәҳәеит. Аха уажәшьҭа исҭахым шәылаԥсра. Ианамуӡах саԥхьа шәызегь шәынҵәароуп, нас сара...
Мардасоу. Адгьыл иашараҟны ҳаныҟаз, уаԥхьагылаз џьаҳшьон. Аҟьаҟьара – ауаатәыҩса зеилибамкаакәа иахьыԥсуа...
Гәдиса. Уи хьаас иумкын уара. Аҟьаҟьараҿгьы ауаҩы даҭахуп.
Мардасоу. Зеиԥш уаҩу иоуп аус злоу. Ауаҩы лаҟә аҳаракыраҿ ҭыԥ имаӡам.
Иаамацәысны ихысуеит, нырцә-аарцә ахрақәа рҟынтәи илеиуеит асыԥсақәа.
Гәдиса (дшәаны). Сара ишәасымҳәеи, ҳазегь абра ҳаҵанҵәоит ҳәа. Хықәкыла абри аҳаԥы ҳаҵазгалаз уара уоуп, Аабыџь. Абри аҳаԥы акәӡами Аибашьра Ду аан, алемсаа аншәышьҭала, абри аҳаԥаҿы ҳҽаҳҵәахит ҳәа агазеҭ иануҵаз. Адырҩаҽны ианааша асду ауны ишьҭан. Уҩызцәа, аибашьцәа, абра ицәыҵаԥсызи ибӷалази рацәаҩуп. Уара уеиқәхеит. Убарҭ ирзууз акәӡами ҳаргьы иаҳзуурц иуҭаху?
Аабыџь (дыҳәҳәаны). Иазхоит Гәдиса. Сыхәра аџьыкахыш аҿаумыԥсан. Сыхәра иаату – ӷьара зқәым хәроуп.
Гәдиса. Сара исхароузеи уара ухәра мӷьазар. Иахәҭоу ахәшә узаҿамԥсазар акәхап. Уажәы ҳаргьы ҳахәрақәа аауртит. Усҟан уара уеиқәхеит, аха уажәы ҳаԥхьа уԥсыроуп. Ааи, ааи, уажәы уара уԥсрала сара сеиқәхароуп.
Кан. Сара еилыскаахьан уара ҩнуҵҟала ушеиқәаҵәаз. Аха абри аҳаԥы уаныҵаха, адәахьалагьы уеиқәаҵәахеит. Уара узакәхап изырҳәаз, «арахә адәахьала иӷроуп, ауаҩы – ҩныҵҟала» ҳәа. Макьана иҟалаша уздырӡом, арахь аҭыӡшәа ҟауҵоит, ушәаргәындара иахҟьаны...
Иааигәаӡаны имацәысны ихысуеит. Асыԥсақәа рлеира абжьы акыр аҳаԥы иҵыҩуеит. Рызегь шәаӡыӡо еилагылоуп.
Гәдиса. Сара избоит абра ҳазегь ҳашҭахо. Аҳаԥы ҳаҵанҵәоит, мамзаргьы ахра ҳахәлабгоит. (Аабыџь иахь.) Уара уоуп абри зхароу, аҭаҳмада зажәымҭа еиқәаҵәахаша. (Аихац иҭаку абжьас еиԥш, аҳаԥы дыҵагьежьуеит.) Уа уоуп салазгалаз шьханыҟәара аара. Сара аҟьаҟьара иааӡаз, убра ауп пату ахьсықәугьы, Гәдиса нага ҳәа ахьысзырҳәогьы. Уара абрахь сзааугаз сҭаурхарц азоуп. Уара иулшомызт сара сиааира. Избанзар, сара аԥсҭазаара иаҭаху уаҩуп. Ауаа сара срыламкәа ԥхьаҟа изцоҳәа иҟам.
Ахра. Уи баша угәы иаанагоит. Аҟьаҟьараҿгьы акгьы иаԥсам уаҩызаарын, аха ҳара уаҳзеилымкааит акәымзар. Убасала ҽыҵәахышьак ҟауҵеит, хыхь ауасцәа ухарԥаны, ҩныҵҟала умаҭаԥшьны. Ҳазегь ҳнапы ҳҩахан, ҳҵараиурҭа директорс уалаҳхит. Нас уареи – уара уҩызцәеи шәнапы еикәыршаны аусура шәалагеит, ишакәхалакгьы ҳәа. Ҳара аԥсуаа иахьа ишакәхалакгьы ҳәа Аԥсны иазыҟоу ауаҩы даҳҭахӡам. Ус анакәха азин умаӡам, ҳҵеира рааӡарҭа ашкол директорс ахагылара. Убри аҟынтәи ажәа алазгалоит, ҳарҵаҩцәа реилазаараҿ адиректорра уамхразы. Усҟан уанаҳҭаз сара сакәын хантәаҩра зуаз, уажәгьы сара имҩаԥызгоит аизара. Абрахь шәааскьа. Ҳаҭыр зқәу ҳарҵаҩцәа. Иахьатәи ҳаизараҿы зҵаарас иқәгылоуп ҳашкол адиректор Гәдиса Сикәа-иԥа Ҳамыҭба, ихымҩаԥгашьеи, иԥагьоу ихарамхәыцреи, ишакәхалак изанааҭ азнеишьеи рҵыхәала, азин имоума директорс иаанхара ҳәа изҵаара ақәыргылара. Изҭахыда ажәа зҳәарц?
Анна. Сара иахьатәи ҳҭагылазаашьа иаџьысшьоит, ҳдиректор изҵаара амҩаԥгара абра иахьҳақәшәаз. Иахьа ҳҭазсыз асыԥса иҟанаҵеит ҵаҟа лбаа амра кажжы иахьыԥхоз иаҳзыҟамҵаз. Сара хаҭала уагьы издыруан Гәдиса Сикәа-иԥа ауасцәа ихарԥаны дышныҟәоз. Аха уа иамхра ҳалагаргьы ҳамч ақәхомызт. Избанзар, Гәдиса Сикәа-иԥа ауасцәа ихазырԥаз иҩызцәа рацәаҩуп азыҳәан. Рыцҳарас иҟалаз, ауасцәа зхарԥоу рацәаҩхеит, ус анакәха иаамҭаҵәҟьан иҟалеит аизара амҩаԥгара. Дамхзааит Гәдиса Сикәа-иԥа Ҳамыҭба адиректорра. Исҭахуп иацысҵарц, арҵаҩрахьгьы инамышьҭра...
Ахра. Уаҳа акыр зҳәар зҭахыда?
Аабыџь. Саргьы иааркьаҿны жәақәак сҳәар сҭахуп. Сара сырҵаҩым, аха арҵаҩцәа шәџьабаа шхьанҭоу здыруеит. Абри ауаҩ дзакәыҵәҟьоу аҳәара салагар, шьхадгьылкаҿ ҳаҟоуп, ҵасым. Убри аҟынтә, Ахра иқәиргылаз азҵаара иашоуп ҳәа сгәы иаанагоит.
Мадина. Саргьы ажәак сҳәарц сҭахуп. Шәгәы иаанамгааит сара сгәы иалсуеит ҳәа. Абри ауаҩ иҟны исхызгаз сара издыруеит. Ишәҳәо сақәшаҳаҭуп.
Ахра. Сгәы иаанагоит ахцәажәарақәа абра иаанкылазарц. Уара, Гәдиса, акыр уҳәар уҭахума?
Гәдиса. Даара иқьачақьу спектакльк сахәаԥшуашәа ауп сшыҟоу абыржәы. Самышәх шәҭахызар. Ҵаҟа сышлалбааҵәҟьаз аҵара министрс сҟарҵоит. Усҟан иаабап ҳауа ауасцәа зхарԥоу.
Ахра. Шәгәы ишԥаанаго, ҳабжьы шԥаҳҭири, имаӡаны акәу, иаартны акәу?
Рызегь рыбжьқәа неиларыԥсоит: «Иаартны».
Ахра. Ус анакәха, Гәдиса Сикәа-иԥа Ҳамыҭба адиректорра иамхра, сшәыҳәоит шәнапы шәҩахарц.
Рызегь рнапы иҩахоит, иааигәаӡаны илеиуеит асыԥса.
Ахра. Нас, Гәдиса иахуҳәаауазеи иухәҭаз уахьақәшәаз?
Гәдиса. Исыхәҭаз аҭыԥахь сиажәгеит иахьа, аҵара аминистррахь. Шәара самышәхит, аха даҽа шьоукы сарҭоит. Избанзар урҭ еилыркааит еиҳау аҭыԥ шсыхәҭоу. Иахьа уажәраанӡагьы схы рыцҳасшьон, шәара ауаа ссақәа сахьшәылаз. Хара мхәыццәеи, здоуҳа лаҟәыз аҳауа ахьшәыцылбааздоз. Уажәшьҭа схы сақәиҭуп. Абыржәы инаркны сминиструп.
Аабыџь. Угәнаҳа рықәшәааит абас уеилазгаз ауаа. (Ихазы.) Убасҟангьы абыржәы еиԥш аҭыӡшәа аҟаҵара далагеит, абри аҳаԥаҿы ҳааиаанӡа иаҳзеилымкааз Исаак.
Исаак. Абар иаха аахыс асоура иаҿуп. Ҵыҵышьас иҟаҳҵозеи, амш хымкәар, ҳазегьы абра ҳныҵанҵәа ҳцоит.
Аабыџь. Исаак, иухаумыршҭын уара ушеибашьҩу. Аибашьра еибашьроуп, еицәоу ҳақәшәаргьы ҟалоит.
Исаак. Абри еицәоу ҳзықәшәараны иҟоузеи! Афашистцәа ҳахьӡаны ҳаршьыр еиҳа еиӷьымзи. Абыржәы амҩа аартызҭгьы, сыҽрысҭон.
Иван. Иуҳәо закәызеи, уара ашәаргәында. Изусҭцәада уҽзуҭо?! Афашистцәоу? Абри ажәа азыҳәан мацара акомандир азин сиҭозар, ашьра зықәнагоу уаҩуп.
Аабыџь. Уҽаанкыл, Иван! Абри иԥсхьоу аӡәы еиԥш дшьатәуп, иеихсрагьы аҭахӡам...
Исаак. Акгьы зхараӡам рышьра уажәы ишәымбеит шәара. Насгьы сара схала сакәӡам абра иԥсраны иҟоу. Шәаргьы аԥсы иԥшра аашәхәахьеит. Имшәыз ашәыр еиԥш, шәцәышӡа ауп шәшыҟоу.
Иааигәаӡаны ихысуеит, аха асыԥса леиӡом.
Гәдиса. Шәыҽшәырхаҵоит акәымзар, шәызегьы атамаҟамлеиԥш ауп шәцәышӡа шәшыҟоу. Ааи, ааи, шәцәышӡа. Иҭҟьо сџьыба иҭам акәымзар, илаугәыдҵан усшьуан аҭаҳмада.
Ахра. Ус ашьра улшозҭгьы, ақырҭқәа анҳақәла абџьар кны уҳавамгылози. Уҽзаанукылазеи?
Гәдиса. Сҽааныскылеит, избанзар усҟан зегьы ҳаршьыр, Аԥсны иазаанходаз.
Ахра. Аԥсны уара уеиԥш иҟоу аҵеи дазаанхар аҵкыс, идгьыл ҭацәны иҟазар еиҳа еиӷьуп.
Гәдиса. Уаргьы убас угәы иаанагоума аҭаҳмада?
Аабыџь. Сгәы иаанагаз ахаҭа лабҿаба избеит. Уара абарҭ зегьы ҳаасҭа уԥсы ҵааума?
Гәдиса. Ус акәзаргьы ҟалоит. Аԥсназы шьарда иааԥсахьоу ауаҩы, ихы дахӡыӡароуп. Анцәа агха ду ҟаиҵеит, ауаатәыҩса зегьы ҩ-шьапык ахьрыҵеиҵаз.
Ахра. Сара уааздыруеижьҭеи знык аиаша уҳәеит абыржәы. Анцәа агха ихьит, ԥшь-шьапык рҟынтәи ҩ-шьапык рахь уахьигаз. Миллион шықәсқәа рнаҩс, ауаҩ пшь-шьапык зҵаз даараӡа уизааигәоуп. Нас ҳара еилибакаашьас иҳамоузеи, абри аҳаԥы аҩныҵҟагьы.
Гәдиса. Иҳәала, иҳәала, Ахра иагьа узҳәозаргьы. Иаарласны уҿы еиханакраны иҟоуп абри ҳазҵахаз аҳаԥы.
Аабыџь. Ала ишәаз аеҵә еишуеит ҳәа шәизымӡырҩын. Џьыка ԥуҭк еицуфаанӡа ауаҩы дузымдыруазаап ҳәа ирҳәо иашазаап. Иахьа иаахтны иаҳбеит. Иудыруазеи абри аҳаԥы ҳазҵалаз ҳаилнаргар?
Гәдиса. Ҳаилнаргоит, ҳаилнаргоит. Раԥхьа уара уагоит.
Аабыџь. Аԥхьа сара сагахгьы, Аԥсны рзаанхандаз ауаа цқьақәа.
Иаамацәысны идыдуеит, аҳаԥы аҿаԥхьа илеиуеит асыԥса.
Гәдиса. Ухаҵоуп уажәшьҭа уца. Иаԥеиԥшхоузеи Аԥсынра, ауаҩы цқьа аҳаԥы дыҵанашьуазар. Уара уоуп изхароу, Аабыџь, шьханыҟәара ҳаара...
Мардасоу. Аабыџь аиаша ҟаиҵеит, шьханыҟәара ҳаара ахьаԥшьигаз. Мамзар уара узакәыз ҳзеилкаауамызт, убра аҟьаҟьараҿы.
Алиса. Аҟьаҟьара шаҟаҩы аҵәаххьоузеи, ҳмилаҭ бӷа еиҵыхра рызымҭо. Шаҟаҩы хагалатәузеи ашьха, изакәу реилкаара азыҳәан. О, Анцәа, ҳазларцәынхарызеи ҩныҵҟала иӷроу ауаа?
Гәдиса. Уа аиаша бҳәеит Алиса. Иҟоуп арахә адәахьы ала иӷроу. Абри аҭаҳмада иҩызцәа, адәахьы ала иӷроу еиҳагьы ишәарҭоуп, абри бара бзыхӡыӡаауа Аԥсынра азыҳәан. (Аабыџь иахь.) Уара Аабыџь ухы-уҿала избоит, ҳара бзиарак ҳшақәымшәо. Баша иаламгаӡеит абри асы алеира. Ҳаннарҵәарц ауп изалагаз. Мшәан, уара уҩызцәа – аибашьцәагь абра иҵамԥсхьеи? Уажәгьы убри аҩыза ҳзыԥшуп.
Аабыџь (ибжьы рӷәӷәаны). Усҟан еибашьран. Миллионла ауаа нҵәон. Ҳаргьы уи ҳалхәдаан ҳаҟамызт...
Гәдиса. Аха уара уеиқәхеитеи?
Аабыџь. Аибашьраҿ аӡә дҭахоит, даҽаӡә деиқәхоит. Уара иудыруама аибашьра закәу?
Гәдиса. Издыруеит. Аибашьра еицәаз ҳзыҟалеит уажәы. Анцәа даҳмыхәар, мрак мыԥхар, ишәасымҳәеи, ҳазегьы абра ҳаҵанҵәоит.
Амина. Сгәы ҭыҵны ицоит. Нас ҳазегьы абри аҳаԥы ҳаҵанҵәар аума?
Аабыџь. Бымшәан,  Амина. Сык аҿыланахазаргьы ихкәап. Мшәан, макьана иԥхынрами. Гәдиса игәы ааиҭаԥазаргьы, уи иаанагом, абри аҳаԥаҿы ҳаԥсра ҟалоит ҳәа... Уи лафк ааиҳәазар акәхап...
Мадина. Ус ауп, ус,  Амина. Схаҵа зны-зынла иахьаҭыԥым лафк аацәыригалоит. Сшәыҳәоит шәизымӡырҩын. Иҟами аамҭак, ахаҵа игәы анеиҭаԥо ҳәа...
Гәдиса. Алаф сылышәхуеит акәу? Сара схы мацараз исҳәо џьышәымшьан.
Ахра. Сара исымбац, исмаҳац уара ухы мацара уашьҭамкәа. Иаанагозеи иҟоуҵо аҭыӡшәа?
Гәдиса. Иаанаго ба?! Исҭахымызт схы улагалара, уара зыхшыҩ аҵкыс зоура еиҳау. Уаргьы иухароуп аамҭа цәгьа абри аҳаԥы ҳахьыҵанацалаз. Анцәа иҳәаны аҟьаҟьарахь ҳалбаар, иҳаибарбап уаргьы саргьы.
Ахра. Изла?
Гәдиса. Узакә шҳаму аахтны исҳәоит. Сминистрхар арҵаҩрахьы унасышьҭуам.
Ахра. Уԥҳәыс Мадина лаҳаҭыр збоит, акәымзар уара узакәу аахтны аԥсуа жәлар ирдыруазар, ублақәа ҿаҳәаны, Аԥсны уаламырԥшӡакәа, Егры ацҳа уқәган, Қырҭтәылаҟа удәықәырҵон.
Гәдиса. Избан сыблақәа ҿаҳәаны, Егры ацҳа сзықәыжәго?
Ахра. Аибашьра аан Аҟәа уалан, ақырҭуа еибашьцәа ацхыраара рыҭо. Алҵра иахьымӡаз аԥсуаа ахьынхоз нацәақәкыла идырбо. Аԥсуа паспорт ҵәахны, ақырҭуа паспорт, ақырҭуа ҳәа анҵаны иуман. Убарҭ зегьы цәыргатәуп.
Гәдиса. Скьатеиах ԥумҵәан. Ицәыругоит, аха уара угәра згода? Сара Аҟәа баша сыҟаӡамызт. Ар реиҳабыра рыдҵа насыгӡон. Уара иуҳәо зегьы ԥсажәоуп. Сҭыԥ уашьҭоуп, убри ауп, усыкәшо, аҵәы зсылауҵо. Сара пату сықәуп. Уареи, уара уҩызцәеи шәеиԥш, аган иавоу, ишәҳәо акгьы аанагаӡом. Зыкәты ыӡыз, зсаӡбалгьы ашьҭазҟьаз шәиҩызоуп. Сареи, сара сҩызцәеи ҳбаагәароуп Аԥсны азыҳәан. Уимоу, аибашьра аан иҟасҵаз азыҳәан «Леон иорден» санашьара ахәҭоуп, аха иахьа уажәраанӡа инахга-аахго изаарго сзеилкаауам.
Ахра. Уара иузеилымкааит, аха дара уеилыркаазар уи узҭараны иҟоу? Иҟалап акырҭуа итанкқәа, Аҟәа иалаз, ахьԥужәоз азакәзар аорден зуҭаху?
Гәдиса. Аӷа итанк ԥымжәаӡакәа узлаиабшьыша рацәоуп. Угәы ишԥаанагоз нас, сеилызкааз рами патугьы сықәызҵо. Аха сгәы иалоу, Аԥсны азы абри аҟара аџьабаа збахьоу, абри аҳаԥы сахьцәыҵаԥсуа ауп.
Мадина. Суцәыԥхашьоит, ацәажәара уаҟәыҵ. Закә гхоузеи иҟасҵаз?
Гәдиса. Бҿы еихакы! Баргьы ибхароуп абрахь саара. Сара саӷацәа баргьы брылоуп. Иҟоу умбо, аԥсҭазаараҿ иуаҭәам ауаҩы инапы укыр, иара уиеиԥшхоит. Улеила, улеила асы, иаԥырга ауаа хымдырқәа, ацкьақәа ҳааныжьны.
Аабыџь. Зыхьӡ рымҳәаша Гәдиса, уҳалысцон амҩа ыҟазҭгьы.
Гәдиса. Амҩа ыҟазҭгьы, абра шәымҭак сшәылагылозма? Аҳаԥы иҵоу шәфҩы сахәаҽуеит. Сара ахақәиҭраз ииз уаҩуп. Сшьапқәа ԥҵәандаз, абрахь саншәыцаауаз. Зҭыԥ иақәымшәаз ауаса абга ирфеит ҳәа ирҳәо иаҩызахеит иахьа аҭагылазаашьа. Сабатәи шьха уаҩыз. Сара сеиԥш иҟоу иҭыԥ аҟьаҟьараҿ ауп. Амаҵура дуқәа змоу рывараҿы, ауаҩы пату ахьиқәу. Дзыԥсоу ахьеилыркаауа, иахьихаҵгыло.
Аабыџь (ихазы). Убасҟангьы абас акәын дшаҳҿагылаз Исаак. Ҳара аҳаԥы хаҵанҵәаргьы цәгьа ибомызт, иара ихы дзақәиҭхозар.
Исаак. Сара сиашаӡамзи усҟан?
Аабыџь. Мап, уиашаӡамызт. Уара усҟан аԥсахрахь ухы урхахьан.
Исаак. Уи ԥсахраӡам иахьӡу, шәара шәҟынтәи ахақәиҭра ауп.
Аабыџь. Иарбан хақәиҭроу ҳара ҳҟынтәи иуҭахыз?
Исаак. Асовет уаазегь, хақәиҭрак рымаӡамкәа, агәара иҭацалан иахьшәымаз аҟынтә.
Аабыџь. Уҭыҵрауаз, нас, уара уи агәара?
Исаак. Уи агәара ҳҭыҵуеит ҳәа иалагаз рами миллионла ауаа аҟәҟәаҳәа изгәыдҵан ишәшьыз. Еиҭа убарҭ раҵкыс инеиҳаны Сибра абахҭақәа ирҭашәырбааз. Аабыџь, дабаҟоу уара уаб, харада иршьыз. Иара иакәӡамзи ахы аниқәшәа, «Нагӡара иқәзааит Сталин!» ҳәа иҳәҳәаз.
Аабыџь. Уи аахыс аамҭа ааҳәит, Исаак.
Исаак. Аамҭа ааҳәит, аха Сталин иԥҽыхақәа шәылоуп иахьагьы. Урҭ аԥҽыхақәа ныҟәоит шәгәы ахы иалалаанӡа, нас сара шәсеиԥшхоит. Аԥсра зегьы еиҟаранатәуеит, Аабыџь.
Иван. Иԥсы анҭаз имыждоу, даныԥслакгьы дшымыждоу дынхоит. Нырцәгьы-аарцәгьы урҭ иртәуп аамҭа.
Аабыџь. Зыԥсы ҭам иаамҭа ҳәа акгьы ыҟаӡам, зыԥсы ҭоу иаамҭа шыҟам еиԥш.
Еуака (Гәдиса дахьгылаз ахь дааскьаны). Уара иҽеим уаҩызар ҟалап, уцәажәашьала.
Гәдиса. Иара саргьы усгәаԥхом, аха усычҳауеит. Уара уҩызцәа шаҟаҩы ҳачҳахьоузеи, аԥхьагьы шаҟа ҳачҳараны ҳаҟоузеи? Мышкы зны еилызгода абзамыҟәқәеи аҟәышқәеи. Ишԥа сыԥсыхәоу, абри асоура иаҟәымҵкәа абра сшәылахар...
Аабыџь. Асоура иаҟәымҵкәа абра уҳалахар, сара исӡбоит уус. (Ихазы.) Абас ауп ҳаргьы убри ауха ҳшалагаз. Алемс иаҵкыс еицәаз ахәымга дҳалазаарын. Ҳаԥсра ааиаанӡа аԥсра ҳаҳәо ҳҟазҵаз...
Исаак. Шәара ишәыхәҭан аԥсра, аха сара исыхәҭамызт. Сара сыжәлар рҟәышра змаз уаҩын. Аха шәара аҟәыш дыжәбар шәхагахоит. Шәгаӡара аҟәыш даӷоушәа жәбоит. Убри азоуп аҟәышуаа рнырҵәара шәзаҿу, иаанхазгьы гаӡарала рҿы зыжәжәагәо. Гитлер уи ахы иақәиҭитәырц ддәықәлеит, абзамыҟәра цҟьаны, аҟәышра аҭыԥ аиҭарц, аха шәара уи шәаҿагылеит. (Ибжьы ҩҭганы иахьынӡаилшоз.) Ҳаиль Ҳитлер!
Иаамацәысны ихысуеит, илеиз асыԥса иалыҩны игоит «Ҳаиль Ҳитлер!» ҳәа абжьқәа.
Аабыџь (ихазы). Ауаатәыҩса рзыҳәан рыцҳарас иҟалаз, рыԥсҭазаара шкәакәа иавагылан ицоит аиқәаҵәа. Уара, Исаак, ашкәакәа иавагылан ицо уаҩуп. Убри амҩаа еиқәаҵәа ушықәугьы аҳаԥы уцәыҵаԥсуеит.
Исаак. Сара сыԥсӡомызт уара умҩа сықәмызҭгьы. Еиӷьымзи алемсаа сыҽрысҭазҭгьы, фицар чынк сыжәҩа иқәны, ча шкәакәак сацҳауа, џьара сгылазаарын.
Аабыџь. Уара, Исаак, уԥсы анҭазгьы уԥсхьан, иахьа Гәдиса дшыԥсыз еиԥш.
Гәдиса. Ухала ацәажәара уалагазар, уаџьал ааигәахеит ауп иаанаго. О, Анцәа, уара убриаҟара угәра згомызт, аха уажәы сҭагылазаашьа зеиԥшрахаз ала суҳәоит, абри аҭаҳмада дшьы.
Кан. Сдаду акы анихь, уара шәымҭакгьы унсыжьуам.
Гәдиса. Шәихәаԥш, ацгәы аԥа аҳәынаԥ акуеит ҳәа, иабду ихы аахҵәаны ишихагылоу. Абри изҳацыԥхьаӡа дымӡышәахоит. Уара ашкол ахь унеиртә иҟасҵом, сеибгазар. Амӡышәа аҵара изҵома?
Кан. Ашкол ҭалара аҟынӡа уара уԥсы мнаӡароуп.
Гәдиса. Анцәа дыҟазар, снеироуп, мамзар Аԥсны шәара ишәхаанхар, аҳаԥы ицәыҵажәгалоит. (Еуака иахь.) Абри ашәарыцаҩ, еснагь аҳаԥқәа рҿы инхо, шәиҩызахоит. Мамзаргьы абри сыԥшәма, аԥсуаа лырԥхашьазшәа еснагь ҵаҟа иԥшуа.
Мадина. Сара уара уоуп сызцәыԥхашьо, аԥсуа иҵасым ала ухы ахьымҩаԥуго. Сшьапқәа ԥҵәанда убри аҽны, уара умҩа санықәлоз. Џьара акахьы ҳкылсуа џьысымшьози.
Гәдиса. Бара бреиуоуп аҭыԥ гәамҭаӡакәа зшьапы зыргыло. Бареи сареи ҳдоуҳа еиқәымшәеит. Салагеит сдоуҳа ашҟа бхагалара, аха ибымуит. Бара бҭыҩра бҭыҵыр бҭахымхеит. Аԥсаатәқәа зегьы иҳаракны изыԥыруам. Убри аҟнытә бхы бақәиҭыстәуеит, абри аҳаԥы ҳаҵыҵны ҳалбаар.
Мадина. Сара уажәгьы схы сақәиҭуп уара уҟынтә.
Гәдиса. Сара сҟынтә бхы бақәиҭуп, аха абри аҳаԥы быҵыҵып ҳәа бгәы иаанагоума?
Мадина. Уи анцәа иоуп знапы иану. Сара Анцәа игәра згоит...
Гәдиса. Зны саргьы Анцәа еиԥш сыгәра бгон.
Мадина. Уи ауаҩы игхақәа зегьы зҵәахуа аҟьаҟьара ду ауп изыхҟьаз. Усҟан угәра гатәыз џьысшьеит, сқәыԥшра иахҟьаны. Уажәшьҭа абри аҳаԥы сыҵаԥсыргьы џьанаҭ сцоит, аҟьаҟьараҿ уара суцзар аасҭа.
Аабыџь. Ех, сабиц, арахә адәахьала иӷроуп, ауаҩы ҩныҵҟала ҳәа ирҳәо шаҟа ииашоузеи.
Анна. Гәдиса уҽаанкыл иҟалозар. Ҳара акгьы ҳаурым, аха Мадина лгәы кыдумжәан. Иумбаӡои лҭагылазаашьа шуадаҩу? Иҟалазеи, нас, аамҭала асы аҳаԥы ҳаҵанакызар? Аӡы иаго инапы аниҟьа, махәык имԥыхьашәеит.
Гәдиса. Иҟьала, иҟьала бымҵәыжәҩақәа, Анна Анатоли-иԥҳа. Ибдыруазеи џьара махәык бымԥыхьашәар. Шәысхыччоит акәу?! Иччогьы зусҭцәада, изхыччогьы дызусҭада!
Ахра. Иазхоуп, изакәытә хԥара цәажәароузеи? Лбаагьы, хыхьгьы уара узыҳәа ҳаҟамызт, аха иҳачҳароуп. Аҟуҵәура акгьы ҳнаҭом. Уажәшьҭа ауп ҳара ҳҽеиларҵәара анаҭаху. Афатәи аӡи иреиҷаҳалатәуп. Аԥха маҭәа змоуи, измами шәгәеибаҭа...
Аабыџь. Убас, дад, убас. Ала ишәаз аеҵә иеишит ҳәа ирҳәо аҩыза ҳзыҟамлароуп. (Ихазы.) Усҟангьы абыржәы еиԥш акәын ҳҭагылазаашьа шыҟаз. Асоура иаҿын иааҟәымҵӡакәа. Ахьҭа ҟало иалагеит. Ахәрақәа змаз рхьаа ҵысит. Иахьынзаҳалшоз ацхыраара раҳҭон. Аҳаԥы иҵыҩуан аӷызбжьқәа. Зыхәра зызхымгоз рыцәҳабжьқәа. Иуадаҩхеит ишҭахоз збоз рхымҩаԥгашьа. Аха убарҭ раҵкыс деицәахеит Исаак.
Исаак (дыҳәҳәаны). Абарҭ абжьқәа уаҳа исзычҳауам. Шәҿы еихашәк акәымзар, ишәгәыдҵан шәысшьуеит.
Аабыџь. Уҽаанкыл, мамзар... Ихәу иаҳа-иаҳа ршьа абжьысра иаҿуп, абрахь ҳазларыхәо ҳәа акгьы ыҟаӡам.
Исаак. Ҳара уажәшьҭа аӡәгьы ҳазихәаӡом, иҭахаз ҳауп. Аӡәаӡәала, ҩыџьа-ҩыџьала шәкахәхәа шәахьышьҭоу збоит. Сара абра аҳаԥы гәаҟрала сцәыҵаԥсыр аҵкыс, алемсаа сыҽрысҭар еиҳа еӷьымзи. Уара иухароуп абрахь ҳаара. Уаԥхьа сымԥсыроуп...
Аабыџь (дыҳәҳәаны). Уҽаанкыл сҳәеит. Уара уеибашьҩуп.
Исаак. Сабатәи еибашьҩу сара, мчы змамкәа аҳаԥы ицәыҵахаз. Аах, алемсаа сыҽрысҭарауааз, урҭ изакәызаалакгьы иуаамзи. Сыршьуазаргьы сышгылаз срымшьуази. Шәара сахьшәылаԥсуа ауп хьаас исымоу.
Аабыџь. Уара ахьаа узҭо ушәаргәындара ауп. Ҳҩызцәа ахы зықәшәаз рхьаа уссгьы иумаӡам.
Гәдиса. Уажәы ҳҭагылазаашьа убас иҟоу аамҭоуп, досу ихьаа иара дагоит.
Иван. Азин сыҭ, акомандир, дысшьуеит абри афашист. Абри иеиԥш иҟоу ауаҩы иԥсы ҭамзароуп.
Исаак. Сара иԥсхьоу сызшьырц згәы иҭоу, шәаргьы шәхы-шәҿқәа аԥсы иԥшшәы аанахәахьеит. Шәыблақәа
аҭашәашәара иаҿуп. Шәыҟаӡам шәара абри адгьылаҿ. Ус анакәха, адунеи цқьахеит ауп. Сара сгәырӷьоит шәара шәахьаныӡаауа...
Имацәысны ихысуеит, илеиуеит асыԥсақәа.
Аабыџь. Убасҟангьы абыржәгьы аҭагылазаашьа еиԥшын, убасҟангьы амыжда дҳалан, абыржәы иҳалоу иҩыза. Аха анцәа ҳиқәгәыӷуан, жәҩангәашәԥхьарак ааиртып ҳәа. (Еуака днаидгылан.) Уара, Еуака, ушьха ныҟәаҩуп, ушәарыцаҩуп. Уақәшәахьоума абри аҩыза, изаамҭанымтәи асы алеира?
Еуака. Сыԥсҭазаара абжеиҳарак шьхала исхызгахьеит, аха уажәааны асы ауа сымбац. Насгьы асы аушьа сгәаԥхом. Ажәҩан агәы акәзар, еиҳа-еиҳа еиқәаҵәахоит, шәыҭҳа мацароуп. Аиаша уасҳәап, абри аҩызаҵәҟьа сақәымшәац...
Аабыџь. Сара сақәшәахьеит, Аибашьра Ду аан, абри аҳаԥаҿы. Наӡаӡа исхамышҭуа ахәра снылахьеит. Уажәраанӡа сыԥсы ахьҭоу сҭахымкәа сҟанаҵахьеит. Акыр шықәса уи аахыс ибжьалаз сарҭынчуама сҳәо сшыҟаз, схамышҭыхә арҵаҩцәа сыман шьханыҟәара ҳәа сахьхалаз, сыхәрақәа ҿыцны иаатит. Уажәшьҭа уи аӷьаха анамҭозар акәхап икьаҿхаз сыԥсҭазаара...
Еуака. Абас иабанӡа леиришь асы?
Аабыџь. Анцәа илаԥш ахьысаанӡа. Ауаатәҩса абас азалымдырра изақәшәо, Анцәа дахьхарымҵо азакәхап. Аха уажәшьҭа ҳара ҳхы ҳахәароуп. Раԥхьа иргылан ачҳара, нас ҳхы ҳазлахәаша мҩак аԥшаара.
Илеиуеит асыԥса. Наҟ ихараны адыд бжьы гоит.
Исаак. Иарбан мҩоу иуԥшаауа уара. Аибашьраантәи амҩоу?! Уи иҟамлаша акоуп. Сара исҭахым абра уаҳа шәылатәара. Шәхы-шәҿы еиқәаҵәақәа рҿаԥшра. Мамзаргьы шәыфҩы ачҳара. Сыҳәҳәоит, абри аҳаԥы аҿықә сынхықәгылан, мамзаргьы схысуеит. Алемсаа ираҳар ишԥазымааири, шәындырҵәап шәызегьы.
Иван. Урҭ ара иааир, ҳара ҳакәым уаргьы уршьуеит.
Исаак. Сара алемс бызшәа здыруеит. Москва Ломоносов ихьз зху ауниверситет салгахьеит. Урҭ ишаахалаҵәҟьаз ирасҳәап, сара аибашьра шысҭахымыз, аха мчыла сшаларгалаз. Саб рыцҳагьы алемсаа уаа ҟәышқәоуп, насгьы, Асовет ҳәынҭқарра аҟәышқәа ираӷоуп ҳәа ахьиҳәоз иахҟьаны ауп Нарильск ашахт дызцәыҵаԥсыз. Саргьы аԥсуа Аабыџь саԥхьа дҩагылан аҳаԥы сцәыҵеишьырц даҿуп. Ааи, ааи, уаргьы иҽеиу уаҩӡам...
Иван. Иуҳәаз ажәаз уара ушьтәуп, аха абра ахысра ҟалом. Аабыџь деибашьҩуп...
Исаак. Ааи, деибашьҩуп, аха издырӡом дыззеибашьуа.
Иван. Иԥсадгьылазы. Уаргьы уззеибашьуа у–Ԥсадгьылаз акәӡами?
Исаак. Сара абра с-Ԥсадгьыл сымаӡам.
Иван. Ԥсадгьыл умамзар, узмилаҭда уара?
Исаак. Сара смилаҭ адунеи иқәу амилаҭқәа иреиӷьуп, иагьҟәышуп, аха шәара шәҿы сара смилаҭ ала апаспорт уоур ҟалаӡом.
Аабыџь. Нас иумилаҭу ҳәа ианузеи упаспорт?
Исаак. Саурысуп ҳәа.
Аабыџь. Сара спаспорт аԥсуа ҳәа ануп.
Исаак. Сара саҵкыс убри ала уара уеиӷьуп ҳәа угәы иаанагозар, агха умоуп. Сара сыжәлар амилаҭқәа зегьы реиҳа иҟәышуп. Уара ужәлар рзы убри аҩыза узҳәоу?
Аабыџь. Сара сыжәлар милаҭ фырхаҵоуп, зыԥсы цқьоугьы уаауп...
Инахараны илеиуеит асыԥса. Аабыџь Ахра иаԥхьа дгылоуп.
Зегь реиҳа сзыцәшәо, абарҭ ҳхымхәыцкәа, хыла-гәыла еилалар ҳәоуп.
Ахра. Иаҳхымхәыцыр иабацо. Аха зегь реиҳа ишәарҭоу ахьҭеи, афатәи, аӡи роуп. Урҭгьы нҵәо иалагеит.
Аабыџь. Афатәи аӡи шәеиҷаҳала. Ахьҭа ҳара ҳамч ақәхом. Ус ауп ишыҟоу, уаҵкыс ииааиуа амчра аанда уаланашшуеит. Ауаҩытәҩса иагьа гәаҟра дрықәшәаргьы иҽимԥсахроуп, дышуаҩу даанхарц иҭахызар.
Кан. Бабаду, ахьҭа сакит, уааи сара сышҟа.
Аабыџь. Уажәыҵәҟьа, дад. (Иоупа кьаҿ дахьтәаз ижәҩахыр иҭаирԥоит.)
Асҭана (Ахра ишҟа дааскьаны). Сара иуасымҳәази, шьханыҟәара аҳәса аагарым ҳәа. Аха уара утәы иаснагь иаургоит ибзамыҟәразаргьы.
Ахра. Иуҳәарц иуҭахузеи убри ала?
Асҭана. Исҳәарц исҭаху, сгәы иҭыхо бзиаҵәҟьаны иудыруеит. Схы аҵкыс бзиа избоз дысцәугеит, уажәы лҭархара уаҿуп.
Ахра (игәы иҩыҵаххны). Асҭана, Алиса лыԥсҭазаареи лҭархареи сара снапы ауп изну. Уи даҽа мчык аԥырхагахараны зыҟалом.
Асҭана. Уара уаацәырымҵызҭгьы лареи сареи ҳаилибакаахьан.
Ахра. Сара Алиса бзиа улбон ҳәа смаҳацызт. Ус акы ыҟазар, лара аиаша салымҳәози?
Асҭана. Аиаша заҳарц зҭахым ихахьгьы иааигаӡом. Убри ауп уаргьы мҩас узқәылаз. Уаҳԥырхагамхан ларгьы саргьы. Мап анакәха, абра иаҳхамацәысуа ухы еиҟәнажәаргьы усс исымам. Уи аԥсабара иазыҟамҵар, сара иҟасҵоит... Иахьахәҭаз изымыкшеит амацәыс, аԥсабарагь агха ҟанаҵозаап.
Ахра. Амацәыс иадыруеит иахьыкшаша. Иаҳҳәап, амацәыс саахан сашьыргьы, Алиса уара дуццараны дыҟаӡам.
Асҭана. Анцәа иоуп знапы ҳану. Анцәа игәаԥхар, уҟаӡамшәа Алисеи сареи ҳамҩа уаԥыригоит.
Ахра. Лбаа ҳаныҟаз Анцәа иӡбахә уи аҟара уалацәажәаӡомызт. Уажәы аҳаԥы ҳаныҵаха еиҳа дуҭаххама?
Асҭана. Дысҭаххеит, избанзар уара усԥыригарц азыҳәан. Алиса дсыман абри аҳаԥы сыҵыҵырц.
Аабыџь (днеины рыгәҭа даагылоит). Гаӡароуп шәара шәызлацәажәо. Ауаҩы дызқәиҭу ихы-иԥсы роуп. Анцәа ҳазшаз азин ииҭеит, ихы иазиӡбо иара дақәиҭызарц. Аԥҳәызба илҭаху далылхуеит. Убас лыԥсы злаҭоу лгәы иланаҳәеит азыҳәан. Шәара шәызлацәажәо сара ибзиаӡан издыруеит. Шәҩыџьагьы ҳаибашьра еиқәаҵәа шәалагылан, аӷа шәиҿагылан хаҵаҵас. Аԥҳәыс лызҵаараҿгьы хаҵаҵас шәхы мҩаԥыжәгароуп. Лара иалылхыз шәаҿамгылан.
Асҭана. Уи цәгьоуп.
Аабыџь. Ицәгьоуп иара аԥсҭазаара ахаҭагьы. Иҟами аамҭакы, зыԥсы ҭоу аԥсра дахьынҳалауа. Аха убасҟангьы дызхьынҳалазгьы аамҭала ауп ишыҟоу. Инаунагӡоу аԥсҭазаара ауп.
Асҭана. Аԥсҭазаарагьы аҵыхәтәа амоуп.
Аабыџь. Ааи, аҵыхәтәа амоуп. Уи ахьынҵәогьы аӡәы иҟноуп. Аԥсҭазаара ахаҭа наунагӡа иҟоуп. Избанзар, ауаҩы уи еихеиҳауеит. Адунеиаҿ узԥырхагахаша ҟалоит, аха аԥҳәызба лгәы уаԥырхагахар ҟалом. Убри аҟынтә еиҭа шәасҳәахуеит, Алиса лгәы шәаламкьысын. Насгьы ҳазҭагылоу жәбоит. Шәара шәхацәоуп, иаахтны ишәасҳәоит, аԥхьаҟа иаҳԥеиԥшу ҳәа сыздыруам абри аҳаԥы аҩныҵҟа...
Иааигәаӡаны илеиуеит асыԥса. Ҵаҟа иахьлеиз бжьы хәаҽык хаҩлоит.
Аабыџь. Убасҟангьы абас сыԥса хьанҭак леит, ҳазгәыҵаҳәҳәан ҳазмаз ахра аҟынтәи. Убри нахыс исзаанымкылеит сҩызцәа.
Исаак. Ҳхаҿы иқәыз асыԥса леит. Даҽак леиаанӡа ҳдәықәышәҵа. Иҭахогьы дҭахааит, иаанхогьы ҳаанхааит. Мамзар абра аҳаԥы ҳцәыҵанҵәоит. Ишәымбаӡои асы аушьа...
Аабыџь. Уара иуздырам ашьха аҵас. Асыԥса анлеиуа, ишеибго илеиӡом, абжа ҿҵәоит. Иаанхаз уи илашьҭарххны илеирц азыҳәан.
Иван. Убри ауп ишәарҭоу. Ҳдәықәларгьы асыԥса ҳзацәцараны ҳаҟаӡам.
Исаак. Иарбан ҳазцәымцараны иҟоу? Ееи, шәгыл шәызегьы. Сара шәаԥхьа сгылан сдәықәлоит. Уаҳа чҳашьа ыҟаӡам абра...
Иван. Уахьгьы цашьа ыҟаӡам. Ҳазлахалаз амҩа асы иаҵәаххьеит. Иумбаӡои иҟоу, улашәума!..
Исаак. Алашәқәа шәара шәоуп. Абыржәҵәҟьа ҳхы ҳахәароуп, акәымзар уажәшьҭан ихьшәахоит. Исҭахым абри аҳаԥы сцәыҵаԥсырц...
Аабыџь. Аӡәгьы иҭахӡам, хымҳа-џьымшьа, аҳаԥы ацәыҵаԥсра, аибашьра ду анцо, аҵыхәтәанынӡа ҳуалԥшьа ҳзынамыгӡакәа...
Исаак. Иарбан уалԥшьоу инаҳгӡараны иҟоу. Алемсаа ашьхақәа ирхалан иқәтәахьеит. Уара абрахь аҳаԥы уцәыҵатәаны амақарра уаҿуп.
Игоит абжьқәа: «Исаак ииҳәаз ҳадгылҩуп». Имацәысны ихысуеит, аха асыԥса леиӡом.
Исаак. Ижәбоума сара исыдгылақәазгьы шыҟалаз. Исыцықәлода амҩа?
Аабыџь. Шәеилагама уара?! Шәхала шәхы ҭашәырхома?
Исаак. Ҳара усгьы ҳҭахахьеит.
Иван. Ишәшьа, нас, шәара шәҭахеит ҳәа, аха ҳара ҳҭахеит ҳәа ҳхы ҳшьом макьаназ...
Исаак. Ус шәгәы иаанагоит, аха Асовет ҳәынҭқарра аныҟала аахыс шәара шәыԥсхьан, «Нагӡара иқәзааит Сталин!» – ҳәа аҳәҳәара шәаҿуп. Арахь аҟәҟәаҳәа дшәеихсны шәишьуеит. Уажә зынӡаск алу шәахәлаижьит, аибашьра шәалагарц азыҳәан. Сара исымбац, исмаҳац, шәҟәык аҿгьы самыԥхьац, шәара шәеиԥш идырбзамыҟәыз ауаа. Нагӡара иқәзааит Ҳитлер.
Аҳаԥы аҩныҵҟа игоит «Ҳаиль Ҳитлер!» ҳәа абжьқәа. Аҳаԥы иҵаҷҷо имацәысуеит, аха идыдӡом.
Иван. Абри дышьтәуп акомандир.
Аабыџь. Абри уажәшьҭа иеихсра иаԥсаӡам. Иԥсы ҭоушәа жәбоит, аха дыԥсхьеит. Насгьы «Ҳаиль Ҳитлер!» аниҳәа нахыс. Уара ууаажәлар Ҳитлер рнырҵәара даҿуп аконцлагерқәа рҟны. Рхьы хапыцқәа ыҵхны еиладырҭәоит. Рцәа рхыхны анапҭарԥақәа алырхуеит. Уара нагӡара иқәзааит Ҳитлер ҳәа угылоуп. Ухы еиқәшәамзар?
Исаак. Ҳара ҳажәлар рҟынгьы арыцқьара аҭахуп.
Аабыџь. Излоуҳәо ала, урҭ идрыцқьаз уара уреиӷьуп.
Исаак. Урҭ зегьы ракәымзаргьы, агәра згоит шәара сышшәеиӷьу...
Иван. Нас убри аҟара шуӷрагәаз аума ҩышықәса раахыс ушҳацеибашьуаз, ухы цәырымгаӡакәа.
Исаак. Исҭахны сеибашьуазма, аха мап скыр, ахымца сашәмыргози, мамзаргьы сыкнашәымҳауази.
Аабыџь. Нас уажәы акнаҳара уацәцазшәа убоума? Уи уацәымшәаӡои?
Исаак. Сацәшәаӡом. Абра ҳазегь ҳҭахоит. Убри аҟынтә сара сцоит.
Аабыџь. Иаҳҳәап, уаҟа улбааит, аха уа алемсаа тәоуп, иааугәыдҵаны уршьуеит.
Исаак. Сыршьы срымшьы, ишакәхалакгьы дара рыҟны сыҟазар еиҳа еиӷьуп, шәара сшәылаԥсыр аасҭа. Сара сцоит, игәаӷьны исышьҭало, алемсаа шәрымшьыртә шәеиқәсырхоит.
Аҳаԥы аҿышәҭа иазааигәаны илеиуеит асыԥса. Исаак иҽылкажьны адгьыл бӷьаҭуа аҳәҳәара далагоит.
Исаак. Исҭахым аҳаԥы ацәыҵаԥсра. Исҭахым шәара шәҿы аҟазаара...
Иван. Нас алемсаарҿ уҟазар еиҳа еиӷьума?
Исаак. Сталин иаасҭа Ҳитлер укәа дҭоуҵап.
Иван. Нагӡара иқәзааит Сталин!
Исаак. Ҳаиль Ҳитлер!
Аабыџь. Убасҟан ауп сара ианеилыскаа, ауаҩы ацәгьарахь ихы ирхар, думшьыкәа аанкылашьа шимам. Насгьы ихарԥоу ицәа аҵаҟа ахәымгарақәа ҵәахны имазаарц шилшо. Ахәыҷы иҿишьуа амҳаҵә, ашҳам аншьылан ишику...
Асҭана. Асы алеира иаҟәымҵыр, иҟоуҵараны иҟоузеи Аабыџь. Ҳала ишабо аҳәса ҳацәҭахоит.
Аабыџь. Узлоу ауаа ашәарҭа ианҭагылоу, ахы мацара азхәыцра еиҳау ламысдара ыҟам аԥсуаа ҳҿы. Уажәазы сара ишәабжьызго убри ауп, аиҿыхарақәа шәаарҟәаҵны, ҳхы злеиқәҳархаша шәазхәыц...
Мадина. Аӡынра абра ахгара ҳақәшәар?
Аабыџь. Аӡынра абра хгашьа ыҟаӡам. Уажәы асоура иалагаз, аӡынреи иареи акыр рыбжьоуп. Абри изаамҭанымтәи суп. Изаамҭанымтәи амчрақәа нарха рымаӡам. Ҳара аԥсуаа Анцәа ҳзишаз ҳԥишәаларц азоуп. Ус анакәха, ҳара уи амчра ҳаҵагылароуп, асы хкәарцаз.
Кан. Ихымкәар, бабаду?
Аабыџь. Ихымкәар иабацо. Ажәҩангьы зны аидара иаҵыҵыр ами. Ахақәиҭра зҭахым ҳәа акгьы ыҟаӡам. Аӡынраз ашьхараҿ асы иарио аасра, ааԥынраз ахы шьҭнахуеит. Наӡаӡа дытҟәаны дзынхом ауаҩы; зны абаагәара агәашә маатыр ҟалом. Анцәа шәиҳәала, дадраа...
Асҭана. Аҭаҳмада ицәалашәара еижьом. Иудыруазеи...
Ахра. Уи Анцәа дхаиҵоит. Анцәа дхазҵо, Анцәа ацхыраарагь ииҭоит. Аха ҳара ҳауп зусқәа цәгьоу, ҳԥынҵа ҳнахыԥшны акгьы ахьаҳамбо.
Асҭана. Сара исзеилкаауам, ҳара ҳԥынҵа ҳзахыԥшуам ҳәа узҿу? Аха сара, сгәаанагареи, сызнылаз амҩаҿ схьаҵраны сыҟаӡам.
Ахра. Ухала уакәӡам, саргьы сызныло амҩаҟны схьаҵып ҳәа сгәы иҭам.
Асҭана. Уара уахьынӡанеиша сыздырам, аха сара сахьынӡанеишеи, иҟасҵашеи здыруеит.
Амина. Сзызхәыцуа удыруоу, Мардасоу?
Мардасоу. Асы аура акәхап бзызхәыцуа?
Амина. Мап, асоура зынӡаскгьы схы иҭаӡам. Ахәыҷқәа роуп сзызхәыцуа. Ауниверситет сшаалгалак еиԥш, арҵаҩра сцоит. Ахәыҷқәа сыԥсы рылоуп. Мшәан, аҩны шьаҟада ишзымгыло еиԥш, урҭ рами ҳ-Ԥсадгьыл иаҵагылараны иҟоу. Ҳара ҳажәымҭагьы зыршкәакәараны иҟоу, абыржәы илеиуа асы шкәакәа еиԥш.
Мардасоу. Ахьҭа бакыма, Амина?
Амина. Арҵаҩра еиӷьу заанаҭ ыҟоуп ҳәа сыҟаӡам. Ауаҩы иааӡара, ишьапы иқәыргылара, аԥсҭазаарахь икылгара. Дуаҩны иҟаҵара. Уара уазхәыци, Мардасоу, Гәдиса дзааӡаз арҵаҩы шаҟа лџьабаа ыӡыз.
Мардасоу. Акыр бҭахызар, Амина?
Амина. Иасуаха ԥхыӡла ахәыҷқәа сыҩуа срышьҭоуп, сырхьымӡоушәа, исхьымӡоушәа. Иахагьы ԥхыӡ збеит, ҳхаҿы икнаҳау асыԥса иахьынҳалан, сара сҟны ихалахит, ашәҭәқәа кны, «баабарц ҳааит» – рҳәахит.
Мардасоу. Нас?
Амина. Убри аамҭаз илеиз асыԥса ашьҭыбжь саанарԥшит.
Мардасоу. Бнапқәа хьшәашәоуп, Амина.
Амина. Сгәы ԥхоуп, уи азымхаӡои? Изырԥхогьы агәыӷра исымоу ауп.
Аабыџь. Бара биашоуп, дад,  Амина. Гәыӷроуп ҳазегь ҳаибаркны ҳазмоу. Игәыӷуа иоуп зхы иаиааиуагьы.
Амина. Зхы иазымиааиз?
Аабыџь. Згәыхәтәы иахьымӡакәа иҭахо зегьы, зхы иазымиааиз роуп. Ус иҟоу ауаа, аԥсҭазаара имариаӡаны иаԥыхьашәоит. Агәыӷра злам ауаҩы, уааигәа даныҟала, угәы ҭаԥиҽуеит. (Ихазы.) Убасҟан абраҵәҟьа ҳгылан, гәыӷрала ҳгәы рыӷәӷәауа, сҩызцәа гәаҟқәа рзыҳәан. Наӡаӡа имгылаз амра ҳазыԥшны.
Илеиуеит асыԥса.
Алашара ыцәоит.
Даҽа хәымш, асоура ианалага ашьҭахь. Асы еимагыланы алеира иаҿуп. Рҭагылазаашьа еиҳа ицәгьахеит. Агәыӷра рцәыӡны иҟоуп рхырҿқәа. Ргәы каҳауп.
Гәдиса (џьарак дызгылом, дгәаҭеиуеит). Ҳафатә анҵәара иаҿуп. Аӡы акәзар, абар абри ауп иаанхаз. Арахь асы шлеиц илеиуеит. Сшәазҵаауеит, шәзықәгәыӷуазеи ҳәа?
Ахра. Афатә анҵәара иалагазар, умгәа иҵегьы иҭаҿаҳәа. Узхара ҟамлоушәа укрыфашьа еиԥш акәымкәа.
Гәдиса. Сара ихазгалаз ауп исфо. Шәара шәыфатә салакьысуам, Анцәа ибоит.
Еидарала саҵалан ихазгалеит. Закәытә аамҭоузеи иаҳзыҟалаз, ауаҩы итәы дақәиҭымкәа!
Ахра. Иахьа ҳҭагылазаашьа злаҟалаз ала, уара утәы, сара стәы ҟамлароуп абра.
Гәдиса. Изахьӡузеи, уара утәы, сара стәы ҟамлароуп?! Акоммунизм аргылара уалагама, аҳаԥы ҳаныҵаха? Ишәзыҟамҵаз акоммунизм аҟноуп уара утәы, сара стәы ахьыҟамлоз. Абри аҳаԥаҿы инҵәеит акоммунизм аҵыхәтәа. Иалагеит ҳара ҳкапитализм аепоха. Ус анакәха, сара сыфатә сара истәуп.
Ахра. Иахьарнахыс иҳамоу афатәи, аӡи, аԥхамаҭәеи еиҟараны иаҳшоит.
Гәдиса. Абар ассир! Зеиԥш еиланхарак напы адыркит ҳәа сыҟоуп абри аҳаԥаҿы.
Ахра. Алаф уҳәаргьы цәгьа иубом.
Гәдиса. Ари лафым, аха мыткәмоуп, ԥсӡуп. Ашәаџьҳәаҩ ашҭа аҵыхәаҿ дааиныдгылоуп, иҽеиқәа дақәтәаны, ихҭырԥа еиқәаҵәа ихаҵаны.
Аабыџь. Иазхоит, уаҩы изычҳауам Гәдиса уажәақәа!
Гәдиса. Сажәақәа шәзычҳауам, аха асоура иаҟәымҵыр, шәаргьы шәзычҳауада, шәыфҩы гахрагь иҟоуп абри аҳаԥаҿы.
Аабыџь. Зыԥсы шҭоу зыфҩы газ уара уоуп, Гәдиса. Аиаша уҳәеит, ишԥаҳаԥсыхәоу, асоура иаҟәымҵкәа, уаргьы ҳаргьы абра ҳаицыҵахар.
Гәдиса. Уара, Аабыџь, аибашьра Ду аан абри аҳаԥы уцәыҵаԥсызҭгьы, уаҩы бааԥсык ила еиҵахон.
Кан (ахаҳә аашьҭыхны). Ишԥыкәу сабду абас ушиацәажәо! Абри ахаҳә ухакәмаҷыра иҭасыртәоит...
Аабыџь. Кан, ахаҳә наҟ ишьҭаҵа!
Гәдиса. Ақәыџьма ақәыџьма ааӡоит. Дзеиԥшхоз нас, уара иуааӡаз, ахаҳә схы иҭаимыртәакәа. Абри еиԥш иҟоу амӡышәа, нагӡара имоуроуп. Анцәа иҳәозар, абри асы илеиуа инанагӡап.
Мадина (аҳаԥы дныҵаҵәаауеит). Ахьмыӡӷ сургеит уара. Аҽны шьыбжьон абарҭ зегьы раԥхьа укаҳаит. Усзычҳауам сахьухәаԥшуа, аха сабацари, ахра сҽасымҭозар.
Гәдиса. Баасыднагалеижьҭеи абас еиԥш аиаша бымҳәац. Быԥа, сыбхьынҳалап ҳәа бгәы иаанагозар, агха быхьит. Ааи,
сбымшьын, бара быда ԥсҭазаара сымам ҳәа шысымҳәогьы бдыруеит. Быԥа. Бара бакәым, абри аҭаҳмада шәаԥхьа днаргыланы, шәызегьы шәыԥозаргьы хьаас исымам. Быԥ, абарҭ раԥхьа бнагылан. Ауаса рԥыза ахрахь иԥар, егьырҭ зегьы нашьҭалоит. Быԥ. Анцәа агәаԥхара риҭар, абарҭгьы ахра рҽарҭап. Усҟан ицқьахон ашьха ҳауа. Быԥ сҳәеит, раԥхьа бнагылан. Усҟан мҩабзиа шәықәларц нашәзегьысшьап. Ацәашьы аркны, Анцәа сиҳәалоит, шәызқәылаз амҩа шәахьымхәырц азыҳәан. Быԥа, знызаҵәык быԥсҭазаараҿ бзиак ҟаҵа.
Ахра. Азин усҭом уԥҳәыс абас лацәажәара.
Гәдиса. Абри сара дыстәуп. Азин сымоуп, сыкәа дҭартәаны дсырԥхарц. Снапы даныртәалан ажәҩан ахь дхазгаларц. Џьабаа лмырбаӡакәа сыԥсы лҿасҵаларц, дҭартәаны, сапын ҟәымшәышәла снапала дыскәабаларц. Мамзаргьы лышьацәа данкны, дырууаӡа дыршәны, абри ахра дасҭарц. Быԥа.
Анна. Уара дутәуп ҳәа иуҳәалакгьы, иҟауҵалакгьы азин умаӡам.
Гәдиса. Исымоуп. Абри аԥсабара иаҭаххалакгьы аҟаҵара азин амазар, сара изсымамхарызеи? Исҭаху аҟаҵара, аҳәара...
Анна. Иахьа уажәраанӡа узакәыз сзеилымкаакәа, унапы аҵаҟа аус ахьызуаз, схы гәыбӷан асҭоит. Ҳазлеиҿаԥшуеи уаргьы саргьы ҳарҵаҩцәоуп ҳәа, аҟьаҟьарахь ҳалбаар. Уи аҵкыс абра аҳаԥы ҳцәыҵаԥсыр еиҳа еиӷьуп.
Гәдиса. Аиаша бҳәеит Анна. Абри аҭаҳмада мышьҭацәгьа имҩа санықәла нахыс, сара сыԥсхьан. Аа, абар, сыхәхәаза сахьықәу, снапқәа сгәы иқәҵан. Бсыхәаԥши, шаҟа схы-сҿы ԥшӡоу. Шаҟа сеиҿкааны сықәу, ҳаи уҳәар, сышҩаҵҟьара. Схала сакәӡам еиҵыхәхәа иқәу. Абар, Анна, бара быԥсны бахьышьҭоу. Бара быԥсы анҭазгьы баныԥсызгьы ԥшра-сахьала беиқәшәан. Сбырцәажәомызт акәымзар, шаҟа сбеилаҳауаз бдыруазу. Алиса, закәытә ԥшроузеи иаабхәаз баныԥсы, сгәы иалоуп хаҵацара бахьахьымӡаз. Бхала бееиқәыбкзар акәхап, беиқәызкуа ҳәа ибымадаз. Иахьа аԥсы иакәым, зыԥсы ҭоу деиқәызкуа димам. Бара бгәы иаанагоит сара схала сыԥсызшәа. Абар Ахрагьы деиҵыхәхәа дахьышьҭоу. Иԥсы анҭазгьы ҿыцха дыԥшуан, даныԥсгьы ҿыцха дышьҭоуп. Уи сгәы иахәеит, избанзар иԥсы анҭаз сымҩа дангылан, исхаразгьы исхарамызгьы схы ианҟьо. Абар шәызагь шәахьышьҭоу, саргьы снашәылаҵаны. Аӡәызаҵәык имԥскәа иаҳхагылоу Аабыџь иауп. Изларҳәо ала абри дыџьнышуп, аџьныш ԥсра иқәӡамзаап, иус џьнышқәа ҟаиҵаларц азыҳәан. Макьана дабаҟоу, ҳара ҳаиԥш, егьаҩы ыҵанирҵәап абри аҳаԥы.
Иаамацәысны ихысуеит, адыд абжьы иалыҩуа, асыԥса леиуеит.
Анна. Анцәа срыцҳашьа, Гәдиса зынӡаск деилагазаап.
Кан. Уи деилагаӡам, аха дшәаргәындоуп.
Аабыџь. Кан, Гәдиса уиламцәажәан ҳәа уасымҳәахьеи.
Гәдиса. Абри ианаамҭаз дубжьар акәын. Аха, Анцәа иҳәозар, асыԥса дабжьап.
Кан. Абри асы илеиуа иабжьаша уара уоуп.
Аабыџь. Кан сҳәеит.
Кан. Ибзиоуп, бабаду, уаҳа силацәажәом. Аха срыцҳамхози, абри инапы ақәҵаны, ашкол саналго ашәҟәы сыциҵар. Уажәшьҭа агәра згеит иахьатәи аҿар ҳцагәны ҳшаанхо, абри еиԥш иҟоу ауаа аҵара ҳдырҵонаҵы. Сара исыздырам, абри аҳаԥы иҳаҵыҵшьоу, аха абра сахьыҵанагалаз Анцәа иџьысшьоит, сыбла ахьхитыз азы. Арадио икәа иҭаз ааҭигоит.
Арадио абжьы. Иахьа Аҟәа амш бзиоуп, амшын ҭынчуп. Иааиуа амшқәагьы ԥхаррахоит. Уажәы шәырзыӡырҩ аԥсуа шәақәа.
Аԥсуа шәақәа рҳәара иалагоит. Иаалахҿыхрахоит, аҳаԥы иныҵалоит ԥсҭазаарак. Асыԥса леиуеит.
Гәдиса. Наҟ еихакы аҿы.
Еуака. Иҟалазеи, абжьы абацеи, Кан?
Кан. Асыԥса илеиз абжьы ахәаҽит.
Еуака. Сгәы ишԥалоу, изакәытә ашәа бзиақәааз. Иџьоушьартә ауп ишыҟоу абри аԥсабара. Адгьыл ахылҩа-ԥсылҩа ажәҩанахь ицоит, нас уахьынтәи, иқәаны, исны икырцхха, адгьылахь илеиуеит. Зегьы гәаҭеиуеит, зегьы ныҟәоит, џьарак итәаӡом. Аки-аки еиԥырхагахоит. Абарҭ ҳашьхақәа роуп ҵысра зқәым.
Кан. Урҭ зегьы еилкаауп, аха изаамҭанымкәа иауз асы шԥаҟалеи?
Еуака. Изаамҭанымкәа иҟало зегьы, изаамҭанымкәа аҽеиҭакрақәа иҟало роуп. Мыцхәы аҳауа ԥсахрақәа бзиа иабаӡом ажәҩан. Иангәаалак, адгьылахь ахысра иалагоит. Ақәа, асы, акырцх – иҳаигӡараны иҟаӡам. Адгьыл ауп усгьы зегьы заахауа. Аха иалаӡуаҵәҟьа ҳара ҳауп. Изакәытә ашәақәааз ҳагәнаҳа зықәшәаша, асыԥса ишԥанарки арадио абжьы.
Кан. Ашәа бзиа иубома?
Еуака. Сыԥсы еиԥш. Саныҷкәыназ Аҟәа ахор салан. Ахапагьы цәырызгалон. Саныржуа аҽны сҩызцәа, сықәлацәа, инасхагыланы, ашәа ҳәаны снаскьаргароуп, џьанаҭ сышиашоу сцарц азыҳәан.
Гәдиса. Уи иҟамлаша акоуп. Абра уара инаухагылан ашәа узызҳәо ҳәа ус аӡәгьы дыҟам.
Еуака. Избан уара убас угәы изаанаго?
Гәдиса. Аԥсцәа ашәа рҳәоны смаҳац сара...
Кан. Аԥсы бзиа шәҩык абзацәа бааԥсқәа дреиӷьуп. Ашәа бзианы иуҳәозар акәхап?
Еуака. Иуасымҳәахьеи, еиҳараӡак сара сакәын ахапа зҳәоз. Шьхатәыла ианыҩуа Ахрашәа шыҭсырҟьоз.
Еуака «Ахрашәа» аацәыригоит. Егьырҭгьы инаицдырӷызуеит. Гәдиса дыҳәҳәоит, шәаҟәыҵ ҳәа. Нырцә-аарцә зҿылазхаз асыԥсақәа ашәаҳәацәа рыбжьы ахыҩуеит. Ԥыҭраамҭак ҿымҭ-ԥсымшьа доусы рҭыԥқәарҿ игылоуп.
Аабыџь. Азқәаршәшәара иалагеит ҳашьхақәа. Ашәа ҳҳәаргьы ргәамԥхеит убама.
Кан. Избан изыргәамԥхаз?
Аабыџь. Ианаамҭам ҳәагьы ыҟоуп ашәаҳәара. Абри ҳдунеиаҿ ауаҩы дызқәиҭым шаҟа ыҟоузеи. Уанӡа ҳазцои, иара ихы данақәиҭымгьы ыҟами. Убас, убас ахрақәа, ишәрыцқьала шәыжәҩахырқәа.
Гәдиса. Абри аҭаҳмада ифилософиа сгәы ааԥнаҵәаӡеит. Ҳҭахарҭа аҭыԥаҿ ҳааганы ҟәыш ажәала ацәажәара даҿуп. Иазхоит уажәшьҭа. Иаха аахыс ҿашәа сымам, акы снацҳароуп. Скьатеиқәа аҷҷаҳәа рыбжьы гоит.
Мадина. Уԥхамшьаӡои, ухала акруфоума?
Гәдиса. Сҽысшьуеит ҳәа баҳама!
Аабыџь. Арахь шәааӡырҩы, дадраа! Доусы шәыфатәқәа ааган, абра ахаҳә иқәшәҵа.
Гәдиса. Избан иара?!
Аабыџь. Убас аҭахуп. Ҳара абри аҳаԥы шаҟа ҳаҵахо ҳаздырӡом, убри аҟынтә афатә еиҷаҳатәуп.
Гәдиса. Абар ассир. Асовет ҳәынҭқарра аан ишәзыҟамҵаз акоммунизм абра аҟаҵара уалагеит уара. Доусы ифатә иара ифоит. Насгьы зегьы еиҟараны иаарымгаӡеит. Уара – утәы уара, сара стәы – сара.
Мадина (афатә зҭаз ахьаҭра ааган, ахаҳә ҟьаҟьа инықәылҵоит). Абри аҩыза аԥхашьара уаҩ дақәшәахьоума? Саҭашәымҵан сҩызцәа, саҭашәымҵан. Сара уажәшьҭа хаҭала абри аҳаԥы сыҵыҵны, адунеи сықәыԥшыргьы сҭахым...
Доусы ирымоу афатәқәа ааганы ахаҳә ҟьаҟьа иқәырцоит.
Аабыџь. Абарҭ афатәқәа бнапы ианысҵоит, Алиса. Сара исымҳәакәа аӡәгьы ибымҭан. Аӡба шәакыр сыла шәқьышә шәырбааӡа, аха ишәымфан, амгәа хьаа арҵысуеит.
Гәдиса. Афатә шәаламкьысын, аӡы шәымжәын, асы шәымфан, абахҭа иҭакугьы хақәиҭрак имоуп. Абриаҟара еиқәыжьу асгьы ҳахубаауама?
Аабыџь. Ашҳам злоу асы ыҟоуп.
Гәдиса. Уара уаҟарагь ишҳаму дабаҟоу. Уи адагь ашҳам сцәа иалалахьеит. Ауаҩы шҳам ишҳам. Уажәшьҭа уи ашҳам салызго ҳәа хәшәы ыҟаӡам. Абри аҳаԥы амаҭқәа сцәа-сжьы иақәҵәишозар еиҳа еиӷьын, шәара абра сшәылазар аасҭа.
Аабыџь. Агәыԥҵәага, ашьартәага. Абри адунеи уқәымзар акәын уара. Анцәа уара злыԥха ҳауша, иҭабуп ҳәа уасҳәоит, ҳамҩа абри аҳаԥаҿы иахьааугаз. Аԥсҭазаараҿ зегьы иреицәоу, ауаа еилибамкаакәа ианеицу ауп.
Гәдиса. Адәы иқәзаалакгьы ҟалоума? Усҟан уара абри аҳаԥы уцәыҵаԥсызҭгьы, иахьа абра ашәишәи бжьы ыҵҩуа иҟалон. Ҳара амра ҳақәыҷҷа, Аҟәа ҳалазаарын.
Аабыџь. Сара сыԥсра уара уахымыццакын. Насгьы ус аламала иԥсуагьы среиуаӡам. Аԥсҭазаара еиқәаҵәа иагәылызгаз амҩа ауп шәара шәызну. Аха зны-зынла уи рҟьашьуеит уара уеиԥш иҟоу ауаа.
Гәдиса. Сара сеиԥш иҟоу роуп амҩа бзиа ианызарц зыхәҭоу. Мшәан, Анцәа ауаатәыҩса зегьы еиҟараны ишама? Аԥылгыды зыхәҭоу ҳәа дыҟами, дыҟами аԥымаҵә зыхәҭоугьы.
Аабыџь. Абжеиҳараҩык аԥылгыды зымҵоу, изыхәҭам роуп. Ажәлар ангәаҟуаз аган авагылацәа. Нас ианҭынчрахалак, иааины агәҭа иҭатәоит, ршьапқәа еиҵыхны.
Гәдиса. Убри агәҭа иҵегь ицқьахон, уара уеиԥш иҟоу ацқьақәа ирылатәамзар. Ҳара ҳалагароуп шәара шәрыцқьара.
Аабыџь. Сара схы здыруа сааҟалеижьҭеи, ауаа ҟьашьқәа срыламтәацызт. Аҟьашьқәа икылырҵәоз ҳаԥсҭазаара аџьгәара саҿын.
Гәдиса. Нас уажә урҭ акылҵәарақәа узыџьгәоума?
Аабыџь. Акылҳарақәа убасҟак ирацәахеит, сара сакәым, Нарҭ Сасрыҟәа изымыџьгәартә еиԥш.
Гәдиса. Акылҳарақәа џьгәамзаргьы, ҳанхартәы ҳаҟоуп.
Аабыџь. Ушынхалакгьы ҟалоума? Уара иубом акәымзар, убарҭ акылҳарақәа ашьа ркылкьаса илеиуеит. Абас мацара иаанхар, ҳшьабар ҟалоит. Нас ҳ-Ԥсадгьыл аныԥслак, ҳара изаҳҭахузеи аԥсҭазаара.
Гәдиса. Сара усазҵаауазар, ԥсадгьылдагьы сыԥсы ҭазар сҭахуп.
Аабыџь. Уԥсы шҭазаалакгьы ҟалоума, уара Анцәа иимшәиша. Уцәажәашьа ала иубоит, уара ԥсадгьыл шумам. Аибашьра аан ухы шымҩаԥугаз умдыруеи?
Гәдиса. Зегьы шәхы шәыхнахуеит, сара усҟан Аҟәа сахьаанхаз. Аха уаҟагь баша стәаӡамызт, аха уара узҿыыз?
Аабыџь. Сара сызҿыз акәын ауаҩы иԥсҭазаараҿы лахьынҵа еиқәаҵәаны иҟаз. Иҭахоз аҷкәынцәа еиқәыскуан, исырҽеиуан. Зны сылаӷырӡ нарықәсҭәон, нас сыбжьы ҭымгаӡакәа, сгәы сҭаӷызуа, ахацәа рашәа сҳәон.
Инахаран идыдыз сыԥсак ланашьҭит.
Аабыџь. Иа, Анцәа зхьышьаргәыҵа сакәыхшоу. Унапы ҳануп, уара иулымшо иҟоузеи. Ҳаҵга аԥсуаа ҳазҵахаз аҳаԥы.
Гәдиса. Уара хаҭала аҳаԥы ҳаҵаугалеит, уажәшьҭа Анцәа ҳаҵигар уҭахуп. Уара ҳаҵга, ҳшыҵаугалаз еиԥш.
Аабыџь. Сара шьардаӡа сцәа иҭаӡахьеит. Иара уаргьы сцәа уҭаӡап, уаҳа уажәы ҭагылазаашьа сымам. Уажәшьҭа шәаасзыӡырҩ шәызегьы. Иахьа нахыс еиҳа лымкаала ҳаихӡыӡаалароуп, ҳаилибакаауазароуп. Ҳҭагылазаашьа еиҳа-еиҳа еицәахо иалагеит, аха агәра згоит ҳара уи ҳшаиааиуа. Иаатыроуп ажәҩан агәы. Абра ҳаҵаԥсыр еиҳа еиӷьуп ҳгәы еихшәаны, ҳагхақәа зегьы аахтны ҳаилибакаар аасҭа.
Гәдиса. Абар ассир, укамондирха уааҳхагылеит, уара иуҳәо ада акы ҟамло. Уара уахькомандирыз асалдаҭцәа рҟны акәын. Унапала абра иааганы ицәыҵаушьыз асалдаҭ. Ҳара зхы иақәиҭу уаауп. Уара уеиԥш иҟоу ауаҩы уажәшьҭа ахшыҩ ҳаиҭар ҟалаӡом. Ицеит шәара шәыхшыҩ аамҭа. Ҳара ҳахшыҩ иахьа ашәымҭа иҭагылоуп. Иахьа ҳара инеиҵыхны ихәыцуа уаауп. Шәара шәыхшыҩ ажьакца иакхьеит.
Аабыџь. Иазхоит. Уара зыхшыҩ зымгәахь ицаз уоума сара сыхшыҩ жьакцеит ҳәа зҳәо? Сара, ӡи-мцеи ирылҵны, ԥсҭазаарак сзеиԥшьуазар ҳәа адәы иқәу. Иухашҭзар аиҳабы ишиацәажәатәу, ухшыҩ ухаҿы иаазгарц сылшоит. Ахамхаԥагьа, ашәаргәында. Уара уеиԥш иҟоу ауаа ҳажәлар убас рхы ҭырҟьеит, ҩ-мцак ирыбжьаханы, ирыздырам, иарбан гану иахьыҩра. Уара хаҭала убас уаҳаҭыр ладырҟәит, аԥша уақәтәаны, аӡы уруа аҟынӡа. Аха уара уи хьыӡрацарак еиԥш иушьоит. Избанзар уара иуздырӡом, ахьыӡрацара захьӡу. Атәитәыхра иашьцылаз, аҵыс ачалт иаҵахаз диҩызоуп. Еиҭа шәасҳәахуеит, аӡәгьы азин имаӡам даҽаӡәы иԥсҭазаара алахәмарра.
Гәдиса. Сара сыԥсҭазаара уалахәмарырц уҭахупеи?!
Аабыџь. Мап, Гәдиса, уара иуцәыӡыз ауаҩра иузсырхынҳәырц ауп исҭаху. (Ихазы.) Убри ауха иҟалеит ухаҿы иузаамгоз аиҿагылара. Ааи, ахәбатәи амш азы, доусы ирзынхаз афатә, аҭаҭын, аӡы рымхны абра ахаҳә иқәсҵеит. Уаҳа ԥсыхәа ыҟаӡамызт. Аҭагылазаашьа бааԥс аныҟалалак, иззыҟалаз ауаа еиларҵәатәуп, акәымзар аӡәаӡәала иамԥыхьашәар, имариаӡаны иашьуеит. Амала, рыцҳарас иҟалаз,
рызегь зеицхәыцуам аҽеиларҵәара шаҭаху азыҳәан. Иахьатәи аҭагылазаашьаҿ ҳара-ҳара ҳаибаҭахызар ауп, мамзар...
Исаак. Сара шәысҭахзам.
Аабыџь. Иаанагозеи шәысҭахӡам?
Исаак. Иаанаго убри ауп афатә ихазгалаз сара истәуп.
Аабыџь. Афатә саргьы ихазгалеит.
Иван. Саргьы исымаз хазгалеит. Аха уажәы аҭагылазаашьа убас иаҳзыҟалеит, иҳамоу еиҩырҷҷаны иаҳфароуп.
Исаак. Ишәфала, нас, еиҩырҷҷаны, ҳалалс анцәа ишәиҭааит, аха сара шәсыламкьысын. Сара истәу сара исымазааит, шәара ишәтәу шәара шәақәиҭзааит. Нас абри аҳаԥаҿы акоммунизм шәыргыларц шәҭахуп. Акоммунизм аҵыхәалами Гитлергьы дызшәықәлаз. Акоммунизм акәым, асоциализмгьы мышкызны ишәымбахра иҟоуп.
Аабыџь. Анцәа иныс дшысшьуа.
Исаак. Абра саныҵоугала нахыс сшьуп сара. Иуҭахызаргь даҽа знык сшьы. Уажәы ишәымбеит ашьра. Асоциализм ашьақәыргылараз, ҳабацәа рыбаҩ ала адгьылқәа хышәҟьеит. Ҳара ҳабаҩ ала акоммунизмгьы еибышәҭап. Сшьы абра сахьгылоу, амала афатә шәысҭараны сыҟаӡам.
Иван. Абри иаанагозеи! Иахьа уажәраанӡагь дызҳалоузеи деилымкааӡакәа.
Исаак. Шәара ишәылшаран шәыҟаӡам сара сеилкаара.
Иван. Избан уара уеилкаара зҳалымшара?
Исаак. Избанзар сара сҟәышуп адунеи иқәу ажәларқәа зегьы ҳара ҳахшыҩ ала ауп излеибарку. Ҳара иҳаргьыжьуа ачархь шәаҿоуп шәызегьы. Нас аҟәышреи абзамыҟәреи зеилибакаараны иҟоума.
Аабыџь. Абзамыҟә ҳәа узҿу уара уакәхап.
Исаак. Уажәазы иашоуп. Сыбзамыҟәхеит, аиашаз, избанзар абзамыҟәқәа сшәылахеит азыҳәан.
Иван. Дыԥсыроуп абри ала ԥынҵа икылҟьаз, абри аҳаԥы дҭымҵроуп деибганы. Амаҭ иаӷроу ашҳам, дабаҳаланагалеи?
Исаак. Шаҟа шәҳәо аҟара исызҳауеит. Асоура иаҟәымҵыр, убас исызҳап, абри аҳаԥы сазымкуа. Шәара ишышәҳәаҵәҟьо
аламала сыԥсӡом сара. Ҳара ҳмилаҭ ахачҳара змоу милаҭуп. Зқьы шықәса раԥхьа ҳ-Ԥсадгьыл ҳақәымҵыр ҟамлеит, аха асакараҿ иҭабахьоу аӡмах еиԥш, зыхшыҩ ҭабахьоу ажәларқәа, рхы ахшыҩ ҭаҵаны, ихәыцуа иҟаҳҵахьеит. Ҳара ираԥшьаагаз ала ауп, атәылақәа ацивилизациахь ишкылсыз. Ҩны еихаргылашьа ззымдыруаз ажәларқәа, рыҩнқәа ажәҩан иаҵакьысуа иҟаҳҵеит. Аихаӡа ԥыруа ажәҩан иалаҳҵеит, ауаа аманы. Аҵара-дырра шьақәҳаргылеит. Ҳара адин иаҵаныҳәо милаҭуп. Шәара шәеиԥш ауахәамақәа ҳарбгаӡом. Шәара Анцәа шәигәҭасны, уи ихаҭыԥаҿы Сталин дшәыргылеит. Арахь иара шәышьра даҿуп акәҷарақәа реиԥш. Даншәеихсуа, шәкаҳаанӡа, нагӡара иқәзааит Сталин ҳәа шәыҳәҳәоит. Асоциализм амҩа убас шәарлашәит, атәра еиҳа еиӷьышәшьеит, ахақәиҭра аасҭа.
Иван. Нас ухшыҩ акыр иҳахәоума абри аҳаԥы аҩныҵҟа?
Исаак. Шәара уажәшьҭа хәарҭа змоу шәакәӡам. Ҩныҵҟала убри аҟара шәрыԥсаххьеит, ала ишәаз аеҵә еишуеит ҳәа ззырҳәо шәеиԥшхахьеит. Шәшьа шәдақәа ирҭыӡәӡәааны, африкатәи атуземец бзамыҟәқәа ршьа ҭарҵахьеит. Хшыҩ дук шәымамызт, аха ишәызҭазгьы, иҵааха идыршәын, аус шәзалауӡом, шәан дышәшьы ҳәа шәарҳәаргьы, иналгәыдҵан дышәшьуеит. Шәара шәаҵахоит абри аибашьра.
Иван. Ҳара агәра аагоит Сталин дшаиааиуа.
Исаак. Ааи, ааи. Миллионла ауаа нырҵәаны диааир ҟалоит, аха уи аиааира мышкызны ҵахарахоит.
Аабыџь. Избан, уара ус угәы изаанаго?
Исаак. Избанзар шәара хырҳага злоу амҩа шәықәӡам.
Аабыџь. Нас абри аҟара шуӷрагәаз, излоучҳазеи ҳара ҳҟны аҟазаара?
Исаак. Шәара шәеихатә гәара сыҭганы, с-Ԥсадгьыл ахь сзышьҭуадаз. Шаҟаҩы шәырҭахымкәа, аха шәыцәцашьа рымамкәа, ишәаны игылоу шаҟаҩы ыҟоузеи? Шәшьапсыргәыҵа ҳаҵыҵуеит ҳәа иалаго, Троцки иԥеиԥшхаз шырԥеиԥшхо рдыруеит азы, рҿы аӡы ҭаҭәаны итәоуп. Зеиԥш ҟамлац, зеиԥш рымҳәац, аҳаԥы иҵатәоу агәылшьап тәыла...
Аабыџь. Ус акәзар, уҭахазаап...
Исаак. Ҳара, ҳтәыла ааныжьны ҳанықәҵ инаркны, ҳҭахахьан. Сара хаҭала сҭахеит абри аҳаԥы саншәыцҵала. Уажәшьҭа исзаанхаз, абри аҳаԥы сыҵагылан, «Ҳаиль Ҳитлер!», «Нагӡара иқәзааит Сталин!» ҳәа аҳәҳәара ауп.
Афатәқәа зҭаз ихьаҭра аашьҭкәыцәаан, аҳаԥы ахықәаҿ днеины дыҳәҳәоит: «Ҳаиль Сталин! Нагӡара иқәзааит Ҳитлер!»
Уи ибжьы иԥнаҵәаз асыԥса леиуеит. Аибашьыҩцәа аҳаԥы аҵахь рҽыԥхьаркуеит.
Алиса. Сара саҟара аӡәы бзиа ибоит ҳәа сыҟамызт ашьхақәа, арахь иаҳзыруа жәбоит. Зегь реиҳа бзиа иубо, зегь реиҳа дуаӷахар ҟалозаап. Уажәшьҭа ашәара салагеит. Ҳашьхақәа, харада ахара ҳадҵан, ҳаршьырц иақәыркит.
Ахра. Бҽырӷәӷәа Алиса. Агәкаҳара ҳара уажәазы иҳахәо ҳәа ҳаҟаӡам. Ишыдыдуа қәа аурым рҳәоит. Абрагьы, ҳаԥхьаҟагьы бара быԥсҭазаара снапы иануп.
Алиса. Исҭахуп угәра згарц. Избанзар сыԥсҭазаара унапы ианысҵеит. Аха ҳҭагылазаашьа еиҳа-еиҳа еицәахоит. Сгәы иалоуп, баша аҳаԥы ицәыҵаԥсит ҳәа ахьаҳзырҳәо. Абри уаҳа чҳашьа амам, Ахра.
Ахра. Бҽырӷәӷәа Алиса. Ус ала бымхәыцлан. Ҳара иҳаздырамызт, аԥсабара абас ала ишаҳҿагылоз. Ус анакәха, иуҿагыло уаҿагылароуп.
Алиса. Сгәы урӷәӷәарц азы акәхап абас узсацәажәо! Анцәа иоуп, нас знапы ҳану.
Ахра. Ҳара аԥсуаа, еснагь Анцәа инапы ҳануп. Уи ишиҳәо ҳныҟәалар ауп даҽа мҩак ҳамаӡам. Иӷызыз дарбан, зхьаа цәырҵда? (Дцоит.)
Алиса. Макьана ҳабаҟоу, иҵегьы ахьаақәа цәырҵраны иҟоуп.
Асҭана. Нас бара бхьаа хызҽуа ҳәа иҟоузеи?
Алиса. Ажәа бзиа.
Асҭана. Ажәа бзиа аҳәара сыгума бара бзы?
Алиса. Ажәа бзиақәа рацәоуп, аха изаҳауа ишидикыло ауп аус злоу.
Асҭана. Сара сажәа быдбымкылеит. Уи сара сзыҳәа аԥсра еицәоуп. Аха аԥсреи абзареи рыбжьара еицәоу ҟаларгьы ауеит.
Алиса. Уи иаанагозеи?
Асҭана. Уи иаанаго убри ауп, иуԥынгылоу уагәҭасны иуԥыругар, уразҟы иакит. Мап анакәха, ухлаҳәадаха уаанхоит. Уԥшаала ухьмыӡӷ злоухухша. (Дцоит.)
Анна. Аиаша саҳәа, Алиса, Асҭана ажәа ибҭахьазма?
Алиса. Мап, ажәа анысниҵа, иқәҿысымҭын, уи сҿымҭра қәшаҳаҭрак еиԥш идикылеит иара. Аԥсадгьыл аҿаԥхьа аџьабаа ду збахьоу ауаҩы иц сызхымжәеит. Мшәан, азин сымаӡами исҭаху далысхырц. Уи акәым уажәы ҳзызхәыцша Анна Анатоли-иԥҳа. Бара быԥҳәыс ҟәышуп, багьырҵаҩ бзиоуп. Иаҳԥеиԥшхоузеи абри аҳаԥы иҵахаз?
Анна. Абыржәы, ҳахьыҟоу сгәаласыршәарц азыҳәан, адунеи сакәшоит хәыцрала. Сара сгеографуп адунеи хәҭа-хәҭала ишеиҿартәу бзианы издыруеит. Аха Аԥсны, абри еиԥш атәыла ссир аҟны, аҳауа ахьыҟәымшәышәу, ӡынра ыҟаӡамкәа, иаалырҟьан иахьӡынрахаз, насгьы акгьы зхарам ауаа ҳахьашьуа. Аха зегь раҵкыс еицәахаз даҽак ыҟоуп абра. Ҳҭагылазаашьа цәгьахацыԥхьаӡа, Гәдиса иҩызцәа цәырҵыр ҳәа. Ҳарҭ школк аҟны аус еицаауеит. Абра ҳара-ҳара ҳаибафан, ҳаграқәа зегьы хибатны, ауаҩра ҳцәыӡны, мрак ԥханы, асыԥса нықәӡаан, ҳамҩа аатны, аҟьаҟьарахь ҳалбаар, еиҿаԥшышьас иҳауазеи? Насгьы азин ҳауама ахәыҷқәа аҵара дырҵара? Мамзаргьы Гәдиса иеиԥш иҟоу директорс ҳхаргылара. Аԥсра, уазеиқәнамырхар ҟалоит, аха ауаҩреи аламыси уазеиқәнамырхар, усҟан уԥсҭазаара ҵак амам.
Алиса. Уаанӡа?
Анна. Уаанӡа ашәалҟьамра ҳазыԥшызароуп. Ҳаиқәзырхо ҳәагьы иҟоу агәыӷра ауп.
Кан. Гәдиса ашоура иоуит, ахәшәҳәа акыр шәзаанхама?
Анна. Гәдиса уажәшьҭа ахәшә иҭахӡам. Уи дыԥсиижьҭеи акырҵуеит.
Иааигәаӡаны имацәысны ихысуеит. Асыԥса леиуеит.
Алашара ыцәоит.
Ҽынлоуп асы шлеиц илеиуеит рызегь рымч каԥсоуп, ишәаӡыӡо иҟоуп. Иааигәаӡаны имацәысны ихысуеит. Асыԥсақәа леиуеит.
Алиса. Ахра, афатә абри ауп иаанхаз, ишԥаҟаҳцо?
Ахра. Беиҷаҳала. Аҳәса ҽыҭк-еыҭк ача рыҭ. Ирызша ҵәыцак аӡгьы. Ахацәа баҳҟәаҵ, макьана иҳачҳартә ҳаҟоуп. Убас аҭахуп.
Амина (дааиуеит). Аабыџь сыҩныҵҟа амца ҭагьыжьуеит иҳәеит.
Гәдиса (дахьтәаз дҩаҵҟьоит). Амца иҩныҵҟала мацара акәӡамкәа, иоуразароу ицралан дыблыроуп, дыццышәхароуп. Иццышә еиқәаҵәа аӡмах иалажьтәуп, иҳәынҵәахарц азыҳәан. Уи дыблып, диаӡаап, аха ҳара иҳахәода, абра ҳныҵанҵәа ҳцар аума! Абри аҳаԥы сыҵызго исымҭараны иҟоузеи! Сыкәа зегьы ԥарала иҭәуп. Аҩны ҳахчқәа ԥарала ирчуп. Аҩцараҿгьы аҳаԥшьа ԥарала иҭәуп. Иаҭаххозар, сыҩны еихагылақәагьы среигӡом. Адгьылқәагьы исыдкыланы исымоугьы исҭоит.
Мардасоу. Уара Аԥсны ҵәҩанк аумырсӡац, нас абри аҟара адгьыл узҭода?
Гәдиса. Зегьы еимырҵәаз адгьыл, саргьы ԥыҭк рыцрысҟьеит. Схазы акәым, исҭишагь сымоуп.
Мардасоу. Уабацәа рыдгьыл рыбаҩ адкылан аума ишуҭиуа?
Гәдиса. Зегьы иҟарҵо саргьы иҟасҵоит. Адгьыл сҭиит, аха иаазхәаз ишьҭыхны игома? Ҳара иаҳтәыми.
Мардасоу. Ҳара ҳәа узҿу дарбану, иаԥсуаӡамкәа, Аԥсны иқәнагалаз, зҽаԥсуазтәыз роума? Аԥсуа ишьацқьа злоу, ахныҟәгараз иага дгәаҟуазаргьы, идгьыл иҭиӡом.
Гәдиса. Нас уажәы дыҟоума аԥсуа ишьацқьа злоу?
Мардасоу. Уареи уара уҩызцәеи рыда, егьырҭ ршьа цқьоуп, Анцәа имч ала. Насгьы убри иудуҳәҳәалаз адгьылқәа ҷанхоит, абри аҳаԥы уцәыҵаԥсыр.
Гәдиса. Зегьы акоуп, аҭаҳмада Аабыџь иаԥхьа сыԥсӡом. Уи ихала иакәым, шәара шәаԥхьагьы сыԥсӡом. Анцәа сара сеиԥш иҟоу дихьчозароуп.
Мардасоу. Уажә уаншәа, Анцәа дхауҵогьы уалагеит. Уара уеиԥш иҟоу ауаа Анцәа рхазоуп дзырҭаху.
Гәдиса. Нас уара Анцәа ухазы дуҭахӡами?
Мардасоу. Сара Анцәа сыжәлар рзы дысҭахуп. Уара уеиԥш иҟоу ауаа ирцәихьчарц, ирманшәаларц.
Гәдиса. Саргьы зны убас сгәы иаанагон. Ашьҭахь еилыскааит, убарҭқәа зегьы шыбзамыҟәраз.
Мардасоу. Нас уи иунаҭазеи?
Гәдиса. Иснамҭаз ҳәа иҟоузеи. Иаасҭахыз зегьы амԥыхьашәара. Иаасгәаԥхо зегьы аҟаҵара. Сыҩны-сгәара, сԥара, амашьынақәа. Москва ауаҭах, Ростов аофис. Аҳәаа нырцәтәи аныҟәарақәа. Шәуа дарбану изыҿҟьаз адиректорра уамхуп ҳәа? Зегьы акоуп, уажәшьҭа шәара шәҟны саангылаӡом.
Мардасоу. Уабацои умҳәои?
Гәдиса. Аҵара министрс сҟарҵоит. Абри амҩа мыжда ҳақәлаанӡа исыԥхьан исарҳәеит, министрс уҟаҳҵар ҳҭахуп, мап ҳцәумкын ҳәа.
Мардасоу. Нас ироуҳәазеи?
Гәдиса. Уажәы ашьха сцоит, сыԥсы сшьап, сазхәыцп сҳәеит.
Мардасоу. Ааи, Аԥсынра заԥхьаҟа абзиа ианиаша, шаҟа уцәа иҭаӡахьоузеи!
Гәдиса. Аиаша уҳәеит, шаҟа ацәа иҭаӡахьоузеи Аԥсынра, шәара шәеиԥш иҟоу ахәда иахьықәтәоу. Иаԥеиԥшхозеи нас сара абри аҳаԥы сыҵаԥсыр! Ус анакәха, шәара зегьы шәхы ақәышәҵозаргьы, сара сыҵыҵыроуп. Иахьа ихәарҭоу иоуп аамҭа зтәу.
Ахра. Уара уоуп зынӡаск изыхәҭам абри аҳаԥы аҵыҵра. Сара хаҭала схы сеигӡом, абарҭ аҳаԥы еибганы иҵыҵырц азыҳәан.
Гәдиса. Ҩажәеи актәи ашәышықәса афырхаҵа. Абар Абрыскьыл дахьҳазгылаз. Сыблақәа ахьыӷроу азы сумшьааит. Ишәаҳама Ахра ииҳәаз, амҩа ҳзааиртуеит. Аха Ахра асыԥса уаҳцәагар, аӡәгьы иҽишьуа џьумшьааит. Агәнаҳарақәа иҟауҵахьоу убри ала иухухып.
Анна. Гәдиса, сыбз бааӡоуп ҳәа иабалакгьы умҳәалан. Ус уихымцәажәан ауаҩ бзиа.
Гәдиса (деицакуа). «Ауаҩ бзиа»! Иарбан гану Ахра уаҩ бзиас дызлабдыруа?
Мадина. Зыламыс зцәыӡыз уара! Ушԥалыхцәажәо ҳҩыза хазына. (Диҿасуеит.)
Гәдиса. Абри шԥа! Бхаҵаны бнапы шьҭыбхит акәу?! (Длысырц иҿынеихоит.)
Еуака (ишәақь ахькыдгылаз иаакыдԥаан). Улыламкьысын акәымзар... Улԥырҵ наҟ, улԥырҵ сҳәеит.
Гәдиса. Абар ассир. Сыԥҳәыс шәақьԥынҵала сылԥыруцоит акәу уара аџьмахьча. Изусҭцәада сызлахаз! Зҿышәымҭуазеи, шәгылан шәызсыхәаԥшуазеи? Ишәымбаӡои абнауаҩы сахьишьуа! Ааи, ааи, шәыблақәа рыла избоит, сҭахара шышәҭаху. Убри аҩыза аҭагылазаашьа ҟалеит, иреиӷьу аҵеи дырбар, рыблақәа ашьа хылоит. Шәызегь гәаӷла шәҭәуп шәпеипеиуа. Сыгәнаҳа зықәшәаша, лбаа ҳаныҟаз шәеилыскаарауааз, уажәы шәшеилыскааз еиԥш.
Ахра. Иаҳзуураны иҟааз?
Гәдиса. Алу шәахәласыԥсон. Шәыслагон ашыла гәӡа еиԥш. Уажәы ишәҭаххеит абри абнауаҩы сишәыршьырц. Уара иудыруама, ушәақь аԥынҵа зықәку ауаҩы дзакәу? Убзамыҟәрала иааҭҟьар, сара сакәӡам иушьуа, Аԥсынроуп.
Еуака. Иаҳҳәап, иааҭҟьар, иахьып зугәахәуеи Аԥсынра?
Гәдиса. Аҵеи ду дацәыӡуеит, мышкызны ҳмилаҭ ԥхьаҟа изгараны иҟоу. Аԥсадгьыл ҵеида изыҟалома?
Еуака. Уара уеиԥш иҟоу аҵеи игәра ганы, ԥхьаҟа инаԥшыз амилаҭ сара исмилаҭзаргьы сҭахӡам.
Мадина. Абыржәы ауп, уара иухәҭаз ануаҳа. Анцәа иџьшьоуп ашьха мҩа сахьықәлаз. Абри асы аҳаԥы ҳахьыҵанакыз. Аҟьаҟьара акәзаап ауаҩы игхақәа зегьы зҵәахуа. Сышԥарыцҳахоз усзеилымкаакәа сыԥсыр.
Гәдиса. Бара быԥсит ҳәа аӡәгьы иҽишьраны дыҟаӡам. Иахьатәи аамҭазы хи-ԥсиуп иҟоу. Аҳәса нҵәама, еиҳау амаҵурахьы схалар, исыцымцара дарбану. Убри леиԥш иҟоу дызгап, ахацәа сыҵашьыцуа. Ԥшрала, сахьала, лоура, лыҭбаара, зегь рыла деиқәшәаны.
Еуака. Ԥшрала, сахьала уаргьы аҵанаа урышьҭамҭоушәа ауп ушыҟоу.
Гәдиса. Иахьа уԥшреи усахьеи уиаҟара иашьҭаӡам. Уџьыба шаҟа иҭбаау ауп изҭаԥшуа. Ус анакәха, сџьыбаз сеиқәшәоит...
Еуака. Уџьыба зырҭәыша дҟалап, аха ахшыҩ узҭода?
Гәдиса. Аџьыба ҭәызар, ахшыҩгьы ааухәоит хәы мариала.
Мадина. Адунеи ауаа ҟәышқәа зегьы рыхшыҩ урҭаргьы, уара узҟәышхом.
Гәдиса. Избан бара ус бгәы изаанаго?
Мадина. Избанзар, уара хаҭала уҟаӡам.
Гәдиса. Сара хаҭала сыҟамызҭгьы, сусқәа абас иманшәалан ицарымызт.
Мадина. Уусқәа зырманшәало уара иуеиԥшқәо роуп. Шәара шәара шәышьҭибахуеит, акыр злоу ауаа аусахь инашәмышьҭырц азыҳәан.
Аабыџь (дааиуеит). Уа сбықәшаҳаҭуп, сагьбыдгылаҩуп. Сара ганкахьала брыцҳасшьоит, даҽа ганкахьала сбеигәырӷьоит. Абри ҳаԥсҭазаара аилашыраҿ иахьыбцәымӡыз быуаҩра. Аԥсуаа жәытә-натә аахыс уаҩрала акәын Аԥсны злеиқәдырхоз. Аԥсынра амахә ҩа иқәгылоушәа ишәарҭахеит.
Кан. Нас уи ишԥаԥсыхәоу бабаду?
Аабыџь. Шәара шәыда уаҳа даеа ԥсыхәа аман ҳәа иҟаӡам. Ҳара амахә ҩа ҳақәгыланы, амахә ҩа ԥаҳҟоит.
Гәдиса. Амахә ҩа шәыҵахжәар шәҭахымзар, ҳара иҳашәҭ Аԥсны ахьыӡгьы ахьмыӡӷгьы.
Аабыџь. Ахьӡи ахьмыӡӷи злоу иоуп Аԥсны аныҟәгара зылшо.
Гәдиса. Ахьӡи ахьмыӡӷи мацарала аҳәынҭқарра аҟаҵара ауандаз, шәаргьы иҟашәымҵози.
Аабыџь. Ҳара иҟаҳҵаз алами шәара шәызлаҽхәо, аха иҟаҵоу пату ззақәҵо шәоумашь?
Ахра. Ухы аџьабаа аумырбан Аабыџь. Узацәажәо уеиликааран дыҟаӡам. Изҭоуҭәо зкылсуа, иуҳәо змаҳауа. Иахьа ушԥаҟоу, хьаа умоума?
Аабыџь. Сара хьаас сҟашәымҵан. Абри адунеиаҿ исуалыз ҟасҵеит. Уажәшьҭа сыԥсрагьы ԥсрам.
Гәдиса. Аиаша уҳәеит. Аибашьра аан абри аҳаԥы уҵаԥсызҭгьы, иахьа амра ҳақәыҷҷо Аҟәа ҳалазаарын. Ианамуӡахгьы ҳаԥхьа уахьыԥсуа сгәы абаауеит. Убригьы ахьызбо Анцәа иџьшьоуп.
Мардасоу. Сара Гәдиса иуаҩыхәаԥсара гәасҭон, аха усҟан ицәырызгар, сеилызкаауа маҷхон азы сҽааныскылон. Аԥсшәа карҵәан иануеиҳәо, еиҳа уаницәымӷу ауп. Иаҳхысыз ашәышықәса аҩажәижәибжьтәи ашықәсқәа раан ҳаԥхьагыла ҳҵеира зегьы нзырҵәаз Гәдиса иеиԥш иҟаз роуп. Ареволиуциа еилашыра рхы иархәаны, ҳаҷкәынцәа амца иалазыблыз Гәдисараа. Иршьуаз шьны, иаанхаз Сибраҟа иахызгаз Бериа имаҵуарқәа. Аха уаҟагьы иаанымгылеит, Аибашьра Ду аан, ҳҵеира зегьы ахәларыԥсеит. Гәдиса иаб иакәӡами, гәыԥҩык иара иеиԥш ихәыцуаз азыҟаҵаны, алемс бираҟ шьҭыхны, «бзиала шәаабеит» ҳәа Ԥсҳәы ирԥыларц згәы иҭаз. Иара Гәдиса ихаҭа иакәӡами, Қарҭ аԥсуа студентцәа, КГБ-аа рыдҵала ирышьклаԥшуаз. Аԥсышәала шәымцәажәалан ҳәа ирҿагылаз. Ихы шԥамҩаԥигеи аҵыхәтәантәи ашықәсқәа раан. Наҟ-ааҟ ауаа дрыбжьагьыжьуа, абз хәымга рыбжьго, алақәа реиԥш ауаа еибаирфон.
Гәдиса. Сара исхароузеи нас, алақәа еибафозар?
Иӷәӷәаны имацәысны ихысуеит. Асыԥсақәа еишьҭагылан илеиуеит. Рызегьы еилагьыжьны еилаӡыӡоит.
Еуака. Ашьха, улыԥха ҳаҭ!
Асҭана. Уи шьҭа лыԥхас иаҳнаҭо башоуп. Сгәы иалоуп хьӡыда-ԥшада абра аҳаԥы ҳахьыҵаԥсуа.
Гәдиса. Ижәбома сара сгәаанагара иадгылоугьы шыҟоу! Уара уиашоуп Асҭана. Сара уажәшьҭа избоит аҳаԥы сышцәыҵаԥсуа, аха сызлаԥсуа шәоуп исызхымго. Иахьазы сманшәаламхеит акәымзар, шәара снашәыланагалеижьҭеи хықәкыс исымаз шәылҵра акәын. Сара иҵегьы сшьапы неиҵыхны, ҳ-Ԥсадгьылаз ихәарҭахашаз уаҩын, аха...
Мардасоу. Уара иарбан ԥсадгьылу узхәарҭахап ҳәа угәы иҭоу? Уабду аԥсшәа ззымдыруаз и-Ԥсадгьыл акәу, ҳара аԥсуаа ҳ-Ԥсадгьыл акәу?
Гәдиса. Сара сзыҳәан, ухы ахьныҟәуго ауп Ԥсадгьылс иҟоу.
Аабыџь. Уара иуаҳахьоума аламҵ аҽы аҵыхәаҿы ахы шныҟәнаго?
Гәдиса. Ахы ныҟәнагозар, ибзамыҟәымзар акәхап.
Анна (лхазы). Сара исҳәаз аҟалара иаҿуп. Ҳашԥеиҿаԥшуеи уа лбаа, абри аҳаԥы ҳаҵыҵны ҳҟаларгьы.
Асҭана. Шәара шәзоуп акәымзар, сара абри аҳаԥы сыҵыҵырц сҭахӡам.
Анна. Уи иаанагозеи, Асҭана?
Асҭана. Бара ибдыруеит уи иаанаго. Гәыӷроуп ԥсҭазаарас иҟоу. Сара сзықәгәыӷуаз ацҳа ԥҵәеит.
Анна. Сара еснагьгьы уара ухаҵара салаҽхәоит. Афганистан уахьеибашьуаз азы Аорден угәы икыдуп. Ҳара ҳаибашьра аан Афырхаҵа ҳәа ухьӡ рҳәеит. Нас ԥҳәызба қәыԥшк, макьаназ абри аԥсҭазаара уаҩҵас зшьапы алазмыргылац улзеилымкаазар, нас уара убри уԥсҭазаара ахҭнуҵар аума?
Асҭана. Бара ианакәызаалакгьы гәыкала бысзыҟан Анна. Ахатәы еиҳәшьа исымамыз бара была дсыԥсахуан. Сара Афганистан сзеибашьуаз сыздырамызт, аха сеибашьуан. З-Ԥсадгьыл азы иқәԥоз ауаа сшьуан. Ҳара ҳаибашьра аан, ҳ-Ԥсадгьыл ҳамазкуаз ауаа сшьуан. Џьара сиашан, даҽаџьара сиашамызт. Аха ауаҩы дысшьуан. Дысшьуан, избанзар, сара сдунеи даҿагылон азыҳәан. Иахьагьы сара сдунеи даҿагылеит Ахра.
Анна. Асҭана, сашьа, сара Аԥсны сааӡеит. Аԥсуаа шәыҳәсақәа реиԥш, саргьы издыруеит шәымҽхак, шәҭоурых, шәдоуҳа. Аԥҳәыс шәара шәҟны шаҟа пату лықәу. Убри аҟнытә уаргьы убарҭқәа урылхәдаахар сҭахӡам.
Асҭана (лажәа анагӡаха лымҭаӡакәа). Ҳара ҳажәлар ианакәызаалакгьы Анцәа дрыман. Аха сара хаҭала дысмоуит Анцәа.
Анна. Сара иџьасшьоит Асҭана, абри уара уеиԥш иҟоу ахаҵа ихы дахьазымиааиуа!
Асҭана. Сзаиааиуам. Саиааиртәы еиԥш амч сзымԥшааит. Ажәа анылнысҵа ҿылымҭит. Уи сара қәшаҳаҭрак еиԥш исыдыскылеит. Нас ҩ-еибашьрак ирцәынхаз ауаҩы, исыхәҭаӡами исықәнаго аԥсҭазаара сымазарц?..
Анна. Иухәҭоуп, ишԥаухәҭам, еиҳаугьы ухәҭоуп. Аха Алиса даҽаӡәы далылхит. Ус анакәха, уара убри уанышәароуп.
Асҭана. Бгәы изаанагозеи Анна, убри анышәара мариоуп ҳәа?
Анна. Избоит ишымариам, аха ауаҩы ихы даиааир, илымшо ҳәа акгьы ыҟаӡам.
Асҭана (ихазы). Схы сзаиааир, аха сзазымиааир, усҟан Анцәа саҭеимҵааит... (Дцоит).
Алиса (Анна лҟны дааины). Ибеиҳәазеи, Анна, Асҭана?
Анна (ԥыҭраамҭак ҿымҭӡакәа, нас уи аҟара имыр-хьаацәакәа). Бзиа бибоит, исыздырам иахысҳәаара...
Алиса. Сибоит, аха иасҳәахьеит даҽаӡәы дшалысххьоу. Иара уи хаиҵарц иҭахӡам.
Анна. Иҭахӡам, избанзар ажәа аныбниҵаз, бҿымҭра қәшаҳаҭрак еиԥш идикылеит.
Алиса. Асҭана пату зқәысҵо уаҩуп. Ҩ-еибашьрак дрылҵхьеит. Дырҵаҩ бзиоуп аԥсуа бызшәеи алитературеи рзыҳәан. Ажәа сниҵоит ҳәа сақәгәыӷуамызт. Азныказ исҳәаша сҿамшәо саанхеит. Исыхьҵәҟьаз, абӷьыжәҳәа иасҳәар сҭахымхеит. Уажәшьҭа иара дхьаҵырц игәы иҭаӡам. Ахреи иареи машәыр рылибахыр ҳәа сшәоит.
Анна. Иуадаҩуп, иҳәара саҿуп иҽааникыларц, аха...
Алиса. Саргьы сшәо салагеит.
Анна. Еиҳа ишәарҭоу абри аҳаԥы ҳахьыҵахаз ауп.
Асыԥсақәа леиуеит иааигәаӡаны. Алисеи Аннеи шәаны рнапқәа еикәдыршоит.
Мардасоу. Ибыхьзеи, Амина, бцәышхеит? Ахьҭа бакыма?
Амина. Мап, мап. Еиҳагьы ишоурахазшәа збоит. Ус акәӡами Мардасоу?
Мардасоу. Иҟалап ус акәзаргьы, аха асоура иаҿуп.
Амина. Абарҭ аԥсҭҳәақәа рнаҩс амра каххаа иԥхоит. Ус ауп аԥсҭҳәа шыҟоу. Ажәҩан иаҵамлар ауп, акәымзар зны ақәа, зны асы, акырцх ԥсҭазаара унаҭаран иҟаӡам. Уажәазы
аԥсҭазаара ахьыҟоу аԥсҭҳәа егьи аганахь ала ауп. Рыцҳарас иҟалаз, ҳара ишаҳҭаху амра ҳамаӡам. Убри азоуп ҳаԥсҭазаара азыбжак зышәшьу. Ашоура уамкӡои, Мардасоу?
Мардасоу (аԥха маҭәа ишәыз ааишәыхны, лыжәҩа иҭаирԥоит). Ахьҭа былалар ҳәа сшәоит.
Амина. Шаҟа бзиа избозеи асы анауа. Санхәыҷыз ашьыжь асы ауны ишышьҭаз анызбалак, иаразнак сҽааилаҳәан, асы бымбыл снылалон. Асԥаҟьақәа адгьылаҿы илеиаанӡа, снапсыргәыҵа неиҵыхны ианысԥсалон. Нас ахәыҷқәа зегьы еизон. Ҳнапқәа еибаркны, ҳкәашо, асыркәымпыл ҳакәшо ашәа ҳҳәон.
Асы ауеит, асы ауеит,
Абгахәыҷы ԥҳәыс даанагоит,
Абгаду кылыԥшуеит.
Мардасоу. Ашоура бымоума Амина?
Амина. Ҳӡамҩа хәыҷқәа ҟаԥшьӡа, ахьҭа ҳакыхуазма. Уаха ахәлара иааҳамнахаанӡа асырбылгьа ҳарҳәуан. Сан мчыла акәын аҩныҟа сшыҩналгалоз. Нас амца шаҳә-шаҳә сыҽҳәалыртәон, абыржәы сшыҽҳәатәоу еиԥш. Ааҳ, шаҟа иԥсҭазаара бзиоузеи асы анауа.
Мардасоу. Амина, ибыхьызеи, бцәышхеитеи?
Амина. Асы шкәакәа сҿаҳәит азы схы-сҿы аршкәакәеит. Абри асы сҿаӡыҭыр, нас сеилыԥхаауа, сыԥшшәы аауеит.
Лшьапқәа дрызнымкылакәа, ҵаҟа лҿыналхоит. Мардасоу даалымҵасны дааникылоит.
Ахрақәа аҵысра иалагама, Мардасоу? Ирықәжьу асы рықәхны, ҳамҩақәа аадыртырц рҭахызар акәхап. Абар ахрақәа кәашоит, ҳаԥсы ахьеиқәхаз азыҳәан. Исҭахуп ахрақәа срыцкәашарц. Аҳаҳаира, шәызгылоузеи, еинышәҟьа. Аха сара сшьапқәа сырзеиҭагом. Исыҵалазеи, уажәы-уажәы исыҵасуа ҵаҟа слеиуеит. Мардасоу, саанкыл.
Мардасоу ҵаҟа дышьҭеиҵоит.
Аах, шаҟа иҟәымшәышәузеи асы бымбыл сызлаиоу.
Еуака. Лгәы цеит, дыԥшқами. Иа, Анцәа Ду, улыԥха ҳаҭ. Улыԥха ҳаҭ, амра шәахәа уман уҵаԥш абри аҳаԥы.
Гәдиса. Анцәа амра иман дузааргьы уҭаххеит, уара ашәарыцаҩ. Уиаҟара ухаҵазар, Нарҭ Сасрыҟәа хҿала аеҵәа кыдԥаан, ахьҭа иагоз иашьцәа ширԥхоз еиԥш ҳаргьы ҳаумырԥхои. Анцәа днашәылаҵаны, шәызегьы шәыбз ауп, арахь акгьы зылшо шәакәӡам. Аԥсра зыхәҭам шәылԥсаара саҿуп. Уарбанзаалакгьы уаҳа уимҵамныҳәан Анцәа.
Амина (даалшәан даақәтәоит). Избан ҳазимҵамныҳәо Анцәа?!
Гәдиса. Дыҟаӡам азыҳәан.
Амина лыԥсы лылышәшәан дкаҳауеит. Аннеи Алисеи лыцхраауеит.
Асҭана (дыҳәҳәоит). Уҿы еихакы уара ахәымга, анцәа дызмам. Уаашьҭыхны абри ахра уасҭоит. Мамзаргьы абри ашәарыцаҩ ишәақь ааимхны, абра илаугәыдҵан усшьуеит.
Гәдиса. Сшьы, сшьы, ашьра уажәы иумбеит. Афганистангьы ауаа рышьра акәын узҿыз. Уи азмырхакәа, ҳаибашьра аангьы шаҟаҩ ҭаурхада.
Асҭана. Ҳаибашьра аан исшьуаз, ҳара ҳаршьырц иааз ҳаӷацәа ракәын.
Гәдиса. Ҳаӷагьы дуаҩуп. Абиблиа иаҳәоит, ауаҩы думшьын ҳәа.
Асҭана. Абиблиа уара уеиԥш иҟоу изакәӡам изаҳәаз.
Гәдиса. Иззаҳәада?
Асҭана. Ауаҩы цқьа, ашьра зыхәҭам.
Гәдиса. Уи сара соуп. Ааи, ааи, сара сыҟазароуп, акәымзар абри шәара шәеиԥш иҟоу, абри ҳтәыла рзырԥшӡом. Сара сыҟамзар, шәара џьара шәызкылсраны шәыҟаӡам. Амилаҭ зегьы аҳаԥы ишцәыҵатәоу иаанхоит. Алыԥшаах иоуп ажәлар раԥхьагылара зылшо. Сара слыԥшаахуп, шәара зегьы шәҵабыҵассоуп. Акҿаҩра икҿаԥсоу аҳаса-масақәа. (Днеизыҭрысырц иҿынеихоит.)
Аабыџь. Уааиҟәаҵ.
Асҭана. Иҵегь ицәыригааит иӷражьу аҳәынҵәа. Иудыруазеи иԥсра аҿаԥхьа ма иҽирыцқьаргьы...
Гәдиса. Анцәа срыцҳашьа, аҽрыцқьара зыхәҭоу шәара шәоуп. Аха шәызрыцқьо аӡы абаҟоу Аԥсынра. Шәҽышәрыцқьарц шәалагаргьы, абарҭ ҳӡыцқьақәа убас ишәырхәашьып, аҳәаҵәҟьагьы иҵкьыҵкьашьан иӡаамгәыгәло. Гха мацарала ашацәа иршаз шәара.
Анна. Деилымкаакәа иҳалаз дызусҭа, Анцәа срыцҳашьа. Амаҭ, ашәҭқәа рыҵаҟа зҽызҵәахуа уаҩуп уара, Гәдиса.
Гәдиса. Иаха ԥхыӡ избеит, баргьы амаҭхы бхагылазшәа. Бҳәазо абри аҳаԥы быҵазшәа. Ус абри аҭаҳмада бицҳан, иаразнак быԥсыхит. Уи зыхҟьаз бара бымаҭ шҳам аасҭа, Аабыџь ишҳам еиҳа иӷәӷәазаарын. Сара издыруеит иаснагь сшышәцәымӷыз. Шәышҳамра сымҩа ишанышәшьылоз. Ашьхаҟа саажәгеит сҭашәырхарц, аха шәыԥсра аԥхьа избароуп. Снашәхагылан, аергьашәа ҳәаны, сыҵагәырӷьароуп абри аҳаԥы. Нас Анцәа сиҳәап, дзыхӡыӡаауа адунеи, ауаа цқьақәа ықәзарц уҭахызар, сеиқәырха сара. Сыҵоумшьын абри аҳаԥы, абарҭ ашарамшақәа ахьыҵоушьыз ҳәа. (Даазыӡырҩны.) Иҭабуп, иҭабуп, абас сахьеилукааз. Схырхәоит асаара. Зны-зынла сыбзамыҟәра иахҟьаны, иухәҭам жәақәак сҳәозаргьы, саҭоумҵан. Сара абри адгьыл ақәзаара зыхәҭоу сакәым, уара дуӡӡагьы акы угхахьеит. (Еиҭа ажәҩан ахь дааӡырҩны.) Исаҳаит, исаҳаит, ухаҵкы сцеит. Ух шьарда ннаҵааит, ус шԥоуҳәо џьушьҭ! Уара уахь сугарц угәы иҭазар, уара умсааит мап шуцәысымкуа. Аиаша уасҳәар ами абри адгьыл сгәы аақәыԥҵәаӡеит, насгьы абарҭ реиԥш ауаа сахьрылоугьы. (Ажәҩан ахь дӡырҩуеит.) Маҵурас иуҭахузеи уҳәама? Исыхәҭоуп ҳәа иаасыдугало зегьы срықәшаҳаҭуп, аха абри аҵара аминистрра еиҳа сазааигәоуп. Исҭахуп ҳ-Ԥсадгьыл азыҳәан аҿар сааӡаларц. (Ажәҩан ахь дааӡырҩны.) Убри аҩыза ҳара ҳҟны ҭыԥ ыҟаӡам, абра зегьы ҵара змоу уаауп уҳәама? Нас адгьылаҿ абри аҟара абзамыҟәқәа иԥсхьоу уа иҟәышхама? Ибзиоуп нас, зхьышьаргәыҵа сакәыхшоу Анцәа. Аҟәышқәа аҟәыш дырхаргылатәыми. Убри аҭыԥ суҭозар, схырхәаӡаны иҭабуп ҳәа уасҳәоит, Анцәа зегь зымчу. Ишәаҳама ажәабжь, Анцәа иара иахь сшиго. Исыхәҭоугьы амаҵура шсиҭо. Уатәи ауаа ҟәышқәа сшырхаиргыло. Уи сызкәыхшоу сеиликааит,
иқәақәра згааит. Усгьы имҳәеи, зегь зымчу, уара уеиԥш иҟоу ауаҩы хазына, абанҭ аҵапыҵассаа урыласшьуама ҳәа. Ааи, иқәақәра згааит, акырздыруа ӷас думазаргьы, акыр иаԥсоуп. Нагӡара иқәзааит Анцәа...
Исаак. Ҳаиль Ҳитлер!
Аабыџь. Ажәеиза мшы азыҳәан, ршьапы изықәымгыло, акаҳара иалагеит сҩызцәа аибашьцәа. Алаԥшҵашәарақәа рбон. Знык ҩныҵҟала ишәаз ауаҩы аԥсҭазаарахь ирхынҳәра уадаҩуп. Убасҟан агәра згеит, ишакәхалакгьы абри аҳаԥы ҳаҵымҵыр ҳшыҵанҵәоз.
Исаак. Нас акомандир, иубома ҳахькылугаз. Еӷьымзи афашистцәа рнапаҿы ҳаҟазар. Абрахь ҳанкыдлоз сцәа иалашәеит, хирк ҳшақәымшәоз, аха уара ашәақь ахы сҭаурԥшит. Уажәшьҭа уара ҳшеиқәурхо ала аҭак ҟаҵа.
Аабыџь. Уажәшьҭа доусы ҳхы еиқәҳархар ауп.
Исаак. Уи зла?
Аабыџь. Ҳхы ҳаиааироуп.
Исаак. Ҳазиааиуа ахы абаҟоу? Ҳхы лаган аҳаԥы ицәыҵаҳҵеит, уара убзоурала.
Аабыџь. Сара сыбзоурала иахьа уажәраанӡа шәыԥсы ҭоуп, мамзар жәеиза мшы раԥхьа шәыршьхьазаарын.
Исаак. Еиӷьын ҳаршьызҭгьы, абра ҳаилабаар аҵкыс.
Иван. Ҳара аԥсра ҳгәы иҭаӡам.
Исаак. Абри асовет пропагандоуп, ҵаҵӷәы змам, хы змам, асовет пропаганда, жәагәаҩала иҭацәу, ҵаҵӷәы змаӡам, арахь ауаа рхы ҭызҟьо, акоммунисттә пропаганда.
Аабыџь. Уара уԥсы уацәымшәаӡои, ҳ-Ҳәынҭқарра абас уахьахцәажәо?
Исаак. Аԥсы зхоу иоуп, зыԥсы иацәшәо. Сара аԥсы схам, нас сзыцәшәараны иҟоузеи. Сара Асовет ҳәынҭқаррахь уаҳа схынҳәраны сыҟаӡам. Знык иршьхьоу, ҩынтә дузшьуам.
Аабыџь. Абарҭ уажәақәа рзыҳәан, сара усшьыр сылшоит.
Исаак. Агәра згоит, хьаада сышьра шулшо. Избанзар, хара здым ауаа зшьуаз, ани шәвожд уицыԥҵәахоуп уаргьы. Уи иԥҽыхақәа рыла уеибаркуп. Ауаа ишәшьхьоу рыла адгьыл
агәы ҵшәырчаахьеит. Изшәыхьӡхалеи аҟаԥшьқәа ҳәа? Хара здымыз ауаа ршьа, шьамхахьы шәахьылагылоу азыҳәан. Аибашьра ҟалаанӡа, иреиӷьыз аҵеира шәахьрылгаз азоуп алемсаа кавказтәи ашьхақәа ҳкыдцалан ҳазрымоу. Ар раԥхьагылаҩцәа ракәзар, Москва амҵан иреихсны ишьуп. Сара асоциализм аҵкыс, афашизм агәра згоит.
Иван (ишәақь нхаршалан). Акомандир, азин сыҭ, игәыдҵан дысшьуеит.
Аабыџь. Ушәақь ахы улах Иван. Абри патронак даԥсаӡам. Аџьаԥҳаны ҳаиҷаҳароуп.
Исаак. Аџьаԥҳаны шәеиҷаҳауеит акәу?! Миллионла ауаа кыдҵан ианышәшьуаз, усҟан аџьаԥҳаны шәеиҷаҳаӡомызт. Уажәы иухьзеи, уара, уаҵха ушәақь, уара ухымҭа ала сахьҭахо шысҭаҳымгьы, абри аҳаԥаҿы шәара афыҩгарақәа сшәыцыԥсыр сҭахым. Сыԥсы шыцқьоу ажәҩан ахь ицар еиҳа еиӷьуп. Ус акәӡами, Анцәа? Ига сыԥсы уара уахь, амилаҭ ҟәышра иахылҵыз, абри адгьылаҿ игииуа абольшевикцәа срылахар аасҭа. Уара иумдыруеи абольшевикцәа закәу, зхаҵкы сцаша Анцәа. Урҭ ашьа камҭәакәа ҭынч рхәы инахатәаны акрырфаӡом. (Дааӡырҩны ажәҩан ахь.) Ааи, ааи, еилыскааит иуҳәаз. Ашьа каҭәараҿгьы шәара шәмилаҭгьы хар рымаӡам уҳәама? Ааи, ааи, уа суқәшаҳаҭуп. Абольшевикцәа ҳанреиԥшхалогьы ыҟоуп. Ҳара ҳзыҳәа бзиа зҭахыз даҳшьгәышьеит. Ма шьышьала даҳшьыма, аџьар данырҟацалан, аҳәызбақәа илҳәаны. О, саҭоумҵан Анцәа, саҭоумҵан мыцхәы аџьабаа ахьусырбо, аха суҳәоит, суашьапкуеит, абри адгьылаҿ, ауаатәҩса ршьа ахьеибажәуа, сыԥсы аанумыжьын. (Иван ишҟа.) Узыԥшузеи, усеихс, сара схала сҽысшьаанӡа.
Аабыџь. Ишәақь имышәх ирласны. (Ишәақь ааимырхуеит.) Уаҳа угәы иалоу ҳәа акрыҟоума Исаак?
Исаак. Раԥхьаӡа иргылан, сгәы иалоу сахьышәымшьыз ауп. Насгьы абра сахьшәылаԥсуа. Сгәы збаауа, Анцәа сыԥсы ишҟа иахьиго ауп.
Иван. Уара уеиԥш иҟоу ауаҩы, Анцәагьы деилеигоит.
Анна (лхазы). Саша Кавказтәи ахрақәа рҿы данҭаха, схы сзықәымкит Урыстәыла. Иареи сареи иарбан мчызаалакгьы,
акы ҳаиԥырнагоит ҳәа ҳаҟамызт. Уи нахыс абри адунеи ҭацәхеит сара сзыҳәан. Даара сҽазыскит сҽеиҭаскырц, аха иамуит. Ауаҩы инапала иԥсҭазаара иҽалихыр илшоит, аха аҽеиҭакра мап. Саша сара сыԥсҭазаара иакәын. Аԥсҭазаара аҽеиҭанакӡом. Аҽеиҭанакыр иԥсит ауп. Сеимдалон Ерцахә ашьапахьы, Саша дахьыбӷалаз, аха лҵшәа амоуит. Шьха ныҟәара иазҟазаз изласарҳәаз ала, Саша асыԥса даҵәахит. Саргьы Аԥсны саангылеит. Сыҟоуп гәыӷрала. Ишԥамӡыҭри убри асыԥса ҳәа. Сахьыҟазаалакгьы, ианысбарҭоу снаԥшлоит Ерцахә ашҟа. Уахьынтәи ԥшак анасуа, «Сара бысхашҭуам» ҳәа Саша ибжьы саҳауеит. Иахьазы сыԥсы зку, зҿы саанагаз ауаа шәоуп. Сшәыдышәкылеит, саргьы шәыбызшәа, шәҵасқәа зегьы рҵара саҿуп. Уажәы абри аҳаԥы ҳахьыҵахаз, шәара шәылымкаа схы сҭахушәа шәымбааит. Шәара шәзықәшәо зегьы сара аԥхьа сгылан, схы иадыскылоит. Саша иеиԥш асыԥса саҵаҟьыцыргьы, хьаас искуам, шәара шәыжәлар раҳаҭыр аҟынтә.
Асыԥсақәа ааигәаӡаны илеиуеит. Абар Саша ибжьы асыԥса иалыҩны иахьго, бара бысхашҭӡом ҳәа. Сара агәра згоит, асыԥсақәа анеихбалак, Саша имҩа шаатуа.
Ахра. Ибхәыцуазеи, Анна?
Анна. Аԥсҭазаара. Исцәыӡхьоуи исԥыхьамшәаци реиԥшьра саҿуп.
Ахра. Нас иуадаҩума аиԥшьра?
Анна. Еиԥшьу зегьы шәарҭоуп, еиҿҟьар ҟалоит. Аха зегь раҵкыс рыцҳароуп, еиҿҟьаз еиԥшьымкәа иаанхар.
Ахра. Саҭабымҵан, Анна. Абрахь баасымгар акәын. Аԥсреи абзареи рыгәҭа бсыргылеит.
Анна. Саша Ерцахә данҭаха нахыс, сара аԥсреи-абзареи рыгәҭа сыбжьагылоуп. Насгьы иахьазы ԥсҭазаарас исымоу шәара шәыгәҭа сахьгылоу ауп. Ҩбагьы – абарҭ ашьхақәа сахьырзааигәоу, Саша иԥсыԥ бжьы саҳауеит. Ауаа бзиақәа рыгәҭа уҟанаҵ уԥсы ҭоуп.
Аҳаԥы иҵыҩуеит аӷызыбжьқәа.
Алиса. Сара избоит, абри аҳаԥы ҳазегьы ҳаибганы ҵыҵышьа шҳамам. Амлеи, ахьҭеи, аӡбеи рызхымго, агәаҟра
иалагеит. Даҽа хымш, ирзыхга, ирызхымга. Асы акәзар, еиҳагьы еимагыланы аура иалагеит. Угәы ишԥаанаго Ахра, ҳашԥеиқәырхатәу абри аҳаԥы иҵахаз?
Ахра. Аҵыхәтәанынӡа агәыӷра, уаҳа хеиқәырхашьа ҳамаӡам.
Алиса (дҵәааны даақәтәоит). Ауаҩы ииҳәо, Анцәагьы ициҳәароуп ҳәа лҳәалон сан. Усҟан уи усҟак сазхәыцуамызт, аха абыржәы, Анцәа дҳацымхрааит. Ҳҭахоит зегьы.
Ахра. Ибыхьзеи Алиса?
Алиса. Ирыӷәӷәаны саанкыл Ахра. Иумбаӡои аҟәараҳәа сшеиҵасуа. Ҳҭахеит, абааԥсы, уаҩ шәыҟаӡами. Ҳҭахоит ҳ-Ԥсадгьылаҿы харада. Шәабаҟоу ауаатәыҩса, ҳҭахоит харада, ишәылшозар шәҳацхраа.
Ахра. Бҽеиқәк, Алиса. Ҳара макьаназ ҳшьапы ҳақәгылоуп. Агәыӷра ыҟоуп, еиҭа ишыгьыжьуа аԥхарра. Ааи, ааи, ԥсабаратә цәырҵрак ҳазгом ҳара. Уажәазы ҳашьхақәа ҳазгәаазаргьы, ҳаиҭеинаалахып. Ҳара ҳазииз, ҳаџьал ааиаанӡа ҳаԥсырц акәӡам.
Алиса. Соуразароу сыԥхеит. Сшьа-сда аусура иалагеит. Уара иуҳәо сара сзы иԥсҭазаароуп Ахра.
Ахра. Уи аԥсҭазаара ҳанылбаалак инеиҵаҳхып. Амра базхәыцла Алиса.
Асҭана (ихазы). Сара абра акәым Афганистан аибашьраҿгьы сгәы еиҭамԥаӡеит. Адушманцәа ахра ҳкыдцалан ҳашрымазгьы. Иара убас Аӡҩыбжьа, акырҭуа фашистцәа анҳакәшазгьы. Усҟан ҳар хәҭа раԥхьа сгылан, ақырҭуа ир цҟьа-шәҟьа иқәҵан, ҳрылҵит. Аха уажәтәи ҳҭагылазаашьа лҵышьас иҟасҵара ҳәа акгьы збом. Сымч зқәымхо амчра агәҭа сгылоуп. Аха Алиса деиқәхарц азы иҟасымҵо иҟоузеи. Изҭаху ишиҭаху еиликааит, аха уажәшьҭа хьаҵшьа сымам.
Еуака (ихазы). Убри аҽны, абарҭи сареи ҳанеиқәшәоз, абни ҳҿаԥхьа игылоу ахра ацәқәа, бӷабк атәыҩақәа ыршан, ишықәгылаз сҩаҵаԥшит. Иара сгәанаҭомызт. Ахы шьҭыхны, агәы рҭынчны иқәгылан, инықәԥраан ицарашәа. Убри убас иԥшӡан, убас иблахкыган, агәыӷьра цәгьан ашәақь аҵхара. Аԥшӡа уамеихсын ҳәа сықәҿнаҭит сгәы. Иаразнак сшәақь
ахы слахеит. Акыр аамҭа сахәаԥшуан, уи ахынкылашьа сазыгәдуны, сагьнаҵашьыцит. Зегь реиҳа иҳаракыз ахра ихалан иахьықәгылаз, ахы иақәиҭны. Сара бзиа избоит аҳаракыра, ахақәиҭра зцу.
Мадина (лхазы). Иалыздыраауаз аҟьаҟьараҿ ҳаныҟаз, Гәдиса шаҟа длаҟәыз. Аҳаракыра урҭқәа зегьы цәырнагеит. Аҳаракыраҿ сыԥсыр усс исымаӡам, аҟьаҟьара сыбзамыҟәны сықәзар аасҭа. Сара уажәшьҭа исԥеиԥшхалакгьы, схы сақәи-ҭуп. Уаҳа исзыхго сыҟам абри аҭагылазаашьа. Убри аҟынтә сызшәыҳәо сзыҟашәҵа.
Аабыџь. Ибҭаху ҳәа Мадина.
Мадина. Хаҵа сцеит, аҭаацәара ҟасҵарц, аха уара иуҳәо Анцәагьы иуциҳәозароуп. Сара сжьан сзыццаз иганахь ала. Аха шьханыҟәара сыблақәа аанартит.
Аабыџь. Бҽырҭынч, дад. Анцәа иоуп абри аҳаԥы ҳаҵазгалаз. Ҳалбаар аҟьаҟьарахь, уа ҳалацәажәап бҭаацәара аус.
Мадина. Сара исҭахӡам сахьжьаз аҭыԥахь албаара. Абри ауаҩ иҟынтә ҵыхәаԥҵәара змаӡам агәырҩақәа рыцҵара. Сара ҩынтә сзеиҭеиуам. Анцәа аԥсы схеиҵеит, аԥсҭазаара ацӡамкәа.
Аабыџь. Бҽырӷәӷәа, Мадина. Иалшоны иҟазар, сыԥсҭазаара бара ибзацысҵон.
Мадина. Уара уԥсы шаҟаҩы ирзацуҵахьоузеи. Анцәа ауаҩразы иишаз ауаҩы. Сгәы ҭынчуп уара ушысхагылоу сахьыԥсуа.
Иааигәаӡаны асыԥса леиуеит. Акыраамҭа урҭ рыбжьы хәаҽ аҳаԥы иҵыҩуеит.
Аӡы, сыбз сыхәлаҩеит, аӡы...
Аабыџь. Аӡы лзааг, Кан.
Кан (иныҵакны). Аӡы ыҟаӡам, бабаду.
Аабыџь (ихазы). Убри ауха, ҳаибаргәаҟуа аҳаԥы ҳшыҵаз, амца иӷралеит сашьа Сунар. Абылра далагеит, арагәаԥшь иаҩызаз ауаҩы. Иаразнак деихәлаҳаит. Избон дшыԥсуаз. Схала сҽысзымшьуа аҳаԥы сыҵахеит. Сыбла ишабоз бзиа иибоз ишьхәқәа илбаадара иаҿын.
Сунар. Сықәтәар сҭахуп, Аабыџь.
Аабыџь Сунар ижәҩа днаҵатәоит.
Аабыџь. Уҽырӷәӷәа Сунар, ашьха тәылаҿ ҳаԥхьагыла. Иаарласны асы хкәоит.
Сунар. Иагьа иарласыргьы, уи сахьӡом сара.
Аабыџь. Ус умҳәан Сунар. Уара ужәҩахыр сара исыгымхароуп.
Сунар. Ус ауп ишыҟоу Анцәа изакәан, аԥхьа иишаз, аԥхьа дигароуп. Аӡы сышәҭ, сыҩныҵҟа абылра иаҿуп.
Аабыџь. Иван аӡы ааг.
Иван (иныҵакны). Иаханӡа маҷк нханы иҟан. Иахьа ашьыжь ишҭацәыз аабеит.
Аабыџь. Аӡы ҳзеиҷаҳауаз, зда ԥсыхәа аныҟам ҳәа акәын. Дуазҵаама изжәыз?
Иван. Мап.
Аабыџь. Иабаҟоу еибаҳҳәаз ажәа. Ҳаизымҵаакәа аӡи афатәи ҳрылакьысуам ҳәа. Шәуа дарбан аҵыхәтәантәи аӡы зжәыз? Уара Едуард, мамзаргьы уара Карпенко, Ашот, Муса. Шәызегьы сшәазҵаауеит, изжәыда аӡы? Шәара шәеибашьцәоуп, шәхацәоуп, шәуа дарбану еилазгаз аҭоуба?
Исаак. Сара изжәит.
Аабыџь. Изжәит ишԥа?
Исаак. Изжәит иаха, аҿажәкра саналага. Изжәит, избанзар скьатеиқәа абылра иалагон азы. Ишәасымҳәеи, сара сеиқәхароуп, шәара хшыҩда шәнымхарц.
Аабыџь. Сара исыздыруам, уара убзамыҟәу, уҟәышу. Аха издыруа, абзамыҟәра ҳәаа шамам ауп.
Сунар. Наҟ шәиҟәаҵ, уи аӡы зжәыргьы, сеиқәхараны сыҟаӡам.
Исаак. Абра аӡәгьы деиқәхараны дыҟаӡам. Иаҳҳәап, ҳаиқәхараны ҳҟаларгьы, ԥсҭазаара ҳаураны ҳаҟаӡам. Сталин, аибашьра шәацәыбналан аҳаԥы шәыҵалеит ҳәа, иаҳгәыдҵан ҳаишьуеит.
Иван. Сталин дабаҟоу, ҳара ҳабаҟоу? Иазҳәода аамҭала аҳаԥы ҳшыҵахаз.
Исаак. Сталин илымҳа «ҳалоуп». Асовет Ҳәынҭқарра абжеиҳара цәгьаҳәацәоуп. Уара Аабыџь укнаҳаны ауп ушыршьуа. Сара сеиқәхароуп. Сталин аиааира игар, уи агәрагара уадаҩуп, аха ахшыҩ изҭо диҭахыми. Убри азы сара схәарҭахоит.
Иван. Иаҳҳәап, Сталин даҵахар?
Исаак. Ауаҩы деилҟьазароуп. Аамҭа иҽақәиршәароуп. Сара усҟан Ҳитлер ишҟа сиасуеит. Ҳаиль Гитлер ҳәа сыҩнапык шьҭыхны сҿынасхоит. Ауаҩ ҟәыш абри адунеиаҿ иҭыԥ ыҟоуп.
Сунар. Сыԥсаанӡа иԥсы ихышәх абри алемс.
Исаак. Абри аҳаԥы аҩныҵҟа иуҳәалакгьы ҟалоит. Абра абольшевикцәа рзакәан ыҟаӡам. Абра хақәиҭроуп, демократиоуп. Ауаҩы игәы иҭоу аҳәара азин имоуп. Ацәажәара азин змамыз, абра иаахтны шәцәажәалар шәылшоит. Абра иҟам КГБ рбахҭа, мамзаргьы Лубианка аҵаҟа ауаа ахьыршьуа. Шәымшәан, шәцәажәала. Зҿумҭуазеи уара, ма уара. Мамзаргьы командирс иҳамаз Аабыџь? Шәҿы шәзеихыхуам акәу? Мамзаргьы аиаша зҳәаз ирыхьыз шәыхьыр ҳәа шәшәоит. Шәымшәан, иҟаӡам асовет ҳәынҭқарра, иҟоу абри аҳаԥы ауп. Аԥсреи аиаша ҳәарҭеи рҳаԥы. Аиаша ҟасҵеит иаха аӡы иаанхаз ахьызжәыз. Сунар, уи аӡы узаансыжьыргьы, зегь акоуп уԥсуан.
Сунар. Уаргьы абри аҳаԥы уҵаԥсуеит.
Исаак. Ибзиоуп, нар усгьы акәзааит, аха абарҭ зегьы шәыԥсра анызбалак ашьҭахь.
Сунар. Дысхышәца абри аџьныш. Аабыџь, сашьа, унапала сеиқәкы. (Дыԥсуеит.)
Иаамацәысны идыдуеит. Асыԥсақәа, еихагыла-еиҵагыла алеира иалагоит. Рызегь рыхқәа рыкәаҽ Мадина илыкәшан игылоуп.
Мадина. Сықәшәыртәа.
Анна. Биазар еиӷьзар, Мадина?
Мадина. Мап, сықәшәыртәа, сызшәыҳәогьы сзыҟашәҵа.
Дықәдыртәоит.
Аабыџь. Ибҭахузеи, дад, Мадина?
Мадина. Уара аԥсы цқьа уажәа.
Аабыџь. Сара Анцәа сшьамхнышлан сиҳәоит бара бзы.
Мадина. Иаҭахым уажәшьҭа сара сзыҳәан Анцәа иҳәара. Сыԥсы аиқәырхараз уигьы акгьы илшом, Нырцәҟа сгәы рҭынчны сцарц уҭахызар, сызуҳәо сзыҟаҵа.
Аабыџь. Иҳәа ибҭаху, сыԥсҭазаара акәзаргьы сеигӡом.
Мадина. Абра зегьы ирбо ираҳауа ҳаилырга Гәдисеи сареи. Уи силҵуеит.
Аабыџь. Беилыскаауеит, Мадина, аха уи иаамҭоума уажәы?
Мадина. Шаҟа ирласны ҳаилурго аҟара, сыԥсра маншәалахоит. Уааццакы, мамзар уахьымӡар ҟалоит.
Аабыџь. Шәызегь шәааскьа абрахь.
Мадина иаалыкәшан иаагылоит.
Иа, Анцәа, зхьышьаргәыҵа сакәыхшоу, уара иаҳзаауго зегьы ҳақәшаҳаҭуп. Уара иуӡбаша ауп сара сызҿу. Угәы иамыхәо ак ҟасҵозар, саҭоумҵан, ԥсыхәа змам ԥсыхәа асҭарц сахьаҿу азыҳәан. Бара, Мадина Қәҭар-ԥҳа, бақәшаҳаҭума Гәдиса Ӡаӡбеи бареи шәеилыҵра?
Мадина. Ааи, сақәшаҳаҭуп.
Аабыџь. Уара, Гәдиса, уақәшаҳаҭума Мадина Қәҭар-ԥҳаи уареи шәеилыҵра?
Гәдиса. Сақәшаҳаҭуп, уажәраанӡагьы ҳаиԥырҵыр акәын.
Аабыџь. Иахьа 2006 шықәса, нанҳәа жәаба, аԥшьаша, асааҭ хәба рзы жәаҩа минуҭ анагу аамҭазы, хаҵара-ԥҳәысра аанкылазааит, Гәдиса Ӡаӡбеи Мадина Қәҭар-ԥҳаи. Ахара зхароу, зыԥҳәыс дызмырманшәалаз Анцәа уибааит.
Мадина. Сшьапы сықәшәыргыл. (Илыҵагылан, лшьапы дықәдыргылоит.) Зхы иақәиҭу ауаҩы ишьапы дықәгылазар ауп. Сара сцоит схақәиҭра амшла, абри адунеиаҿ иџьамыӷәацәгьаз сыԥсҭазаара аҵыхәтәа еиқәысҳәаларц.
Мадина дхьашьшьны ҵаҟа длеиуеит. Аҳаԥы иҵаҷҷо имацәысуеит. Идыдуеит, асыԥса леиуеит.
Амина. Исҳәо уаҳаума Мардасоу?
Мардасоу. Сыбзыӡырҩуеит Амина.
Амина. Ажәа иснуҵаз азы аҭак усҭарц сыӡбеит.
Мардасоу. Сгәы иахәаша аҭак сыбҭар ҳәа сыԥшуп.
Амина. Уара угәы иахәаран иҟоу ауп сара сыԥсҭазаара здысҳәалараны иҟоу. Абри аҳаԥы ҳзыҵыҵны ҳзыҟалар, Анцәа ҳирманшәалозар, суццоит.
Мардасоу. Ачараҿ бара бгылазаауеит, абарҭ ашьхақәа реиԥш, бкасы шкәакәа бхаршәны.
Амина. Ашьхақәа харантә иԥшӡоуп, аха рыҩныҵҟа еиқәыхьшәашәа игылоуп.
Мардасоу. Иахьа иҵаазаргьы, уаҵәы ашәҭқәа рҿаҳәҳәы иҟалоит.
Амина. Сахьынаԥшуа ашәҭқәа збаӡом.
Мардасоу. Ашәҭқәа амра иазыԥшуп.
Амина. Сшьапқәа, снапқәа ҵааршәхеит. Иабаҟоу амра Мардасоу?
Мардасоу. Абанҭ аԥҭақәа рнаҩс, амра каххаа иԥхоит. Аԥҭа наскьар, ашәахәақәа ашьхақәа инархаԥхап. Уи ҳамҩа аанартуеит ҳчарахь.
Амина. Сгәы асы иагәылаҳәҳәоушәа ихьшәашәаӡа иҟалеит. Иабаҟоу амра аԥхара?
Мардасоу. Урҭ уажәшьҭа абра иҟазар акәын, аԥсҭҳәа аԥырхагамхазҭгьы.
Амина. Анцәа срыцҳашьа, абзиеи ацәгьеи шԥеиԥшу. Угәы ишԥаанаго Мардасоу, ҳаргьы иаҳԥырхагахару?
Мардасоу. Зыԥсы ҭоу ԥырхага имоур ҟалаӡом. Ус Анцәа ишеит.
Амина. Нас иҳахәода шьҭа?
Мардасоу. Анцәеи амреи.
Амина. Сара Анцәа игәрагара сзыркыз сан лоуп. Сан лыԥсҭазаара зегьы Анцәа идҳәалан. Анцәа данимҵаныҳәалак, дычча-ччо, дласкәантраӡа дҟалон. Уаха Анцәа диҳәан днышьҭалон, ашьыжьгьы убас. Сара убри агәра згоит иахьагьы убас, аха уажәы ҳҭагылазаашьа зырцәгьазеи? Сан дызиҵаныҳәоз сара сзы акәын. Нас абарҭ зегьы башахама?
Мардасоу. Абзиаҟаҵара ианакәызаалакгьы ибашахаӡом.
Амина. Сара бзиамзар цәгьа ҟасымҵац. Уара иуҳәаз иашазар, ҳара Анцәа дҳахәароуп.
Мардасоу. Агәра га, Амина, дышҳацхраауа Анцәа. Абас ахьҭеи амлеи ҳарганы ҳаишьрым.
Амина. Ахьҭа уакызар, унапы насыркы, Мардасоу. (Рнапқәа неибадыркуеит.) Унаԥшы ажәҩанахь, аԥҭақәа рааимҟьараҿ еҵәак насҿаҷҷеит.
Мардасоу. Уи ҳара ҳаеҵәахә ауп.
Амина. Ҳаеҵәахә кыдзар, ҳаԥсы ҭоуп, ус ами? (Дҵәааны.) Шәгыл зегьы, шәааи абрахь, шәҩаԥшы ажәҩанахь. Ижәбоума аԥҭақәа рааимҟьараҿ ҳаеҵәа ахькаҷҷо. Уи ҳара ҳаеҵәахә ауп. Зыеҵәахә кыду ауаҩы дыԥсӡом. Абар иара. Сан рыцҳа лџьабаа имырӡит Анцәа. (Лыбжьы неиҵыхны.) Аԥҭақәа шәнаскьа-ааскьа. Ажәҩан ахы иақәиҭышәтә.
Усҟан ҳаргьы ҳхы ҳақәиҭхоит. Мардасоу иабацеи аеҵәа?
Мардасоу. Аамҭала аԥҭа иаҵәахит. Бгәыӷла Амина.
Амина. Аамҭала ауп ҳарҭ зегьы адунеи ҳшықәу. Анцәа иоуп наунагӡа иҟоу. Шаҟа суеигәырӷьааз аеҵәа. Иҟалап укыдшәахьазаргьы. Сара сыԥсы уман уҭашәахьазаргьы.
Гәдиса. Деилагеит агәаҟ цәгьа.
Аҳаԥы иазааигәан илеиуеит асыԥса.
Гәдиса. Сара мыч дук сыманы сыҟазар, уара Аабыџь, Абрыскьыл иеиԥш ҳәагәыжьла уҿаҳәаны, абри аҳаԥы уҵаскуан. Анцәагьы даҽа галактикак ашҟа дыԥхасҵон. Ауаа зегьы иара иҵаныҳәоит, арахь дызхәаз аӡәгьы дсымбеит.
Аабыџь. Дызхәалакгьы уара думыхәароуп, дынцәаҵәҟьазар.
Гәдиса. Избан умҳәо?!
Аабыџь. Избанзар убриаҟара уҟьашьуп, Кәыдргьы уазымыӡәӡәо.
Гәдиса. Адунеи зҟьашьыз абри уара уеиԥш иҟоу роуп. Сара адунеи сырԥшӡон, сгәыхәтәы сахьышәмыгзеит акәымзар. Аха зегь акоуп, макьаназ сиеҵәахә кыдуп. Абар, аԥҭақәа рааимҟьарҭаҿ иахьаасҿаҷҷаз. Еи, ажәлар зыԥсы ҭоу шәгыл. Ижәбоума сиеҵәахә шылашауа. Уи сара истәуп, сара. Сара аԥсҭазаара саԥсоуп. Сиеҵәахә улаша, иҵегьы улаша. Ушәахәа лашьҭы, сгәы рыԥха. Аԥсҭазаара иаԥсам ауаа срылоумшьын. Ижәбома, ижәбома, сара сиеҵәахә заҵәык ауп иԥхо. Иабаҟоу
уара уиеҵәахә, Аабыџь? Анцәа ҳәа уара узымҵақьақьо, еҵәакгьы уаҭәаимшьеит. Еҵәа хәыҷӡак аарла зыԥсы ҭоу, уажәы ушьҭан иҿыцәаараны иҟоу. Мамзаргьы уара, Асҭана, амуџьахьедцәеи, ақырҭцәеи зшьуаз, еҵәа ԥҽыхакгьы уаҭәеимшьеит. Даба исурбозар уеиҵәахә. Иҟаӡам. Избанзар, уаԥсаӡамызт азыҳәан. Ма бара, Анна, исырба биеҵәахә?..
Анна. Сара сиеҵәахә аԥҭа ихнаҩеит.
Гәдиса. Аԥсҭҳәа сара сиеҵәахә хнамҩаӡеит, избанзар икыдын азыҳәан. Иаԥсоу иоуп зиеҵәахә кыду. Иабаҟоу уара уиеҵәахә, Мардасоу? Мамзаргьы уара Ахра, зегь рыгха збо, зхатәы гәазымҭо. Мамзаргьы бара, Алиса, ахацәа ргәы зфо, иаабымго, нас, биеҵәахә, ишапшапуа, бнапсыргәыҵа ианҵаны. Уара, ашәарыцаҩ, ҟәаԥа-ҿаԥарамзар ҟьаҟьара зымбац, иуҿаԥхоума знымзар зны уиеҵәахә. Шәарҭ зегьы адгьылаҿ шәыҟамзар, ажәҩанаҿ аеҵәахә шәызҭода? Сара соуп адгьылаҿгьы ажәҩанаҿгьы иҟоу, избанзар сыԥсы ҭоуп азыҳәан. Сара аиҳабыра рҟынгьы пату сықәуп. Исеихырхәан аԥсшәа сарҳәоит. Амаҵура дуқәа сыдгало, ргәы садкылан срымоуп. Шәара ижәбеит ҳәа сыҟоуп, уажәы ааскьа иреиҳаӡоу аорден сгәы ишкыдырҵаз, зқәақәра сгаша. Сара с-Ԥсадгьылаз гәыкала сшыҟоу еилкааны, сгәышԥы рҩычеит. Саԥсоуп азыҳәан. «Ҳаҭамзааит, иахьа уажәраанӡа ашкол адиректорс уааныжьны уахьҳамаз. Уара уҭыԥ аҵара министрра ауп» ҳәа сарҳәеит. Урҭ ирдыруеит дара ирыхәо ауаҩы дзакәу. Исашәҳәа шәара шәзыԥсоу? Шәара сара сыбжагьы шәаԥсам, избанзар шәиеҵәахә кыдӡам азыҳәан. Сара... (Ажәҩан ахь даныҩаԥш, иеҵәахә имбаӡеит.) Иабаҟоу, иабацеи, ӡәыр ижәгама сиеҵәахә? Сиеҵәахә шамшам, уажәраанӡа исыхәлаҷҷо икыдыз.
Ахра. Уара уиеҵәахә, аԥсҭҳәа еиқәаҵәа ихнаҩеит, уара ухаҭагьы уагараны ушыҟоу еиԥш.
Гәдиса. Избан сара сзагараны иҟоу, аԥсҭҳәа еиқәаҵәа. Уи иагаша ауаа еиқәаҵәақәа роуп. Сара суаҩы шкәакәоуп, ԥштәылагьы, гәаҭалагьы. Сара суаҩы лашоуп, аха шәара сеиқәаҵәаны ауп сшыжәбо. «Ауаса атәарҭа ззымдырыз, абга ирфеит» ҳәа ирҳәо иашоуп. Шәара сшәыцымныҟәар акәын. Аҽны шьыбжьон сырфеит абгақәа. (Дхагаха дрылалоит.)
Иаажәг сиеҵәахә. Мап, мап, Ахра, уара иухгам, иҭга укәа. Уи иарԥхаша сара соуп. Иҟалап, уара ашәарыцаҩ, сиеҵәахә уеихсны ажәҩан икыдуршәазар? Уара сиеҵәахә зықәнаго уакәӡам.
Еуака. Избан аеҵәахә зсықәнамго?
Гәдиса. Аԥсҭазаара уаԥсам азыҳәан.
Анна. Сшәыҳәоит шәизымӡырҩын абри ауаҩы мӡанра. Иарбанзаалакгьы ламыси уаҩреи злам. О, Анцәа, суҳәоит иԥсра ааигәатәы Гәдиса.
Гәдиса. Зыԥсра ааигәахаз бара боуп. Абар џьаҳаным агәашә бахьылагылоу. Бара уахь шаҟа ирласны бцо аҟара, сара исзеиӷьуп. Схала сакәым, абри адунеи иқәу ауаа цкьақәа рызгьы. Сиеҵәахә уахь ижәгар зуам. Шәарҭ зегьы исҳәо шәмаҳаӡои. Исышәҭ абрахь сиеҵәахә, анцәа исаҭәаишьаз.(Ҵаҟа иҽкажьны аҵәыуара далагоит.)
Амацәыс аҳаԥы иҵаҷҷо, ихысуеит. Илеиуеит асыԥса.
Аабыџь. Алиса лымч кәадахаӡеит. Илфаша акры аанхама?
Кан. Ацыхәтәантәи ачахы.
Аабыџь. Ҽыҭк амхны илыҭ.
Алиса. Мап, Кан, шәылымкаа акгьы сфом.
Кан. Ааи, аха бымч каԥсаӡеит.
Алиса. Сымч камԥсарц азы сгәаҳәара нашәыгӡа.
Анна. Бара иаабҭаху зегьы наҳагӡоит, иҳалымшогьы ҳалҳаршоит.
Алиса. Ахреи сареи ҳаиқәышаҳаҭхеит.
Анна. Шәыззеиқәышаҳаҭхазеи?
Алиса. Ҳаиқәышаҳаҭхеит абра агәыргьын ҳхаҳҵарц азыҳәан. Аиҳабацәа рҿаԥхьа ҳаҭамзааит, аха убас ҳгәы иаҭаххеит.
Анна. Ус анакәха Аабыџь иаҳҳәап.
Аабыџь. Исаҳауеит, дадраа, уи уаҩы дзеигәырӷьаша акоуп. Сара Анцәа ду сиҳәоит, иманшәалахарц азыҳәан. Иаажәг абрахь.
Аабыџь. Бара, Алиса Жәан-ԥҳа, биқәшаҳаҭума ажәа бнызҵаз Ахра Цымцба ԥҳәысс иццара?
Алиса. Сақәшаҳаҭуп.
Аабыџь. Уара, Ахра Цымцба, уақәшаҳаҭума, ажәа знуҵаз Алиса Ажәан-ԥҳа ԥҳәысыс лгара?
Ахра. Ааи, сақәшаҳаҭуп.
Аабыџь. Иа, Анцәа, зхьышьаргәыҵа сакәыхшоу. Исҳәо уаҳарц сҭахуп. Иахьа абри ашьха ҳарак агәҭаны, зхы еидызкылаз улаԥш нарыхга. Еиларҵаз рынасыԥ аԥсҭазаара ԥшӡа нацҵан, шьарда ирынаскьарга. Рыбзиабара ԥҵәара ақәымкәа, анхаразы амч-алша рыҭ. Рабацәа рдоуҳа дмырӡуа, еиқәырҵаз рхәышҭаара акәиц агымхо, хшарала еиҵаҩҩы иҟаларцаз уцхыраара рыҭа, Ҳазшаз Анцәа ду. Иумырӡын ҳдаракәац Аԥсынра. Ҳаит, арԥарцәа иаацәырыжәга аҭацаагара ашәа.
Мардасоу акаҩ-акаҩҳәа аҭацаагара ашәа аацәыригоит. Егьырҭгьы инаицдырӷызуеит. Асыԥса илеиз рыбжьы аҵәахуеит.
Аабыџь (ихазы). Ахьҭеи амлеи иаганы, зшьапы изықәымгылоз ҟалеит убасҟангьы. Сашьа Сунари, ашәамахь Ашоҭи иԥсны еиқәыхьшәашәа аҳаԥы иҵан. Саргьы сгәыӷра сцәыӡны, аҵыхәтәантәи сымч аизгара саҿын.
Исаак. Узгылоузеи ухала?! Иаҳзууз анаҩсан ирласны ҳазлаҭаурхаша акыр уазхәыцуама?
Аабыџь. Зыԥсы ҭоу дазхәыцлароуп ианшәарҭахо иԥсы злеиқәирхаша аус.
Исаак. Сара избом уажәшьҭа ҳаԥсы злеиқәҳархаша ҳәа акгьы. Ҳара ҳалахь ҷышәуп, ҳалгеит, ԥсышьа цәгьа ҳауеит. Иумбаӡои абарҭ иԥсны ишьҭоу, уашьа Сунар дналаҵан. Абарҭ иԥсхьоу ишьҭоу, иԥсраны иҟоуи, ҳара ҳҭахареи уара уламыс иамаз. Иуку абџьар уаҳа алемс дузалашьуазар, игәыӷьы хаҵарак, ухы иагәыдҵа.
Аабыџь. Уи уара акыр иухәома?
Исаак. Саԥхьа уԥсны, абра ушышьҭоу збар, џьанаҭ сцоит.
Аабыџь. Сара шәынтә сҽысшьыргьы, уара џьанаҭ узцараны уҟаӡам.
Исаак. Избан џьанаҭ сцараны изыҟам?
Аабыџь. Ауаҩы ҟьашь џьанаҭ агәашә изаадыртраны иҟаӡам.
Исаак. Уи хьаас иҟоумҵан. Уара иууалу нагӡа, сара абри адунеиаҿ ҭыԥ сышәымҭеит, аха сзыԥсоу еилыркаап ауаа...
Аабыџь. Иахьа еилыркааз иоуп уаҵәгьы еилыркаауа. Уара иахьагьы уаҵәгьы ианыхтәу, иҭахаз уаҩуп.
Исаак. Сҭаурхеит азы. Абри аҳаԥы ҳаҵаумгалазҭгьы...
Аабыџь. Абри аҳаԥы уҵасымгалазҭгьы, уажәшьҭа уԥсҭазаара уалҵхьазаарын. Иузымдырӡо уара умилаҭ алемсаа шаҟа бзиа ирбо?
Исаак. Ахшыҩ змамыз роуп змилаҭ Ҳитлер инирҵәаз. Ахшыҩ змаз идгылан шәабашьра даҿуп. Асоциализм, акоммунизм ахь инеиаанӡа, аԥсы ахырхырц азыҳәан. Сара соуп башаӡа ибжьаӡыз. Ианаамҭаз алемсаа рахь сиасызҭгьы, шәарҭ шәаҵахараны иҟоу, абра сшәыцыԥсуазма. Аха шәара сшәыцыԥсырц сҭахӡам. Иаашар сдәықәлоит, ахра сҽасҭоит, иудыруазеи сеиқәхар.
Аабыџь. Уеиқәхар, нас уабацои?
Исаак. Уара угәы иаанагозар ҟалап Асовет Ар рахь сцоит ҳәа. Сара сцоит ақәҿиара змоу ар рахь.
Аабыџь. Ус угәы изаанагоузеи урҭ ақәҿиара рымоуп ҳәа?
Исаак. Улашәума, ма удагәоума, иумбаӡои, иумаҳаӡои, шәҳәынҭқарра абжак ргахьеит. Волга ахықәаҿ инеирц акгьы рыгым. Кавказтәи ашьхақәа ирхалахьеит. Иаарласны Бақәа ргоит. Шәыр ахьаҵра иаҿуп, аԥсцәа рыла адгьылқәа хҟьа. Сталин иакәзар дыбналаны дахьцаз рыздыруам. Ар рхадацәа, анемец ир рахь аиасра иалагеит.
Аабыџь. Иҳәала, Исаак, иҳәала. Уара усгьы уԥсра ааигәахеит.
Исаак. Иҟалап сыԥсра ааигәахазаргьы, аха шәара шәыфҩы го, аҳаԥы шәахьцәыҵаԥсуа, сшәылаԥсыр ҟалаӡом. Абар ашара иалагеит. Ахра сҽасҭоит, сеиқәхар абзиа, сеиқәымхар, ахақәиҭра амҩа сшықәыз сахьҭахо џьанаҭхоит сара сзы.
Иван. Абри ашәаргәында, аԥсахҩы дцар ҟалаӡом. Алемсаа иреиҳәоит абра ҳахьцәыҵатәоу. Нырцәынтәи бзарбзанла ҳцәыҵарҟәаҟәоит. Даҳмышьҭыроуп, абра дҳацыԥсыроуп.
Исаак. Цәгьагьы иубарымызт абра сшәыцыԥсыр, шәыфҩы схышәшәо. (Ишәақь ахькыдгылаз иаакыдихуеит.)
Иван. Ашәақь уаламкьысын.
Аабыџь. Уиҟәаҵ игааит, иҽишьырц иҭаххаргьы ҟалоит.
Исаак. Шәара шәоуп аҽшьра зыхәҭоу. Шәыԥсадгьыл ԥсахны аҳаԥы шәыҵатәоуп. Сара асоциализм ықәызхуа срыцхраарц сцоит. (Иахьынӡа илшоз ибжьы неиҵыхны.) Ҳаиль Ҳитлер... (Дцоит.)
Аҳаԥы иҵаҷҷо имацәысуеит. Иааигәаӡаны идыдуеит. Асыԥсақәа рлеира иалагоит. Аҵахь џьара, «Ҳаиль Ҳитлер!» ҳәа Исаак иҳәҳәабжь алыҩуеит.
Иван. Аҳаԥы аҩныҵҟа ҳаԥсҭазаара злеиқәҳархо ҳәа акгьы ыҟаӡам. Нас ҳала ишабо ҳҽаҳшьуама?
Аабыџь. Мап, ҳҽаҳшьӡом. Сара ишәасҳәоит ҳазлеиқәхо, шәсықәшаҳаҭхозар.
Иван. Абри аибашьра ҳаиднакылеижьҭеи, уара иуҳәо ҳақәшаҳаҭымкәа иҟамлац. Уажәгьы ҳахыԥом азы ҳахиоуп.
Аабыџь. Уара ухиоуп, аха...
Абыжьқәа гоит: «Ҳахиоуп!»
Иван. Аибашьраҿ еицуп аԥсреи абзареи. Ус анакәха, сара шәысзыӡырҩ.
Иаҳа-иаҳа асоура иацнаҵоит. Инахаран игоит асыԥса рлеира абжьқәа.
Аабџь (ихазы). Убри ауха, ҳара ишьҭаҳҵеит ҳнышьамхнышгылан аҭоуба. Аибашьрахь ҳанцоз аҭоуба шышьҭаҳҵоз еиԥш. Аҳаԥаҿы аангылара уаҳа ҟалашьа амамызт. Ҳҭоуба иалан ауха ахра ҳҭаларц, ҵаҟа албааразы. Ахра иалҟьаз ибжьы имыргарцаз ҳаицәажәеит. Аибашьцәа жәохәҩык рахьынтәи ҳалбааит жәаҩык. Згәы рҭынчны ицәаз алемсаа ҳәызбала иаҳшьит, аха ианааша ауп акаамеҭ ҳаналаԥш. Ҳҩызцәа ибӷалаз ана-ара ршьа аҿашын ацаҟьа. Ркьатеиқәа еиҵыхәхәа икнаҳан. Ржьышәқәа рхататан ахаҳә ҵарқәа. Абри аҩыза ааха шроузгьы, аӡәгьы ибжьы имыргеит. Инарыгӡеит р-Ԥсадгьыл аҿаԥхьа рҭоуба. Убри аахыс схы ахызбаауеит сыԥсҭазаара ҟәаԥа-ҿаԥара...
Ажәохәтәи амш ауха. Ишаҿыц илеиуеит асы. Рызегь рымч цаӡаны иҟоуп. Аӡәи-аӡәи зеиҿаԥшуам, рхы рыкәаҽ еилоуп.
Гәдиса (дыҳәҳәаны дҩаҵҟьоит). Уаҳа сахәарҭам сара абра. Ҳазлаҟоу ҳзымхакәа, еиҭа аԥсы дҳалариан. Лшьапы данкны дсыршәуеит ахшьырахь. (Мадина дахьышьҭаз днеины лшьапы данкны дыбӷасҵоит ҳәа ахықәахь длыхоит.)
Кан (ашәақь ахькыдгылаз иаакыдԥаан). Алаапк ршьуеит иагәыдҵан. (Дхысырц данаҵхаз, Мардасоу ишәақь данаҵас, аҩада иҭҟьоит.)
Гәдиса (дкаҳауеит, дкәымпылуа аҳәҳәара далагоит). Сишьит, шәсыцхраа, сишьит, ала ԥынҵа икылҟьаз, сишьит.
Аабыџь. Угыл.
Гәдиса ҿыцха иҽкажьны иҽирҵысуам.
Угыл акәымзар, абри слабашьа ала ухы еиҟәызжәоит. Угыл сҳәеит.
Гәдиса (дшәаӡыӡо дҩагылоит). Сишьуан абри амӡышәа, сишьуан.
Аабыџь. Ашьра зыхәҭоу уаҩуп уара. Мадина дшыԥсугьы, уара уеиԥш иҟоу шәҩык дрыԥсоуп. Лыԥсы анҭаз, лыԥсҭазаара лгәы ахуршәахьан. Уажәы даныԥсгьы дузычҳауам. Убз уҿы иҭакны иҟаз, акәымзар, ушьапы уанкны ахра уасҭоит.
Гәдиса. Абри сара сыԥҳәыс лакәын. Исҭаху лыласыгӡон, иаҭаххаргьы дыбӷасҵон. Иаҭаххар снапы даныргылан дныҟәызгон. Шәара шәусс иалоузеи абра! Сыԥсы ишысҭаху лызныҟәара азин сымаӡами?
Ахра. Уара уоуп аԥсыҵәҟьа. Зыԥсы ҭоу, аха иԥсхьоуҵәҟьа ҳәа ззырҳәо ихаҭа.
Сахьухәаԥшуа избоит џьаҳаным агәашә ушылагыло. Аԥсы ихаҿсахьоуп иумоу.
Гәдиса. Мап, агха ухьит Ахра. Абра сара схала сакәӡам аԥсы ихаҿсахьа змоу. Абар уаргьы, аԥсы ихаҿсахьа ааухәахьеит. Угииуа, хкыдкыларҭа умамкәа џьаҳаным уахьҭоу. Иахьа уажәраанӡа уиаҟара игәра згомызт Анцәа, аха уара иуқәнагаз аҭыԥ уахьақәиршәаз симҵаматанеиуеит. (Анцәа иахь ихы шьҭыхны.) Анцәа сгәы иахәо зегьы рыҟаҵара уаҿуп. Угәы ааԥсыкьаханы, џьаҳаным дҭумыжьааит Ахра. Уи адунеи ахь уаҳа дымгьыжьыроуп, ҳара ауаа цқьақәа аԥсҭазаара бзиа ҳаурц азыҳәан. (Ахра иахь.) Иуаҳама Ахра, уара иуқәнагаз аҭыԥ
уиҭеит, зхьышьаргәыҵа сакәыхшоу Анцәа ду. Шәлыхәаԥш, абар Анна. Лыԥсра аҿаԥхьа еиҳагьы дыԥшӡахеит. Бара усгьы аҽырԥшӡареи аҽырбареи ракәын еснагь бзышьҭаз. Ус анакәха ибҭахыз ҟалеит. Москва бцаны, ахә ду ахҭынҵаны, бхы-бҿы аиха иҵыбхыр аҵкыс, еиҳа еиӷьми ҳазшаз мааҭк бмыршәаӡакәа бахьирԥшӡаз. (Анцәа иахь.) Убас, убас, Анцәа сгәы иахәо ҟауҵалар, саргьы џьара схәарҭахап уара узы. Мшәан, абри адгьылаҿгьы ауаа ҟәышқәа, ауаа бзиақәа умазар ами, абри сара сеиԥш. Абар Амина амаалыкь дкахәхәа дыԥсны дахьышьҭоу шәымбаӡои?! Ааҳ, шаҟа ибнаалозеишь аԥсра. Аџьныш Мардасоу бгәы дықәгылоушәа збоит. Убас ауп ишыҟоу иахьа, аӡәы игәы иқәымгылар, ԥсҭазаара рымамшәа рбоит. Алиса икажь наҟ ибку ашәақь. Сыбшьыр бҭахуп, аха апатронақәа ҭаӡам, баша багьаҵымхан. Сара сеиԥш иҟоу-ауаҩы ԥсра иқәӡам. Сара сиит, наӡаӡа сыԥсы ҭазарц азыҳәан. Уара ашәарыцаҩ, узсыхәаԥшуеи улақәа ырцәгьаны. Наҟ ушәақь ахы улах. Уара ашәарах ршьа ухәлаҵәара иаҿуп, абар ухәаҽны уԥсы ухырхуеит. Уара адунеи хызфаарц зҭаху Аабыџь. Ҩынҩажәи ҩба рзы, абри аҳаԥаҿы уара иухараны ицәыҵаԥсыз азмырхакәа, ҳаргьы ҳҭоурхарц ҳҭоугалеит абри аҳаԥы. Аха анцәа умҩа икит, адунеи уаҳа уқәымԥшырц азыҳәан. Уара угәы иаанагоит ушьапы уқәгылоушәа, мап, абар унапқәа угәы иқәԥсан, Мадина уахьлываиоу. Шәарҭ зегьы уажәшьҭа аԥсҭазаарахь шәымгьыжьыроуп. Ицқьахароуп адунеи, шәара шәеиԥш иҟоу ауаа рҟынтә. Убасҟан адунеи иахьӡхоит џьанаҭра. Сара исҭахым абра сшәылаԥсырц. Ишаашалак ахра сҽасҭоит. Сеиқәхар абзиа, сеиқәымхаргьы, џьанаҭ сышцо здыруеит.
Ахра. Уҽаанкыл акәымзар, уҿаҳәаны ушьҭасҵоит.
Гәдиса. Сызлаҿаҳәоу азымхакәа, еиҭа сҿоуҳәар уҭахума?!. Абри аҭаҳмада икоммунистцәеи иареи ирыхҟьаны, хынҩажәижәаба шықәса инареиҳаны, ҳнапқәеи ҳшьапқәеи ҿаҳәаны, ҳҿы жәагәан, иаҳҭахыз ҳҳәар ҟамло. Аҳәагәыжь ҳгәы иакәыршаны иҿаҳәан. Рыҽхәаԥхьыӡ ҳамҳәар ашәҟәы еиқәаҵәа ҳанырҵон. Уажәы ахақәиҭра аныҟала шәара шьоукы, аҳаԥы лашьца ҳаҵажәгалеит. Шәара шәтәы шәзаҟәымҵит. Даҽа ҩымш-хымш рыла, амлеи-ахьҭеи ҳаганы ҳаҵанҵәоит
зегьы. Убри аҟынтә сара сцоит. Уша аҵх, уша, уара ушара сыԥсы ацҭашәозаргьы, иацҭашәааит, аха абра аангылашьа сымаӡам. (Аҳаԥы аҿаԥхьаҟа днаскьоит, асыԥса леиуеит, дыҳәҳәаны.) Уауа, сара, уауа, шәара шәыҳәҳәа, ҳахьҭахо шәымбаӡои, шәыҳәҳәа. (Длеизҟәыҿны дкаҳауеит.)
Ахра. Асыԥса алеироуп акәымзар, асы рыцқьо аасра аҟынӡа алеира сылшоит. Амца анеиқәаҳамҵа, аасра хагалан, аҳәса ахьҭа иаҳцәагоит.
Еуака. Асыԥса агәрагара уадаҩуп, акәымзар уара усышьҭуазма. Ахраҿ аныҟәара сара саҟара изылшода. Абарҭ ахрақәа снарылс-аарылсхьеит.
Ахра. Нас иҟаҳҵараны иҟоузеи?
Еуака. Асы ахкәара ҳазыԥшыроуп. Даҽа мҩак ҳаман ҳәа ҳаҟаӡам.
Ахра. Уи ҳазыԥшуижьҭеи абар уажәшьҭа иҵуеит жәохәымш. Иаҳа-иаҳа ҳамч акаԥсара иаҿуп. Афатәи аӡи нҵәеит. Иӷәӷәахеит ахьҭа.
Еуака. Аԥшасра иалагеит, Анцәа иҳәозар уажәшьҭа ихкәароуп.
Асҭана. Ихкәаргьы абри асы иауны ишьҭоу, еиҭагашьа амам макьаназ.
Ахра. Аԥсҭҳәақәа хыҵны, сахьцо збар сдәықәлоит.
Аабыџь. Удәықәлара ус имариахом Ахра. Зегь акоуп амра ҳазыԥшыроуп.
Гәдиса (дыҳәҳәаны). Амра, амра, иабаҟоу абри шәымра? Уи ааиаанӡа аӡәаӡәала анҵәара ҳаҿуп.
Алиса. Пшьаала, Гәдиса, ачымазаҩ лхахьы ааира даҿуп. Уажәақәа ааркьаҿла.
Гәдиса. Абри абрахь даауоу, наҟ дцоу, уаҩы еиликаартә иҟоуп уажәшьҭа. Абри лхала лакәӡам, шәара зегьы Амина шәлываиоит, сара сыда.
Кан. Уара уда шԥа?!
Гәдиса. Ишԥа умбои, Анцәа амҩа сзааиртуеит. Саԥхьа дҩагылан аграпара ҟаҵо, сылбааигоит.
Кан. Амҩа бзиа уқәлааит, аха уара узныло амҩа ҳара ҳанылараны ҳаҟаӡам.
Гәдиса. Аиаша уҳәеит, шәареи сареи ҳамҩақәа хаз-хазуп. Сара сазыԥшуг алашара, шәара – алашьцара.
Алиса. Амина лыблақәа хылтит. Лхаҿы аԥшшәы бзиоуп. Анцәа иҳәозар аиқәхара даҿуп. Ус ами Амина?
Амина. Асы аура иаҟәыҵма?
Алиса. Ажәҩан игәы ацқьахара иаҿуп. Еҵәакгьы аахәыҵыҷҷеит.
Амина. Уи сара сиеҵәахә ауп.
Алиса. Ааи, ааи, бара биеҵәахә ахаҭа.
Амина. Амра сеиԥхыӡуан. Снапсыргәыҵа ианҵаны искыхын, аха ԥхаррак ахылҵуамызт.
Мардасоу. Иаарласны аԥхарра зцу амра гылоит Амина.
Амина. Саргьы убри сазыԥшуп Мардасоу.
Мардасоу. Абри адунеиаҿ абзиара иашьҭоу ауаҩы, абзиара дақәшәозароуп. Агәра згоит, ҳара абзиара ҳшақәшәо.
Аабыџь. Абзиара иақәшәааит зегьы. Аха абзиара ушашьҭоу иаауҿагылоит, Исааки Гәдисеи реиԥш иҟоу. Узыцәшәаша, аԥсабара аҵасқәа ракәӡам, ауаҩы цәгьа иоуп. Бзиарас иааҟоу зегьы, аӡлагара аӡыхкыга еиԥш ирҿагыло.
Ахра. Шаҟа ихьанҭоузеи уахатәи аҵх. Аибашьра аан, Аџьажә ақырҭқәа анҳакәша, еиҳа схы сақәиҭызшәа збон, уаха аасҭа. Абра ашьацҳәа иаҿашәаз ҳаиҩызоуп. Аха ус ҳамтәароуп. Ԥсыхәа змам, ԥсыхәа аҭатәуп.
Еуака. Аӡы иашьыз аӡы иҿадырхәхәон ҳәа ирҳәо саҩызахеит. Шьхатәыла ашәарах рымҩа санын, ԥхьаҟа сцара ԥкымкәа. Аха уажәы асы сҭанасит, ҽырҵысышьа сымамкәа. Ауаҩы ԥхьаҟа данзымца, дыԥсит ауп иаанаго. Ҳазшаз ҳазегьы ҵыхәтәак-ҵыхәтәак ҳаиҭеит.
Асҭана. Сара анцәа санишоз, сиеҵәахә сыцишазар акәхап, аха лахьынҵас исимҭеит уи абла аҭаԥшра, Алиса лахьынҵас дышсимҭаз еиԥш. Ус анакәха абри адгьылаҿ смыцхәызар акәхап. Нас сагьныҟәап, имыцхәу ихы шымҩаԥиго еиԥш.
Аабыџь. Сара уажәшьҭа исзаанхаз Анцәа иҵаныҳәара ауп. Уара унапы иануп абри аҳаԥы иҵахази, ҳауаажәлар хынҭа-ҩынҭарыла з-Ԥсадгьылаҿ иҟоуи.
Иаалашьцоит, аҳаԥаҿы ҭынчроуп. Шьоукы шьҭалоит, шьоукы тәоуп. Ԥыҭрак ашьҭахь Гәдиса дҩагыланы, маҭәа ԥхақәак еизиҳәҳәоит. Иаанхан иҟаз ачабжа икәа инҭеиҵоит. Дцарц иҿанынеихоз дгәазҭаз Ахра днаизааигәахоит.
Ахра. Умцар ууам нас?
Гәдиса. Схы гәыбӷан асҭоит иахьа уажәраанӡагьы сахьшәылаз.
Ахра. Иаҳҳәап, уԥсы ҭаны унхар, иҟоуҵараны иҟоузеи?
Гәдиса. Мышкы иадамзаргьы Аԥсны саангылом, амаҵура дуқәагьы шсыдыргалогьы. Шәара аԥсуаа шәыланхара цәгьоуп. Уи аҵкыс еиӷьуп наҟ сцар.
Ахра. Уабацои?
Гәдиса. Суаажәлар рахь. Уара иуздырӡом сара сыжәлаҵәҟьа Ӡаӡамиа шакәу.
Ахра. Нас ба зацуҵазеи, аԥсуа ҳәа узыҟааз?
Гәдиса. Схы аланыҟәызгарц азыҳәан. Сабду абрахь ҳаазгаз, шәыбызшәагь издырамызт. Аԥсуара ихы аланыҟәигон. Аха уажәшьҭа ахныҟәгара азыҳәан акгьы шәаԥсам. Шәџьыбақәа шәнапы ҭакны, амал шәымазар шәҭахуп. (Дцоит.)
Аабыџь (Ахра иааигәа днеины). Еибышәҳәоз саҳауан, Ахра. Уи дцеит, аха шаҟаҩы Ӡаӡамиаара алаханы иҟоузеи Аԥсынра. Дара ирыхҟьаны ауп жәытә-натәаахыс зҳәатәы еиқәшәаны иаауаз ҳауаажәлар уажәы ҳажәҩа зыҭҟьаз.
Аҳаԥы иҵаҷҷо имацәысуеит, иааигәаӡаны ихысуеит. Асыԥса илеиз иҳәҳәабжь алыҩуеит Гәдиса. Рызегь шәаӡыӡо игылоит, џьарак рҽеизыргоит.
Алашара ыцәоит.
Асы ауӡом, аха амрагьы ԥхаӡом. Аԥсҭҳәақәа шхыц ихуп. Рызегьы агәыӷреи ашәареи еимаркуеит.
Ахра. Аԥсҭҳәақәа рҽыԥхьакра иалагеит. Иахьатәи амш ҳхы иаҳархәароуп
Асҭана. Уи шԥа?
Ахра. Алҩаҵә ҩашьҭтәуп. Иҳашьҭазар, иалкаан ирбартә еиԥш.
Алиса. Алҩа ҩазышьҭуада?
Ахра. Сара.
Алиса. Усышьҭуам.
Ахра. Уаҳа ԥсыхәа ыҟам. Абри аҳауа еимга-еимцара ҳхы иаҳархәароуп, мамзар асы еиҭа алеира иалагар ҟалоит.
Еуака. Сара суццоит.
Ахра. Мап, Еуака. Асыԥса шәарҭамхар, сымч ақәхартә сыҟоуп.
Аабыџь. Асыԥса шәарҭахар?
Ахра. Абра ҳҭагылазаашьа асыԥса аҵкыс еицәоуп.
Алиса. Удәықәымлан Ахра. Сцәалашәара ҽеим. Ҳхаҿ икнаҳау асыԥса иаҭагылазаашьоу здыруада.
Ахра. Аамҭа гатәым. Изблыша маҭәақәак сзеизга Алиса. Амзаша шьҭысххьеит.
Мардасоу. Саргьы сцоит.
Ахра. Уара Амина лааигәара уҟазароуп. Аҭагылазаашьа шыхьамҭоу умбаӡои?!
Асҭана (Ахра иааигәара днеины). Сыԥсы еиқәурхарцаз амҩа ушықәлогьы усцәымӷуп.
Ахра (иаҳаз уи аҟара хырҩа амҭакәа). Издыруеит. Ацәымӷраҿ уаангылозар. Иагьа ҟауҵаргьы, Алиса уара дутәхараны уҟаӡам.
Алиса. Сара сшәоит Ахра. Сшәыҳәоит зегьы, дышәмышьҭын. (Аабыџь иахь). Уара уами изҳәоз амра ҳазыԥшып ҳәа. Дышәмышьҭын сшәыҳәоит.
Ахра. Ҳаззыԥшыз амра ыҟам. Ус анакәха, амра сара саԥылоит. (Дцоит.)
Рызегь шьхныԥсылан игылоуп. Асҭана дшаҟьо аҳаԥы дыҵоуп. Ҽеик игәы ишҭам иныԥшуа.
Алиса. Сшәыҳәоит дшәыргьыжь, дшәыргьыжь, шәсыцхраа. Ахраа ...
Аабыџь. Ҿыбымҭын Алиса. Асыԥса уанаҵагылоу убжьы ургар ҟалаӡом, иҿҵәоит.
Алиса. Сара сишьҭалоит, сара дсыргьыжьуеит. (Лҿыналхоит.)
Асҭана Еуака ишәақь ахькыдгылаз иаакыдԥаан дхысуеит. Илеиз асыԥса Ахра иҳәҳәабжь алыҩуеит. Алиса деиҵамхаӡакәа, Асҭана иикыз ашәақь ааимылкәыцәаауеит.
Алиса. Уца, Асҭана, Ахра дызлацаз амҩала уца.
Асҭана. Ахра дсыргьыжьырц ауп сызхысыз.
Алиса. Уцала сҳәеит, уара узхысыз сара издыруеит, уцала.
Асҭана. Сара исыздырамызт ус шыҟалоз.
Алиса. Ахра алҩаҵә ҩашьҭра дызхьумыгӡаз уара иҩаушьҭроуп. Мап анакәха... Уца...
Асҭана дцоит. Рызегь шьхынԥсыланы игылоуп.
Мап, сара исылшом ауаҩ ишьра. (Ашәақь нкажьны.) Саҭоумҵан, Ахра...
Илеиуаит асыԥса, Асҭана ибжьы алыҩуеит.
Еуака. Иара дызгаз, уажәраанӡа иеиҵәаз, иацәынхаз асыԥса ауп.
Кан. Аԥсҭҳәақәагьы хыҵит. Ахрақәа амра ашәахәа рықәԥхеит.
Амра аҳаԥы иныҵаҷҷеит. Рызегь ашәахәа нарҿаҷҷеит.
Аабыџь. Анцәа иоуп амра зырԥхаз, аха уаанӡа иҳазнауша ҳазнауит. Ишәхашәмыршҭын, шәгәышәҽаныз ҳҵеира, ҳара аԥсуаа адунеи ҳақәнагалеижьҭеи уажәы-уашьҭан иҿҵәаша асыԥса ҳшаҵагылоу...
Асыԥсақәа рлеира иалагоит, урҭ рыбжьара ибжьыҩуеит «Ахрашәа».
Анҵәамҭа
Ҩ-хәҭак змоу адрама
Иалоу ауаа
Ламшьаҵә — 60—65 шықәса ихыҵуеит.
Мактина — уи иԥҳәыс.
Алхас, Абас — урҭ рыҷкәынцәа.
Мака — урҭ раҳәшьеиҳабы.
Аџыр — Абас иԥа.
Базала — иахганы иааз.
Ида — уи иашьа иԥҳа.
Ҭаҭырҟан.
Аурыс полковник.
Ӡыкәыр — Алхас иҩыза.
Ӷәака — дынхаҩуп, Абас дицуп.
Абџьар зку абольшевикцәеи аменшевикцәеи.
Ахҭыс мҩаԥысуеит Аԥсны.
Ӷәеихасала иҟаҵоу, иҭбаау ажәытә зал. Аҩнуҵҟа хиоуп усҟантәи аамҭаз хар змамыз нхаҩык иҩны шырхиаз еиԥш. Азал арӷьарахьала иамоуп ауаџьаҟ. Аԥенџьыр аҟнытә иубоит анаҟәа зқәыжьу ашьха кьатрацәқәа. Аԥарда анаатуа, Мака аҩны дыҩноуп еилырго. Уи длахҿыхуп. Ашәакгьы лҳәоит. Ус аԥенџьыр аҟнытәи дгәалҭоит Ӡыкәыр дшааиуа. Иаразнак лгәырӷьара иацлоит, дыҩны ашә днадыххылоит, аха уа лҽаанылкылоит.
Мака. Иара иоуп, иара... Уҽыҟажа, сгәы, ашьшьыҳәа уаангыл... Иауам, иауам, аҭра иҭагылом, иҭыҵны ицоит. (Дыҩны аԥенџьыр днадыххылоит, нас уахьынтәи еиҭа ашә ахь дааны лыҽнавалкуеит.) Дабаҟаз, мшәан, уажәраанӡа?
Ашә аартны дааҩналоит Ӡыкәыр. Аҩны дныҩнаԥшы-ааҩнаԥшуеит, аха аӡәгьы дибом. Мака лыԥсы ӡаны ашә давагылоуп.
Ӡыкәыр. Аԥшәмацәа аӡәыр шәыҟоума?
Мака. Иуҭахыда аԥшәмацәа рахьынтә?
Ӡыкәыр. Бара. Бара боуп исҭаху, Мака.
Мака. Уи мцуп. Иуҳәо зегь ԥсажәоуп. Ҳанеибабо ауп абарҭкәа ануҳәо. Унасԥырҵыр нас зегь ухашҭуеит.
Ӡыкәыр. Саҭабымҵан, Мака. Сара исҭахым џьыбшьома бара ббара, аха сеилахоуп, хҭацәыха сымам. Ишыбдыруеиԥш, абна сылоуп, насгьы ариабжьарак сыҟамызт.
Мака. Уахьыҟаз соуҳәар ҟамлари?
Ӡыкәыр. Уи маӡоуп, Мака.
Мака. Имаӡоуп ба, ус анакәха сара исԥырхагоу акоуп.
Ӡыкәыр. Мап, Мака, уи амаӡа макьана исызбаҳәом, мышкызны еилыбкаап. Бара ибзеиӷьу усуп.
Мака. Мышкызны, мышкызны! Зегь наҟ аԥхьаҟа ишахугоз, сааԥсеит уажәшьҭа. Сгәы ҿыӷьит сыштәаз... Саргьы исҭахуп аԥсабара снықәыԥшырц, сшьапы неиҵысхырц. Ауаа ахьнеиуа снеирц. Сыччарц, сыхәмарырц... Аха сара аӡәгьы сигәалашәаӡом.
Ӡыкәыр. Ишԥыкәу бара бшысгәаламшәо, аҵх лашьцара ҳанто, убла аҵәыршы ҭакызар акгьы анумбо аамҭазы, схала сахьыҟоу аԥсҭа лашьцаҿы, уи еихашәу аԥсабара багәылаҷҷо саԥхьа баагылозар! Ишԥыкәу бара бшысгәаламшәо, уаҩытәыҩса дахьзымнеиуа акаҵәара санхыҵуа, хыхь бықәгылан бнапы нароуны ацхыраара сыбҭозар? Ишԥыкәу бара бшысгәаламшәо, ашьыжь амра ашәахәа аԥхьа бара бымра шәахәаны сыбла агәы бхыԥсалозар? Ишԥыкәу бара бшысгәаламшәо, Мака?..
Мака. Нас, ус акәзар, урҭ зегь иашазар, сара амра ашәахәа аԥхьа ублақәа сырхыԥхалозар, нас, иҟалазеи... ҿуҭуам? Сашьцәа ракәын, аԥхьа ишыҟаз еиԥш избом, рылахь еиқәуп, рхы иҩаханы иагьеиҿаԥшцәом. Узразҵаалакгьы иҟалаз ҳәа акгьы уарҳәом. Ишԥаҟоу, мшәан, абри аԥсҭазаара? Уԥсы зыӷроу аҵыс унапы ишаку, инаумпыҵԥраан ажәҩан иналашәкәаны ишцо еиԥш, зны уԥсҭазараҿы гәырӷьарак уоургьы, адырҩаҽны инаумпыҵаӡуеит.
3ыкәыр. Урҭ зегьы бырзымхәыцлан, Мака. Сара бара быда аԥсҭазараҿы даҽаӡәы дысҭахны изыҟалом. Илашьцаз
сыҩнаҭа, уажәазы аӡәгьы дахьахым, иаарласны ашәқәа абыртырц быҟоуп бара. Аха уажәазы убас аҭахуп. Сыҩны сахагылан сынхартә еиԥш аҭагылазаашьақәа ыҟам, Мака. Ҭауадааи сареи ааибышьа ҳмоуит ари адгьылаҿ. Урҭ уажәазы рымч ӷәӷәоуп. Ус анакәха, сара снаскьаны сгылазароуп макьаназы! Алхас дабаҟоу?
Мака. Абаси иареи рашәара иҟоуп арха.
Ӡыкәыр. Дсымбар ҟалом, абзиаразы. (Иҿынеихоит.)
Мака. Умцан, сухәоит.
Ӡыкәыр. Мап, сыццакуеит: саҭабымҵан, Мака...
Адәахьы игоит ашьапышьҭыбжьқәа.
Мака. Абар, иааит. Уаҳа акыр соуҳәарц уҭахума?
Ӡыкәыр. Мап, бара?..
Мака. Сара шаҟа уасҳәарц сҭахузеи, аха зегьы сҿабеит. Уажәазы акымзаракгьы сгәалашәом. (Аҿаԥарахь дыҩналоит.)
Дааиуеит Алхас.
Алхас (Ӡыкәыр даниба, иаразнак иара ида уаҳа аӡәыр дыҟоу дыҟаму гәеиҭеит). Нас, иҟоузеи, шәеибганы шәгьыжьыма, еилышәкаазеи?
Ӡыкәыр. Ҳаибгоуп. Амала, амшцәгьа ашьха ҳахнамыжьызт, ҩымш ԥсҭак аҟны ҳаҟан. Ашәуаа рыҷкәынцәа ибзиан ҳрыдыркылеит. Ҳахьнеилакгьы ачара ҳзыруан. Мырзаҟан асалам узааиҭиуеит.
Алхас. Исалам шьардахааит. Абжьас даҩызоуп, дзакәытә хаҵоузеи? Сара уи еснагь ешьак иеиԥш сиқәгәыӷуеит. Ажәлар рылахь еиқәума, ишԥаҟоу?
Ӡыкәыр. Мап, урҭ еиҳа ргәы рыӷәӷәаны, маӡа аҽеидкылара иаҿуп. Агәра ганы иҟоуп аиааира шырго ала. Мырзаҟан абџьар азы уеиҵасырхом ҳәа узааицҳауеит. Урҭ ирыбаргузеи, русқәа еиҳа еиӷьуп, ҳара ҳҿоуп иахьҽеим акәымзар.
Алхас. Аиаша уҳәеит, Ӡыкәыр. Ҳажәлар реидкылара цәгьахашт. Ргәы ԥҵәахьеит. Ахакәиҭра рзаазгои ирцәызгои рзеилкаауам. Убри аҟынтә уахгьы ҽынгьы, тәамҩахә ҟамҵакәа, аус улатәуп. Ажәлар еидкылан, амҩа иқәҵатәуп.
Ӡыкәыр. Жәаҳәарада. Ԥсыхәа ахьынӡаҟоу аӡәы ҳхы ҳаигӡараны ҳаҟам, Алхас. Алмас иаҩызцәоу аҷкәынцәа аӡәаӡәала ҳавагылара иаҿуп.
Мака дааины, астол афатәқәа рықәыргылара далагоит, Алхаси Зыкәыри злацәажәоз иааҟәыҵны, ражәа даҽакахьы иахыргоит.
Алхас. Убла аҭаԥшра сҭахуижьҭеи иааҵӡозеи, уара, абзиара збаша. Уԥаҵақәагьы ауужьит зынӡаск, брагь ԥшроуп иаашьҭухыз. Аӷлам ззырҳәогьы уара уакәхеит.
Ӡыкәыр. Абрагь сабаиеиԥшымхо, уахи ҽни абна сылазар. Сара сзы адгьыл цәарҭазар, ажәҩан хыбразар. Ашьыжь шаанӡа сҩагылан, ӡыхьк аасҿыршаны, еиҭа амҩа снықәлозар.
Алхас. Уи абзиабара иазҳәоуп, Ӡыкәыр.
Мака егьи ауадахь дныҩналоит аирыӡ лыман — ҩаагара.
Ӡыкәыр. Уаҵәуха амза агыламҭаз ҳахьеиқәшәалац ҳаиқәшәоит.
Алхас. Ибзиоуп, Ӡыкәыр, угәуҽаныз.
Ӡыкәыр. Абзиараз. Уаҵәуханӡа...
Алхас. О, мап, ус усзышьҭуам. Мака, рыжәтәк ҳзааг.
Мака ирхианы ашә аҿы дгылазшәа, иаразнак илыман даадәылҟьоит.
Ӡыкәыр (Мака афырџьан иҭалҭәаз аалымхуа). Шәныҳәазааит. Иныҳәазааит абри аҩнаҭа. (Ижәуеит.)
Дааҩналоит Абас, аҽага зкыз, аԥхӡы ихьшы дыҟоуп. Ӡыкәыр даниба иааицәымӷхоит. Ԥыҭк ашә аҿы даанхоит, нас иҽааибыҭаны.
Абас. Бзиала уаабеит сымҳәар сиашам, аха рацәак самыргәырӷьеит убара.
Ӡыкәр. Сара сыҽкынҵа сзаауаз, усыргәырӷьоз џьысшьон. Цқьа сеилукаар ус соуҳәомызт.
Абас. Уеилыскаахьеит ибзиан. Ҭауадаа ираӷоу, саргьы дсаӷоуп.
Ӡыкәыр. Ҭауадаа уаргьы саргьы иҳаӷоуп, Абас! Шәчеиџьыка пату амазааит. Абзиараз. (Дцоит.)
Адәахьы дицдәылҵуеит Алхасгьы. Мака дахьгылаз деишәара-еиҵараха даанхоит. Уи гәеиҭоит Абас. Нас Мака лхы ааигәыдыҳәҳәала-ны иааикуеит.
Абас. Бара, ҳаҳәшьазаҵә. Избан беиҵаӷәӷәа бызгылоу? Ибыхьзеи? Хаҵа банцо закәытә чароу ибзызуа ббап. Шәарах жьыла ихысҟьап аишәа. Амала ибдыруазааит сара сзықәшаҳаҭу бышиццауа. Иахьа цәгьала ишоуроуп. (Аҿаԥарахь дныҩналоит.)
Дааиуеит Алхас.
Алхас. Ҳан дабаҟоу?
Мака. Аҳҭынрахьы дцеит.
Алхас. Иҟалҵозеи аҳҭынрахьы?
Мака. Цқьа исыздыруам, аха излалҳәаз ала, ҳашьа даалгарц лҭахуп ҳәа сыҟоуп.
Алхас. Ҳашьа! Аиашьа ҳәа аӡәыр дҳамоума. Ҭаҭырҟан ичныр, ауасахьча! Абри аҟара иасҳәеит, аха дхьаԥшны дсыхәамԥшит. Ҭауадаарҿ хьчара ҳамцар, ара ҳхы ҳазныҟәымгошәа. Уахь абна дылазааит деихьыжә-еикәыжә, дызишьҭоузеи лыҷкәын.
Иҿы мпахьшьыла ирбо, дааиуеит Абас. Алхас ииҳәоз иаҳазар акәхап, агәынамӡара ихаҿы ианыԥшуа.
Абас. Ииҭахызи ари арԥыс ҳаҩны?
Алхас. Акымзарак, амала уара ус уимацәажәар акәын.
Абас. Симацәажәакәа, ихы узысшьышьып. Уаҩҵас дыҟандаз, иҭыԥ аҿы днымхози. Ҭауадаа сырҿагылоит ҳәа далагеит. Дабаҟоу макьана, ихы хьыхәхәа дкылыргахрагь дыҟоуп. (Мака луадахь дыҩналоит.)
Алхас. Еҳ, Абас, уаазқәылаз усзеилымкаауа салагеит.
Абас. Цқьа уаахәыцыр сеилукаап...
Алхас. Хәыцрагь сыгым, аха... Урцрыҵ ҭауадаа. Анхаҩ изыҳәан иламысым урҭ рыцныҟәара.
Абас. Абзамыҟә уара. Ҳара мчык ҳаҵәахуазароуп акәымзар, ҳзынхома ҳхала.
Алхас. Ҭаҭырҟан имчала схы еиқәсырхоит ҳәа аума уара анхара угәы ишҭоу?
Мака афатәқәа ааганы астол иқәлыргылоит. Аҩыџьагьы уахь инеины инахатәоит, аха акрыфара аӡәгьы напы аиркуам.
Абас. Сара амла сакуеит. (Акрыфара напы аиркуеит.)
Алхас. Саргьы сакуеит, аха ҳаб даанӡа ҳааизыԥшып. Убригь еилаагома!
Абас акрыфара даҟәыҵуеит. Аҩыџьагьы астол иахатәоуп еиҿамԥшӡо. Макагьы ашьшьыҳәа дааины днарыдтәалоит. Ҭынчроуп.
Абас. Ас афатә ҳахәаԥшуа атәара цәгьоуп. Мака, ак ҳзарҳәа.
Мака. Ааи, аха...
Абас. Иарҳәа сҳәеит.
Алхас. Иарҳәа, Мака... Иахьа цәгьа ишоуроуп.
Мака (ачамгәыр аашьҭыхны арҳәара далагоит):
Аԥсҭа лашьца аҵх еиқәара,
Данагәылоу имацара,
Ибла ссирқәа агәыӷра анырхыло,
Лара лакәзаап ирхыҷҷало.
Ма данхыҵуа акаҵәара,
Данаҿысуа ахра ҿҟьара,
Лара лакәзаап уи даҿызго,
Лара лакәзаап амч ду изҭо.
Ашә аартны дааҩналоит раб Ламшьаҵә. Иҷкәынцәа ҩеихаҵгылоит.
Ламшьаҵә. Афырхацәа. Иахьеиԥш шәысгәамԥхац. Ашьыбжьышьҭахь зынӡаск шәалгоит. Снапы сырӡәӡәеи, дад.
Мака алагьани аӡи ааган, Ламшьаҵә дахьгылаз инапы илырӡәӡәоит. Нас зегьы астол инахатәоит.
Иа Анцәа улԥха ҳаҭ. Дгьыли жәҩани рылԥха ҳаҭ. Ажәлар ду рылԥха хаҭ.
Амин ҳәа неицырҳәеит рыхҩыкгьы неицҿакны. Нас раҵәцақәа нҭыркәкәаны, акрыфара иналагоит. Мака аҵәцақәа еиҭалырҭәуеит.
Ахәыҷы дмааӡаци макьана?
Мака. Мап, дмааӡац.
Ламшьаҵә. Дахыԥеит. Уажәааны еснагь аҩны дыҟан. Акы имыхьзааит.
Абас. Ихьрызеи, џьара дкыдхалазар акәхап.
Ламшьаҵә (Абас ииҳәаз игәамԥхакәа). Ахәҷы акыдхалара даршьцылатәым. Акыдхалара.
Аџыр ашә аартны дааҩналоит.
Абас. Уабаҟаз уара уажәраанӡа?
Аџыр аҭак ҟаимҵеит.
Ламшьаҵә. Акырухьма, дад?
Аџыр. Сҭакын.
Ламшьаҵә. Ишԥа?
Аџыр. Арҵаҩы акласс сыҩнакны симан. Сара уажәшьҭа аҵарахьы уаҳа сцаӡом. .
Абас (дҩаҵҟьан, Аџыр дипҟарц иҿынеихоит). Ааит, уара ала гызмал! Џьара хәымгарак ҟауҵазар акәхап.)
Ламшьаҵә. Уиламкьысын! (Абас уа иҭыԥаҿ даанхоит.) Иухьзеи, узымцозеи аҵарахьы?
Аџыр. Есымшааира ҳаржьоит. Анцәахаҵареи ауахәамашәеи рыда акгьы ҳдырҵом. Сара исымҳәеит уи ашәа. Убри сахырҟьаны сҭеикит. (Инеимаҭәаны ацәыуара далагоит.)
Алхас днеин, ахәыҷы дааигәыдыҳәҳәаланы дыргәыбзыӷуа, астол ахь днеигоит.
Ламшьаҵә. Ала гызмал, уи акьача. Ибз дақәиҭны ауп ара дшыҟоу. Дсымбар дабацари.
Абас. Уи егьихараӡам, саб. Зегь зхароу абри иоуп. Арҵаҩы исеиҳәахьан илеишәақәа шҽеимыз. Улымҳақәа кыдсыжәжәап, уабанӡацо!
Ламшьаҵә. Сара сиацәажәоит уаҳа ус изимуртә.
Абас. Баша уиацәажәоит. Дсышьҭӡом. Уи иҭыԥ сара исыԥшаап. Аџьмақәа усырхьчап.
Алхас. Аџьмахьчарагьы ҳагӡам. Ҳашьагьы Ҭаҭырҟан иџьмақәа дрыцуҵеит...
Абас. Уи уара уус алам. Уалацәажәа ҳәа аӡәгьы думыҳәаӡеит.
Ламшьаҵә. Измааноузеи ас шәеицәажәара, шәеилагама?
Алхас. Саб, ҳара ҳанхацәоу ҳтәитәыхқәоу?
Ламшьаҵә. Измааноузеи ари?
Алхас. Ҳара хтәитәыхқәоуп.
Ламшьаҵә. Уи уҳәартә еиԥш иубазеи?
Алхас. Атәитәыхқәа роуп, саб, қьаранџьра ицо. Дабаҟоу ҳашьа агәыбжьанытә, Ҭаҭырҟан ихәура иҭаҳҵаз. Ҳашьеиҳаб иакәзар, уи имаҟа дадҿаҳәалоуп. Ҳашнеи-шнеиуа нхаҩык ҳашҭа дҭамло ҳҟалоит. Ҳапату алаҟәра иаҿуп. Ҳара ҳаӡбахә ада ӡбахә рымам.
Абас. ҳашҭа иҭамло уссгьы исымам, срықәжьцәааит.
Алхас. Урҭ ракәым, уҩнаҭагьы уақәыжьцәахра уҟоуп уара. Уи ақәыжьцәара Ҭаҭырҟан иуирҵазар акәхап. Уи азоуп иагьзузымариоу.
Абас. Ари иахьа иааз абрагьҩы ухы ҭиҟьазар акәхап. Уи иоуп абриаҟара узыршуа.
Алхас. Сара сзыршуа рацәоуп, Абас. Ҭаҭырҟан иԥырхагахаз илеигәыдҵан дишьуазар, игәамԥхаз дҭеикуазар, ԥхәызбак игәаԥхаз ахьымӡӷ лиргар ҟалозар, ҳауаажәлар рцәа ԥиҽуазар — ари чҳашьа амам уажәшьҭа!
Абас. Уи уара дуԥырхагамзар, егьырҭ уара гәхьаас иумкын. Арахь уаасзыӡырҩи, Алхас! Умҩашьааит, еиларымгааит ухы. Урыстәыла игауа ашьҭыбжьқәа ухырымхааит. Уи дунеихаан ҳашьхақәа ирхыҵны арахь иааираны зыҟалом. Иузымдырӡои ҳашьхақәа шаҟа иҳараку?
Ламшьаҵә. Изакәызеи Урыстәылантәи игауа ҳәа шәызҿу?
Абас. Ачымазара, саб. Убрахь чмазара бааԥсык аӡбахә рхәоит...
Ламшьаҵә. Шәырҟәаҵ шәеиҿыхарақәа. Ишәымҳәан уи аӡбахә. Шәтәа шәҭыԥқәа рахь.
Зегьы рҭыԥқәа рҿы итәоит, аӡәгьы ҿиҭуам, иагьеиҿаԥшуам, акыргьы рфом. Зегьы рҩнуҵҟа гәҭыхак-гәҭыхак рӷрыхоит. Убри аамҭаз дааҩналоит н, зегь лышҟа инхьаԥшуеит.
Мактина. Ассир, ассир саҳаит иахьа. Аҳҭынраҿы зегь хыла-гәыла еилан. Ирҳәон аҳәынҭқар дахырҳәеит ҳәа.
Зегьы шанханы иааилахоит. Аџыр дгәырӷьаҵәа дҩаҵҟьоит.
Алашара ыцәоит.
Еиҭа убри аҭыԥ. Ҽаҩраҭагалара инахысхьеит. Уахынлоуп. Аԥарда анаатуа асценаҿы илашьцоуп. Аԥша асуеит. Илахьеиқәҵагоу амузыка, иҟалоит ахәрашәа акәзаргьы. Уи амузыка иаалыҩны игоит аҵәыуабжьы. Иҵәыуагьы Мака лоуп. Урҭ зегьы иаҵарӡуа игоит аруаа рмагәшьҭыбжь, «Смело, товариҳи, в ногу» амузыка ацны. Зны инахараны, нас иаҳа-иаҳа иааигәахоит. Иаалашоит асцена. Аҭаҳмада Ламшьаҵә ишьҭахь ҳаирханы, аԥенџьыр ахь дыԥшуа дгылоуп. Иԥҳәыс Мактина ашәы даганы, патреҭк дахәаԥшуа дтәоуп. Мака ашә азааигәара дгыланы дҵәыуоит.
Ламшьаҵә. Иазхоит аҵәыуара. Иазхоит сҳәеит... Уабаҟ-оу, уара, шәиԥхьыӡ згымхаша аԥсцәаҳа, аԥсра зыхәҭаӡамыз ауаа мчыла изгауа?.. Уи аҵкьыс, шәыԥшла шәызынтәыкгьы абни амҩаду ахь, шәыԥшла... Ҳабаҟоу, макьана уи иагьа зҩа ҳзаанагап. Ҳара хабацәа абна еиқәарақәа ылырхаан, амҩахәасҭақәа агәылыргон, рышҟа иааиуа ауаҩы дхымҟьарц азыҳәан. Аха урҭ амҩахәасҭақәа дырҭбаауан атәымуаа рыр, ҳара ашьац ҳалакәаҳаны адгьыл ҳаҟаразтәуаз... Иазхоит аҵәыуара... (Мака аҵәыуара даҟәыҵит.)
Ԥыҭраамҭак ҭынчроуп. Иаамацәысны ихысуеит.
Уеихсла, уеихсла уара, анцәа, адгьыл. Адгьыл аныҟамлалакь, уара хыхь уҳаракны узкуа дҳамбари? Изакәытә рыцҳароузеи, дгьылда аԥсҭазара аӡәгьы имаӡам, арахь зегьы иара еихсуеит.
Игоит ар ршьапышьҭыбжь. Зегьы уи ргәырҽаннаҵоит. Еиҭа ахәрашәа амелодиа. Зегьы аб ииҳәарызеи ҳәа, рыблақәа ҭырхаха инеизыԥшуеит.
Изаҳҭахузеи ҳара ари?! Изаҳҭахузеи, ухаҵкы сцеит?!
Мактина. Раԥхьа иааҭҟьаз уара угәаҵӷа хнаҵәарц иҟазма, сыҷкәын, нан? Анцәа зхьышьаргәыҵа сакәыхшоу, иҟаҳҵахьои цәгьарас абас уҳазныҟәартә?
Ламшьаҵә. Баҟәыҵ наҟ... Сара саҟарагьы иҳәахьадаз, иҵаматанеихьадаз, аха знымзар зны абри амца зқәу адгьыл дхьаԥшнгьы дагьнахәамԥшит...
Игоит инеиқәырццакны ахысбжьқәа. Зегьы ргәырҽанырҵоит. Мака ашә днадыххылон еиԥш. Уахь бабацо ҳәа ибжьы анлықәирга, уа лҽаанылкылоит. Игоит амагәшьҭыбжьы нахараны.
Изаҳҭахыз ҳара ари!
Игоит ишгац амагәшьҭыбжь.
Изаҳҭахузеи ҳара ари?!
Аруаа рмагәшьҭыбжь иаҳа-иаҳа иазҳауа, игәыҭшьаагаханы иааигәахоит. Урҭ амагәшьҭыбжьқәа Ламшьаҵә иӷрагылан ддырҟьацызшәа ибоит, нас дагьыҳәҳәоит иахьынӡаилшо.
Шәиԥхьыӡ шәықәзааит! Быжьра-быжьҵәа шәцааит! Хаир шәыҵамлааит, сыҷкәынцәа сцәызгаз.
Ламшьаҵә иҳәҳәабжь даанагоит Аџыр. Уи дахьааҩналаз, ашә аҿы иҽааникылоит. Мака еиҭа аҵәыуара далагоит.
Баҟәыҵ аҵәыуара...
Мака аҵәыуара даҟәыҵуеит. Аб ихы кны ацәырдаӷәы днықәтәоит. Иаамацәысны ихысуеит, инақәырццакны ақәыршҩы аҿыланахоит. Ан аԥенџьыр аҟнытә дыԥшуеит.
Мака. Иҵәыуоит ажәҩан. Издыруада, шаҟаҩ аџьабо уаха?
Ламшьаҵә. Еҳ, сабиц, ажәлар рҿаԥхьа ахьымӡӷ шԥазгеи. Ламшьаҵә иҷкәынцәа уаҩҵас изымааӡазт азы иабрагьҩцәахан, абна илалеит ҳәа ауп ишысзырҳәо. Ма иззеибашьуа закәу рдырхуандаз!.. Абзамыҟәқәа.
Ақәа иаҳагьы иӷәӷәаны алеира иалагоит. Аԥша асуеит.
Мактина (мыткәманы). Шәабаҟоу, шәабабжьаӡи, сыҷкәынцәа, нан. Адәы шәықәиоума, акырцх шәысуама, ахьҭа шәагома, амла шәагома, сыҷкәынцәа, нан? Ҳгәы шымҩаӡоз, иаҳзыжәузеи, сыҷкәынцәа, нан? Еимашәкуазеи, шәзеиӷацәахазеи, сыҷкәынцәа, нан? Шәан агәаҟцәгьа дызрыцҳашәымшьазеи, сыҷкәынцәа, нан? Иҟаӡам аиаша, шәҽзаҿышәшьаауазеи, сыҷкәынцәа, нан?!
Дааиуеит Ида. Дычмазаҩуп, аарлаҳәа ауп лшьапы дшықәгылоу.
Мака. Бызгылазеи, Ида?
Ида. Аҷкәынцәа рыӡбахә ҳәа акыр шәаҳахьоума?
Ламшьаҵә. Мап, дад.
Мака. Бышьҭал, Ида, бышьҭал биарҭаҿ.
Ида. Сзышьҭалаӡом, Мака. Сылақәа неиқәысыԥсар: аԥсцәа насхапапа сыркуеит. Сани саби сааигәара ааира рҭахымкәа, хара игыланы, рнапқәа ргәыҵаԥсаны исыхәаԥшуеит. Рышҟа сҿанынасхалакь, дара ныҵаба ицоит. Сзыхшаҵәҟьаз рааигәара анеира азин сымамкәа абас саӡәны сықәуп адунеи.
Ламшьаҵә. Быгәнаҳа изымгааит убри ауаҩ, бара абас беиҭымны бҟазҵаз. Аха бымшәан, иныҵыҩ-ааҵыҩны исаҳауеит, Базала ихы дақәиҭыртәын, Аԥсны иҽыԥхьакны дыҟоуп ҳәа.
Ида. Ишԥа, саб иашьа ихы дақәиҭыртәну?! Аха ара цәырҵшьас имоузеи? Анҭ алақәа дрымԥыхьашәар, дкыдҵан дыршьуазар акәхап.
Ламшьаҵә. Акы бацәымшәан, Ида. Уи аламала уаҩ инапы иамԥыхьашәо уаҩым. Насгьы иқәыз ашықәсқәа ихигеит. Бара бгәы рҭынчны быҟаз. Бца, бышьҭал.
Ида. Дрымԥыхьашәар, иԥсы ҳәаны акырҭаӡаны иҟазар, иагьҭырхуеит. Иацы аҵкьыс иахьа, иахьа аҵкьыс уаҵәы, сара сзыҳәаны иҟамлеит гәҭынчра. Саб дызшьыз Ҭаҭырҟан ала иԥсра сымбакәа исҭахымызт аԥсра, аха иабаҟоу, уи уажәшьҭа сахьымӡозар акәхап. Шәара шәгәырҩа гәырҩа ацысҵеит. Саргьы сыԥсымкәа-сыбзамкәа сықәхеит.
Мактина. Ус ахьԥабҳәо, нан, ара бара быҩнами.
Ламшьаҵә. Ари сызныԥшыло амҩа сара сзыҳәан ҽеик аанагараны иҟам... Ала ақәыџьма ашьуеит, аха ажьы афаӡом. Сара сыҷкәынцәа лак аҵкьысгьы изеиӷьымхент. Сгәы исанаҳәоит сыҷкәынцәа руаӡәы иҭахаз, иашьцәа ихы-ишьапы иаҵагылан иаауашәа. Урҭ қәыџьмақәоуп, уи дынкажьны, аибарԥсра иалагаргьы ҟалоит.
Мактина. Ҳара митәыс иҟоу зегьы хзыҟалауеит акәымзар, аишьцәа еибарԥсит ҳәа заҳахьада.
Ламшьаҵә. Еибарԥсуеит. Ус ауп урҭ рзакәанқәа ишрарҳәо. Шәиԥхьыӡ рықәзааит урҭ аҩзакәанкгьы, са исызрылоузеи?! Анкьатәи аурыс ҳәынҭқаргьы ҳиркьаҭарызшәа акәын
дышҳацәажәоз. Ҳаргьы агәра аагеит, аха аҵыхәтәаны ҳкыдҵаны ҳашьра иалагеит. Ари азакәан ҿыц ҳәа изҿу мааиӡац макьана, арахь сыҷкәынцәа аӡәы даасгәыҵнахит. Азакәан иажәы-иҿа сара сзыҳәан зегьакоуп, аԥсҭазаара снамҭозар. Иагьа закәан ҿыц ааиргьы, сара сгәы аихац иагәылачаԥоуп.
Амузыка. Иҟалоит уи «Ахаҵарашәа» акәхаргьы, аха уи ахәаҽуеит амагәшьҭыбжьы. Зегьы рхқәа нарыкәаҽуеит. Аԥша ааҩнасын алашара арцәоит. Ԥыҭраамҭак аҭынчра. Ан асԥычка неихьшьны алашара алыркуеит.
Аџыр (даԥхьоит Г. Чачба иажәеинраала «Алым»):
Алым ашьаԥхыц хурҟәыдааргьы,
Гәыла усгьы илымчы инхоит.
Ақәԥара ӷьеҩ иацәхҟьаргьы,
Хашҭра амоуӡо, агәы иҭахоит.
Иҭачаԥа аихатә гәара,
Зегь акоуп, ацәаҩа нхоит.
Ианықәыз еиԥш аԥсабара,
Уи ҭакӡамшәа ахы абоит.
Уи иадыруеит ԥыхьа ишыҟаз,
Шьарда ишдууз амч-алша.
Абна шәарах аҳас ишрымаз,
Иара ишагмыз ахьӡ-аԥша.
Аижәхыслара, нас ахьамҵра
Рыла иҟаз иааӡаны,
Изалшома ацәаҩа аԥсахра,
Иҟазаргьы уи тҟәаны.
Иахьа еижьан, амацара
Иҭаҿарҳәеит ирҟажарц.
Иазыԥшыми еимгеимцарак,
Аихатә гәара ԥыххаа иагарц.
Ламшьаҵә. Дызусҭада, аихац иҭаку алым ариаҟара иақәгәыӷуа?
Аџыр. Цәгьала иҭадырхаз Аԥсны аҵыхәтәантәи аҳ иԥа Гьаргь.
Ламшьаҵә. Убри нахыс иӡит Аԥсны алахьынҵа. Ҳауаажәларгьы хыда-гәыда иааилахеит. Аҳ иԥа Гьаргьгьы итәыла дналырцеит... Иаҳауеи, сабиц, сыҷкәынцәа, шаҟа шәгаӡақәоузеи: иҵуазеи шәара шәыбзамыҟәра аҵыхәала сара аихац сҭакуижьҭеи.
Аџыр. «Ихьаҩуеит ашьамҭлаҳә еиҳа бжьыла, еихсыӷьуам ауаҩытәыҩса иқьра, о, ишԥагәаҟуеи, сашьа, уи стәыла, стәыла рыцҳа, сахьааӡаз сара».
Ламшьаҵә. Еҳ, иаҳауеи, ушԥагәаҟуеишь, ҳадгьыл рыцҳа, ҳахьааӡаз. Сара исҭахыз, суасиаҭ нараҳәаны рнапала сеиҵырхыр акәын, аха уи сразҟы иаламызт. Адунеиаҿ аиашара ҟаҳҵоит рҳәан, еиҿахысуа рҿынархеит... Ианбаҟалахьаз адунеиаҿ аиашара?!
Аџыр. Иҟалоит аиаша, сабду! Урыстәыла зехьынџьара уи аиаша аиааира агеит. Ҳара ҳахьгьы амҩа иқәуп.
Ламшьаҵә. Иуазҳәада убырҭ зегьы уара?
Аџыр. Ашәҟәы, сабду.
Ламшьаҵә. Ҿыумҭын... Урҭ риашарагьы даргьы рыҩны ашьшьыҳәа итәазааит. Ҳара иаҳԥырхагамхааит. Аҵарагьы узҭырцаз, абас џьара гаӡарак уҳәазар акәхап.
Аџыр. Нас, ишԥа! Сара исҭахым урҭ рҵара сҵарц. Иааиуа аамҭа иснарҵоит аҵара.
Ламшьаҵә. Аамҭа ҿыц, аамҭа ҿыц. Иудыруама, уара абзамыҟә, ахақәиҭреи аамҭа ҿыци ҳзааргошәа, шаҟаҩ аруаа ршьаҿақәа ҳадгьыл ркәаҳахьоу?!
Аџыр. Издыруеит сара урҭ зегьы... Аха уажә иаауа азакәан ахақәиҭра ҳнаҭарц, ҳшьапы ҳақәнаргыларц ауп изаауа. Уи еилыркааит аӡәырҩы.
Ламшьаҵә. Агәра сызгом. Урҭ анкьа ҳхыршьаауан, уажәы ҳандырхарц иаауеит?! Сара иуасҳәеит агәра сызгом ҳәа. Урҭ рыруаа ршьапы адгьыл ианҟьо иқәланы изаауа
уара урыцҳашьан акәӡам, зегьы рхы иашьҭоуп, рхы. Рхы шԥамҩаԥыргеи Аԥсны аҳ Урыстәыла данадла инаркны. Ҳауаажәлар рнапы рхаханы, ахақәиҭра ҳарҭоит ҳәа ирԥылеит усҟан. Аха арахь дара рказакқәа иааргәаԥхо ҟарҵо иалагеит ари иԥшьоу адгьыл аҿы. Ҳанацәа рыцәҳауан, ҳаламыс ладырҟәуан. Убри иаҿагылаз ҳаҷкәынцәа аҟәҟәаҳәа иреихсны иршьуан. Урҭи ҳареи ҳқьырсианқәоуп, аха ҟазшьала ӡынӡаскгьы ҳаиԥшым. Еҳ! Иалудыраауазеи уара ҳара иаҳхаагахьоу?
Аџыр. Аҭырқәцәа бзиа ҳзырума?!
Ламшьаҵә. Иаҳзызухьада ҳара абзиара? Аурысқәеи аҭырқәцәеи ирҭахыз Аԥсны аҭарцәра акәын, иагьынарыгӡеит. Аӡәы игон атәцәа, егьи иҭацәыз атәыла дахылон.
Еиҭа иаамацәысны иаалашоит. Игоит аруаа ршьапышьҭыбжь нахараны, гәыԥ-гәыԥла еишьҭагыланы иааиуа аруаа ршьапышьҭыбжьқәа аки-аки хибаҩоит. Аха урҭ зегьы наҵанарӡуеит «Смело, товаришьчи, в ногу». Уи ааигәахоит иаҳа-иаҳа. Адәахьы аԥша асуеит, илеиуеит ақәа. Ашьҭыбжьқәа зегь ныбжьаӡуеит. Аҿырпын мацара абжьала игоит ахаҵарашәа, аха уигьы ҭааны, зны иныбжьаӡуа, зны иуаҳауа. Асценаҿ иҟоу рызынтәыкгьы ҿымҭӡакәа еихәаԥшуеит, рыблақәа кыдхалазшәа, дара-дара ԥибашәошәа. «Изымшеитеи абри аҵх мыжда» — иҳәоит Ламшьацә дгәамҵ-хамҵуа, аха уи аӡәгьы ақәҿиҭӡом. Убри аамҭазы ала ашра иалагоит. Зегьы ашә ахь иԥшуеит. Ашә аартны, дааҩналоит Базала. Уи анкьа дызбахьаз уажәы дидырыртә дыҟам. Иԥаҵа еиныланы, ишнел еихьыжә-еикәыжә, амҩа дашәаны, дшааԥсахьоу мҩашьо дыҟоуп. Азныказ зегьы рҭыԥқәа рҿы иаанхоит.
Базала. Хәылбзиақәа! Сара уажәшьҭа уаҩы сидырыртә сыҟам, аха шәысцәымшәан, сцәеи сыбаҩи еикәыршазаргьы, анкьатәи сгәы шыҟаз иаанхеит.
Ламшьаҵә. Базала! Уԥсы ҭоума, уанаџьалбеит?!
Ида. Саб иашьа, сгәыӷырҭа! (Лнапы икәыршан дҵәыуоит.)
Базала (зегьы аԥсшәақәа аниарҳәа ашьҭахь). Ҳаҩны-ҳгәара ирыхьзеи? Сашьа дабаҟоу? Бара ара бзыҟоузеи, Ида?
Ламшьаҵә. Уааи, утәа.
Базала. Атәаха сымаӡам, исышьҭоуп. Ишаанӡа абри ақыҭа салҵроуп. Иабаҟоу уҷкәынцәа?
Ламшьаҵә. Иалыздыраауазеи, абна илоуп.
Базала. Уаха иагьа ҵхы лашә еихаларгьы, Алхас иҩызцәеи иареи сыԥшаароуп. Адҵа сымоуп. Сааижьҭеи ԥыҭк ааҵуеит, аха арҭ сшааз еилыркаазаап, сышьҭа ихуп, ҽынла сызцәырҵуам. Насгьы ҩнаҭас иҟоу зегьы рҿы узнеиуам... Цәашьыки акы сназыцҳашеи сызшәырхиа, амҩа сықәлароуп.
Ламшьаҵә арҭ ажәақәа игәамԥхакәа иҽааникылоит. Ида илаҳаз лцәымӷханы дгылоуп. Мака иаразнак имҩаныфа архиара далагоит.
Мактина (дгәыҭҟьа-ԥсыҭҟьаха). Уа, нан, Базала, изакә ҵху иҟоу умбаӡои?
Базала. Иаҳагьы еиӷьуп иӷәӷәаны идыды-мацәысыр, ажәҩан лагалар. Мшыцәгьашьҭахь амш бзиахоит. Нас, Ида, зҿыбымҭуазеи?
Ида. Уара уанахырга ашьҭахь шықәсык аамҵыцкәа, саб инеигәыдҵан дыршьит.
Базала. Дызшьыда?
Ида. Ҭаҭырҟан.
Базала. Ихәарҽхаз сыбаҩқәа еиҳагьы иӷәӷәахо иалагеит.
Ида. Сангьы убри ашьҭахь аиарҭа дшамаз, уаҳа дзымгылакәа дыԥсит.
Базала, Уаҳа?
Ида. Убарҭқәа зегьы рышьҭахь сабацагәышьоз, схала аҩны санаххала, абрахь сааргеит. Ахьымӡӷ сыкны сагон. Саб итапанча сыкәа иҭаҵаны сишьҭан. Аха сара лахьынҵа сымахызма. Ашьҭахь Урыстәылаҟа дықәҵны дцеит. Уажәы арахь дхынҳәит. Абас ихы дҭарԥаны, алаапк еиԥш ақыҭақәа дрылоуп ҳәа сарҳәеит.
Базала. Абасгьы ҳара дҳабашьуеит акәу? Анхаҩи анхаҩи анзеидымгыла, нас аԥсадгьылгьы еиқәырхашьас иамоузеи!.. Шәыҵх аабзиахааит.
Ламшьаҵә. Уеиламган, Базала!.. Арҩашқәагьы узрыруам. Ахрақәа уажәы-уажә ибганы илеиуеит. Ашарахь инеихар, сара унаскьазгап. Шәиԥхьыӡ згымхаша ари азакәан ҿыц иааиуа зегьы шәхы ақәшәымҵар амуа шәыҟоума?.. Умцан, уҽаанкыл!..
Базала. Аангылашьа сымаӡам, иҟалоит урҭ абыржәыҵәҟьа исышьҭалан абра иааиргьы.
Аџыр. Сара днаскьазгоит.
Ламшьаҵә. Уеилагама, уара, ахәыҷы... Шәеилагама зегьы. Усҭ асԥычка, абна икҿагылоу агаз лақәҭәаны, аҩны амца ацраҵа.
Ала ыҵҟьаны ашра иалагоит. Базала адәылҵха дахьымӡакәа, «Аҩны шәакәша» — ҳәа абжьы гоит. Базала аҿаԥарахь дырҵәахуеит. Ида луадахь дыҩналоит. Адәахьы аԥша шәышәуа, ашә ааимнаҟьоит. Раԥхьа дааҩналоит Абас, уи ишьҭахь — аурыс полковники, Ҭаҭырҟани, анхаҩ Ӷәакеи.
Ҭаҭырҟан. Хәылбзиақәа!
Аӡәгьы аҭак ҟаимҵеит. Зегьы рҭыԥқәа рҿы ишгылац игылоуп.
Иӡма нас Аԥсны Аԥсуара, бзиала шәаабеит ҳәагьы рымҳәо.
Ламшьаҵә. Аԥсни Аԥсуареи зырӡыз роуп, уажәы гәыбӷан азҭауа.
Аполковник. Ҳара абрагьҩы ҳишьҭоуп. Ҳсолдаҭқәагьы еихеит, аха ашәақь дырзаҿамкит. Ара дыҟазар, сцоит ҳәангьы даламгааит.
Ламшьаҵә. Шәара уаха Абас иоуп шәызҭоу. Иара иҩны еимидозар, еимидааит.
Ҭаҭырҟан. Уи ара дыҩналеит, аполковник. Уаҳа џьаргьы царҭа имамызт.
Аполковник. Аҩны еимыжәда...
Мактина. Нан, Абас, иаҳзыҟалазеи?!
Ламшьаҵә (ибжьы ӷәӷәаны). Иааигәа бымнеин!
Ан дахьгылаз лҭыԥаҿ дышьхныԥсылан даанхоит. Абас иаҳәшьа лахь иҿынеихоит, аха уигьы лааигәа днеир шылҭахымз илырдырит. Нас — иҷкәын иахь, аха иҷкәын Аџыргьы ишьҭахь наеирхоит. Нас — иаб иахь.
Узгылоузеи, уеиҳабы иудиҵаз нагӡа. Еимда уҩны.
Абас дыҩналоит аҿаԥарахь, Базала дахьыҵәахыз ашҟа, ԥыҭрак ашьҭахь даадәылҵуеит.
Абас (деиҵаӷәӷәа, иҳәару-имҳәару деиманакуа). Аполковник ухаҵкы, аӡәгьы дыҟаӡам.
Аполковник. Аӡәгьы дыҟаӡам уҳәоу?! Даара ибзиоуп... Ари аҭаҳмада дшәаԥышәца...
Рызынтәыкгьы рҭыԥқәа рҿы иаанхоит. Абас дахьгылаз амца ҩаицралоит. Ԥыҭраамҭак аҿымҭра. Аҭаҳмада игәеиҭоит ари ҽеик шалымҵуаз.
Ламшьаҵә. Аҭакәажә, бнеины соупеи сыхҭарԥеи сзааг. Сыргааит иахьырҭаху. Узгылоузеи, Абас, иҿоумҳәо уаб инапқәа?!
Абас. Аполковник ухаҵкы, иудыруазааит сара саб...
Аполковник. Нас аиааира аагап шԥашәгәахәуеи? Дшәыман шәаала.
Базала (дааиуеит). Шәара шәзышьҭоу ара сыҟоуп.
Аполковник. Иара иоума?
Базала. Ааи, сара соуп. Аԥсуа социал-демократ, иугәалашәозар акәхап 1905 шықәсазы шәашьцәа ирзыжәуаз. Убысҟан шәзеихсуаз срылан саргьы.
Аполковник. Ишԥасгәаламшәо, схаҭа сакәымзи ишәеихсуаз. Урҭ ҳашьцәа ракәмызт, аха ҳатәқәа ракәын. Ишахәҭаҵәҟьаз ҳрызныҟәеит усҟан.
Базала. Нас, жәибжь рзыҳәан узымхысӡеи, аполковник, Петербург?
Аполковник. Схысит, аха ус адыруеит аҭоурых. Аамҭа наҳәы-ааҳәуеит. Цәгьала иҵабгаз Урыстәыла! Шәара шәшьапы хырҟьаҟьа шәанаҳиааи аҽны ҳаԥсыр еиӷьымзи? Иазхоит. Уабџьар шьҭаҵа.
Базала. Сара ишьҭасҵоит сабџьар. Ара ахысра иаԥсам. (Итапанча астол инықәижьуеит.)
Ҭаҭырҟан. Ҳара хзышьҭаз дҳамԥыхьашәеит. Уажәшьҭа ҳцалап, аполковник ухаҵкы.
Аполковник. Иахнагеит маҷк амш. Сгәы иаанагоит аԥшәма ҳдәылицарым ҳәа?..
Базала. Сымҩашьозар, Ҭаҭырҟан уоуп?
Ҭаҭырҟан. Ааи, Ҭаҭырҟан соуп.
Убри аамҭаз Ида лыкәахь лнапы андәықәылҵоз, Мака игәалҭоит. Нас али-ԥси рыбжьара, дааимлагәа дыкны, аӡәгьы имбартә дылҟажоит, ауадахь дыҩналгалоит.
Базала. Сара сабџьар сымхуп. Искызаргьы суеихсуамызт. Загьакоуп, ари аамҭа ҿыц иааиуа уарҟьыцуеит.
Аполковник. Иазхоит, иазха! Ара иҟам макьана Асовет ҳәынҭқарра. Ара амчра змоу аҳәынҭқар изакәан ауп. Уи азакәан ҿыц ухы уоунажьзар, узышьҭази арахь, уа уҟандаз.
Базала. Иарбан, аполковник, уи аҟара узахыбаауа сара сыԥсадгьыл.
Аполковник. Иузҭадаз уара аԥсадгьыл. Ҳара ҳаҟамзар, иагьараан еимырҵәахьазаарын ари шәыдгьыл.
Базала. Шәара ҳаимышәмҵәаӡацызшәа! Шәара шәоуп ҳара ӡынӡаск амшын ҳалазыжьыз. Шәара шәоуп ҳара ҳаламыси, ҳдоуҳатә хышьҭыхреи рыларҟәра иашьҭоу.
Ала ҩаҵҟьаны ашра иалагоит. Абас иҩызцәа рабџьарқәа аадырххоит. «Аа, нан, нан» ҳәа ашә лҽынагәыдлыжьлоит ан. Ала ашра иаҟәыҵуеит. Ԥыҭраамҭак ус зегьы рҽырхианы игылоуп. Абас днеины. ашә аҿы еизҟәыҿны итәаз иан дҩаиргылоит. Аха уи аҭагылазаашьа зынӡаскгьы иазымԥсахит.
Аполковник. Аиашаҵәҟьа шәзаауеит.
Ламшьаҵә (Абас днаидгылан). Дызшьыда шәашьа?..
Абас (дызқәымгәыӷуаз азҵаара аниоу дшанханы). Дызшьыдаз зугәахәуа, иашьа дишьит.
Ламшьаҵә. Дабажу?..
Абас. Исыздыруам. Ҳара усҟан ҳаҵахеит. Алхас иҩызцәеи иареи ҳаԥхаҵо иҳашьҭан. Ҳар ирацәаны аԥхасҭа роуит.
Ламшьаҵә. Уи сара сус алам. Иаҵахазгьы ииааизгьы сара сзыҳәан иҟаӡам аӡәы шәиҩызоуп. Сара исҭаху аиаша заҵәык ауп. Аха иабаҟоу уи аиаша, жәытәнатә аахыс хәцәахьы ашьа салагылазар?.. Абзамыҟәқәа...
Абас. Сара Аԥсны хьыԥшымхарц азыҳәан сықәԥоит. Иаасԥырхагахо сиеигӡараны сыҟам. Алхаси сареи хыбрак ҳаицыҵаԥхьо ҳзыҟалом уажәшьҭа. Ҳуаӡәы дҭахар акәхоит.
Базала. Ус анакәха, уара уоуп аҭахара зықәшәо.
Абас. Сара сҭахаракәым аус злоу. Ҳауаажәлар ирзеиӷьу ҟалааит. Нырцә-аарцә ҳшеигәыдырҵо, ҳаҟаӡамшәа ҳниаӡаар ҟалоит. Абас ҩ-мчдук анеиҿаҳауоуп ажәлар хәыҷқәа аныбжьыԥсаауа.
Базала. Аиашьа иашьа диеихсуа даналага, уи иаанаго ақәӡаароуп.
Аполковник. Ааи, Урыстәыла насыԥ еиқәаҵәа, цәгьала иҵабгаз Урыстәыла.
Базала. Уиаҟара иумҵәуан Урыстәыла. Уи ахаҿы аӡәӡәеит. Жәлар раӷацәа лбааҳәаны, рҵеи иашақәа халт.
Аполковник. Илбаарҳәада, ихалазгьы зусҭцәада!.. Ашышкамс... Ашәырҵла зырҩо ахәаҷа-маҷа.
Базала. Урыстәыла аҵеи иашақәа Сибреи Кавкази ԥсырҭас ирышәҭон. Убриазоуп шәҳәынҭқарра егьырҭ ахәынҭқаррақәа рышьҭахь изгылазгьы. Аха иҿыхеит уи иахьа. Аусуцәеи анхацәеи аҳәынҭқарра рнапаҿы иааргеит. Урҭ ҵысны рдәықәлара аанкылашьа амам, аполковник. Баша шәхы ҭашәмырхан.
Ԥыҭрак аӡәгьы ҿиҭуам. Аполковник лымкаала Аџыр дихәаԥшуеит, нас ихы ааҟьаны даацәыҵаччоит.
Аполковник (ашәашәа, ибжьы ныҵакны иҳәоит). Урыцҳасшьоит, уара, иқәԥшу ашьац, сара смагә уҟаӡамшәа уахьарҟьацуа. Аха ухы узымдыруазар, исхарои сара?..
Базала ихы иқәыжьны дтәоуп. Абас ибла ҭаа ашә ахь дыԥшуеит. Џьара ҷытбжьыкгьы гом, аӡәгьы дҵысуам. Адәахьы афырҭын акырцх аланы, аҩны аҭӡамц адсылара ишаҿыц иаҿуп.
Аха ухы узымдырзар, исхароузеи сара... Абар, амш хкәеит. Абаандаҩы ишьҭахь инапқәа ҿаҳәаны шәдәықәла.
Рызынтәыкгьы ацара рҽаздырхиоит. Базала дҿарҳәоит. Аџыр ишәақь аакыдԥаан, ашә днылагылоит. Ари гәазҭаз зегьы шьхныԥсыланы,рҭыԥқәа рҿы иаанхоит. Аџыр ишҟа зҿыназхаз дышреихсра дгылоуп.
Абас. Ари змааноузеи?
Аџыр. Уа угылаз, саб...
Абас иҷкәын ишҟа дымнеикәа иҽааникылоит. Зегьы ашәақь ҭҟьар ҳәа ишәаны игылоуп. Аџыр иаҳа-иаҳа игәы ԥжәо, илаӷырӡқәа хаҟәҟәала дгылоуп.
Абас. Измааноузеи узҿу хәа уасҳәеит сара?..
Аџыр. Доушәыжь ани иҿашәҳәаз.
Аполковник. Ҳо, ари ииҭахқәоу убоу!
Аџыр (аполковник иахь). Ирыдҵа абарҭ иҿарҳәаз доурыжьыртә, нас иахьышәҭаху шәца.
Ҭаҭырҟан. Шаҟа ухы умхаԥагьоузеи, арԥыс. Акаҵеиԥш убра ашә уласырҟьыцуан, уаб иаҳаҭыр збоит акәымзар.
Аџыр. Абыржәыҵәҟьа унеины, унапала иҿоуҳәаз дԥыртла.
Абас. Наҟ ишьҭаҵа ҳәа уасҳәеит ушәақь!..
Аџыр. Умааин сҳәеит, саб. Шәарҭ аӡәгьы шәмааин сааигәара. Нас дшәышьҭуам акәу? Сыԥхьаӡоит хынтә. Акы... (Аџыр илаӷырӡқәа хаҟәҟәала, дҵәыуома уҳәо, инапқәа ҵыс-ҵысуа, ашәақь хаиршалоит.)
Зегьы шьхынԥсыланы, ашәақь ҭҟьар ҳәа ишәаны иԥшуеит.
Таҭырҟан. Абас, иудыруазааит саргьы сышхысуа.
Аџыр. Ҩба...
Таҭырҟан. Абас!.. (Иабџьар ааирхиоит.)
Аполковник. Ах, шәарҭ алақәа. Шәыгәаӷьреи-шәылшареи шаҟа еицәыхароузеи? Дԥыртла, Ӷәака.
Ӷәака игәамԥхаӡакәа дԥиртлоит Базала. Аџыр уа ишәақь кны, дышгылац дгылоуп. Убри аамҭазы ала ашра иалагоит. Аԥша иааимнаҟьаз ашә даалагылоит Алхас, уи ишьтахь игылоуп Баӡи даҽаӡәи. Алхас игәеиҭоит иҟақәоу зегьы.
Алхас. Ушәақь улах, Аџыр.
Аџыр ишәақь длахоит. Аҭаацәа раԥхьа Абас данааи ишиԥылоз еиԥш ауп Алхасгьы ишиԥылаз. Аџыр ида уи иааигәа аӡәгьы дымнеит. Зегьы рҭыԥқәа рҿы игылоуп рҽырхианы.
Уара ушааз ансаҳа аахыс сушьҭан, Базала? Уаха аҩны уӡбахә раҳахьазар сҳәан... (Абас иахь.) Уара узышьҭоузеи уара? Дабаҟоу ҳашьа?
Абас. Уара иааҭурҟьаз ахы дагеит.
Алхас. Аламысда.
Ианааизыҵҟьа ран рыгәҭа лҽынабжьажьны иаанылкылоит.
Мактина. Шәҽаанышәкыл... срыцҳашәшьа.
Алхас? Узлааизеи ара уԥхамшьаӡакәан?
Абас. Сара сакәым, уара ушԥааи? Убрагьцәа ҳашьа дыдуршьит. Шәашьцәа аҟәҟәаҳәа шәреихсуеит. Аҟаԥшьқәа рхи рҵыхәеи цқьа ишәыздырӡом, арахь дара рзыҳәан шәхы хышәҵәоит. Излаугәаӷьӡазеи ара ааира?
Алхас. Сара сааит сани саби рыҩны, сахьиз-сахьааӡаз. Сара сыззықәԥо анхаҩыжәлар рхақәиҭроуп. Ус анакәха, азин сымоуп анхаҩы иҩнаҭаҿы анеира, аха уара иумоума анхаҩы иҩнаҭаҿы анеира азин? Уашьцәа раӷацәа урыдгылан, уашьцәа ршьа акаҭәара уаҿуп.
Абас. Атәыҩа зхагылоу абольшевикцәа абра иаԥшәымамхарц. Ҳчеиџьыкеи ҳаламыси ҳцәымӡырц азыҳәан сыкәԥоит. Урҭ иҟьашьу ашьнелқәа ҳара ҳзыҳәаны бзиарак шаарымго удыруазааит. Уахаанхоу сыздыруам, аха иубап мышкызны ухы уадмырсуазар.
Алхас. Саргьы сықәԥоит Аԥсны ахақәиҭразы. Дарбанызаалак иудыруазааит, уи ааныжьны шьҭахьҟа сшымцо.
Аполковник. Иудыруама, уара, арԥыс, Аԥсны алахьынҵа шырӡбахьоу. Шәара шәыдгьыл хәыҷы рахәыцла икнаҳауп. Уи гәамҭаӡакәа, шәаргьы шәахьынҳалахуеит. Зны иааԥҵәар, зегь шәшеимоу, адунеиаҿы шәыҟаӡамшәа, амшын шәынӡаакәкәалашт, уаанӡа шәҟәышымхар.
Алхас. Ҳара хҟәышхеит уажәшьҭа, аполковник.
Аполковник. Исыздырцәом. Иахьа аҳәынҭқар дахызҳәаз цәҳәи ҟьантази иахьынӡарзынагӡо?!
Ҭаҭырҟан. Шәара шәашьцәа шәыԥсахит. Ҳшымгәыӷӡоз иҳаҵашәкит. Аҟаԥшьқәа иаарго аршра арахь иааираны изыҟалом. Иӡит Аԥсны ааӡареи ахәыԥҳареи. Еиларҭәеит еиуеиԥшымыз ашьакәа. Аҳәақәа!..
Алхас. Аҭауад Ҭаҭырҟан, сара сыҭоуба иалан раԥхьа уахьызбо ухы ухысыцҟьаарц, аха ишубо, саб ихыбра аҵаҟа уи аҭоуба еиласымгар амуит... Улазаргьы, сыҩны уҟоуп.
Абас. Саб, избоит уҷкәынцәа ҳахьынтә аӡәы иааира шугәамԥхаз. Дарбанушь ҳауа иутахым.
Ламшьаҵә. Шәҩыџьагь. Шәҩыџьагь шәызҿу аус ауп исҭахым. Сара исҭахыз абра ҭынч шәхандеиларц акәын. Аха шәара...
Алхас. Иҳазҭада ҳара ҭынч анхара. Аҵырбел еиԥш ҳшьа ҳалыцәцәаны, шәышықәсала абарҭ ажәра иаҿуп. Аха иааит уи аамҭа. Иаауеит Ар Ҟаԥшь ацхыраара ҳарҭарц...
Абас. Аҟаԥшьқәа ацхыраара ирҭоит иара! Ижәбап урҭ мышкызны ишәзыруа. Шәрыладырӡып, дара ирҳәо ада даҽак ҟамло иҟарҵап... Шәара шәгаӡара иаҳзаларӡуам Аԥсынра. Алхас, уизыӡырҩы уашьеиҳаб. Уара иузаԥсам узҿу. Уабџьар шьҭаҵа, уаангыл аҩны. Ухы ҭоумырхан. Ҳара аӡәгьы ҳиеигӡо ҳаҟаӡам. Сан, даанкыл быҷкәын. Даанкыл бнапы икәыршан, акәымзар акаамеҭ еиҭазыҟалараны иҟоуп абри аҩнаҭа.
Мактина. Сшәымшьыкәа шәҩыџьагьы шәсышьҭуам.
Алхас. Иааныбкылаша Абас иоуп, сан. Мамзар хьӡыда ихы ҭаирхоит. Абас, урыцрыҵ абарҭ. Уара унхаҩуп, анхаҩыжәлар уабџьар кны урҿамгылан. (Иҩызцәа рахь.) Ҳдәықәышәҵа!
Ламшьаҵә. Шәаангыл, шәиԥхьӡ зқәызааша! Шәаангыл зны. Шәыҩнашә ашәмыркын.
Алхас. Мап, саб, иаԥсам ара саангылара. Ҳара ҳаӷацәа сыҩны иааиуа ианалага нахыс, сара сыдәылҵны сгылар акәхеит. Базала, ҳдәықәышәҵа.
Абас. Умцан, Алхас... Умцан акәымзар, суеихсуеит. (Итапанча ааҭихуеит.)
Зегьы ахьгылоу инышьхныԥсылоит.
Алхас. Ухыс, уара иумгәаӷьуа акгьы ыҟаӡам, ухыс.
Мактина. Иаҳзыҟалазеи, иаҳзыҟала? Узгылоузеи, уара, жәымҭеиқәаҵәа, уҷкәынцәа иҟарҵо умбаӡои?..
Ламшьаҵә. Бара бҽаанкыл. Дара рзакәанқәа, инибарҵәарц рарҳәозар, инибарҵәааит абра сҿаԥхьа. Шәыззыԥшузеи.
Абас аҭуан ахь дхысуеит, ахысыбжь даанагоит Ида.
Алхас. Абарҭ зегьы уанасыжьуа џьумшьан, Абас! Уареи сареи уажәшьҭа хыбрак аҵаҟа ҳаҵаԥхьо зыҟалом.
Абас. Умцан, сашьа. Иаумыркын ҳаҩнашә... (Алхас дааигәыдыҳәҳәаланы дикуеит.)
Алхас. Ԥсыхәа ахьынӡамоу ҳҽеиҿаҳмыжьып, Абас, Мап анакәха, уаргьы саргьы акгьы ҳхарам.
Алхас иҩызцәеи иареи Базала дрыман ицоит.
Ҭаҭырҟан. Снапы дшакыз дышԥасыцәцеи. Зегь уара иухароуп, Абас. Уара ҳаиҿаужьит ишакәым акәымзар, ҳацҟьашәҟьа ҳақәибаҵара ҳаҟан. Ах, Базала, уаргьы-саргьхандаз. Ишԥасзықәымгеи шәышьҭамҭа!..
Ида. Уара ҳашьҭа-мҭа узықәгарангьы уҟаӡам. (Атапанча ааҭԥааны, Ҭаҭырҟан инеигәыдҵаны дылшьуеит. Атапанча ыршәны аполковник инаимҵалыжьуеит.)
Аԥенџьыр ааимԥааны иааҩнасыз аԥша алашара арцәоит. Игоит «Ахәрашәа» амелодиа.
Аԥарда
Армарахь бахҭоуп. Ида акҿыҩраҿы лнапқәа лгәыҵаԥсаны дтәоуп, арӷьарахь аҷаԥшьаҩы ишәақь кны длеиҩеиуеит. Уи Ӷәака иоуп. Уахынлоуп.
Ӷәака (акылҵәара дынкылԥшны). Бзырҵәыуазеи, аԥҳәызба, бызмырцәозеи сҳәеит?
Ида. Сыцәар, уара ԥхыӡ узбар ҳәа сшәоит.
Ӷәака. Ахәымга... (Данаахьаԥшуаз, Абас ишьҭахь дышгылаз ибоит.) Лыбз хҵәатәуп ашьаҭа иныҵакны.
Абас. Уара умшәан уи хырымҵәар ҳәа. Крылфахьоума?
Ӷәака. Мап.
Аполковник даарыдгылоит, илахь еиқәуп.
Аполковник. Шәусқәа шԥацо? (Аҩыџьагьы ҿырҭуам.) Сара сшәазҵаауеит, шәусқәа?..
Ӷәака. Сгәанала... акрыздыруоу...
Аполковник. Абас, уара зҿумҭуазеи? Зҿумҭуазеи ҳәа суазҵаауеит?
Абас. Ҳусқәа ирхысҳәаара ҳәа акгьы сыздырам.
Аполковник. Изакәызеи иузымдыруа? Уара уоума аҳәатәы змам? Абарҭ аҩымш рыла уашьа деиқәԥах дааугарашәа иухәаз абаҟоу?
Абас. Ааи, аха...
Аполковник. Аха, аха, иара деиқәԥах иаагара акәым, ҳара ҳтәқәа аӡәаӡәала наҟ шәыцәгара даҿуп. Излазбо ала, аԥсуаа иҳаҵашәкуеит ҳәа сыҟоуп. Дарбанзаалакь аӡәы игәы иҭоу уздыруам. Аџьнышқәа... Ашә аарты!
Ӷәака ашә ааиртуеит. Иҩналоит Аполковники Абаси, Ӷәака ашә аҿы иҽааникылоит, агәҽанызаара иманы.
Ари уажәгьы ара дҭакума? Дзыкнаҳамзеи ани аҵла ашьапаҿы?
Ӷәака. Ааи, аха, аполковник ухаҵкы, ашьҭахь иумҳәази ҩымшҟа шәааԥшы ҳәа.
Аполковник. Дыкнашәҳа уаҵәы ашьыжь.
Ӷәака. Исаҳауеит, аполковник ухаҵкы.
Аполковник. Кьынҿаак даҟарам, арахь абџьар шьҭыхны дҳаихсуеит. Уаҳа абра дсышәмырбан.
Ида. Уаҵәы шьыжьынӡагь аамҭа умган. Абас идуҵар, уахаҵәҟьагьы хьаада инаигӡоит. Уаҵәы, иашьа деиқәԥах дышәзааигап, уаҵәашьҭахь иани иаби шьамхыла шәаԥхьа иргылап. Иуанашьҭахь иуаажәлар зегьы дырмеигӡакәа шәтыша иҭаижьып.
Абас. Ҿыбымҭын! (Дылҿасуеит.)
Аполковник. Ақәыџьмақәа. Ашә аркы. Ԥшь-блак рыла шәнаԥшы-ааԥшла. (Дцоит.)
Ӷәака ашьҭахьҟа днавалоит. Абас иуапа иҽылаҳәаны, аҵла ашьапы днадиаалан днатәоит. Дӷызы-ӷызуа, иаацәыригоит «Ахәрашәа».
Абас. Уарада, ахымҩас иагаз ихароузеи.
Ихәны ахәырбӷьыц змоуз иаасҭа...
Уарбану арахь иааиуа?
Ламшьаҵә. Улақәа ирыгхама?
Абас. Иҟалазеи?..
Ламшьаҵә. Арахь усазҵаауама иҟалазеи ҳәа. Ахәыҷы дыӡит.
Абас. Ахәыҷы дыӡит ба? Ианба?
Ламшьаҵә. Иацы ашамҭаз ҳанааԥш дыҟаӡамызт. Арахь дмааиӡеит, нас?!
Абас. Мап... дабацоз зугәахәуа, Алхас иахь дцазар акәхап.
Ламшьаҵә. Сара иалыздыраауазеи уи зҿы дцауа. Ахәыҷы дшәырҟьалеит... Акы анихь... Узгылоузеи, ҳишьҭалап, дахьыҟазаалакгьы дыԥшаатәуп уахатәи аҵх ала.
Абас. Сара аҟарулра сықәгылоуп. Икажьны ацара азин сымаӡам.
Ламшьаҵә. Азин имаӡам... Уара ззин умаз ҳәа акгьы сымбеит. Ида лакәхап иуҷаԥшьо.
Абас. Ида леиԥш аӡәырҩы абра иҭакуп.
Ламшьаҵә. Афырхаҵа! Убас уашьцәа абахҭа иҭакны, ушәақь кны урыдгылаз. Доушьҭ Ида.
Абас. Уеилагама!..
Ӷәака даарыдгылоит.
Ӷәака. Аа, ари уара уоума? Бзиала уаабеит.
Ламшьацә. Бзиала уаабеит. Тәамҩахә шәымам акәу?
Ӷәака. Тәамҩахә ҳазҭода, ҳашьцәа ааҳәны ҳара иаҳҿагылоитеи. Абас, амца сзаркы. (Аҭаҭын амца наркны днавалоит.)
Ламшьаҵә. Узгылоузеи, иуасҳәаз умаҳаӡазшәа?!
Абас. Ԥсыхәа ыҟаӡам, саб. Уи аҩыза сылшом.
Ламшьаҵә. Иулшоит. Сара ашәаргәында дысхымшаӡеит.
Абас. Ааи, аха...
Ламшьаҵә. Ҿумҭын. Ҳнапала иаҳааӡаз, илҿаҳҵаз ачеиџьыка хаӷрагылеит. Аамҭа цәгьақәа ирылкәкәааны иааргаз сабацәа урҭ рабацәа рыламыс аҳәынҵәа иласкәаҳаит, шәарҭ ашарамшақәа шәҵыхәала. Убри ухы ақәуҵар, уара узыҳәан ихьӡуп. Уан улҵәуарц уҭахызар, унеины доужь.
Абас. Доусыжьуам. Угәгьы иаанамган, сара убри аҩыза ҟасҵоит ҳәа.
Ламшьаҵә. Доуужьуеит.
Абас. Доусыжьуам ҳәа уасҳәеит, сашьагьы абра дҭаскуеит. Ҳаԥсадгьыл Аҟаԥшьқәа ираадырхәарц иашьҭоу зегьы среигӡом, уара ухаҭа уакәзаргьы.
Ламшьаҵә. Уашьеи уареи ишәҭаху ҟашәҵа. Амала, сара сыпату лашәмырҟәын.
Абас. Сара Аԥсны хьыԥшымхарц азыҳәан сықәԥозар, нас уи иаанагоума абацәа рыпату аларҟәра.
Ламшьаҵә. Жәала зегьы ақәԥара шәаҿуп, арахь хақәиҭра ҳәа егьыҟаӡам.
Абас. Ианбыкәыз ҳара аԥсуаа ҳахшыҩи ҳамчи анеибаҳҭахьаз. Сашьеи сареи иҟаҳҵо аҩыза акәхап иҟарҵоз ажәытә ҳабацәагьы. Иаҳҿыԥшышт, жәаҳәарада, ҳҵеирагьы. Ҳара хнеидтәаланы, ҳадгьыл алахьынҵа знымзарзны иаҳзымӡбеит.
Ламшьаҵә. Абри акәымзи ишәасҳәоз сара.
Абас. Ҳахәцәақәа анҵибакаалакь ауп зегь шәанҟәышхо. Уажәшьҭа иҟалалакгьы ҟалааит, аагылашьа сымаӡам, сышиашоу сцоит.
Ламшьаҵә. Иазхоит, иазха... Уара уца иахьуҭаху, быжьра-быжьҵәагь уца. Амала сара абна сыԥшуп. Абыржәы даноуумышьҭ, иудыруазааит уахаҵәҟьа уангьы саргьы ҳаҩны амца ҩацраҵаны ҳаҽшалаабылуа. Шәара сыҷкәынцәагь ҳаҩны амца ацраҵаракәын еснагь шәызҿыз. (Дцоит.)
Абас ихы иқәыжьны акраамҭа дгылоуп.
Абас. Уарида, уасарада, ахымҩас иагаз ихароузеи, ихәны ахәырбӷьыц змауз иаасҭа.
Ӷәака (дааиуеит). Иухьзеи, Абас, ухы укәаҽ?..
Абас. Сааԥсеит, Ӷәака, сааԥса. Уахи ҽни аԥсадгьыл аразҟы хаӷрыхоит... Арахь ма лҵшәак амахындаз...
Ӷәака. Ишԥааури нас, убас иаҳлахьынҵазар акәхарын. Абар, уажәшьҭа шаҟа ҵуа здырхуада смаҟа аартланы иарҭак снылаианы смыцәеижьҭеи. Цәашьасгьы ауаҩы иҟаиҵагәышьозеи, дызҵаиоу аҩны ахәыблы амца ацраланы, абылра иаҿызар...
Абас. Сылацәа нҭаар, ҳаҩны ахыцәқәа амца алҟьазшәа збоит. Сабгьы шәнеины шәыҩны амца ацрашәҵа ҳәа сеиҳәеит.
Ӷәака. Изыхшәырҟьозеи зиҳәа?
Абас. Акрыздыруама... Ида уаха даноусмыжь...
Ӷәака. Сара исзеилкаауам убри ала иуҳәарц иуҭаху?!
Абас. Ҳааӡамҭа абахҭа дҭакны слыдтәалоуп. Убриоуп зынӡаск сыбӷа ԥызҵәо.
Ӷәака. Уеилагама?
Абас. Сеилкаа, Ӷәака, цқьа. Уара сара сҭыԥаҿ уҟазар ишԥаҟоуҵарыз. Унапала иуааӡаз абахҭа дузҭакрызу?
Ӷәака. Абринахыс уеилыскааргьы сҭахӡам. Изакәызеи иухәо, ухы еилагеит ҳәа сыҟоуп.
Абас. Уара суқәгәыӷит азоуп изуасҳәо. Иҟалап зугәахәуазеи, уаргьы саргьы ҳнеиқәшаҳаҭханы доуҳажьыр.
Ӷәака. Ишԥыкәу уара абри аҩыза шуҳәаз зынӡаскгьы игәаӷьны. Ар иреиӷьыз ауаҩы инеигәыдҵан дылшьит. Сара уаҵәтәи ашара сазыԥшуп, абри аҵла амахәаҿ дыкнасҳарцы, уара уаха доусмыжьыр ҟалом ҳәа усыдгылоуп. Ее, Абас, излазбо ала...
Абас. Умыццакын, Ӷәака, уаргьы саргьы ҳанхаҩцәоуп. Урҭ рҿаԥхьа ҳаламыс лаҳмырҟәып. Ҳаиҩызара унахәаԥшны, исзыҟаҵа абри аус! Абри агәаҟ доуҳажьит ҳәа ҳара ҳаззықәԥо иаԥырхаган иҟаӡам.
Ӷәака. Уи аӡбахә умҳәан зынӡаск. Сара ианакәызаалакгьы агәҩара сыман уара ушҽеимыз. Ҳазҭииз аԥсахҩы уара...
Абас. Ус соумҳәан, Ӷәака, абааԥсы. (Абас иаҳа-иаҳа деилашәоит.) Уара сарӷьажәҩа ҳәа суқәгәыӷит.
Ӷәака. Иусырбап сықәгәыӷра зеиԥшроу. (Итапанча ааҭиԥаауеит.) Ишьҭаҵа уабџьар!
Абас ишәақь нышьҭеиҵоит.
Унапы уҩах. Усаԥызан уцала аполковник иахь. Аҟаԥшьқәа рчарҳәаҩ.
Абас. Уеиламган, Ӷәака...
Ӷәака. Ҿыумҭын... Уцала!..
Абас иҽаарманшәалан Ӷәака итапанча имҟәыҵиҟьоит, аҩыџьагь рҟамақәа ҭкәыцәаан, напышьашәала еиқәԥоит. Ӷәака иԥсырҭа аҟама
ҩалаҟацоит. Дкаҳауеит. Абас уи иџьыба ацаԥха ааҭкәыцәаан, Ида дахьҭакыз аартны дныҩнашылоит.
Абас. Бца ирласны.
Ида дшәан аҭӡамц лҽадлырӷәӷәалоит.
Бца сҳәеит. Саб абни аҵла анаҩс дыбзыԥшуп. Џьаҳаным шәҭыԥхеит зегьы!..
Ида алашьцара дналашәкәоит. Абас шьапыла ашә дласны иҿиҟьоит, шәсыцхраа шәсыцхраа ҳәа ажәҩан ахь дхысуеит.
Алашара ыцәоит.
Ашьха, ахрақәа ршьапаҿы. Уахынлоуп. Асы леиуеит. Игоит ашьшьыҳәа ахәрашәа. Иазынаашәа ишьҭоу ахаҳә ду, ауапа иҵаршәны, дыҵаиоуп Базала. Ӷәӷәала дычмазаҩуп. Икәшан ихагылоуп Алхас иҩызцәеи иареи. Ахәрашәа ашьшьыҳәа аҳауа иналаӡуеит.
Алхас. Ашьха ашьапы ҳкыдырцалеит. Ишыжәбо, уажәазы ҳаҵахеит. Амҩақәа зегь кны итәоуп, даргьы-ҳаргьхандаз!
Ӡыкәыр. Базала ӷәӷәала дхәуп, ишԥаҟаҳҵари, Алхас? Дацәнымхар ҟалап.
Алхас. Ԥсыхәа ахьынӡамоу ацхыраара иҭатәуп. Ишаацәылашаз дҳаманы ҳдәықәлароуп, ԥшрак ҳәа ҟамҵакәан. Акаҵәара асы ӷәӷәаны иқәнауаанӡа ҳхыҵроуп. Издыруада амҩа ари акаҵәара ишхыҵтәу?
Ӡыкәыр. Уи амҩахәасҭа хәыҷы ихгазгьы асы ихнаҩеит, Алхас. Ҳасаб азуны, гәынхәҵысҭала ихыҵтәуп, Мамзар асыԥса ҳагар ҟалоит.
Алхас. Убриоуп рыцҳарасгьы иҟалаз. Ишԥаҟаҳҵари? Шьхадгьыл иазҟазоу ҳаԥхьа иҩагылода? Иагьа ус акәзаргьы, иахьынӡаҳалшо ҳласыроуп Ар Ҟаԥшь рԥылараз. Ҳара ҳхала арҭ ҳарҿагылартә еиԥш амч ҳамам. Шәымаҭәа, шәабџьар шәырхиа.
Ӡыкәыр. Уажәыҵәҟьа... (Ԥыҭҩык иманы дцоит.)
Аџыр (Базала ихы дахьаҵатәаз). Ишоура иацлеит.
Алхас. Ауапақәа ивҵагәа, ахьҭа илоумҵан. Уҽырӷәӷәа, Базала. Ида урҭ рҿы даансыжьуам, Базала. Изулакгьы дырцәызгоит, амала, уажәазыҳәан ҳашьҭахьҟа ҳаиҭамҵыр ҟалом.
Базала. Ауаҩы иԥсҭазаразы ақәԥара анилымша, иԥсы ҭазар аҵкьыс, дыԥсыр еиҳа еиӷьуп. Схьаацәгьа адгьыл сықәнарҟацеит. Иааит аамҭа... Уажәшьҭа исзаанхаз бзиала ҳәа шәаҳәароуп. Сара бзиа избоит анхаҩыжәлар. Урҭ рхақәиҭразы сыԥсҭазара абжа бахҭала исхызгеит, аха еиҭамԥеит сгәы. Алхас, аҷкәынцәа уманы удәықәла. Сгәы исанаҳәоит абра бзиарак шыҟамло ала. Аах, иаҳа-иаҳа схьаа сгәахьы иҩеиуа иалагеит. (Дӷызы-ӷызны, гәаҟ ашәак ныҵакшәа иҳәоит.) Сара избоит Аџыр иҟны Аԥсны аԥеиԥш. Уара узну амҩа иашоуп, дад. Уцала убас ухы ламырҟәыкәа. (Еиҭа агәаҟашәа аацәыригоит, иаҳа-иаҳа ашоура дҭанаршәуеит.)
Аџыр ауапақәа ивҵаџьгәо дихылаԥшуеит. Асы еимаҩны алеира иалагоит.
Аџыр. Дыцәеит...
Алхас насҭха ишьҭоу ахаҳә днықәтәоит, ԥыҭрак ашьҭахь Аџыргьы уахь днеиуеит.
Алхас. Ишԥаҟасҵари, Аџыр. Сыла ак абом. Ида дҵәахны дахьрымоу здыруандаз, уаҳа акы сҭахымызт. Инсырҵәон зегь уа. Убри ауха ас ҟалоит ҳәа сыҟазма. Ах, Абас, Абас. Дышԥаҿысхри, лхы дшԥақәиҭыстәри?
Аџыр. Иакәымыз ҳзиуит саб. Ҳирԥхашьеит.
Алхас. Ҳара ҳакәым, ҳажәларгьы ирԥхашьеит. Закә мчыз иҳаурыз ҳазынтәыкгьы ҳаидгыланы, ахақәиҭраз ҳақәԥозҭгьы. (Ибжьы лыҵакны ашәак аацәыригоит.)
Уа рада, рада гәышьа, гәаҟцәгьа,
Ан дгәаҭеиуа адәы дықәхеит, гәаҟцәгьа,
Данԥсуа деиқәызкуада, дызжуада, гәаҟцәгьа...
Аџыр. Иаха, сандуи сабдуи шрыцҳасшьогьы, сыбнамлар амуит. Самыртәеит аҩны... Закәытә гәахәароузеи ауаҩ иоуа, ахақәиҭрахь амҩа данықәу... Ула аҵәыршы ҭакызар ак ахьумбоз аҵх лашьца, амҩахәасҭа лаша-лашо акәын ишыҟаз сара сзы. Имшаӡои, мшәан, абри аҵх?
Алхас. Уажәы-уажә сгәы исанаҳәоит, абри сшәақь ахаҳә ианҟьаны, иԥыххаа иқәысҵап ҳәа. Изакәытә ҵхы хьанҭоузеи, шәиԥхьыӡ зқәызааша... Уа рада, сиуарада, гәаҟцәгьа. Дыԥсыр дызжуада, деиқәызкуада, гәаҟцәгьа...
Аџыр. Алхас, ишԥаҟасҵари ашамҭаз саб еиҭа иабџьар кны дҳажәлар?
Аҿымҭра. Игоит «Ахәрашәа» амелодиа. Алхас уи ибжьы нақәыршәаны, ашьшьыҳәа иациҳәоит.
Алхас. Аах, аамҭа, аамҭа, исыздыруам иуасҳәаша. Иа, Анцәа срыцҳашьа. Уца, Аџыр, уца абрахьынтәи, сани саҳәшьеи уман, уца ҳаншьцәа рахь. Саб усгьы иҩны даԥырымҵуазар акәхап. Уара макьана аԥсҭазара ду уаԥхьаҟа иузыԥшуп... Зеиԥш ҟамло егьыҟам.
Аџыр. Џьарамзар џьаргьы сцаӡом, сара уара уҿы сыҟазаауеит.
Алхаси Аџыри ҿымҭуа итәоуп. Базала дааӷызы-ӷызуеит.
Алхас. Дшәарҭоуп. Агәырҩа шимоу дахьыԥсуоуп сгәы иалоу.
Дааиуеит Ӡыкәыр.
Ӡыкәыр. Асакаса хиоуп. Асы алеишьа сгәаԥхом. Акаҵәара ҳазхымҵыр, ҳусқәа зегь башахоит.
Алхас. Ааи, ааи... Ирҳәозеи, аӡәыр дыҟоума амҩа здыруа?
Ӡыкәыр. Зегьы сразҵааит, аха аӡәгьы ҿимҭит. Ирзымдыруазар акәхап.
Алхас. Ҳусқәа ҽеим. Ишакәхалакгьы ҳдәықәлароуп. Абас арҭ амҩахәасҭақәа зегьы идыруеит. Ҳаԥхьа акаҵәара ихалар...
Убри аамҭаз игоит: «Уарбан уа иааиуа?» Зегьы рабџьарқәа аадырхиоит. «Сара соуп — Ламшьаҵә», — игоит Ламшьацә ибжьы.
Аџыр. Бабаду дааит.
Иааиуеит Ламшьаҵәи Идеи.
Ламшьаҵә. Дабаҟоу ари арԥыс, шәаԥхьагыла?
Алхас. Ара сыҟоуп, саб?
Ламшьаҵә. Ара уҟоуп, уи збоит, аха ушԥаҟоу?
Алхас. Сыҟоуп, хар сымаӡам.
Ламшьаҵә. Иуҳәо зегь башоуп. Лас ицәыругозеи ауаа рҿы, урҭ рыҷкәынцәа зегьы удӡылар? Сара избоит уусқәа шҽеим.
Алхас. Сара ара мчыла аӡәгьы дынкыланы дсымаӡам. Урҭ зегьы рхақәиҭра азыҳәан иқәԥоит.
Ламшьаҵә. Есымшааирагь қәԥароуп, арахь хакәиҭра ыҟаӡам ҳара ҳзыҳәан. Аԥҳәызба лхы дақәиҭыстәит, дузыхьчозар, ара дыҟаз.
Аџыр. Бабаду, Базала дхәуп.
Идеи Ламшьаҵәи уи ишҟа инеиуеит.
Ида. Иухьзеи, саб иашьа?
Базала. Быԥсы ҭоума, дад? Бара бфырԥҳәызбоуп. Ибтеит кәапеила бшьа. Иҟоузеи, Ламшьаҵә, ҳарбылуеит акәу анҭ алахшақәа?
Ламшьаҵә. Ааи, ҳарбылуеит, Базала. Анхаҩыжәлар ҳзыҳәан бзиара анбаҟалахьаз! Ҳара ҳаикәзырхогьы хаҵак даҳмоуит.
Базала. Иҟалоит, Ламшьаҵә, иҟала. Ҳҵеицәагь ҿыхо иалагеит.
Ламшьаҵә. Ассир иалаҟоу уаауп арҭ. Ақыҭа зегьы амца ацрарҵан, абылра иаҿуп. Арахь шәара... О, закәытә аамҭоузеи иаҳзыҟала?!
Ӡыкәыр. Ҳалбаап, Алхас, ақыҭахь. Ҳаҩнқәа ықәзыццышәаауа ҳрабашьып. Ас ҳҽыҵәахны атәара иаԥсам. Азин сыҭ, сара сцоит ԥыҭҩык сыманы.
Алхас. Мап, Ӡыкәыр. Уажә ҳҭагылазаашьа злаҟоу ала, ҳаӷацәа харҿагылартә аҟара амч ҳамам. Убри азоуп ҳазхьаҵуа.
Ӡыкәыр. Шьҭахь ахьаҵреи абџьар шьҭаҵаны анапҩахареи аҩбагьы акоуп, Алхас!
Алхас. Уара уҩашьоит, шьҭахь ахьаҵра — уи иаанагом анапҩахара... Ҳазыԥшыроуп Ар Ҟаԥшь рымч.
Ӡыкәыр. Иабаҟоу, нас, убырҭ Ар Ҟаԥшь рымч? Урҭ ҳшырзыԥшыз, ҳтәыла ныжьны ҳалҵырц акгьы ҳагӡам. Ари ачарҳәара еиԥшшәоуп ишыҟоу.
Алхас. Еҳ, Ӡыкәыр. Ачарҳәара ажәа ухахьгьы ишԥааугаӡеи. Изҭаху ииҭаху игәы иаанагааит, сара уажәазы сҩызцәа сыманы сышьҭахьҟа сцоит.
Ӡыкәыр. Уара уахьҭахо саргьы схы ҭасырхоит, Алхас! Аха сақәшаҳаҭым шьҭахь ацара. Ҳаршьуазар — ҳаршьааит абраҵәҟьа...
Алхас. Ахҭархара мариоуп, уи азы аамҭа ҳамоуп макьана... Ахеиқәрхароуп аус злоу. Исҳәаз сахыԥом, Ӡыкәыр.
Ламшьаҵә. Баша шәеиҿыхоит. Иаанхазгьы шәықәрыцҟьаанӡа, шәхы шәахәа. Шәықәҵ абрахьынтәи. Шәара урҭ шәзыриааиуам. Аа, абзамыҟә Алхас, абзамыҟә. Жәлар рҵеира шԥаудӡылеи! Ачымазаҩ сара ԥсыхәак исҭоит. Амала, уахьцо Аџыр дызгоит ҳәа уаламган. Шәымԥшын, Алхас!
Алхас. Уара уиашоуп, саб. Уажәы урҭ ҳарҿагылартә еиԥш амч ҳамам.
Ламшьаҵә. Шаҟантә иуасҳәахьази уи сара. Уара умч ақәхом, уаҿамгылан азакәан ҳәа? Уажәы ухы укәаҽны уаасыдгылеит. Ма шәабџьарқәа нышьҭаҵаны, шәылбаа, шәыҽрышәҭа. Мап анакәха, шәықәҵ абра. Шәца урҭ Аҟаԥшьқәа рахь, ҽыҵәахырҭа шәоуазар жәбап.
Алхас. Ӡыкәыр, ҳҩызцәа зегьы ршьапы иқәшәыргыл. Шәкыдла акаҵәара. Убри заҵәык ауп ҳара мҩас иҭацәны иҳамоу.
Ӡыкәыр. Нас, ҳарҿамгылаӡакәа шьҭахь ҳцарцу? Ас ахьаҵра ҳшәеит ауп иаанаго.
Алхас. Иуҳәо саҳауеит, Ӡыкәыр. Сара урҭ сзырцәыбнало сшәаны акәӡам. Уажәазы ус аҭахуп... Ус аҭахуп сҳәеит, зегьы ишәшәырҳа.
Игылаз аӡәгьы ақәҿимҭит. Урҭ зегьы ирныԥшуеит ацара шырҭахым. Алхас уи иаҳагьы дархагоит. «Ҳадгьыл ныжьны ҳцарцу?!» — ҳәа иааилаӷызуеит игылаз.
Алхас. Ҳцоит, ҳца. Ҳара уажә ара дгьыл ҳамаӡам. Адгьыл ҳаурц азыҳәан, адгьыл ахы иақәиҭтәуп. Дышьҭышәх ачымазаҩ.
Саб, уара ибзиан иудыруеит ари акаҵәара ишхыҵтәу, ҳаԥхьа уҩагыланы уҿыҩаха.
Ламшьаҵә. Уеилагама, уара. Сара џьаргьы сшәыццаӡом, ачымазаҩгьы дшәысҭом.
Алхас (зегьы ирмаҳартә). Иахьа уара ууаажәлар ҩ-мцакы ианрыбжьагылоу, еиҭа уара уҟазшьа бааԥс кны ухьышьырххоит.
Ламшьаҵә. Изхарада нас? Ашьшьыҳәа уҟандаз. Умч шзақәымхоз удырындаз. Уца, мҩабзиа уқәлааит. Адунеиаҿ саҵкьыс уздызкыло аӡәыр дыҟазар, дыԥшаа, унха...
Алхас. Ибзиоуп, саб, ишуҭаху. Аха ачымазаҩ дусҭаӡом. Сара сахьцо, иаргьы дызгоит.
Ламшьаҵә. Сара сумшьыкәа, Аџыр дусҭом. Шәиԥхьыӡ шәықәзааит иабгьы уаргьы. Ахәыҷы аӡыблара дысзаларшәуам. Сыҩнашә сзаркуам. Дад, Аџыр, срыцҳашьа. Избахьоу еицәоу сумырбан. Уаала аҩныҟа.
Аџыр. Мап бабаду. Угәы иалымсын, аха сызуццом...
Ламшьаҵә. Аҩсҭаа ихәхаша, шәхы еилагама, ишәыхьзеи, абааԥсы? Лагәысҭан, Камшьышь, аԥшқа дабажәго, изакәызеи шәызҿу?
Игылаз аӡәгьы аҭак ирҭом. Иара ихәаԥшуеит, ииҳәо ргәамԥхакәа. Нас рызынтәыкгьы Алхас иахь инхьаԥшуеит.
Алхас. Сара исҳәахьеит ара аӡәгьы мчыла дшаазымгаз. Уара, ма уара, ма шәарҭ — ӡәыр дшәыҳәама ара шәаа ҳәа? Ҳара ҳаҵахеит, ҳҭадырхеит ҳәа згәы иаанаго шәыҟазар, шәца шәалҵны, азин шәысҭоит.
Ааҭгылара.
Иубома, саб, аӡәгьы иҽшимырҵысуа?!
Базала (аарлаҳәа). Афырхаҵа, Алхас! Исаҳауеит Аԥсадгьыл аҵеи иаша ибжьы. Иуаҳауама, Ламшьаҵә?.. Ақәҿуҭуам.
Ламшьаҵә. Сара акымзаракгьы саҳауам, Базала, исаҳаргьы сҭахым. Исҭахым ҳәа шәасҳәеит.
Базала. Уеилыскаауеит, Ламшьаҵә, аха уаҳа ԥсыхәа ыҟам.
Алхас. Ишаанӡа акаҵәара ҳхымҵыр ҟалом. Амҩа ҳаздыруам, уҳацхраа, саб.
Ламшьаҵә. Амҩа шәызну шәахьнанагоз шәзымдыруазҭгьы заанаҵ еилышәкаар акәын. Ари акаҵәара мҩа амаӡам.
Алхас. Саб...
Ламшьаҵә. Шәыҽрышәҭа. Уаҳа ԥсыхәа ыҟам...
Алхас. Изакәызеи иуҳәо, уеилагеит ҳәа сыҟоуп!
Ламшьаҵә. Сара сакәым, аха шәара шәоуп еилагаз. Шәаԥхьаҟа шәара шәзыҳәан мҩаҟам, ԥсышьацәгьоуп ишәзыԥшу.
Базала. Ҳара иԥсуа уааӡам, Ламшьаҵә. Ҳамҩагь мариам. Арԥарцәа, сыжәҩахыр шәҩаҵагыл. Сара шәхызгоит.
Ламшьаҵә. Ухагамхан, Базала, ухәра ашьа аҿаанахар, аанкылашьас иамоузеи?
Ида. Саб иашьа!..
Базала. Сара сыхәроума аус злоу. Иумбаӡои, Ламшьаҵә, ҳаҷкәынцәа шҭахо. Ар Қаԥшь ирԥызгалароуп. Сыжәҩахыр баҵагыл, Ида. Ҳаит, афырԥҳәыс! Афырхацәа, шәхы шьҭыхны шәырԥыл урҭ. Исаҳауеит ашьапышьҭыбжьқәа. Ҳҵеира уи иаԥызгалоит.
Ламшьаҵә. Иҟоуҵозеи, абааԥсы. Иумбаӡои, ушьа ҵысит.
Базала. Иҵысааит сшьа. Шәсышьҭал?
Ламшьаҵә. Иа, Анцәа срыцҳашьа, изакәызеи избо! Шәхы ҭашәмырхар шәымуазаап.
Алхас. Уара уҩнаҭа мацара уазхәыцны, ухы лаурҟәит. Уи уара иуаҭәам. Анхаҩыжәлар урылҵзар, дара амҩа иаша ианықәу, ацхыраара анырҭаху, уара хазы угыламзароуп.
Базала. Ламшьаҵә! Ухы шьҭыхны уҩарыҵаԥш анҭ ашьхақәа! Уара урҭ ашьауардын еиԥш иагьараан урхууаахьан. Уааи, усывагыл...
Ламшьаҵә. Џьаҳаным ицаша. Ибзиоуп, сара шәхызгап. Амала, Алхас, ани иаауа уашьа шиакәу удыруазааит! (Базала ижәҩа днаҵагылоит.)
Игоит ахысыбжьқәа. Зегьы рҽаадырхиоит.
Ӡыкәыр (дыҩны дааиуеит). Еиҭаҳақәлеит.
Алхас. Шәҽеибышәҭа. Баӡ, Ӡыкәыр, Аџыр, Махаз, ԥыҭҩык шәабџьарқәа рхианы ахаҳәқәа шәрыватәа. Иагьа иааигәахаргьы, сара сыбжьы шәаҳаанӡа шәымхысын.
Зегьы иаразнак аҽеибыҭара иалагоит. Дааиуеит Ида.
Аџыр, уаргьы уца. Ида думан уца!..
Аџыр. Сцаӡом!
Алхас. Изакәызеи иуҳәо?! Уца сҳәеит!
Ламшьаҵә. Алхас, дад, иаҳзыҟалахьоу ҳазхоит. Урҭ ираԥгылан иааиуа уашьа шиакәу удыруазааит.
Алхас (иԥсы еибакны). Издыруеит, издыр. Аха уи иабџьар зықәкугьы сара соуп, уара уоуп, иуаажәлар зегь ҳауп. Иаԥсам, саб, уагьаламган ҳара ҳабжьаҟазара. Уи уажәшьҭа мчык ахәаран иҟам, акызаҵәык ада. Сара избоит сышиашоу, сагьцоит убас, аангылашьа ҟамҵа. Уца, саб, аҷкәынцәа урыхьӡа.
Ламшьаҵә. Исымоузеи шәара шәеизныжьны цашьас. Сшәыбжьагылан сыҳәҳәап, абарҭ ашьхақәа бганы ишәыбжьаҳартә еиԥш.
Ида. Алхас, срыцҳауп сара. Уажәшьҭа шәара шәыда аӡәгьы дысзаанымхаӡеит. Шәыццакны, иакәым ҟашәымҵан. Абас иоуп соузыжьыз акәымзар, уажәшьҭа сыкнарҳахьазаарын.
Алхас. Ида, уи бара боуижьит, аха сара сҿеиҳәарц даауеит. Ҳауаажәлар рхақәиҭра хәыҷы ироурц иҟоу рымихырц. Рҿаҵа рҿихырц, ишьаҳарц. Ех, Абас, Абас... Шәца аӡәгьы шәаанымгылакәан, шәца.
Ламшьаҵәи Идеи цоит.
Ара сааигәара уҟаз, Аџыр. Ӡыкәыр, шәыхиоума?
3ыкәыр. Ҳахиоуп.
Алхас (ибжьы неиҵыхны). Исҳәо шәазыӡырҩла зегьы. Ҳҩызцәа акаҵәара ихалеит анаҳгәахәуа, ҳаргьы ҳрышьҭалоит. Аӡәаӡәала ҳаибахьчо, шьҭахьҟа ҳцоит. Ӡыкәыри сареи ҳанхоит аҵыхәтәанынӡа.
Еиҭааҭынчрахоит. Зегьы рыԥсы ӡаны иӡырҩуеит. Рҽырхианы итәоуп.
Алхас (ихазы). Изакәытә ҵхы хьанҭоузеи, анаџьалбеит. Изакәызеи, уара, сшәақь, исурҟаҵарц иуҭаху? Изакәызеи уажәы-уажә уҽсыдырӷәӷәаланы узгылауа? Уара улоума, иас, сара сыԥсҭазара шсыриашо? Уара улоума, нас, жәытәнатә аахыс аҳәынҵәа илакәаҳау сыдгьыл ахы ишақәиҭыстәуа?
Иҟаӡами, нас, даҽа мчык, уара убжьамлакәа, ахакәиҭра ауаатәыҩса ирызҭо? Иҟаӡами, нас, даҽа мчык, еиҭа уара убжьамгалакәа, ауаатәыҩса бзиеибабарала еиқәышаҳаҭханы ранеибажьра алзыршаша? Иҟам рҳәеит, иҟам рҳәеит, иҟам рҳәеит... Шәиԥхьыӡ зқәызааша, уара, схы уакәыхша, ахаҳә уанҟьаны уԥыххаа уқәысҵар, усҟан са снапы ҭацәны сынхоит. Ани иааиуа инасгәыдҵан сишьуазар акәхап. Абџьарқәа мчыла ианеиҟарамха, иаҵахаз иоуп атәгьы зыхьӡу. Ус анакәха, сшәақь, уара усызкажьуам. Уажәшьҭа иазхоит сахьынӡатәыз. Усызкажьуам. (Ибжьы ныҵакны «Ахәрашәа» аацәыригоит.)
Иааҭынчрахоит. Асы еимаҩны алеира иаҿуп. Ус инахарамкәа атрышәбжьы гоит. Зегьы рҽаадырмазеиуеит.
Шәҽышәмырҵысын, урҭ ааигәа ҳаҟоу-ҳаҟаму еилыркаарц ауп ирҭаху. Иааскьааит иҵегь.
Аџыр. Акаҵәара изхаландаз акы рмыхькәа.
Алхас. Иубома, Аџыр, ашьхарахь ацәылашара ишалагаз. Уи алашара уара иунарбарц иҟоуп уаԥхьаҟатәи уԥсҭазара амҩа. Урышьҭал ҳҩызцәа. Ҳаб уихылаԥш. Еснагь Ида лааигәара уҟаз. Ргәы рӷәӷәа. Ираҳә ишааигәахо ахақәиҭра. Сани саҳәшьеи ҳаилгақәаанӡа рхала инумыжьын. Уажәы сара урҭ раха сымаӡам. Убарҭкәа рнаҩс, духоумыршҭын уаб узыхшаз. Уи иахьа абџьар кны дуҿазыргылаз, аамҭа шакәу удыруазааит. Исгәалашәоит агара уангараз, ахьҭа улалар ҳәа дшәаны, уаха шаанӡа амца еиқәҵаны данудтәалаз. Уи аҵыхәтәаны абра аҿаԥхьа иуалыз изынамыгӡеит, аха уара инагӡа аб иҿаԥхьа аԥа иуалу.
Аџыр. Нас, иҟасҵараны исыхәҭоузеи уажә сара?
Алхас. Абарҭ андәықәло, уаргьы урышьҭалоит. Аҵыхәтәанынӡа саанхоит сара.
Аџыр. Соушьҭ, сцаны саб сиҳәоит. Ишьамхқәа сыргәӡуеит даҳԥырхагамхарц азыҳәан. Ма хаҭала иара иҽааникыларц.
Алхас. Уи уагьаламган, Аџыр. Сара сабџьар шьҭасҵараҳа, иаргьы ишьҭеиҵаӡом. Ҳҩыџьагьы Аԥсны аиқәырхаразы ҳақәԥоит. Ҳҩыџьагьы ҳиашоуп ҳәа ҳхы ҳаԥхьаӡоит!
Ашарахь инеихоит. Асы аура иаҟәыҵуеит. Ԥыҭраамҭак зегьы рыԥсы ӡаны иӡырҩуеит, аха аӷацәа рышҟа шьҭыбжьыкгьы гом.
Еи, Ӡыкәыр, шәеибахьчо, ашьшьыҳәа аӡәаӡәала ҳҩызцәа шәрышьҭал. Сара саангылоит ара макьана. Урҭ рҿымҭра ҳхы иаҳархәароуп.
Аӡәаӡәала зегьы рабџьармаҭәа шьҭыхны ицоит.
Аџыр, уара узымцозеи?
Аџыр. Сара макьана сыҟазааит.
Алхас. Уца абыржәыҵәҟьа. Уца сҳәеит!
Аџыр. Ибзиоуп, сцоит...
Алхас. Уца, уца ирласны! Саргьы сшәыхьӡоит уажәыҵәҟьа.
Аџыр дцоит. Алхас имацара даанхоит. Уи игәиҽанҵаны амҩа ҭшәарахь дыԥшуа дтәоуп. Ишеит ишшара, амра ашәахәагьы адәҳәыԥш инықәԥсеит. Наҟ ашьхақәа рхыцәқәахь иго ахаҵарашәа аарла иуаҳауеит. Уи иҽнақәыршәаны Алхасгьы иныҵакны иациҳәоит.
Абас ибжьы. Еи, Алхас, икоумҭәан ашьа. Узҿқәоу зегь башоуп, акгьы улшом, хаала уҽҳаҭ.
Алхас (ибжьы неиҵыхны). Еи, Абас! Уи хьымӡӷуп уара узыҳәан, имарианы забџьар шьҭазҵо аиашьа думазар.
Абас ибжьы. Сашьа, изҭоурхозеи ухы?!.
Алхас. Аԥсны ахы иақәиҭхарц азы. Ҳлахьынҵа ҳара иҳаӡбо ҳҟаларц азы. Анхаҩыжәлар рыбӷа еиҵырхырц азы.
Абас ибжьы. Уара умҩахҟьоуп, Алхас! Шәара шәыззықәԥо нарха аиуам!
Алхас. Уи анхаҩыжәлар ирусуп. Дара рус дара ишырҭаху ирыӡбоит.
Аполковник ибжьы. Еи, уара ҳара ҳамч узаиааирым. Аамҭа умган, уҽҳаҭ ирласны. Мамзар адгьыл шәаҟарастәуеит.
Алхас. Уааила, уааила, иаабап адгьыл ҳшаҟароутәуа.
Абас ибжьы. Сара снапалаҵәҟьа иумсхуеит уабџьар.
Алхас. Умааин, Абас!..
Абас ибжьы. Снеиуеит, сагьуазҵаауам. Аҩсҭаацәа ирфаз уара...
Алхас. Умааин, сашьа... умааин, Анцәа дсыман суҳәоит
Абас иабџьар кны дааиуеит. Иаразнак игәеиҭоит Алхас ида аӡәгьы дшыҟамыз.
Иҵегь уааскьар, сышуеихсуа дыр, Абас.
Абас. Ишьҭаҵа наҟ уабџьар. Уара уакәхума ҳамҩа аанызкыло! Уҩызцәа ракәын, укажьны ицеит.
Алхас. Умааин, умааин... сҳәеит!
Абас. Ишьҭаҵа наҟ уабџьар. Хаала акәымзар, мчыла иумысхып!
Алхас. Умааин сааигәара. Сара иуасҳәахьан ҳҽеиҿаҳмыжьып ҳәа, Абас... Умааин.
Абас. Ишьҭаҵа уабџьар.
Алхас. Сара абџьар зышьҭысхыз ишьҭасҵарц азакәӡам. Умааин, сашьа... Уажәшьҭа акгьы схарам уара уҿаԥхьа, Абас... Иа, Анцәа срыцҳашьа!
Алхас иҳәҳәабжьы иаалыҩны игоит ахысыбжьқәа. Аишьцәа аҩыџьагьы ахы рықәшәоит. Урҭ злахысыз рабџьарқәа нарымпыҵрыҩуеит. «Аа, усшьыма, сашьа» — ҳәа аҩыџьагьы иаразнак еицырҳәоит. Нас рнапы еикәыршаны, икеибамыжькәа рҽааныркылоит.
Алхас. Ҳара иаҳуалыз наҳагӡеит, Абас!
Абас. Аԥсны, сгәы ушԥалоу, Аԥсны, иуԥеиԥшхо мбакәа сахьыԥсуа.
Алхас. Умшәан, иааҩуеит ҳхы ҳақәиҭызтәуа ашьаҿақәа рышьҭыбжь, уи иаҳа-иаҳа иааигәахоит.
Абас. О, мап, Алхас, урҭ ҳақәызхуа шьаҿақәоуп. Шәара шәҩашьеит, Алхас.
Алхас. Ҳара ҳиашоуп сашьа, ҳиашоуп...
Уаҳа нарзымҳәакәа, аҩыџьагьы хышәҭны инеиваҳауеит. Дааиуеит Аполковник, гәыԥҩык аруаа ицны. Ари иибаз акаамеҭ азныказ даршанхоит, нас игәеиҭоит Алхас иҩызцәа гьежьны ишаауа.
Аполковник. Асыԥсеиԥш ихышхыҵәан иаауеит арахь. Арҭ ҳдырҟьацуеит, шәышзахәо шәдәықәла шәышьҭахьҟа!
Аполковник иҩызцәеи иареи цоит. Ӡыкәыр раԥхьа дгыланы, аттаҳәа ииасны, аӷацәа ирышьҭалан ицоит Алхас иҩызцәа. Урҭ ишьны икажьу гәарҭаӡом, ицоит аанҿасра рықәымкәан. Ус даакылҟьоит Аџыр. Игәеиҭоит ишьны икажьыз. Хәыҷы-хәыҷы аҽҩышьҭыхуа, иналагоит
«Ахәрашәа». Аџыр урҭ игәыдыҳәҳәалан рыгәҭа дышьҭоуп. Дааиуеит абгьы. Аха уи, ажәакгьы изымҳәакәа, дхаҳәршәырахан ацаҟьа днадиаалоит. Игоит ишгац ахәрашәа. Ахәрашәа наҵарӡуа, инахараны игоит аруаа рмагәшьҭыбжь злоу, «Смело, товаришьчи, в ногу» амузыка. Аџыр уи дазыӡрҩуа, аԥсцәа ибла нарҟәганы дҩагылоит. Иӡуеит «Ахәрашәа». Аруаа ршьапышьҭыбжь иаҳа-иаҳа иазҳауеит, иааигәахоит.
Аԥарда
Ҩ-хәҭак змоу алирикатә драма
Иалоу ауаа
Аслан — 28 шықәса ихыҵуеит.
Натали — 20 шықәса лхыҵуеит.
Сариа — 23 шықәса лхыҵуеит.
Сариа лаб.
Иара — уи злыԥха ҳауша, зымч ӷәӷәоу иоуп рҳәоит. Зны дыԥсыҽзаап, зынгьы дыџьбарахзаап. Уи еснагь, баша дымтәа, диаша-диашам, аус иуеит, акы даҿуп. Нас, ак иаҿу, аус зуа агха имоур ҟалома! Ажәакала, уи даҳмыхәозар даҳԥырхагам.
Амшын агаҿа, абааԥҽыхакәа ахьалажьу. Аарла иԥхо алашара дадубаалоит ашәы зшәу ӡӷаб ҵәрышкәак, лышьҭахь ҳаиарханы, наҟ амшын агәы дхыԥшыло, баа ԥҽыха дук дшықәгылоу. Илгәыдкылоу ашәҭқәа акакала амшын иалалыԥсоит. Иҟалоит ара амузыка аҭахызаргьы, аха абра абри амелодиа ауп иаҳәарц иахәҭоу ҳәа акгьы сызшәаҳәом. Игоит аҷнышқәа рыбжьы ӷәӷәаны. Иҟалап ашәы зшәу аӡӷаб амшын иалалыԥсо ашәҭқәа фатәу џьшьа иеимаркуазаргьы. Иԥхынроуп, аха аԥшагьы асуеит, уи
акәхап амшынгьы зырцәгьаз. Ашәы зшәу лыхцәы еиланажәжәоит. Амшын иалалыԥсоз ашәҭқәа анынҵәа, лхы лыкәаҽ, ҵаҟа дыԥшуа даагылоит. Дцарц данаақәгьежьуа, лаԥхьа даагылоит 28 шықәса зхыҵуа арԥыс наӡа-ааӡак. Уи, аԥарда анааты нахыс, уа дгылан, ашәы зшәыз аӡӷаб длыхәаԥшуа. Ԥыҭраамҭак аҩыџьагь еиҿаԥшуа иаанхоит. Нас лара даахьаҳәны, амшын ахь дыԥшуа даагылоит.
Аслан. Хәылбзиақәа!
Аӡӷаб аҭак ҟалымҵеит, дагьхьамҳәит. Амшын ахь дшыԥшыц дыԥшуа дгылоуп.
Ибцәыԥсыда?
Натали. Саб... (Аслан иахь дхьамԥшӡакәа, аҭак ҟалҵеит. Лаԥхьа икаршәыз ашәҭ аашьҭыхны, амшын иналалыршәырц лҽаныназылкуаз, Аслан лааигәа даннеи, лҽаанылкылоит.) Суҳәоит уаҳа усзымҵаарц. Сара уажәы ауаҩы изҵаара аҭак исҭо аҟара агәы сымам.
Аслан. Беилыскаауеит, саҭамзааит. (Уаҳа лылаҿымҭкәа, насҭха ишьҭоу ахаҳә днықәтәоит.)
Ԥыҭраамҭак аҩыџьагьы амшын ихыԥшылоит. Игоит иааигәаны аҩы ыжәны иҟоу рашәабжь еихьыр-еивыр, аха уи иаразнак наҟ иныбжьаӡуеит. Убри аамҭаз амшын аԥаҩ иасуеит иӷәӷәаны.
Уара уакәхап, ацәқәырԥа,
Ажәытәӡатәи сықалақь
Аӡаҵахь изгаз.
Уара уакәхап, ацәқәырԥа,
Арҭ аҭӡамц жәпа дуқәа
Иҟаӡамшәа изырбгаз.
Натали Аслан ииҳәоз иажәақәа акгьы лаҩлыршәомызт. Нас, даалак-ҩакын, акы лҳәарц лҽыназылкит, аха лҽаанылкылоит. Аслан лара длыхәаԥшуамызт, амшын ахь дшыԥшыц дыԥшуан. Амза ашәахәеи амшын цәқәырԥеи ахьеилахәмаруаз, ирнылоз асахьақәа дхыхны дрыман.
Сара Аслан ҳәа исыԥхьоит.
Натали. Саргьы Натали сыхьӡуп.
Аҩыџьагь иааибырҳәаз иагьеихәанамырԥшит, аҭагылазаашьагьы азымԥсахит. Игоит амузыкабжьы ааигәа игылоу аресторан аҟынтә. Аха имузыказу ҳәҳәабжьызу уаҩы еилиргартә иҟам.
Аслан. Шьоукы иахьа анцәа дырзылԥхаҵәҟьан ауп ишыҟоу.
Аслан иажәақәа лмаҳаӡазшәа, иналаҩлыжьит Натали.
Натали. Саҭамзааит, аха уаҳа ус умаӡами сара сыда? Сымҩашьозар...
Аслан. Иахьа хәымшуп бара бҟынтә ажәак смаҳауеижьҭеи.
Натали. Иахьа иуаҳаз анаҩс уаҳа уаҳарангьы уҟаӡам.
Дцарц лҿыналхоит, аха Аслан дналыԥгылан дааникылоит.
Аслан. Сбыҳәоит, иҟалозар, баангыл минуҭқәак.
Натали. Саргьы суҳәоит, иаауркьаҿырцаз...
Аслан. Сара акрааҵуан сбацәажәарц сҭахижьҭеи, аха исзырҽеиуамызт. Уажәы...
Натали. Уажәы, иҟалозар, сааныжь.
Аслан. Мап, баансыжьӡом.
Натали. Ибзиан шәыздыруеит, зегь шәеиԥшуп. Автобусаҿ, амшынаҿ, амҩаҿ иаашәгәаԥхаз аԥҳәыс, шәацәажәара лҭахы-илҭахым шәазымхәыцӡакәа, иаразнак лхы аҭҟьара шәалагоит. О, закә блақәоузеи, закә шьапқәоузеи, о, закәытә планузеи ибымоу ҳәа, ажәҩан далаҵан дырҽхәо, уи лыда шәхәарҭамшәа, лаԥхьа шәшьамхы ашәырсуеит. Аҳәсақәа рҽхәароуп ихызхуа. Аԥҳәыс ушьыҵҳәа даҿашәарц уҭахызар, дырҽхәа. Асаркьа ианыԥшылан цқьа зхы-зҿы иагу ззеилымкаауа аҳәсақәа, шәарҭ шәажәақәа рышьҭахь ак рыгӡамшәа рхы рбо иалагоит. Суҳәоит, уаҳа усыламцәажәан, усышьҭалангьы умаалан. Аҳәса рышьклаԥшра уашьцылазаргьы, ухы унапаҿы иааг. Иақәҵа ашәы исшәу пату.
Аслан. Саҭабымҵан, Натали! Ари аҩыза саҳауеит ҳәа зынӡаскгьы сгәы иаанагомызт.
Натали. Нас, уаха схы сақәиҭуп ҳәа уасҳәоз џьушьозма?
Аслан. Сара исҭахуп еилыскаарц есуаха абра бзааиуа. Иззалабыԥсода урҭ ашәҭқәа амшын? Избан аӡәгьы ибла бызхымԥшыло? Сара исҭахуп убарҭ зегь еилыскаарц, Натали.
Натали. Мызкы уажәы аԥхьа саб абра амшын дашьит.
Еиҭа амшын цәқәырԥа абжьы. Ааигәа игылоу аресторан аҟынтә иааҩуеит ашәа.
Аслан. Ишԥаҟалеи?
Натали. Саб аԥсыӡкра иԥсы аҿҳәаран. Иагьиқәҿион. Уахыкымзар уахык абра сахьгылоу ахаҳә дықәтәамкәа ҟаломызт. Сыгәнаҳа зықәшәаша абри ахаҳә ду!
Аслан. Урҭ бааԥҽыхақәоуп, Натали.
Натали. Сара сзыҳәан зегь акоуп.
Аслан. Сара сзыҳәан — мап. Сызбжак абри амшын аҵаҿ иҵәахуп.
Натали. Ишԥа, амшын ӡәыр дуцәашьхьоума?
Аслан. Аиҳараҩык.
Натали. Аиҳараҩык?! (Даарыцҳашьаны дихәаԥшуеит.)
Аслан (ихы иқәыжьны дахьтәаз, арҭ ажәақәа еиҭеиҳәоит.)
Уара уакәхап, ацәқәырԥа,
Ажәытәӡатәи сықалақь
Аӡаҵахь изгаз.
Уара уакәхап ацәқәырԥа,
Арҭ аҭӡамц жәпа дуқәа
Иҟаӡамшәа изырбгаз.
Натали. Данҭахашаз ауха саб аусурахьынтәи дхынҳәит илахь еиқәны. Убри ауха деиԥшынгьы дсымбацызт. «Алақәа», «аԥсымҭәқәа», «ацәырҳәцәа» — ҳәа шьоук рзыҳәан дыцәҳауан.
Аслан. Аус абаиуаз?
Натали. Дынџьнырын, ацҳақәа ҟаиҵон... «Еҳ, Наталиа, Наталиушка, ибдыруама бара шаҟа цҳа еилаҳараны иҟоу мышкызны?» — иҳәалон уи даазқәылаз. Аҵыхәтәаны ажәра далагеит. Далагеит, аха дышԥалагеи! Ихы изымдыруа данаауаз, уаха шаанӡа сшихатәаз иаасыршон. Иара дгәаҭеиуан, дгәаҟуан, дпатон. Зны аибашьра далацәажәон, зны сан иԥсхьоу ибжьы лықәиргон. Зныхгьы «ԥу» ҳәа шьоукы дрықәыжьцәон. «Шәарҭ амцқьақәа шәоума сшьа зызкасҭәаз?» — иҳәон.
Ашьыжь дангылоз, имаҭәа рыцқьаны, иуанҭаны, ихәы рхианы ианибалак, длахҿыхӡа дҟалон. Аҽнынтәарак саргьы сшьамхы сыҵԥраауа аҵарахьы сцон. Аха сацәшәон ахәлара.
Аслан. Аҵара бҭоума?
Натали. Аҳақьым ҵара аучилишьче сҭоуп. Сынтәа салгоит.
Аслан. Убри бзиоуп.
Натали. Ибзиаӡам. Сҵара иацысҵароуп.
Ԥыҭрак ааҭгылара.
(Лаԥхьа икаршәыз ашәҭ аашьҭыхны дахәаԥшуа.) Саб ашәҭқәа рааӡара бзиа ибон. Дахьышьҭалоз иаԥхьа иқәгылазар акәын. Убри азоуп саргьы...
Аслан. Амшын данашьуаз ижәны дыҟазма?
Натали. Мап. «Сара иаарласны саауеит» — ихәан, иҵәгәыр аашьҭыхны дындәылҵит. Убри нахыс уаҳа сагьиҿамԥшит.
Аслан. Ишԥа, амшын дагаӡама?
Натали. Ааи, дагеит, дагаӡеит.
Аслан. Бара бзаҵәхом, Натали.
Натали. Саӡәуп, Аслан, саӡәы! Суҳәоит, уаҳа умаан абрахь. Уҵх аабзиахааит.
Аслан. Иҟалозар, бнаскьазгоит...
Натали. Мап, мап, схала сцоит, ара иааигәоуп сахьынхо.
Аслан. Саҭабымҵан ас беилкаара сахьашьҭоу.
Натали. Избан?
Аслан. Исҭахуп, Натали, даараӡа исҭахуп сара уи.
Натали. Абзиараз! (Илкыз ашәҭ амшын иналаршәны дцоит.)
Аслан. Днеиуеит аԥҳәызба, ашәы лхьыссы, аҵх еиқәа далаланы. Лара даӡәуп уажәазы, дгәырҩоит. Аха иаауеит аамҭа, зегь еиҟаразтәуа, зегь зырҽеиуа. Уи илхашҭуеит лгәырҩа, избанзар дқәыԥшуп макьана. (Дшәышәны иаацәыригоит Пахмутова лашәа «Аҟәымшәышәра».)
Ус, дааиуеит даҽа арԥыск ахаҳәқәа даарывсны, иааиланы, қәрала 30 шықәса дреиҳамкәан. Уи Иара ҳәа ҳзышьҭоу иоуп.
Иара. Хәылбзиақәа. Сара уажәраанӡа ара сыҟан, сыжәбомызт акәымзар. Сара сыҟоуп, шәара шәахьыҟоу. Шәара шәгәы садҳәалоуп, шәыԥсы сацуп. Шәгәы иаанамгааит шәыԥсы шәхала ишәтәушәа... Сара хьӡык ааҭкааны исымаӡам. Иара ҳәа изышьҭоу сара соуп. Сара ирацәаҩны ауаатәыҩса рхаҿсахьақәа сыхәмаруеит... Аха убасҟангьы урҭ рымаҭәақәа сшәысҵом, среиԥшхоит ҳәангьы схы-сҿы сыԥсахуам. Гәыла сырзааигәахоит, уаҳа акагьы. Хәылбзиа, арԥыс!
Аслан. Бзиа убааит!
Иара. Сузымдырӡеи?
Аслан. Ушԥасзымдыруеи!
Иара. Иҭацәит, нас, лара даныҟам адгьыл?..
Аслан. Ус ауп уажәазы.
Иара. Иудыруазааит, адгьыл дунеихаангьы ишҭамцәуа.
Аслан. Издыруеит, издыр, аха иҟами иӡааҟәрылаз адгьыл.
Иара. Иҟоуп, аха иудыруама уара жәытәнатә аахыс ҳара ҳаӷацәа ишаҳзырҳәоз: «Урҭ аӡә иԥсеиқәырхараз егьи ихы деигӡом, убри аҟынтә даара ицәгьоуп рықәхра...»
Аслан. Издыруеит. Аха уажәы ишԥаҳзырҳәо?
Иара. Уажәу?..
Урҭ аҩыџьагь абаа ԥҽыхақәа лаԥшыла иааимырдоит. Нас, рылаԥшқәа анааиқәшәа, рхы-рҿқәа хәыцра хьанҭак рықәланы, рылаԥшқәа неиҟәыганы, амшын агәахьы иԥшуа иаагылоит.
Сара исгәаԥхоит иуҳәоз амелодиа. Абзиабара ахьыҟам, иҭацәу агәаҿы адгьылгьы рыцҳахоит.
Аҩыџьагьы шәышәны иаацәырыргоит уи ашәа. Алашара дара лымкаала ирықәыԥхоит.
Абас ала иалагоит абри аҭоурых.
Алашара ыцәоит, аха ишгац игоит ашәа амелодиа.
Сариа лыҩны ауадақәа руакы. Уахынлоуп. Асааҭ жәаҩа инахысхьеит. Сариа дтәоуп, астол иқәгылоу афатәқәа дрыхәаԥшуа. Арадио иласу естрадатә музыкак аҳәоит. Иара дгылоуп авансценаҿы.
Иара. Абас иалагеит абри аҭоурых. (Иара днеиуеит Сариа лышҟа. Арадио арҳәара иааҟәыхны.) Быԥшума?
Сариа. Сыԥшуп.
Иара уаҳа лылаҿымҭкәа, насҭха игылаз аҟәардә днықәтәоит.
Иара (ԥыҭрак ашьҭахь). Сара уаҳа сызлабыхәара, ибасҳәара ҳәа акгьы сыздыруам уажәазы.
Сариа. Сыԥшызаап, исоуҳәаша удыруа уҟалаанӡа.
Иара. Бысхыччоит акәу?
Сариа. Мап, сара азин сымам уара сухыччарц. Уара, мшәан...
Иара. Сара, сара... (Ахәаԥшыҩцәа рахь.) Издыруеит илҳәарц илҭаху... Шәара ишәзымдырӡои? Ижәдыруеит шәаргьы... Ибзиаҵәҟьан ижәдыруеит, ҿышәҭуам акәымзар. Зегьы шәгәаҿы гәынамӡарак-гәынамӡарак ҵәахны ишәымоуп. Иацтәи иахьатәи иацлоит, иахьатәи уаҵәтәи иацлоит, иазҳауа ишнеиуа — итҟәацуеит. Аха убасҟангьы шәара шәоуп иаго акәымзар, сара сшыҟац саанхоит. Ус сҳәеит ҳәа, иҟалап саргьы сагаргьы.
Сариа (лхазы, ахәаԥшыҩцәа рахь). Иҟалап, иҟалап... Зегьы рхы дырқьиоит, рхы алыргоит...
Иара. Сара исҭахуп абри саԥхьа итәоу аԥҳәыс цқьа деилыскаарц, аха лара дыԥшуеит ахаҳә иалху лҭӡамц хьшәашәахь. Ишсашәҳәара шәарҭ, илбозеи абри аԥҳәыс убрахь? Уара уоуп сызҿу, Анцәа?..
Ааҭгылара.
Ԥу, ауаа ирыхәо зныкыр акыр ҟауҵахьоушәа...
Сариа. Уара?..
Иара. Сара сынцәам, суаҩуп... Иара анцәагьы шәара шәҿы акгьы илшом. Шәҭәы-шәыԥха шәаныҟоу кашырроуп. Ак аашәыгхар...
Сариа. Иҳагумырхан, нас...
Иара. Шәылзыԥшы, лара ҳәатә хамҵа дыԥшуеит ихьшәашәоу аҭӡамц ахь, арахь ак лыгсмырхар лҭахуп.
Сариа астол лхы нықәҵаны дыцәоит. Иара ԥыҭраамҭак уа даалзыԥшуеит. Дааиуеит Сариа лаб.
Иудыруазеи лара диашазаргьы, аха иагьа ус акәзаргьы...
Аб. Бзышьҭамлозеи, сыԥҳа? (Сариа дҩагылоит.) Сара исзеилкаауам бхы зыхбырҟьо. Ԥҳа заҵәык исымаз — убригь дманшәаламхеит. Иҟасҵахьоузеи цәгьарас, анцәа, уҿаԥхьа? Еи, хыхь иқәтәоу, уара уоуп сызҿу, уара?!.
Сариа. Угәы ԥумжәан абашаз, саб.
Аб. Абашаз... Дабаҟоу Аслан?
Сариа. Сааҭыбжак ашьҭахь аҭел дасит аусура аҟынтәи снеиуеит ҳәа.
Аб. Иабатәи усуроу аҵхыбжьон. Ибаҳа ҟьаҟьа кны, ҳаԥсцәа ртытуа анышә дыҵоуп. Ҳабацәа зегь рыбаҩ ыҵхны адәы инықәиԥсаанӡа даҟәыҵуам. Уа акыр хәы-змоу сыԥшаауеит иҳәахт. Анышәынҭраҿ акәым, адунеи ҟьаҟьа ду аҿгьы хәы-змоу аԥшаара уадаҩуп.
Сариа. Саб...
Аб. Бсықәцәҟьоит акәу?
Сариа. Саҭоумҵан.
Аб. Бнатәа, сбацәажәар сҭахуп.
Аҩыџьагь тәоит.
Сариа. Сузыӡырҩуеит, саб.
Аб. Абри аҩны иаҳхагылоу иҩноу амали иареи амҩан икажьны исымбаӡеит. «Сара сыцқьоуп, ашьха ӡыхь еиԥш» — ҳәа зҳәо бхаҵа иеиԥш акәын ишысҳәалоз саргьы зны. Раԥхьаӡа арахәшьырҭаҿы санрыдыркыла, ахқәа рцәа рхыхраҵәҟьазгьы сыгәра ргомызт. Мызкы ааҵхьан, сеиҳабы камбашьк ашьапқәа аҩныҟа ига ҳәа исиҭеит. Сара азныказ исҳәо сҿамшәо саанхеит. Нас сиазҵааит, арҭ рзыҳәаны шаҟа сшәозеи ҳәа. Иара аччара далагеит. Уи дыччон ашьа зыҩнашыз арахәшьырҭаҿы аус зуаз зегьы ираҳартәы. Иааидгылозгьы иреиҳәон акамбашь ашьапқәа рзыҳәан аԥара шидызгалаз. Урҭгьы рсасақәа еихҳәаны, аччара иналагеит. Абна тоураҿы ақәыџьмақәа еибарууазшәа акәын рыбжьы шгоз. Сара избон урҭ рхәамцқәа ирхагылазшәа, рыбзқәа ҭҳәаны, рхаԥыцқәа хырџьаџьа, зцәа ахыхра сахьымӡакәа насҭха еилажьыз арахәқәа рыхқәа. Сахьгылаз сеиҵаӷәӷәа аԥсра саҿын. Акгьы аасыгымхеит саҳәызба цҳафыр нымҩанысҵарц. Аха
ишысцәымӷхаз аниба, сыжәҩахыр днас-насын, ус иҳәеит: «Шаҟа угаӡоузеи, сыҷкәын, ашьапқәа ракәым, ахы уго уалагахрагьы уҟоуп мышкызны. «Усҭ абри ахы» ҳәа, зыцқәа хџьаџьа ишьҭаз цә-дук ахы алхны иаасиҭеит. Амҩан сахьаауаз ҩынтә-хынтәҟа иксыжьырц иақәыскит. Уи санахәаԥшлак, сара исхыччошәа збон. «Уара хлаҳәацәгьа, аламыс ҳәа ак шԥаумам! Сыхәда хҵәоуп, сҿы зцәажәом, аха сыблақәа ааԥшуеит. Зҿы зымцәажәо зегьы абас аума ишырзыжәуа, шәарҭ аламысдақәа?» — ҳәа аҳәозшәа саҳауан.
Сариа. Нас, уажәы?..
Аб. Убри нахыс зхәамц иахагыламыз акәым, хәамцк аҿы ҩ-хык ахагылазаргьы иахысыцҟьаауан. Аламыс азгьы ажәак рҳәоит ҳәан зынӡаскгьы сгәы иаанагом. Убарҭ ахқәа роуп абри ахан еихачаԥа изыргылаз. Бнапқәа ирхоу ахьтәы мацәазқәагьы ахазҵаз. Ақалақьаҿ унеишь уааишь ҳәа сарҳәо сҟазҵазгьы...
Сариа. Ус умҳәан, саб.
Аб. Нас, ишԥаҟасҵарыз, сыкәша-мыкәша игылаз зегьы убри иаҿызҭгьы. Ԥаралакәын сҩызцәа рхы шҭыргоз, уи змамыз урҭ рышьҭахь ҳгылан. Иахьнеиуаз ҳазнеиуамызт, иршәыз ҳшәымызт, ирфоз ҳзыфомызт. Дара ирхараз ҳара ҳадыркуан. Аус аҿы ҳнаргон. Зны ашықәс ҳақәҵан ҳдырӡуан, нас ҳаархәон.
Сариа. Ҳаархәон шԥа?
Аб. Ҳҿырхуан ҳәа ауп исҳәарц исҭахыз. Урҭ зегьы дзырҟаҵоз ауаҳзымдырхуаз. Аԥара еимгәамӡо рџьыба иҭаз акәын. Саргьы хәыҷы-хәыҷла урҭ сырнаалт. Зны сҭаркит, санҿырх иахьеиӷьыз амаҵура рнапала сахадыргылеит. Анкьа сыԥсы цқьа хәыҷы дара ишырҭахыз ибжьаны сызлазгалаз ауаа, уажәы зынӡаскгьы рыԥсы ҭоушәагьы збом. Абас ауп ишыҟоу, сыԥҳа, ԥшьшьапык зҵаны иҳәуа адәы иқәу рыхқәа иҟарҵо.
Сариа (лхазы). Ауаҩытәыҩса игәы раԥхьаӡа ашәаӡеиԥш иҟәашӡа иҟоу, џьара кәаԥк иадамзаргьы еиқәарак зным, ишԥаҟаларишь уи, аԥсҭазара ду ианагәылалалак? Уи убриаҟара ашәыҭҳақәа анылоит, ихҩамкәан абажә мца иахакнаҳау,
аццышә зхыԥсало ахш еиԥш. Урҭ ашәыҭҳа ссақәа рҽеидкыло, рҽырҭбаауа рҿынархоит, ауаҩы иԥсы злаҭоу агәы ԥшқа акы иаԥсамкәа иҟарҵарцаз. Иагьыҟарҵоит.
Аб. Ауаҩы дԥагьахар аџьмацәа еимаас иӡахуеит ҳәа ирҳәо иашазаап. Иаахтны ибасҳәоит, сыԥҳа, бара уи биҭахӡам, уи иеиԥш иҟоу ауаҩи ҳареи ҳааибуам. Уахь анышә дыҵазааит, ҳабацәа рыбаҩ ртытуа. Излазбо ала, нырцәыҟа неишьа ҳамамкәан ҳҟаиҵоит убри ауаҩ. Еҳ, ҳазхаанхазеи, сабиц. Бхәыц, сыԥҳа, заанаҵ шәеилгар еиӷьуп. Цқьа бхы базхәыц. (Дцоит.)
Сариа (лхазы). Иарбан сзызхәыцра! Иҟасҵарызеи? Зегьы ирҳәоит бхәыц ҳәа. Аха исхәыцри, иҟасҵара аӡәгьы исеиҳәаӡом. Исхәыцрызеи? Сзызхәыцрызеи?
Иара (Сариа дахьтәаз дналхагылан). Иарбан сзызхәыцра ба? Баб ибеиҳәаз, баб ибеиҳәаз.
Сариа. Уаргьы убас уҳәома?
Иара. Ааи, аха аусқәа зегьы ҵыхәтәак рымазароуп... Сара акгьы схарам, бара бхатә ус бзымыӡбо брааӡазар.
Сариа. Уара ухатәы узыӡбошәа.
Иара. Бҩашьоит... (Ихазы.) Сара слыхәаԥшуеит абри аԥҳәыс, изласылшо ала деилыскаарц. Аха уи ишысҭаху исылшом сара. Избанзар, лара лгәы иҭоу аахтны илҳәаӡом. Шаҟа ицәгьоузеи, ауаҩы деилукаанӡа уиашоуп ма уиашам ҳәа иаҳәара, уара угәы иаанаго ала иувагылоу иразҟы аӡбара. Аҿымҭра, аҿымҭра... Еи, шәара ижәдыруама уи шышәзеицәоу? Хәшәы змам ачымазара бааԥс шцәырнаго?
Сариа. Иеилыскааит угәы иаанагаз. Сара схаҵа бзиа дызбоит. Амала, иареи сареи ҟазшьала ҳаиԥшым, ицәаҩа сзанаалом умҳәозар.
Иара. Аԥсҭазара абзиабарада акгьы аҭахымзар?!
Сариа. Усҟан ҳаинаалон.
Иара. Бара ибҭахума иара дбырӡырц?
Сариа. Мап, уи данысцәыӡ, сара сзы иҟам аԥсҭазара. Аха излазбо ала, дысцәыӡуеит, дысцәыӡуеит, дысцәыӡуеит. Хыхь иҟоу — акыр зымчу, усыцхраа, аразҟы соурц азы. Исырба амҩа.
Иара (ихазы). Сара лықәҿысҭуам. Избанзар исылшом ауаатәыҩса аразҟы рыманы рыҟаҵара, дара рхазыҳәан уи иашьҭамзар. (Аҵәца арыжәтә нҭаҭәаны.) Шәныҳәазааит. (Ижәуеит.)
Сариа. Иҭабуп!.. Издырит узԥышәырччаз.
Иара. Мап, мап, бара бгәы иззаанагаз акәӡам. Сара сызхыччо баб ииҳәаз ауп.
Сариа. Ииҳәазеи саб уахыччартә аҟара?
Иара. Урҭ арахәқәа рхқәа ихыччозшәа ахьибоз.
Сариа. Ааи, уи даара иччархәуп.
Иара. Аха ашьҭахь, зыԥсы ҭаз рқәаџуа иахьааигоз усс иахьимамыз џьашьахәыми. Дышԥаҟалоишь, уҳәарауазеи, ауаҩытәыҩса!
Сариа. Уи ус ҟаиҵарц азин изҭаз уара уоуп ҳәа сгәы иаанагоит, сымҩашьозар.
Иара. Баб иламыс аницәыӡуаз, сара зынӡаскгьы смиӡацызт.
Дааиуеит Аслан. Усуга маҭәала деилаҳәоуп. Дааԥсоуп.
Аслан. Асааҭ шаҟаҟоузеи?
Сариа. Акахьы аусура иалагеит.
Аслан. Бзышьҭамлозеи, ацәа бамкӡои?
Сариа. Сакызаргьы...
Аслан. Быблақәа ааԥсоуп. Бхы-бҿы акәзар, агәынамӡара анызбалоит.
Сариа. Уи иашоуп. Сабанӡаԥшлари арс есуаха?
Аслан. Сара аус зуеит. Нас, уи азыҳәан гәыбӷан сымоума?
Сариа. Аус умуит ҳәа акымзаракгьы ҳахьуа ҳаҟаӡам. Саб иеизигаз амал шәышықәса ҳтәаны иаҳфозаргьы иҳазхоит.
Аслан. Сара исҭахым шә-тәыҩак схагылан шәышықәса сыԥсы ҭазарц.
Сариа. Сыԥхашьаны ақалақь сзалалом. Бхаҵа еснагь анышәаԥшь ихьшьуп, дыбзымрыцқьаӡои ҳәа сарҳәоит аҳәса.
Аслан. Сыԥхабшьоит акәу... Аԥҳәыс лхаҵа дхьымӡӷылшьо даналага, иҽеим аус иатәуп.
Сариа. Сара уԥхасшьаӡом, Аслан. Амала, ауаа шыҟоу уҟалар сҭахуп.
Аслан. Ауаа шыҟоу? Изеиԥшроузеи урҭ шәара шәуаа? Ҵакыс ирымоузеи?
Сариа. Сҩызцәа рхацәа шыҟоу еиԥш.
Аслан. Аҩ ирфар ҳәа ишәаны, анафталин зқәыԥсаны зхы мҩаԥызго роума сара сыздыбкыло? Убригь бзиоуп, даараӡа ибзиоуп.
Сариа. Урҭ ыҟанаҵ иҟоуп. Аамҭа рҽанрааланы ицоит. Уара уеиԥш, аҭоурых ҳанылоит ҳәа ԥышәла анышә ржӡом.
Иара (рыгәҭа дныбжьаххны). Бҽаанкыл, аԥҳәызба!..
Аслан дхаҳәыршәыраханы, дахьгылаз даанхоит. Сариа илҳәаз лцәымӷханы лхы кны днатәоит. Иара днаскьаны дрыхәаԥшуеит. Ԥыҭрак аӡәгьы ҿиҭуам.
Сариа. Саҭоумҵан, Аслан.
Аслан. Мап, мап, егьоурым. Бара акымзарак бхараӡам. Зегьы сара исхароуп, сара. Ҳара ҳзеилибамкааит.
Сариа. Сара шаҟа исҭахузеи ҳаилибакаарц.
Урҭ рыхҩыкгьы, хаз-хазы рҽаашаны, асцена аԥхьа иааины иаагылоит. Алашара дара лымкаала ирықәԥхоит.
Иара (ихазы). Сара сааԥсеит уаҳа сыламкәа. Ишәаҳауама шәара, ишәаҳауама сара сшааԥсаз?
Аслан (ихазы). Исаҳауеит, исаҳа, аха иудыруазааит сара дунеихаангьы ааԥсара шсықәым. Сара санааԥса, аԥсҭазара сгәы анахшәа, нас адунеи аҵыхәа ԥҵәеит ауп. Аха иҟоуп, мчгьы амоуп ауаатәыҩса аԥсҭазара рызҭо адоуҳа. Иудыруама уара уи адоуҳа сыԥсы шалаҭоу?
Иара. Сара избоит иара иҟынтәи аԥхьаҟатәи агәыӷра. Сара избоит иеҵәахә шкыду. Ишыҟам днызкылогьы ԥынгылак. Аха агхақәа имоугьы зимоу аԥсҭазареи иареи цқьа иахьзеилибамкаац акәхап.
Аслан. Иара идыруеит сара исхызгахьоу. Иара идыруеит шаҟантә ацҳаҵәры сықәҟьахьоу. Иара идыруеит сара шаҟантә сбылхьоу, аԥшатлакә сацҟьахьоу. Идыруеит ауп, уаҳа акгьы. Илшозеи сара уи уаҳа самцҟьарц? Акымзаракгьы. Сара сымиит аԥсреи ақәӡаареи рзыҳәан. Уара убаҟоуп иҳәахит. Сара исҭахым сбаҟазарц. Сара исҭахуп суаҩызарц.
Иара. Ибаҳауама абарҭ ажәакәа? Иеилыбкаама уи иаанагоз? Ҿыбҭуам! Шәлыхәаԥш, ҿылҭӡом. Шәлыхәаԥш, шәлыхәаԥш, шәлыхәаԥш!
Сариа. Сара сгылоуп адгьыл аҿы, аеҵәақәа рыҵаҟа, уаҩ дахьзымҿио анышә хьшәашәа сшьапқәа ықәҵаауа. Уабаҟоу, уара, аԥхара, аԥҳәыс лгәырҩа лхаршҭны, мра шәахәак лыбла иҭазырԥхо?
Аслан. Лара иҳаракны илкуп ажәа «абзиабара», аха... (Сариа лахь.) Бара иаабҳәо сацныҟәалар, усҟан сыбзиахон, ус ами, Сариа?
Сариа. Исҭахым уаҳа сузыӡырҩырц..
Аслан. Бара ишыбҭаху. Бышьҭал, быԥсы шьа. Сара макьана аус зуеит.
Сариа. Ушԥарыцҳасшьои, Аслан. (Дцоит.)
Аслан (амакәан иҭаз археологиатә ԥшаахқәа ааҭганы, иаԥхьа астол иқәиҵоит). Арҭ закәу удыруама уара?
Иара. Ишԥасымдыруеи.
Аслан. Сара сыԥсы абарҭ рылоуп излаҭоу.
Иара. Ухала уакәӡам, ҳарҭ зегьы...
Аслан астол днадтәаланы, аусура далагоит. Иара акыраамҭа дгылан дихәаԥшуеит. Нас ашьшьыҳәа ашә аартны дцоит.
Алашара ыцәоит.
Адекорациа — актәи асахьаҿы ишыҟаз. Хәылбыҽхоуп. Уажәоуп алашарақәа акра ианалага. Амшын раԥхьа ианаабоз аасҭа уажә иаҳа иҭынчуп. Аслан ишьҭахь ҳаиархан, наҟ амшын дхыԥшыло, дгылоуп. Игоит Пахмутова лашәа «Аҟәымшәышәра». Дааиуеит Натали.
Аслан. Хәылбзиа, Натали!
Натали. Бзиа збаша, Аслан!
Аслан. Бмаауаз џьысшьан.
Натали. Ахәшәтәырҭаҿы ҳанхеит. Аҳақьым иахьа иқәлашьцаны акәын дшыҟаз. Сара уахыкымзар уахы бжьасмыжьыц.
Аслан. Нас, ас ианбанӡа?
Натали. Сыздырам... Саб дысхашҭны аамҭак ҟалап ҳәа сыҟам. Абра санааилакь иара дызбазшәа сҟалоит. Абарҭ ацәқәырԥақәа дызгаз даарылҵны, саԥхьа даагылоит. «Иҭабуп, Натали, ашәҭқәа рзыҳәан» ҳәа ихәошәа саҳауеит. Иаха ԥхыӡ дызбеит. Аҵәгәыр иаҿашәаз ԥсыӡ дук наихан, амшын дналажьны даманы идәықәлахт. Саргьы арҵәаа ҳәа сыҳәҳәаны, амшын сҽналажьны, аԥсыӡ еимлагәа искыхит, аха исзаанкылахуазма, исымпыҵҵәраан ицон. Ус аҵахь даман инӡаакәкәалеит. Саргьы сцәырҳаны сааԥшит. Убри ашьҭахь уаҳа саузыцәахуаз, аиарҭа сшылатәаз иаасыршеит... Аҳақьым, апрактикаҿы зҿы сыҟоу, зынӡак сгәы аакыдихӡеит. Акалашәа дсыхәаԥшуеит. Зны-зынлагьы «Бара ббалериназар акәын» ҳәа сеиҳәалоит. Избан уи сара сшьапқәа дызрыхәаԥшуа? Избан ауаа ираҭәам, иртәым изашьҭоу? Избан иара уаргьы есуаха усышьҭаланы узаауа? Избан, избан, избан?.. Иумбаӡои аӡәгьы дызбар шысҭахым?
Аслан. Избоит, аха аԥсҭазараҿы баӡәны мацара аҟазаара уадаҩуп.
Натали. Саӡәра уахәарашәа ухы убома?
Аслан. Ааи, уи сара гәык-ԥсык ала исҭахуп.
Натали. Сара иахьа исхыҵуеит ҩажәа шықәса.
Аресторан аҟынтәи игоит амузыка бжьы, ркәашагоуп уҳәаратәы.
Сҳақьым, зыҟны апрактика сахысуа, уаха имшира иаԥылоит абна. Уи ашәы исшәыз дацәыԥхамшьакәа, абанкет ахьгьы снаиԥхьеит. Аламысда!
Аслан. Шаҟа шықәса ихыҵуазеи уи бҳақьым?
Натали. Ҩынҩажәи хәба. Иара иҵегьы деиҵоушәоуп дшыҟоу. Аҳәсақәа иара иҵыхәала абжаҩык еицәаажәаӡом.
Аслан. Бшьапы ԥшӡақәа ахьигәаԥхо анаҩс, уаҳа акыр беиҳәахьоума?
Натали. Ааи, сыԥхәыси сареи ҳанеилыҵлак ашьҭахь бара бызгоит ҳәа сеиҳәеит.
Аслан. Нас, бара?..
Натали. Изакәызеи, нас, сара? Изуцәызӡарызеи, убас дсацәажәеит, агәра згартә, дагьаарыцҳасшьеит. Зны аԥсҭазара дахыччо, зныхгьы адунеи ахәаԥсара игәы азыԥжәо.
Ашәҟәҩҩцәа дуқәа рцитатақәа ааго, аԥҳәыс ҟәыш дышпоезиоу, ибгахьоу аԥсҭазара шьақәлыргыларц шлылшо, Дездемона лыбзиабара ззеилымкаакәа дызхәрыз Отелло ахҭыԥшшажә дышиеиԥшым иара; ԥҳәыс лҿаԥхьа имӡыҭыцыз, сара саниба, имахәарқәа шиваҳаз, Дон-Кихотым, дышрицару саҳәара даналага...
Аслан. Нас, иабҳәазеи?
Натали. Акымзаракгьы... Сара иеилыскааит уи ииҭахыз, аха уара? Иҟалап уаргьы ԥҳәыс думазар? Сара сануба унапкәа уваҳазар! Сшьапқәа убла хыркзар. Абар, урыхәаԥш цқьа. Урҭ иашахәҵәаӡа, ицқьаны исыҵагылоуп, абри сгәы-сыԥсы шыцқьоу еиԥш. Иҟалап уаргьы, уԥҳәыси уареи шәзеилибамкаауашәа, шәеинымаалауашәа, еицынхашьа шәымамшәа, сара сыда ԥсҭазара умамшәа саҳәара уалагаргьы. Ишәҳәала, ишәҳәала шаҟа шәҭаху. Урҭ реиԥш баҩы злам ажәақәа иагьараан исаҳахьеит.
Аслан дналԥырҵны, насҭха ишьҭаз ахаҳә днықәтәоит. Дааиуеит Иара.
Иара (шәыҭ-шьыҵәрак кны). Бқәақәра сцааит, Натали!
Натали. Уара узусҭада?
Иара. Сароу?.. Ибыдысныҳәалоит уаҵәтәи бымшира!
Натали. Иҭабуп!..
Иара. Ҩажәа шықәса... Заҟа ишәарҭоу шықәсқәоузеи аӡӷаб лзыҳәан урҭ!
Натали. Уаҳа акрухәарц уҭахума?
Иара. Мап, ибасҳәараны иҟоузеи?!
Натали. Анцәа иџьшьоуп, аӡәы заҵәык уаҩрак иланы дахьыҟалаз.
Иара (ихазы, ԥхьаҟа дааскьаны). Дзыргәамҵуазеи ашьеи ахши еилазҭәо аԥҳәызба макьана? Лара илыздырам ақәыԥшра гәамҵрала ишражәтәым. Уи ҿыц адгьыл лшьапы ықәлыргылеит, иҟәымшәышәу адгьыл, иумырдырӡакәа ушьапашҵа збылуа.
Натали Иара илиҭаз ашәҭ нышьҭаҵаны, Аслан лҽимырбакәа дцоит.
(Иара Натали дызлацаз амҩахь дыԥшуа.) Лара дыцәгылоит илмырбаӡакәа мышкызны лцәа зыркыҷуа, ихаау амра ашәахәа. Лара уажәы илаҳауеит лыԥсы илзалымхуа ажәа ҟәандақәа,
мышкызны ишҳамха лгәаҵа иҭахо. Илбоит ажәҩан аҿы икыду аеҵәақәа, аха илыздырам урҭ зеинымҟьҟьо, ҵаҟа адгьыл ҭбаа дуаҿ ауаатәыҩса шеиныҟьҟьо еиԥш. Уи илыздырам абри ахаҵа игылоу игәы иҭоу. Илдырыртәгьы амч лымам. Ацәҟьа ааигәа итәоу ардәына даҩызоуп. Иуаҳама уара са сгәаанагара?
Аслан. Исаҳауан... Аха изласыхәозеи аусаҿ лҵшәа змам уажәа ҟәышқәа?
Иара. Ҳзеилибамкааит уаргьы саргьы знымзар-зны.
Алашара ыцәоит.
Натали луада. Аҭӡамц икыдуп лаб ипатреҭ. Столки х-ҟәардәки. Ателефон зықәгылоу атумбочка. Уа шәҟәқәакгьы ықәуп. Натали лыстол рхиоуп фатәыла. Шампаниатәигьы рылагылоуп. Лара дтәоуп лнапқәа лгәыҵаԥсаны, ашә ахь дыԥшуа. Ашә ҳәа акгьы аабом, аха акулисахь дыԥшуеит. Алашара лымкаала астол ахаҿы игылоу аҟәардә иақәыԥхоит. Уи ҭацәуп. Нас алашара ииасуеит Натали лаб ипатреҭ ахькыду аҭӡамц ахь. Ҳара иаадыруеит уи аҟәардә аҿы итәалоз лаб шиакәыз. Астол агәҭаҿы игылоуп даҽа ҟәардәкгьы. Уаҟагьы аӡәгьы дтәаӡам. Макьана дҳаздырам Натали уаҟа илыртәо.
Натали (лаб ипатреҭ дахәаԥшуа). Исоуҳәозеи, саб? Избан убла ҭаа узсыхәаԥшуа? Иубома, иахьа исхыҵит ҩажәа шықәса. Уара иуҭахымзи уи неиҵыхны иазгәоуҭарц. Исырхиеит саргьы исылшоз ала. Усықәныҳәа. Исаҳәа жәақәак, сгәы рыӷәӷәа. Зҿумҭуазеи, саб? Иумбаӡои бзиа иубоз афатәқәа шсырхиа? Аха изфхуада ари? Сызныҳәода сара? Изрыцқьода сылаӷырӡқәа, исҿыкьаса илеиуа? Бҩызцәа бзырмыԥхьозеи ба? Сара исҭахуп уареи сареи ҳхала ҳаԥыларц сымшира, саб сылашара, саб сгәыӷырҭа. Акымзарак уацәымшәан, саб, у-Натали уара улырԥхашьараны дыҟам.
Дааиуеит Аслан шәҭ-шьыҵәрак кны. Дахьааҩналаз уа иҽааникылоит.
Исзарҳәа, саб, агитара. Иҳәа, саб, ани уԥсы злаз усолдаҭ ашәа.
Игоит агитараҿ «Ацх лашәуп, ишәышәуеит ахымҩас адәаҽы» — захьӡу ашәа. Натали лахьеиқәҵарыла дԥышәырччо, дазыӡырҩуа дгылоуп. Ашәа ианаалга.
Иҭабуп, саб, убжьы ахьысурҳаз. Саб сылашара, саб сгәыӷырҭа!.. (Аслан дшааиз гәалҭоит. Аҩыџьагьы ԥыҭраамҭак ус иеиҿаԥшуа игылоуп.) Аслан... Излоуԥшаазеи сахьынхоз?
Аслан. Ибыдысныҳәалоит бымшира! (Ашәҭ лиҭоит.)
Натали. Иҭабуп!..
Аслан. Бҩызцәа аӡәгьы дызбом. Иааиуазар акәхап?
Натали. Мап, аӡәгьы иасымҳәаӡеит. Сара исҭахуп саби сареи ҳхала ҳаԥыларц.
Аслан. Ус анакәха, сара смыцхәуп. Саҭамзааит. Уажәыҵәҟьа сцоит.
Натали. О, мап. Ус шԥоухәо! Иҭабуп ҳәа уасҳәоит уахьааиз. Узгылоузеи, утәа. Сара уажәыҵәҟьа ихьшәашәаз афатәқәа сырԥхоит. (Дцоит.)
Даацәырҵуеит Иара.
Иара. Абасала, абранӡа инеихьеит абри аҭоурых... Хәылбзиа, арԥыс...
Аслан. Аа, ари уара уоума?
Иара. Умҩашьеит, сара соуп. Аӡӷаб лымшира уаԥылоит акәу?
Аслан. Сара сааит ара исаҳәаӡамкәан.
Иара. Уи здыруеит.
Аслан. Аха смааир ада ԥсыхәа ыҟамызт. Сара сааит ари ауаҩ лызаҵәра далызгарц. Сара исылшо зегьы ҟасҵоит лара лзы. Уааи арахь. Лгәы ҳарҿыхап. Илхаҳаршҭып лгәырҩа.
Иара. Уа астол иадгылоу ҩ-ҟәардә заҵәык роуп. Сара смыцхәхоит.
Аслан. Ара х-ҟәардәк гылоуп.
Иара. Ахаҿы игылоу аҟәардә аӡәгьы дықәлыртәаӡом Натали. Уа дтәан лаб, ауаҩ бзиа, сара схарала иҭахаз аруаҩ.
Аслан. Ишԥа, уара ухаралоу?!
Иара. Ааи, ааи... Уи ауаатәыҩса аӡы ирызгоз ацҳақәа хиҵон. Уи деибашьҩын, аԥсҭазара дазыкәԥон, ажәлар дрыхӡыӡаауан. Уи диашьан, дабын, дҩыза бзиан. Абарҭ зегьы
данҭаха ашьҭахь ауп адашшыларазы агазеҭ аҿацә иананаҳҵаз, иаахҵәаны иуҳәозар, ианаҳгәалашәа. Нас, уара иуҭахуп уа снеины иҟәардәгьы сыкәтәарц. Уҵх аабзиахааит... (Ашәаҿ.) Думжьан угәра ганы иузыӡырҩуа ауаҩытәыҩса. (Дцоит.)
Натали (дааиуеит). Саҭамзааит, амаҵурҭа сыҩнахацәеит. Утәа, узгылоузеи? (Аслан астол агәҭаҽы игылаз аҟәардә аҿы днартәаны, ларгьы лҭыԥ аҿы днатәоит.) Излоуԥшаазеи сара сахьынхоз?
Аслан. Узыԥшаарц зҭаху уахьыҟазаалакгьы уиԥшаауеит.
Натали. Иаҭахума сара сыԥшаара, Аслан? (Аслан, аҩы аахыртлан, Натали лаҵәца инҭеиҭәарц данналагоз даанылкылоит.) Суҳәоит, раԥхьа саб иаҵәца иҭоуҭәарц.
Аслан Натали ишылҳәаз аҵәцақәа ирҭәуеит. Игоит Натали лаб бзиа иибоз амелодиа. Аҩыџьагь уи иазыӡырҩуеит.
(Аҵәца аашьҭыхны.) Рыԥсаҭа бзиахааит саби иара иҩызцәеи.
Иржәуеит.
Аслан. Сара исҭахуп бара бысныҳәарц, Натали. Бысныҳәоит гәык-ԥсык ала, схы бадкылан, иагьбасҳәоит иахьа бымшираан, ашәы шыбшәу бзиа бшызбаз.
Аҩыџьагь еиҿаԥшуа ԥыҭраамҭак игылоуп. Натали ашьшьыҳәа дҩагылан, лаб ипатреҭ днаҵагыланы дахәаԥшуеит.
Саҭабымҵан, аха исылымшеит исымҳәар. Сыгәра га.
Натали. Ибзиоуп, изгап угәра, аха исоуама уи изго агәра аҟынтә аԥсҭазара?
Аслан. Аиаша сызбаҳәом. Аԥсҭазара бзиа уоуоу иумоуоу заанаҵ иуздыруам.
Натали. Саҭоумҵан, аха сара схы сахьацәшәо, сахьызаҵәу акәзар ҟалоит абарҭқәа зегьы сзырҳәо. Ахацәа зегь сҳақьым иҩызцәоушәа ауп ишыҟоу. Ашьапқәа рахь ауп иахьыԥшуа.
Аслан (даахыхәмаршәа). Уи џьашьатәӡам, абзиа ахарагьы улаԥш иҵашәоит.
Натали. Аха улаԥш иҵашәаз уажьозар?
Аслан. Мап, сажьаӡом, Натали. Бара бызбоит цәаҩалеи ҟазшьалеи суаажәлар ирзааигәоу аӡә бакәны.
Натали. Ааи, сара ара сиит, шәбызшәагьы сҵеит хар сымамкәан. Сан дполиак ԥҳәысын, саб доурысын, аха сара сыбжа аԥсуоуп уҳәар алшоит. Ес-ԥхынра ақыҭахь сыргалон, саб арра ицҟаз аӡәы иҿы. Уа исҵеит абызшәеи ақьабзи. Шәыдгьыли шәыԥсҭазареи ртәы зҳәоз ашәҟәқәа рацәаны срыԥхьеит. Сара сахьиз ауп ԥсадгьылсгьы иахьсымоу. Иагьысҭахуп абра исоурц аԥсҭазареи аразҟи.
Аслан. Ибоуеит, Натали. Сара исылшоит, азин сыбҭозар.
Натали. Уара абзиабара аӡбахә ауп иумоу, арахь ухи-уҵыхәеи зынӡаскгьы исыздырӡом.
Аслан. Саргьы сызлабеиӷьу ҳәа егьыҟам. Саб арра дыбжьаӡит. Сан ҩынҩажәи жәаба рзы дыԥсит... Ҽынла аус зуан, уахынла аҵара сҵон. Ашьҭахь аинститут сҭалеит Москва, саналга сгьежьит сышьҭахьҟа...
Натали. Ашьҭахь?..
Аслан. Бара ибдыруама, Натали, археолог аԥсадгьыл абзиабара ӷәӷәа шимоу. Ажәытәтәи уҭоурых ацәынхақәа згәыҵаҳәҳәан измоу адгьыл уара уахӡыӡаауа, ишьышьуа анышә анужуа, урҭ ааумԥыхьамшәар, ууаажәлар ҭоурыхда иқәхошәа анубо, иҟалом улеиԥшымхар зыԥшқа дызгәыҵакны, ашхәа хәыҷ иақәтәан амшын цәқәырԥа ду иалоу ан. Мамзаргьы амшын аҵа иӡааршәылаз ахаҳә бырлаш хәыҷ, ацәқәырԥа аҟәара иқәнаршәыз, аӡәгьы имбаӡакәа хәыҷы-хәыҷла ахаҳә жәпақәа ирылаӡуа, анышә иафо саҩызоуп сара.
Натали. Уажәы иуԥсҭазаашьоузеи?
Аслан. Уажәы аус зуеит хацәынмырха. Зегь реиҳа схы сызлақәгәырӷьо, сықәҿиарақәа гәазҭарц зҭахым, изгәарымҭозеи хәа сгәы ахьԥымжәо ауп. Адгьыл иҵәахны иамоу ахьсзымԥшаауа ауп сгәы ԥызжәо акәымзар, зыԥсы ҭоу мышкы-зны ҳашԥазеилибамкаари.
Натали. Уаҳа ухазыҳәан исоуҳәозеи?
Аслан. Бара ибҭахума аиаша баҳарц?
Натали. Аиаша, уаҳа акымзаракгьы.
Аслан. Ҩы-шықәса уажәаԥхьа, уахык еизарак аҿы ҳаиқәшәеит ԥҳәызбаки сареи. Аиашаз, улаԥш налыдымхалар ҟаломызт. Ауха лыҩныҟа днаскьазгеит...
Натали. Сара исҭахуп иааркьаҿны исаҳарц аҵыхәтәа ахькылсыз.
Аслан. Бара ӡбаҩык иеиԥш ауп бышсазҵаауа.
Натали. Ажәа знуҵаз, аиаша зҭаху леиԥш ауп сышуазҵаауа.
Аслан. Ибзиоуп, нас... Ашьҭахь уамак мырҵыкәа ԥҳәысс дызгеит. Саргьы лышҟа сиасит. Избанзар лаб лыда аӡәгьы димамызт. Урҭ даара ибзиан инхо уаауп...
Натали. Шәеилыҵхьоума?
Аслан. Мап, аха...
Натали. Иҭабуп идуӡӡан уаха сымшира уахьсыцаԥылаз. Аамҭа акыр инаскьеит. Сара исҭахым сламысдазарц уԥхәыс лҿаԥхьа.
Аслан. Сара аиаша басҳәеит, егьирахьҟа бара ишыбҭаху. (Дҩагылоит.)
Натали. Сара абыржәы исҭаху схала саанхар ауп.
Аслан. Саҭабымҵан, быҵх аабзиахааит! (Дцоит.)
Натали (лхазы, ԥхьаҟа дааскьаны). Иара иҳараку аидеиақәа дрылацәажәоит, уи сгәы иахәоит сара. Иара дыбзиоуп, деиҿкаауп, убригь сгәы иахәоит сара. Иара аԥсҭазара аҿаԥхьа ицқьоу амҩа дахьаныԥшыло, ԥхьаҟа дахьхәыцуа, аԥсҭазара агьама ахьимоу, зегь реиҳаӡа убри сгәы иахәоит сара. Аха исыздыруам уи иҿы иаҳәо игәы иаҳәо-иамҳәо? Сара исгәаԥхом иҭаацәароу ауаҩы абри еиԥш ажәақәа ахьсеиҳәо! Сара исыхәҭам аԥҳәыс лыгәнаҳа сықәысҵарц. Избан зхы иақәиҭу акгьы зҳарымҳәо? Избан иҭаацәароу ҳақәргьежьуа ҳазрымоу? Сара исзеилкаауам, ус иҟоу аԥсҭазара, ма дара рхаҭақәа уаа бааԥсқәоу? Сара исҭахым иара ауаа бааԥсқәа дреиԥшзарц. Исҭахым, исҭахым, избанзар сгәаҵаҿ урҭ дызлареиԥшым акы ыҟоуп ҳәа санаҳәоит. Угәы ишԥаанаго, саб? Саб сгәыӷырҭа, саб сылашара. (Лаб ипатрет ашҟа днеиуеит.)
Игоит «Аҵх лашәуп, ишәышәуеит ахымҩас адәаҿы» амелодиа. Натали днышьамхнышлоит апатрет аҿаԥхьа. Алашара ашьшьыҳәа ицәоит.
Сариа лыҩны, иаабац ауада. Аҵх акыр инеихьеит. Аслан археологиатә ԥшаахқәа имҵаҵан, дыҩуа дтәоуп. Уа иҟоуп аԥсы ихыбаҩ, анышә иафахьоу акәылӡы маҭәеи абџьари, убас иҵегь ҳаԥшьа ԥҽыхақәак. Аслан акраамҭа аԥсы ихыбаҩ дахәаԥшуа дтәоуп.
Аслан. Еҳ, уара ауаҩытәыҩса, адунеи шьыбжьаанӡа ауп уанықәу, арахь, анышә уанагалак зқьышықәсала ушьҭа анхалоит уҿаҳа-дагәаханы. Ублақәа анааԥшуаз иуаҳази иубази, абри цәеижь зықәӡам ухы-уҿи уқьышәқәеи ааҵыс-ҵысны, ҩ-ажәак ирыдамзаргьы акы рҳәар, иахьа ҳнапыршьышьуа ҳазлоу ҳҭоурых амахәҭақәа иаҳа ирызҳауан. Аха, иабаҟоу, уара ҿуҭуам. Адамра иҭоугалеит убри еиԥш амаӡа, ҳара ҳзыҳәан ԥсҭазарак аҵкьыс еиӷьыз. (Ахыбаҩ аашьҭхны инапы ианиҵоит.) Узусҭада уара? Абар ишьҭахьала ихы ахьҭаԥҽу. Дызусҭада уара, абри аҩыза акәылӡы маҭәеи абџьари зшәыз, ушьҭахьала ухы кылзҵәаз? Адамраҿы забџьар зварҵо афырхаҵа иоуп. Иулшахьази уара абри уԥсадгьыл азыҳәан? Бзиарас ирҳәахьази абарҭ уқьышәқәа ууаажәлар реиқәырхара азыҳәан? Иҟалап уара уеибашьҩы фырхаҵан ар раԥхьа угылазҭгьы? Издыруада идыршәуаз ахҿақәа шаҟантә иааннакылахьаз иушәыз акәылӡы. Иҟалап уара мрагылара инаркны Европа зегьы цҟьа-шәҟьа иқәызҵаз аскьифцәа, абарҭ ҳашьхақәа хьчо, урҿагылазҭгьы? Иҟалап абарҭ ақьышәқәа абзиабара аҵыхәала иканӡазаргьы? Ашьеи-ахши еилазҭәоз аӡамҩақәа ишырҿыгәҳәаауаз иҭашәашәазаргьы абарҭ аблақәа? Узусҭада уара? Анцәа срыцҳашьа, изакәытә маӡоузеи аҿымҭра иҵәахны иамоу?! Зны абри акьышәқәа рҟынтәи игон ашәышықәсқәа еидызҳәалоз, ҳазлеибааӡози ҳазмырӡзи ҳбызшәа.
Дааиуеит Сариа. Уи ахыбаҩ анылба дныҩныҵәаауеит. Лышьтахьҟа днеиҭаԥан даагылоит.
Сариа. Изакәызеи избо, анцәа срыцҳашьа! Аԥсцәа хыҵны ҳаҩны иҩналеит!
Аслан. Нас, иабацари зыбгәахәуа, аҩны иҩнамлакәа.
Сариа. Уара уеилагеит, Аслан. Есымшааира иаҳа-иаҳа уеицәахоит.
Аслан. Аԥсцәа рҿы аус змоу ауаҩы акалашәақәагьы дҟалоит. Даарагь иуадаҩуп бара беиԥш иҟоу аԥҳәыс лзыҳәан уи аилкаара. Абарҭ ақьышәқәа рҟынтәи сара исаҳараны сыҟоуп ирацәаӡаны ажәабжьқәа, бара дунеихаангьы быԥхыӡ иаламшәо. Аа, ус акәӡами, уара, зхы кылырҵәаз ауаҩы? Бахәаԥши, арҭ рхаан ахы ашьҭахьала икылырҵәон. Ауаҩытәыҩса ихы рыцҳа зны-зынла ҟәрышь кылҵәак аҟара ахә амам. Аа...
Сариа. Сааигәа иааумган!
Аслан. Бымшәан, зыԥсы ҭоу иоуп ишәарҭоу акәымзар, иԥсхьоу аӡәгьы диԥырхагаӡам.
Сариа. Суҳәоит, Аслан, наҟ идәылган икажь абарҭ абаҩқәа!.. Иеилоумган ҳҭаацәара.
Аслан. Аҭаацәара ҟазҵо абзиабароуп. Ҳара ҳҿы, иҟаӡам абзиабара, нас, излаҟалозеи аҭаацәара?
Сариа. Бзиа узбоит, Аслан, уи агәра га.
Аслан. Абзиабара аилибакаарагьы ацзароуп.
Сариа. Узлеилыскаарызеи, Аслан, аԥсы ихыбаҩ уҩыҵракны аҩны уҩназар. Уаазқәылаз даҽа ҟазшьоуп иаашьҭухыз.
Аслан. О, мап, ари аҟазшьа бареи сареи раԥхьа ҳанеиԥылозгьы исыман, аха игәабҭар бҭахымызт, усҟан бгәы иаанагон бнапаҿы саабгарц, бара ишыбҭаху сҟаларц, аха иамуит, уажәшьҭа иаанхаз...
Сариа. Аамсҭашәала ҳаилгара ауп. Аха иудыруаз улҵра сшақәшаҳаҭым.
Аслан. Баала ҳаҩналап аҽаџьара. Исылшом абарҭ аҭӡамцқәа рҟны аҟазаара. Иӷьычу аҭӡамцқәа атәым ԥхӡы ирылыҵәҵәо сҿаҵәаны, сырхәаҽуеит санрыҵаиоу.
Сариа. Аламысда... Иулшоит удәылҵырц...
Аслан. Ҳауа иламысдоу анцәа дибоит. Сара исхароуп, ара смаар акәын. Ибзиоуп нас. Ишаабҭаху иҟасҵоит. Бара бышьҭал. ( Сариа лыжәҩахырқәа ааникылоит.)
Сариа. Иумкын сыжәҩахырқәа, унапы ҟьашьуп.
Аслан (инапқәа дрыхәаԥшуа). Иҟьашьу анапқәа, шәара са сзыҳәан акыр шәаԥсоуп.
Аҩыџьагьы ҿымҭ игылоуп. Дааиуеит аб.
Аб. Иҟалазеи, сыԥҳа?
Сариа. Акымзарак, саб.
Аб. Амузеи... Иулшоит абанҭ абаҩқәа ҭелла еидҿаҳәалан абна икҿаургыларц. Бара иахыбҳәаауазеи, сыԥҳа, аԥсцәа рыцқәа хырџьаџьа ҳаҩны иахьыҩналаз?
Сариа. Сара сиҳәеит урҭ дәылганы икаижьырц.
Аб. Ари иаарласны ҳара ҳдәылҳәаны ҳашкаижьуа ббап. Уи ашьҭахь ҳаҩнгьы музеис иҟаиҵозар акәхап.
Аслан. Музеис иҟарҵо аҩны зыԥсы цқьоу ауаа ахьыҩнагылаз аҩны ауп. Урыцҳасшьоит уара цәгьаӡа.
Аб (дыччоит). Шәихәаԥш сара срыцҳазшьо дзеиԥшроу. Ацәҳәы ҟьантаз, аихаҷа-маҷақәеи аԥсыбаҩқәеи ирыҵаланы адәы иқәу. Бызла зегь ҟазҵо, лҵшәа змам, иац иҩагылаз... Наҟ удәылцқьа!
Сариа. Саб, уеиламган!..
Аб. Бнаскьа... Иазхоит сахьынӡабзыӡырҩыз. Иудыруама уара, апролетар, узҿагылоу ауаҩы дызусҭоу?
Аслан. Ушԥасзымдыруеи, уара уӷьычҩуп.
Аб. Ааи, сӷьычҩуп... Абри еихачаԥа игылоу суалафахәала исыргылаз џьушьома! Абарҭ зегь сӷьычит. Аха думоума уара сҿаԥызҽша ашаҳаҭ? Иаҳҳәап, иумазааит аҭахызар, ҩыџьа... жәаҩык уара уҩызцәа, аха шәызласиааираны иҟоузеи шәара? Иудыруазааит сара сымч шеиҳау. Иаасҭаххар, усырҟьыцып, убжьасырӡып, уӡбахә уаҩытәыҩса имаҳауа. Услагап аӡлагара уахаҵаны!..
Аслан. Уара угәы ишаанагоҵәҟьа иҟамлар ҟалап аусқәа!.. Абарҭ зегьы аҳәынҭқарра иацәугеит.
Аб. Схы самыхәар, абас сҟаломызт. Аҭоурых сыԥшаауеит ҳәа аԥсцәа рхы сҩыҵракны адәы сықәзар, иагьараан схы акәара иҭабаахьазаарын. Уца, дад, идәылга аԥсыбаҩ ҳаҩны.
Аслан. Ааи, ааи, сцоит... Амала, сгәы иалоу, шәы-шықәсқәак рышьҭахь абри сара сҩыза хагак унышәынҭра аартытны, ухы ааҵхны, уахи-ҽни дмыцәаӡакәа дадтәалан, аҭҵаара далагар ҟалоит. Сгәы далоуп, баша ирӡуеит аамҭа. Сара ушыздыруеиԥш уидыруазар, унышәынҭра ааигәарагь днеиуамызт. Уара ухы аҭоурых-ҭҵааразы акгьы иаԥсам.
Аб. Ус анакәха, аҭоурыхԥшааразы уара ухы еиҳа еиӷьхап, сара стәы уаламкьысын. Еҳ, Аслан, Аслан, шаҟа угаӡоузеишь. Аԥсҭазара сара ишыздыруа иудыруазар, уаӷәра аауҿаукуан. Мамзар, сыҷкәын, џьара укыдҟьыцылар ҟалоит. Уаангыл ара, уареи сареи ҳаиҭеинаалахуеит.
Аслан. Мап, ҳара дунеихаангьы еинаалашьа ҳамаӡам...
Аб. Умҩа аабзиахааит. (Дцоит.)
Аслан (ачамадан имаҭәақәа рҭаҵара далагоит. Ахыбаҩ аашьҭыхуа). Издыруада уаргьы уԥсы цәгьазҭгьы. Укәша-мыкәша иҟаз лбааударц уҭахызҭгьы. Еҳ, издыруада, издыруада уара узлаҟақәаз?! Аха анцәа иџьшьоуп уҿы ахьзымцәажәо. Сара убриала сгәы сҟажоит. Ҳаицызаап уаргьы саргьы, ухы зҭадырҷаҷаз еилыскаанӡа. (Сариа лахь.) Быҵх аабзиахааит. Арҭ аҩымш ҳшеилыҵуа ала арзаҳал алазгалоит. Бымшәан, бара брепутациа бжьысхуам. Ахара сара схы иадысҵоит.
Сариа. Уабацо абри еиԥш аҵх лашәаз?
Аслан. Сыздыруам. Раԥхьаӡа исуалу абра адәылҵроуп, нас егьи адәахьы исыӡбап.
Сариа. Сара гәык-ԥсык ала сыҟан уара узы. Исзымдыруаз баша хҭынҟьас исумҭар акәын. Иумбози саргьы ааӡара дук шсымамыз.
Аслан (ихазы, ахәаԥшыҩцәа рахь). Лара лхы лырқьиоит, уи алагьы лгәы лҟажоит. Ус лгәы ахьылҟажо саргьы исзеиӷьуп. Лареи сареи ҳаҩналеит абри аҩны зны шьыбжьон, амра кацеиуа ианԥхоз, ҳҿаԥха-ҿаччо, ҳгәырӷьаҵәа, ҳшьамхы ҳаҵԥраауа аԥсҭазара ду ҳаԥыларц.
Сариа (лхазы, ахәаԥшыҩцәа рахь). Аха изыҟамлеит уи аԥсҭазара ду ҳара иаҳҭахыз. Ҳацәыхҟьеит амҩа. Ҳаиԥырымҵыр амуит, аилибамкаара иахҟьаны,ҵхыбжьон адәахьы ақәа кыдхаҽа ианауа. Гәыбӷан сышәымҭан, шәхаҵкы, аҳәсақәа зегь шәшыҟоу сыҟоуп саргьы...
Аслан (Сариа лахь). Быҵх аабзиахааит, Сариа! (Ддәықәлоит.)
Сариа. О, мап, акостиум ҿыц иузаасхәаз узаазгоит.
Аслан. Иаҭахым. Сара сцоит санаауаз исшәыз ала.
Сариа. Суҳәоит, Аслан... (Дцоит.)
Аслан. Аԥҳәыс ианакәызаалакгьы аиԥырҵраан илҭахуп иугәалашәаша акы узаанлыжьларц.
Иара (дааиуеит). Уцоит ауп, аа?
Аслан. Ааи, сцоит.
Иара. Иухашҭны џьара учамадан уцәырымгааит.
Аслан. Уара иудыруама счамадан иҭоу закәу?
Иара. Издыруеит.
Аслан. Убри зӷьычуа иаахыртлан данҭаԥшуа дышԥаҟало? Еҳ, уара абзиа збаша. Изҭахыда уажәы аԥсыбаҩ... Аԥсыбаҩ акәым... Уҵх аабзиахааит.
Иара. Ишсоуҳәара, нас, угәы иҭоузеи уаԥхьаҟа?
Аслан (ашәаҿ иҽаанкыло). Уажәыҵәҟьа сгәы иҭоу апоет иажәақәа роуп: «Ахьӡ уашьҭамлан, арҽхәареи арџьареи удкыл еиԥшны. Имоумкын абзамыҟә акгьы». (Дцоит.)
Дааиуеит Сариа, имаҭәақәа лыманы. Дышцаз анылба, иаалгәыдырӷәӷәаланы даагылоит.
Аԥарда
Натали луада. Ишаабац. Аваза иҭаргылан астол иқәгылоуп ашәҭ. Лара адиван аҿы дтәаны лыла ааихмырсыӷьӡакәа аҭел ахь дыԥшуеит. Игоит аҭел абжьы. Натали дҩаҵҟьан иаашьҭылԥаауеит, аха аҭак ҟамҵакәа инықәылҵоит.
Натали. Еиҭа иара. Иара ибжьы. Сыгәнаҳа уқәумҵан, Аслан. Сумыргәаҟын. Уи ԥсыхәа змам усуп. Иҟамлаша баша ҳхы задаҳшьылозеи. Уара уҭаацәароуп. Уԥҳәыс лыгәнаҳа сыхәда исзықәҵом. (Адиван аҿы днатәоит. Дааиуеит Иара.)
Иара. Сара исгәаԥхоит ибҳәақәо, аха абзиабара? Бзиа дыббома иара?
Натали. Ааи, бзиа дызбоит. Дсымбацыԥхьаӡа иаҳа-иаҳа сеицәахоит. Иара ида ԥсҭазара смоуашәа ауп схы шызбо. Аха уи дҭаацәароуп. Угәы ишԥаанаго, саԥырхагахарыма уи аҭаацәара рыԥсҭазара?
Иара ҿиҭуам.
(Натали иааигәара днеины иблақәа дырхыԥшылоит ииҳәарызеишь ҳәа.) Ҿуҭуам акәу?.. Сара исыцхраауа хәа аӡәгьы дызбом. Сара дсымам амҩа сықәызҵаша ауаҩы? (Лаб ипатреҭ ахь.) Иуаҳауама, саб, абарҭ зегь уара?
Иара. Бара амҩа бықәырҵоит бхи, быхшыҩи, быбзиабареи.
Натали. Ус анакәха, сара уи сиццароуп?
Иара. Ауаҩытәыҩса ихы дақәиҭуп ҳара ҳҿы... Рхы иакәиҭуп убас ахәыцреи, абзиабареи, агәаанагареи. Бара ишыбҭаху быԥсҭазара ашьақәыргылара азин бымоуп.
Натали. Сара разҟы сыманы схы сыԥхьаӡоит, абарҭ реиԥш ажәақәа уара уҟынтәи иахьсаҳауа. Аха ишԥарзаауеи ҳгәыхәтәқәа ҳархьызмыгӡо, иаҳҿагылоу амчқәа?
Иара (ихазы, ахәаԥшыҩцәа рахь). Сара изгоит ари аԥҳәызба лыгәра. Дыцқьоуп ашьха ӡыхь еиԥш. Аш зхым аблақәа рыла дахәаԥшуеит аԥсҭазара. Исҭахуп саргьы иахьынӡасылшо илысҭарц аԥсҭазара ду. Аха шәгәы иаанамган сара зегьы сылшошәа. Аӡәы исҭо аԥсҭазара, схатәы ԥсҭазара иахымхкәа, аҽаџьара исзаагом. Нас, шаҟаҩы ирзеиҟәсырҷҷарызеи сыԥсҭазара хәыҷы?!
Натали (лхазы). Сара исаҳауеит ари ауаҩы ибжьы. Иара иҭахуп иԥсҭазара иахыхны, сыԥсҭазара иациҵарц. Аха иаԥсоума еизигарц аԥсҭазарақәа рацәаны, урҭ рахьынтәи акгьы схы исзамырхәозар?
Иара. Шаҟа ицәгьоузеи, зыԥсы цқьоу аԥсҭазараҿы, шәыҭҳа еиқәа зным ауаҩы иеилкаара.
Натали (Иара иахь). Ариабжьарак дубахьоума иара?
Иара. Ааи, дызбахьеит, аха...
Натали. Акыр ихьма?
Иара. Ара дыҟаӡамзи?
Натали. Дыҟан, аха дсыдсымкылеит.
Иара. Ииашамкәа иҟабҵеит. Дбыдыбкылар акәын.
Натали. Уаҳа ԥсыхәа ыҟам. Уи аахысгьы смыцәац, сгәырҩоит, ибзиабара иаҳагьы исзацлеит, аха зыԥсы цқьоу аӡә сакәзар сҭахуп сара.
Иара. Абзиабара?
Натали. Бзиабара мацаралоума аԥсҭазара шеибарку?
Иара. Аслан иаха иԥҳәыс лыҩны ааныжьны ддәылҵит.
Натали. Ишԥа?.. Сара соума, нас, уи зхароу? Сара соума, нас, уажәшьҭа аҵәы иахарҵараны иҟоу?
Иара. Бара ибхароузеи, урҭ аԥсҭазараҿы еинымаалозар?
Натали. Ирлас-ырласны аҳәса рыбзиабара ихнахуа ахаҵа, рыхә ицәыламҟәырц залшом. Сара сшәоит уи дысцәымӷхар ҳәа.
Игоит аҭел абжьы. Ԥыҭраамҭак уи аӡәгьы ишьҭихуам. Аҭел абжьы шгац игоит.
Иара. Ишьҭых.
Натали. Исзышьҭхуам.
Иара. Ишьҭых ҳәа басҳәеит!..
Натали. Ари мчылоума? (Ишьҭылхуеит.) Сӡырҩуеит... Аҩны сыҟан... Исҭахымызт ишьҭысхырц... Дзаанужьзеи уԥҳәыс?! Сара акгьы схарам, анцәа ибоит... Арахь уааирцу? О, мап... Аслан, сеилкаа... Зегь акоуп ашә асыртӡом. Иԥҽы уҭахызар. Зегьы ирбааит, зегьы ираҳааит сара снапала ашә шузаасмыртуа. (Аҭел ықәылҵоит.) Анцәа срыцҳашьа, арахь даауеит.
Иара. Быҵх аабзиахааит!..
Натали. Иҟалозар, ма умцан!..
Иара. Сара смыцхәуп уажәазы. Быҵх аабзиахааит.
Натали (лаб ипатреҭ ахь). Иубома, саб, ҩ-мцакы санрыбжьагылоу, зегьы сԥырҵны ишцо?.. Схала исыӡбар акәхеит, сымҩа ианыԥсалоу аԥырӷы сшьапсыргәыҵа амырбылкәа сшацәцара. Даасышьҭуам, иԥиҽааит иҭахызар ашә. (Дҵәыуо адиван днықәтәоит.)
Игоит лаб илзиҳәалоз ашәа «Аҵх лашәуп, ишәышәуеит асакараҿ ахы».
Иҭабуп, саб. Саб, сылашара, сыԥсынҵры.
Игоит ашә аҵәҵәабжьы.
Исзаартуам... Саб... исзаартуам... (Хәыҷы-хәыҷла ашә ахь анеира далагоит.) Исылшом, ак сыхан ишҟа сагоит... Саб... Исзаартуам-иаасыртуеит. Иаасыртуеит... (Ашә аалыртуеит.)
Дааҩналоит Аслан.
Аслан. Анцәа иџьшьоуп ашә аԥҽра ахьсықәымшәаз.
Натали. Изыҟауҵазеи уара ус?!
Аслан. Убас аҭахын. Ларгьы саргьы иаҳзеиӷьуп заанаҵ ҳахьеилгаз. Избан иаха ашә заабмыртыз?
Натали. Исҭахымызт узбарц.
Аслан. Нас, уажә изаабыртызеи?
Натали. Ашә ԥҽыр хәа сшәеит.
Аслан. Иԥысҽуан. Бзиа бызбоит, Натали.
Натали. Суҳәоит сқәыԥшра ухы иаумырхәарц.
Аслан. Иҳәа аиаша, ибҭахым сыббарц, аа?
Натали. Исҭахым, аха иабаҟоу сзаиааиуам акәымзар... Аслан...
Аслан. Натали...
Аҩыџьагь ааигәыдибаҳәҳәалоит.
Алашара ыцәоит.
Аслан ақалақьаҿ иааникылаз уада хәыҷык. Столки, ҟәардәки, еикәаԥсоу ашьҭаларҭеи рыда, акгьы убом. Аслан дтәаны аусура даҿуп, иаԥхьа иқәу аԥшаахқәа нарҳәы-аарҳәуа дрыхәаԥшуа. Дааиуеит Иара. Уи акраамҭа дгылан Аслан дихәаԥшуеит.
Иара. Иуарҳәозеи арҭ?
Аслан (ихы шьҭымхӡакәа). Арҭ ирҳәо рацәоуп, сҩыза. Уи зегьы ҳхы иаҳзархәозар.
Иара. Имыцхәны аус ууцәоит, маҷк ухы уааиҷаҳар ҟамлари?
Аслан. Убриала исҟажоит сгәы.
Иара. Аилыҵраз ашәҟәы алоуҵеит акәу?
Аслан. Ааи, уаҵәы аус рыӡбоит.
Иара. Лара дақәшаҳаҭума?
Аслан. Уи сара сус алам.
Иара. Иахьа цәгьа сааԥсеит... Сцап уажәшьҭа сыҩныҟа. Улашара шаркыз анызба... (Дцарц иҿынеихоит.)
Аслан. Суҳәоит уаангыларц. Изуцәызӡозеи, уахатәи аҵх ахгара сцәуадаҩуп. Саанумыжьын схала. Ара ҳаицышьҭалап.
Иара дааиасны днатәоит.
Сара исымоуп литрабжак ауатка. (Ауатка наган аҵәца инҭеиҭәоит.) Иаанкыл.
Иара. Уныҳәазааит! (Ижәуеит.)
Аслан. Уаргьы уныҳәазааит! Зыхьӡ сзымдыруа, енагь хәыцрыла сзацәажәо ауаҩы! (Ижәуеит.)
Аҩыџьагьы ҿымҭ итәоуп, досу рхәыцрақәа ирхаргаланы. Игоит аԥхьарца абжьы, «Ахәрашәа» амелодиа ала.
Иара (ихазы). Сеилызкаауада? Уара?.. Сара исҭахуп абзиарақәа иара изыҳәан, аха уи агәра игом иара. Сара исҭахуп ихы игәы ақәмаҷны акәымкәа, длахҿыхӡа дыҟазаарц, аха уи иҭахым иара. Сара исҭахуп иара дҿырԥшыган ауаа раԥхьа дгылазарц, аха сара исҭаху иҭахымхеит иара. Иара илшоит сгәаанагарақәеи сгәаҳәарақәеи зегь ҟаиҵарц, аха агәрамгареи ахамхаԥагьареи иԥырхагоуп.
Аслан (ихазы, аԥхьаҟа дааскьаны). Издыруада иара диашазар. Иара ииҳәо ҳацныҟәар иҵагь ҳаиӷьхозар. Издыруада иара саргьы сиашазар. Шәиашазар шәарҭ зегьы? Зегьы ирҳәо ҳара ҳиашоуп ҳәа ауп.
Иара (Аслан иахь). Исызҭаҭәа, иаажәып даҽа акака. (Аслан иҭеиҭәоит.)
Аслан. Иаажәып. (Иржәуеит.) Уара аӡәыр бзиа дубахьазу?
Иара. Ааи, дызбон, дагьызбоит, аха лара бзиа сылбомызт.
Аслан. Избан, иҟалазеи?
Иара. Сара ирацәаҩны аҳәсақәа бзиа сырбон, аха сара аӡәгьы бзиа дызбомызт. Ашьҭахь урҭ зегьы иреицәаз аӡәы бзиа дызбан, аха уи лыбзиабара азин смоуит.
Аслан. Изыхьӡузеи «иреицәаз»
Иара. Ауаҩыҭәыҩса игхақәа зегь лыман лара. Бзиа илбон аҽеилаҳәара, уи алагьы лҽхылҩон. Сахьалагьы уиаҟара дагьаҩцацәамызт. Сара салагеит иҵааршәыраз лыҩныҵҟа амра ҭасырԥхарц. Иамысхырц лаԥхьа икнаҳаз аԥарда еиқәаҵәа. Илсырбарц адунеиаҿ иҟаз абзиахәрақәа. Исырцәажәарц лыҩныҵҟа. Дсырԥшӡарц. Аха ақәыџьма, иагьа иуааӡаргьы, аблақәа абнаҟа иԥшуеит. Абриаҟара гха шлымоугьы, бзиа дызбоит.
Аслан. Уажә дабаҟоу лара?
Иара. Хаҵа дцеит. Мҵәыжәҩада аҳауаҿы дшыԥыруаз, џьанаҭ агәҭаҵәҟьа дҭаҳазаап. Абар исзылҩыз ашәҟәы. (Даԥхьоит агәҭахьшәа.) «Сара схаҵа пату иқәысҵоит. Ашьшьыҳәа иҟоу уаҩуп. Гха сыман ибаргьы, сҿаҿы исеиҳәом, абри уара уеиԥш. Уи амал хаигалоит, ахьӡ-аԥша имоуп. Уара уеиԥш дгәаҭеиуам, адунеи еиҟарастәуеит ҳәагьы дашьҭам. Уара узакәыз сара исзеилымкааит. Сара сакәым, аӡәгьы уеиликаарцгьы уҟаӡам. Аԥҳәызба гәыдкылара мацарала лыԥсырмаҷра, уи хаҵарам. Иара убриак адагь уаҳа иулаз ҳәа акгьы сымбеит. Иагьа ус акәзаргьы, урыцҳасшьоит. Шьыри, схаҵа икаижьхьоу ипалтақәа акы уманда. Нас, сынтәа аӡынрагьы палтада уӷыҵсуама?» Иубома, абри аҩыза ашәҟәқәагьы соулоит сара...
Аслан. Избоит, изба... Уааи, даҽа акака аажәып. Нас ԥыҭк адәахьы ҳаалеиҩеип.
Раҵәцақәа ыжәны индәылҵуеит. Ԥыҭрак ҭынчроуп. Амузыка. Дааиуеит Сариа. Иҭшәоу, ицәааку ауада лзымбатәбараханы дыҩнаԥшуеит. Днатәоит Аслан иааира дазԥшуа.
Сариа. Иара изымԥшааит сара сҿы ҭыԥ. Ус анакәха, сара сҿы уи ԥшаашьа амамзар акәхап. Шаҟа қьафи рыцҳареи ацузеи ари аԥсҭазара.
Ашә аҵәҵәабжьы гоит.
Шәыҩнал!
Дааҩналоит Натали. Уи азныказ дшанханы даанхоит. Аҩыџьагь гылоуп ҿымҭ-ԥсымшьа еиҿаԥшуа.
Натали. Саҭамзааит, иахьакәым сыҩналеит ҳәа сыҟоуп.
Сариа. Бара боума Натали?
Натали. Ааи, сара соуп.
Сариа. Аслан иԥҳәыс соуп сара...
Натали. Шәыздыруеит.
Сариа. Уи бзиоуп сахьыбдыруа. Бтәа.
Итәоит рҩыџьагьы.
Сара избоит бара са сҿаԥхьа акгьы шыбхарам. Убри аҟынтә, исҭахуп иаахтны уаҩҵас ҳаицәажәарц.
Натали. Сара сӡырҩуеит.
Сариа. Уи ауаҩ макьаназ закәанла схаҵа иоуп. Убри аҟынтә исҭахуп ҩба-хԥа зҵаара бысҭарц. Бара ибдыруазма раԥхьа баниԥылоз ԥҳәыс дышимаз?
Натали. Мап, ахԥатәи ҳаиԥылараан ауп иансеиҳәа.
Сариа. Убри нахысгьы биԥылон?
Натали. Сиԥылон, ма дысԥылон, ажәакала, ҳаиқәшәон.
Сариа. Бара уи бзиа бшибоз агәра биргарц азыҳәан, сара слаирҟәуазар акәхарын.
Натали. О, мап. Знымзар-зынгьы бара бларҟәны ажәакгьы сеимҳәеит.
Сариа. Ихасҵоит... уи усҵәҟьа дшылаҟәым. (Ааҭгылара.) Ишсабҳәара, Натали?..
Натали. Сыхьӡгьы бдыруама?
Сариа. Издыруеит. Бышзаҵәу, ҭынха дышбымам, бшыбзиоу, бшыбжьысым, зегьы сарҳәахьеит.
Натали. Ари аус иареи сареи ҳада аӡәы идыруеит ҳәа сыҟамызт!
Сариа. Ҳара ҳҿы абна алымҳа амоуп. Иуцәнымхошәа иувагьежьуа, маӡала аҵәы уларҵоит. Зегьы сарҳәон иареи бареи шәанеибадыр аҽны инаркны. Слымҳа ҭыршьаауан. Сазыҟарҵон аҵара ахьыбҵо снеины, быхцәы кыдсыжәжәарц, аха сара уи схы исзаҭәамшьеит, иагьаҭәасшьом. Схаҵагьы исмырдырит. Избанзар, избон бара сҿаԥхьа акымзаракгьы шыбхарамыз.
Натали (дҩагылан ашьшьыхәа днеин, Сариа дахьтәаз дналыдгылоит). Сара сгәы иаанамгацызт дунеихаан аӡәы сиԥырхагахап ҳәа. (Аҵәыуара далагоит.)
Сариа (дҩагылан Натали дыргәыбзыӷуа даалгәыдлыҳәҳәоит). Бымҵәыуан, Натали! Бара бысԥырхагаӡам. Иареи сареи иаҳԥырхагоу зынӡаск аҽакуп. Еилкаам, идырым, баргьы саргьы ҳамч зқәымхо...
Натали (лхазы, аԥхьаҟа дааскьаны). Изакәызеишь уи, «еилкаам, ҳамч зқәымхо», нас, саргьы исыхьӡараны иҟоума мышкызны? Лара шаҟа дҳаракузеи сара сҿаԥхьа. Зегь акоуп, лыблақәа ирхызбаалоит сышҟа агәынамӡара шлымоу. Сылцәымӷуп, избанзар, исхароуп...
Сариа (лхазы, ахәаԥшыҩцәа рахь). Лара баша лгәы иаанагоит дысцәымӷушәа. О, мап, дрыцҳасшьоит, уаҳа акагьы. Издыруада уи илԥеиԥшхо аԥхьаҟа? Сара шықәсқәак рышьҭахь сҭагылазаашьа лымоуп уажәы. Еҳ, урҭ ашықәсқәа еиҭа срызхынҳәуандаз, издыррын уажәшьҭа схы шымҩаԥызгашаз.
Аҩыџьагь ашьшьыхәа рҭыԥқәа рҿы инатәоит.
Натали, бгәы ишԥаанаго, аԥсҭазара бызиҭару уи бара?
Натали. Сгәы исанаҳәоит исҭап ҳәа.
Сариа. Иара уахгьы ҽынгьы дымтәа-дмыцәа аус иуеит. Аҭоурых дашьҭоуп. Ибдыруазааит уи ихаҵкьыс бзиа ишибо. Зны дгәамҵуеит, зны длахҿыхуп, аҽазны ҿиҭӡом. Убас изырҟаҵо дызхьымӡо ауп. Саргьы уажәшьҭоуп данеилыскаа.
Натали. Нас, шәеилибакаазар, избан шәзеилыҵуа?
Сариа. Ҳара ҳаилибакаанӡа иаҳцәыӡит уи, аилибакаара ашьҭахь иҟоу агьама. Уажәшьҭа иаԥсам. Ишсабҳәара, Натали, бзиа дыббома иара?
Натали. Ааи, сыԥсҭазара аҵкьысгьы.
Сариа. Саргьы убасҵәҟьоуп дшысҭаху.
Натали. Нас, ишԥаҟахҵари?
Сариа. Сыздырам.
Дааҩналоит Аслан. Рыхҩыкгьы рҭыԥаҿ иаанхоит.
(Ԥыҭрак ашьҭахь.) Сааит ҳаилыҵра сшақәшаҳаҭу уасҳәарц.
Аслан. Сара уаҵәы аусӡбарҭаҿы сҟалаӡом.
Сариа. Саргьы исҭахуп уҟамларц.
Аслан. Избан?
Сариа. Избанзар, ахара са схы иадысҵеит. Амала, сухәоит уаҵәы заҵәык сара саҳаҭыр аҟынтәи амшын аҵахь умцан.
Аслан. Ибазҳәада уахь сышцо?
Сариа. Аусураҿ уҩызцәа исарҳәеит.
Аслан. Сыҽсырхиахьеит, мцашьа сымаӡам.
Сариа. Шаҟа рзы?
Аслан. Асааҭ быжьба рзы.
Сариа. Снеиуеит. Шәыҵх аабзиахааит!
Натали. О, мап, саргьы сбыццоит. Уҵх аабзиахааит, Аслан! Саргьы снеиуеит уаҵә ашьыжь.
Аслан. Шәыҵх аабзиахааит!
Сариеи Наталии цоит.
(Аҵәца аҩы нҭаҭәаны иааникылоит.) Уаҵәтәи амшаз! (Ижәуеит.)
Алашара ыцәоит.
Адекорациа актәи асахьа шыҟаз еиԥшны. Шьыжьуп. Натали ашәҭ цырақәа амшын иалалыԥсоит. Дааиуеит Аслан, аӡаҵахь дызлацо имаҭәақәа кны.
Аслан. Шьыжьбзиа! (Натали аҭак ҟалҵом, наҟ амшын агәахьы дшыԥшыц дыԥшуеит. Аслан лааигәара днеины днагылоит.) Быззыԥшыда?
Натали. Уара... (Даахьаҳәны ихәда лҽынахылшьуеит.) Мызқәак рышьҭахь абас ҳаицәажәеит, ажәақәа хазын акәымзар.
Аслан. Ааи, бара усҟан ашәы бшәын. Аӡәгьы биацәажәар бҭахымызт.
Натали. Сара сгәы иаанагомызт, сгәырҩа саҵыҵны ауаҩы сиҿаԥшуа сҟалоит ҳәа...
Аслан. Раԥхьа ҳанеиқәшәа ауха, ҳанеиԥырҵ, бара бызлацаз амҩахь снаԥшуа исҳәеит абарҭ ажәақәа: «Днеиуеит аԥҳәызба ашәы лхьыссы, аҵх еиқәа далаланы. Уи даӡәуп уажәы, дгәырҩоит. Аха иаауеит аамҭа, зегь еиҟаразтәуа, зегь
зырҽеиуа. Уи илханаршҭуеит лгәырҩа, избанзар дқәыԥшӡоуп макьаназы...»
Натали. Иҳәа аиаша, Аслан, уара сара устәу?
Аслан. Сыбтәуп, Натали ԥшқа, сыбтәуп наӡаӡа. Амала, иахьа ҩбаҟа-хԥаҟа сааҭ амшын сазныжь. Сара исҭахуп избарц даҽа дунеик. Избарц амшын иаҵәахыз, ижәытәӡатәиу ақалақь. Уахьнтәи санхынҳәлак, бара сыбтәуп наӡаӡа.
Натали. Саргьы уара сутәуп. Сга амшын аҵа. Суццап ԥсыӡҵас салҵәраан, уаҩы иимбац, уаҩы имаҳац, уара узышьҭоу, ажәытәӡатәи аханқәа рышҟа. (Дгәырӷьа-хәмаруа, амшын ахь дналбаауеит. Ус, илыман дааиуеит аҟәара иқәыршәыз аҷныш хәыҷы.) Аслан, аҷныш хәыҷы аҟәара ишықәыршәыз збеит. Макьана изыԥыруам. Агәы аҭҳараҳәа еисуеит. Шаҟа иԥшқоузеи! Амшын ацәқәырԥа аҟәара иқәнаршәзар акәхап.
Аслан. Ари макьана аҳауахь ихалартә иҟам.
Натали. Сара изгоит аҩныҟа. Идухаанӡа алагьан аӡы анҭәалан ихсыртәалалоит. Ча шкәакәала исырчалап.
Аслан. Натали, Натали, ибзымдырӡои аҷныш мшында даҽаџьара ԥсҭазара шамам?! Адгьыл аҿы иара зынхом, ҳара аӡаҿы ҳшызнымхо еиԥш. Ари амҵәыжәҩақәа замоу, ахы иақәиҭзарц азоуп. Иԥсымкәа-ибзамкәа гәаҟрыла амшын ихызар иаҳа иазеиӷьуп, бара бҟны кьафла иҟан, амшын амбо, ахы иақәиҭымзар аасҭа. Наҟ ихыршәла, уи сара сахьцо исыццоит. (Натали аҷньш амшын ихлыршәлоит.) Быԥшы, Натали, быԥшы, аҷныш амҵәыжәҩақәа еиҵнахит. Иббома хәыҷы-хәыҷла ишьҭыҵуа, амшын ихысло ишнеиуа. Уажәшьҭа иаамҭоуп сцара. (Аҽеилаҳәара далагоит.)
Дааиуеит Сариа.
Сариа. Смааргьы ҟалон, аха...
Дааиуеит Аслан.
Натали. Аслан, угәуҽаныз.
Аслан дцоит. Рҩыџьагьы акыраамҭа уа игыланы амшын ахь иԥшуеит. Амузыка. Аԥшасра иалагоит. Аҳәсақәа гәыҭҟьа-ԥсыҭҟьаха игылоуп. Игоит иаҳа-иаҳа зымч иацло амшын ацәқәырԥа абжьы. Дыҩны дааиуеит Иара.
Иара. Дцама?
Сариа. Дцеит.
Натали. Амшын ацәқәырԥара иалагеит, акыр Аслан иԥырхагахарушь?
Иара. Дымцар акәын.
Ҿымҭ рыхҩыкгьы амшын ахь иԥшуа игылоуп. Ажәҩан иаҳа-иаҳа илашьцоит. Нас, рыхҩыкгьы ажәлар рахь иааҳәны, аԥхьаҟа иааскьоит Иара даанхоит наҟ-ааҟ игылоу аҳәса рыгәҭаны.
Иара (ихазы). Иуаҳауама, амшын, сара сыбжьы? Уара уцәқәырԥақәа еихагыла, зҽырцәгьан аԥаҩ иасуа, адгьыл зегь дырхыџхыџуеит. Аха сара сгылоуп уи аԥаҩ ахықәаҟныҵәҟьа, сымшәа-сымӡыӡа. Избанзар, урҭ ацәқәырԥақәа шаҟа иӷәӷәаны икшо аҟара, иаҳагьы иӷәӷәахоит сԥаҩқәа.
Иара, Натали, Сариа. Иуаҳауама, амшын, ҳара ҳабжьы?
Сариеи Наталии нагьежьны амшын ахь иԥшуеит. Иара уа дгылоуп дышгылац. Игоит Натали лыҵәаабжь.
Иара. Дҭахеит Аслан. (Дцоит.)
Натали. Аҟәара иқәнажьит акислород зҭаз.
Сариа. Иа анцәа срыцҳашьа!
Иара (дааиуеит акислород зҭаз иманы). Уԥсаҭа бзиахааит, Аслан. Уареи сареи ҳшеиқәымшәозгьы, бзиа узбон. Ухатә гәаанагара ахьумази уи агәаанагара иашоу-иашаму ԥышәо уахьаҿагылази рзыҳәан. Адырра рысҭоит иҩызцәа. (Дцоит.)
Натали. Избан абас зысзууз, амшын? Гәыӷырҭа сымамкәа сзынужьзеи, амшын? Сыԥсы зыӷраз дабоугеи, амшын? Саӡәуп, уажәшьҭа сабацои, амшын? Сабгьы дысцәугахьан, избан, амшын? Иузызухьоузеи цәгьарас, иҳәа, амшын? (Днышьамхнышлан, дқьыз-қьызны ацәыуара далагоит.)
Сариа. Сара сцаӡом иахьа ҳус ахьырӡбо ахь, Аслан. Уареи сареи уажәшьҭа дунеи ахаангьы ҳзеилыҵуам. (Натали лахь.) Иббома, Натали, баргьы саргьы иҟаҳҵаз?! Уи даҳцәагеит амшын, избанзар ҳара ҳаҵкьыс амч амоуп азыҳәан. Бара беиԥш саргьы саӡәуп. Баала.
Натали дҩаргылан, лнапы аалыкәыршан рҿынархоит. Алашара акыр инаскьанагоит, нас ауп ианыцәо.
Аслан дахьжу анышәынҭра. Анышәынҭра ахаҿы ашәы лхьыссы дтәоуп Сариа. Илахьеиқәҵагоу амузыка. Дааиуеит Иара. Анышәынҭра дахәаԥшуа ԥыҭк иҽааникылоит.
Иара. Бгәы ишԥаанаго, Сариа. Ибаҩсхьоу быԥсҭазара ҿыц ахы инаркны балаго быҟахзар, ишԥашьақәбыргыларыз быԥсҭазаара?
Сариа. Исыздырам ишыҟалаҵәҟьоз, аха сыԥсҭазара ахы инаркны еиҭа ҿыц алагара азин сыман сыҟазҭгьы, сызнысыз акәымкәа, даҽа мҩакы санылон, жәаҳәарада.
Иара. Ауаҩы имазар акәын ҩ-ԥсҭазарак. Ԥсҭазаарак агхақәа реилкаараз, егьи еилукааз арҽеиразы.
Сариа. Ҩба ракәым, акгьы сымам уаҩҵас! Иудыруама саб дшыԥсыз?
Иара. Издыруеит. Уи дыԥсхьеижьҭеи акрааҵуан иара ихаиҵомызт акәымзар. Дыԥсуеит ҳәагьы дыҟамызт.
Сариа. Сара иахьарнахыс угәра згоит. Исоуҳәоз зегьы иашазаарын. Усҟан сузыӡырҩыр...
Иара. Усҟан бысзыӡырҩызҭгьы!
Сариа. Иҟаларын абри ауаҩ адунеиаҿ зегь реиҳа бзиа избоз, зҟазшьеи згәаанагареи нышәашьа рымамыз, анышә дысцәамгар.
Иара. Ибдыруаз, Сариа, убрагь бара уамаӡакгьы шыбхарам... Зегьы зхароу... (Ихазы аԥхьаҟа дааскьаны.) Ижәдыруаз, сара аԥсра аҿаԥхьа мчыҳәа сыман сыҟаӡам.
Дааиуеит Натали, уи ҿымт ашәҭ шкәакәа анышәынҭра ашьапаҿы инышьҭалҵоит. Сариа игәалҭоит Натали дшааиз.
Мап, ара инымҵәаӡеит ари аҭоурых. Уажәоуп ҿыц ашьапы анакы.
Натали. Сара сааит ибасҳәарц абри ауаҩ иҟынтәи сцәа ахшара дшалашәаз.
Сариа (илзымбатәбараханы дҩагылоит). Натали...
Натали. Избоит сышиашам, аха ари иаб зынӡак дымԥсӡарц азыҳәан, сара уи дсааӡоит.
Сариа (Натали даалгәыдыҳәҳәаланы). Сылашара, с-Натали, дышԥеиқәбырхеи Аслан, ҳашԥеиқәбырхеи зегьы!
Натали. Бымш аабзиахааит, Сариа. Сара дунеихаангьы бысхашҭуам.
Сариа. Џьарамзар џьаргьы бысзышьҭуам, Натали. Баргьы саргьы ҳнеицхыраан дҳааӡап ахәыҷы. Сыҩны-сгәара зегьы иара исҭоит.
Натали. Мап, сара сцоит абрахьынтәи. Уажәазы убас аҭахуп. Мышкызны санхынҳәлак баргьы саргьы еициаҳҳәап уи иаб дзакәыз. Иаҳҳәап иаб иҭоурых. Иҳарбап дахьҭахаз абаа ԥҽыхақәа рыҵаҟа. Бара бҿаԥхьа хара ҳәа акгьы сыдым Сариа, са сыцқьоуп. Избанзар, ари ауаҩ бзиа дызбоит. Уи абзиабара ихшогьы исҭоит. (Дцоит.)
Сариа дқьыз-қьызны анышәынҭра лыҽнықәлыжьуеит. Иара дгылоуп, Натали дахьцаз ахь дыԥшуа.
Иара. Днеиуеит аԥҳәызба ашәы лхьыссы, макьана аԥсҭазаараҿ шьаҿак ада еихызымгац, агәырҩеи агәыӷреи дрыҵаланы.
Сариа. Иуаҳама, Аслан, Натали лыбжьы? Уара уԥсы ҭоуп. Саргьы исҭахыз уара уԥсы ҭазарц акәын. Уи аԥҳәыс ҳаиқәлырхеит уаргьы саргьы, Аслан.
Иара днеины ашьшьыҳәа Сариа дҩаиргылоит.
Алашара ыцәоит.
Аслан дахьҭахаз абаа ԥҽыхақәа ахьеилажьу амшын ахықә аҿы. Шьыжьуп. Амшын еисуеит. Ҳара даабоит маҭәа шкәакәала еилаҳәоу Натали ахәыҷы дылгәыдкыланы дшааиуа. Уи дааиуеит ашьшьыҳәа, нас, илкыз ашәҭ, амшын иаламԥсакәа, лаԥхьа ахаҳә инықәылҵоит.
Натали. Иубома, Аслан, аҷныш амҵәыжәҩақәа еиҵнахит. Уи злоу ацәқәырԥақәа ирылҵәрааны иаҳа-иаҳа хыхь ахалара
иаҿуп. Уара уиашан, Аслан. (Нас даахьаҳәны, ахәаԥшыҩцәа рахь, аԥхьаҟа дааскьоит.) Сара сгылоуп, амҩақәа ахьеихдоу, аҵеи дысгәыдкылан. Шәара исшәырба урҭ рахьынтә иалсхра мҩакы. Уа мшыбзиақәа, ажәлар! (Натали, лхы шьҭыхны, ԥхьа дыԥшуа, ажәлар дрылсны дцоит.)
Акыраамҭа лымкаала алашара ахаҳә иқәу ашәҭ иақәыԥхоит.
Аԥарда
Афырхаҵаратә драма, ҩ-қәгылараки бжь-сахьаки аманы
Иалоу ауаа
Ҳабашь — 60—65 шықәса ихыҵуеит.
Махаз.
Чакьара.
Шәарах — уи иԥацәа.
Кама — урҭ раҳәшьа.
Ешсоу — дынхаҩ ҷкәыноуп.
Баҭал — Ҳабашь диқәлоуп, дҭауадуп.
Гьаргәал.
Хьрыԥс.
Алхас — уи иԥацәа.
Алмысхан.
Наҳар — Баҭал иашьа иԥацәа.
Ҷыӷьыц — дынхаҩуп.
Аҭырқуа ир рхада.
Мамеҭ — уи ихаҭыԥуаҩ.
Ажәлар.
Игоит асаркьал абжьы згәылҩуа ауахәама ашәа. Аҵх лашьца иалаабаауеит хәы-ҳаракык аҿы иқәгылоу ауахәама. Ауахәама арыӷьарахьи
арымарахьи рыла иаацәырҵуеит Ҳабашьи Баҭали. Досу ахьгылоу анцәа иҵаныҳәо, аҭӡамц ацәашьқәа кыдырҵоит.
Ҳабашь. Хыхь иҟоу анцәа, иҳаҭ улԥха-угәаԥха. Улаԥш хаа нықәрԥха митәеиқәаҵәа зхызгахьоу, иҳаҭәоушьаз ҳаԥсадгьыл! (Ацәашьы кыдиҵоит.)
Баҭал. Зхьышьаргәыҵа сакәыхшоу анцәа ду, исанажь џьара исзымдыруа, исаҭәам гәнаҳарак ҟасҵахьазар ари адгьылаҿ! (Ацәашьы кыдиҵоит.)
Ҳабашь. Ҳажәлар ацәыхьча амашәыр, иацәыхьча адыдмацәыс, адгьылҵысра, аӡхыҵра, амца, аԥшацәгьа. Зхьышьаргәыҵа сакәыхшоу уара! (Даҽа цәашьык кыдиҵоит.)
Баҭал. Исыҭ амч-алшара шаҟа сҭаху. Ирлаша иҵегь саҳҭынра. Урхылаԥш сыхшара, уара унапы иануп. Ирыӷәӷәа сымчқәа, снапаҵаҟа иҟоу сыжәлар сырхылаԥшыртә еиԥш! (Ацәашьы еиҭакыдиҵоит.)
Ҳабашь. Ари ацәашьы ҳабацәа бзиақәа ишәызкуп, зыԥсадгьыл аиқәырхара зхы ақәызҵаз агәаҟқәа. Ирҭынч рдамра, иршкәакәа рыԥсаҭа, акыр зымчу ҳаб Анцәа ду. (Ацәашьы кыдиҵоит аҩызцәа рывараҿы.)
Баҭал. Зыԥсаҭа бзиахаша саб, Маршьан Арзаҟаԥ, иаатуп уаҳҭынра ашә, иҭынчыз угәы. Уара ушьҭамҭа иаҳа-иаҳа азҳара иаҿуп. (Ацыхәтәантәи ацәашьы нкыдҵаны, илахь-иџьымшь ааӡатәны алашьцара дналаӡуеит.)
Ҳабашь (аҵыхәтәантәи ицәашьы нкыдҵо). О, акыр зымчу анцәа ду, уара, ацқьа Гьаргь! Схаҿ иаку шәарҭ ацәашьқәа, шәырхылаԥш ҳҵеира, шәырхылаԥш схәыҷқәа. Шәахылаԥш аԥсуаа ҳадгьыл. Ҳшәашьапкуеит зегьы! (Илахь-иџьымшь ааӡатәны, аҵх лашьца дналалоит.)
Алашара ыцәоит. Иаалашоит. Ауахәама аԥхьа ишьҭоу адәҳәыԥш ажәлар ықәырҭәааны иқәуп. Аҿар рыжәҩа еибаркны, «Аибаркра» икәашоит. Даҽа шьоукыхгьы ауахәама аԥхьа рылахь-рыџьымшь ӡатәуа иҩналоит. Шьоукы дәылҵуеит. Иахьа ныҳәа мшуп. Шьхатәыла иқәынхо зегьы еизеит. Акәашараҿы аҷкәынцәеи аҭыԥҳацәеи еибаԥсахуеит. Ара иҟоуп ҭауади-аамсҭеи анхаҩыжәлари. Аҳаҭақәа рыла аҩы ааргоит, иааргоит убас афатә, аӡарақәа ӡны, зуахкы уҭаху. Шьоукы аҩы ржәуеит, шьоукы акрырфоит. Ҭауади-аамсҭеи Баҭал икәшаны игылоуп. Ара иҟоуп Баҭал
иҷкәынцәеи иареи, иара убас Ҳабашь иҷкәынцәеи иареи. Дааиуеит Наҳар Ҷыӷьыц дицны. Урҭ аҩыџьагьы ижәны иҟоуп. Дкәашо днықәлоит ԥҳәызба еинаалак. Уи Ҳабашь иԥҳа Кама лоуп.
Наҳар (Ҷыӷьыц зымҩа днаскьаԥхьан). Ҷыӷьыц, дубама ани иқәыԥрааны икәашо анцәахша?
Ҷыӷьыц. Ааи, дызбоит, аҭауад ухаҵкы.
Наҳар. Ирҳәоит иаарласны хаҵа дцоит ҳәа?
Ҷыӷьыц. Ааи, усоуп, ухаҵкы.
Наҳар. Ачара ҟамлароуп.
Ҷыӷьыц. Ааи, аха уи лашьцәа зусҭцәоу ухамшҭзааит, ухаҵкы.
Наҳар. Уссгьы исымам. Урҭи ҳареи ажәытәшьа шҳабжьоу ухамшҭзааит уаргьы.
Ҷыӷьыц. Анцәа ҳрыцҳашьа, ари ауаҩ деилагеит. Ашхырцәаӷьҭра инапы ҭишьуеит.
Наҳар. Уара сузымҵааит снапы ахьҭысшьуа.
Махаз (Ҳабашь иԥацәеи иареи ахьгылоу). Шәыԥшишь, Наҳар иҩызцәеи иареи рыблақәа ырцәгьаны ҳара ҳахь ишыԥшуа.
Чакьара. Иԥшлааит, уи азы иҳахьп зугәахәуазеи?
Ҳабашь. Ҩажәа шықәса ҵуеит дареи ҳареи ҳаиндраалеижьҭеи, аха бла хаак ҳара ҳахь иаадмырԥшит убриаахыс. Иазхоуп, дад, уажәшьҭа, шәаала аӡӷаб дшәыманы, урҭ раԥхьа ҳара ҳақәҵып.
Чакьара. Избан, саб? Ҳабду иаб рабдук дишьит ҳәан, иаҳхароузеи ҳара?
Ҳабашь. Ҳарҭ анхацәа урҭ рҿаԥхьа иаҳхарамгьы харан иҳадын. Иҟоуҵаран иҟоузеи, ҳазшаз убас ҳлахьынҵа ианиҵеит.
Махаз. Иазхоуп уажәшьҭа ҳхы ахьынӡаԥхьаҳкызгьы. Ҳара ҳажәлар ҳазрылҵуам.
Ҳабашь. Ибзиоуп, ибзиа. Сара иаусҭахыху ажәлар рылҵра, аха зҿы аус ҳамоугьы шәхашәмыршҭын. Сара снеины, Баҭал аԥсшәа иасҳәоит.
Чакьара. Иаҭахым, саб.
Ҳабашь. Баҭал Наҳар иаб дузидкылом, сыҷкәынцәа.
Махаз. Иаадыруеит, аха урҭ еишьцәоуп.
Ҳаашь. Урҭ ианакәызаалакгьы еизуаамызт.
Чакьара. Зегьакоуп, уи усгьы ҳахәда инапы хишьуам.
Ҳабашь. Издыруеит, аха сара исуалу насыгӡоит.
Алхас (Баҭал иԥацәеи иареи ахьгылоу). Аҭаҳмада ҳашҟа даауеит, саб.
Баҭал. Аҭаҳмада уажәраанӡа ааира ихәҭан са сышҟа.
Ҳабашь. Иахьатәи амш алԥха уиҭааит анцәа ду, аҭауад лаша ухаҵкы.
Баҭал. Уажәраанӡа исыдуныҳәалар ухәҭан, Ҳабашь. Уара акрыздыруа нхаҩуп, амчгьы умоуп, аха усыцклаԥшцәоит. Иагьа ус акәзаргьы, иухоумыршҭлан уареи сареи мчыла ҳшеиҟарам.
Ҳабашь. Ҳәара аҭахума, уара у-Маршьануп, сара с-Хсалбоуп. Аха ари адгьыл аҿы анхацәагьы ҳазқәа-ҭыԥ ыҟоуп, аҭауад ухаҵкы. (Днеиԥырҵны ажәлар дынрылагылоит.)
Ажәлар ргәырӷьара иаҳа-иаҳа иазҳауеит. Убри аамҭазы, иааԥса-икараха иаарылаххуеит ҩыџьа арԥарцәа. Руаӡәк дыҩхалан асаркьалқәа ахькнаҳаз, ишилшоз рысра далагоит, ауаа реизгара абжьы ахаҵаны. Ажәлар зегьы, ргәырӷьареи рыкәашареи иаразнак иаарҟәыҵны, уи ишҟа инеизыҩҩуеит.
Ажәлар рахьынтә абжьқәа.
1-тәи абжьы. Иҟалазеи, арԥыс?
2-тәи абжьы. Иҳәа ирласны, узҿу закәызеи?
3-тәи абжьы. Деилагама, мшәан, ари ауаҩ?
4-тәи абжьы. Ҳаи, анцәа иныс, дышҳалахәмаруа!
5-тәи абжьы. Дызусҭада ари, дад?
6-тәи Абжьы. Шәарах иоуп — Ҳабашь иԥа.
Шәарах, ажәлар ишҟа ирҳәоз имаҳаӡазшәа, асаркьал абжьы иаҳа-иаҳа иацҵо, асра даҿуп.
Ҳабашь (асаркьал ахькнаҳаз дҩаҵагылан, ибжьы ҩеиҵыхны). Иҟалазеи, Шәарах, иҟала?
Шәарах (асаркьал асра даҟәыҵны, уа дшықәгылаз). Ҳтәыла агаҿа аԥҭеиқәаҵәа ықәҳаит...
Баҭал. Иҳәа, арԥыс, иҟалаз?
Шәарах. Аҭырқәа ир ӡхыҵит агаҿа. Иршьуеит ҳауаажәлар, иеигӡом аӡәгьы...
Ажәлар рахьынтә абжьқәа.
2-тәи абжьы. Изакәызеи ари иихәо?
5-тәи абжьы. Мап, исызхаҵом, ари гаӡароуп!
1-тәи Абжьы. Деилагеит арԥыс!
6-тәи абжьы. Уаангыл ҳәа иазҳәо аӡәгьы димаӡами?!
3-тәи абжьы. Изахьӡузеи ҳауаажәлар ршьуеит?
Баҭал. Еи, арԥыс, иҟоума ухшыҩ ухаҿы. Иҳәа аиаша, ԥхыӡу лабҿабоу иубаз?
Шәарах (хыхьынтә). Лабҿабоуп, аҭауад лаша ухаҵкы, сыгәра шәымгозар, шәиазҵаа, абри арԥыс убрахьтәуп. Ишәеиҳәап ҳабла иабаз акаамеҭ закәу.
Наҳар. Ажәлар, арҭ рыгәра шәымган. Ԥсык игага рбеит, уаҳа акагьы. Мцхап ирҳәо.
Ешсоу. Ҳаи-ҳаи, амц шәҳәоит ҳәан ҳазҳәаз уарбану? Ԥшқак иаҳасабала уаҳмацәажәан. Ҳабла иабаз ауп иаҳҳәо.
Шәарах (хыхь дахьықәгылаз аҟынтәи длалбааххны, ажәлар рыжәпара дналаланы). Ааи, ажәлар шәхаҵкы, агаҿа ашышкамс еиԥш иқәуп асқьар.
Ешсоу. Ирбылуеит ҳуахәамақәа, амца рыцраҵаны.
Шәарах. Апапцәа ракәзар, икнаҳаны рышьра иаҿуп.
Ажәлар рахьынтә абжьқәа.
1-тәи абжьы. Иҳаҳауа закәызеи?
3-тәи абжьы. Шәыбыз шәацҳа, арԥарцәа ҟадыџьқәа!
6-тәи абжьы. Анцәа иитәым атәым ажәоуп ирҳәо арҭ!
2-тәи абжьы. Ари мцызар, ҳџьар цқьа иамаҿоуп, амца шәалажьны шәшаабылуа.
4-тәи абжьы. Шәаангыл, уара, ирбаз дшәырҳәа.
Наҳар. Шәырзымӡырҩын анцәа дызмам аџьнышқәа. Ҳныҳәа ахьбжьырхыз азы еиқәԥах иҿашәҳәа.
Наҳар идгылаз гәыԥҩык арԥарцәа инарзыҭрысуеит, аха Ҳабашь иԥацәеи урҭ рҩызцәеи заҳәақәа ирыхаз инарҿагылт. Хабашьи Баҭали досу рыуаажәлар ааныркылоит.
Ҳабашь. Шәеиламган, Махаз! Ацқьа Гьаргь иҿаԥхьа шәхы лашәмырҟәын.
Баҭал (иуаажәлар аанкыло). Наҳар, Алхас, анцәа ду иҿаԥхьа, сара сгәамҭаӡакәа, шәызҿу закәызеи, наҟ шәнарыха шәаҳәақәа.
Убри нахыс ажәлар гәыԥ-гәыԥла рҽыршоит. Баҭал иуаажәлари ишькылкцәеи хазы игылоит. Наҳар иҩызцәеи иареи — хазы. Ҳабашьраагь убас.
Шәарах (ажәлар даарылҵны, дааскьоит Наҳар дахьгылаз ашҟа). Башаӡа шәаҳзыҵҟьоит, аҭауад лаша ухаҵкы.
Ешсоу. Ҳара ҳабла иамбаз мцык алаҵаны иаҳҳәозар, аӡбаҩцәа шәхаҵкы, ишәҭаху ҳзыжәу, ҳалшәца ҳаԥсадгьыл.
Ажәлар рахьынтә абжьқәа.
3-тәи абжьы. Ишәҳәа арԥарцәа, ишәҳәа аиаша.
1-тәи абжьы. Ажәлар шәзыԥшуп аџьар цқьа амҵан. Аха, дадраа, ишәҳәо иҟам-ианым акакәзар, усҟан шьхатәыла адыд-мацәыс агәылшьап ықәнаргылараҳа, шәаргьы ҳадгьыл цқьа қәгылашьа шәымам, ижәдыруазааит.
Шәарахи Ешсоуи (рҩыџьагьы ауахәама ашҟа рхы нарханы инышьамхнышланы, рылахь-рыџьымшь ӡатәуа). Ацқьа Гьаргь, улԥха-угәыԥха ҳаҭ! Уара иуҵазкуа, иԥшьоу ҳадгьылаҿ ԥсҭазара имоуазааит!
Шәарах. Ауахәамақәа ирхагылоу аџьарқәа рхырхуеит. Ашьа ықәшуп агаҿа зехьынџьара.
Ешсоу. Ирҿагылаз иреигӡом, рыхәдақәа хырсоит. Зымч мхаз еидҿаҳәаланы, ашхәақәа ирҭажьны, мшын нырцәҟа ргара иаҿуп.
Гьаргәал (дызлагылаз даарылҵны). Шәарах, ирыхьзеи ажәлар, инҵәама зегьы, изышьҭырымхызеи абџьар?
Шәарах. Абџьар шьҭызхыз рымч мхеит, аҭауад иԥа ухаҵкы.
Ешсоу. Ҳзеидымгылт ҳазынтәык агаҿа иқәынхоз, ҳара-ҳара ҳабжьара аԥсахра ҟалеит.
Шәарах. Ӡаԥшь Зосҳан иҷкәынцәеи иареи рыуаажәлар рыԥсахит, ихнахт асулҭан ихьы. Иақәыжьцәеит рыдгьыл.
Наҳар. Ҳаи, саб иԥсаныс, митәык шсымпыҵҟьо, абарҭ аласбақәа ажәлар ирылшәымгар.
Баҭал. Уҽаанкыл, Наҳар. Уажәы-уажәы уабџьар уамыхалан. Еилаҳкаап ирҳәо ииашоу-ииашаму.
Наҳар. Иуҳәо закәызеи, саб иашьа? Ишԥыкәу Ӡаԥшь Зосҳан иԥацәеи иареи шыԥсахыҩхаз. Уи аҩыза ҟалашьа амаӡам.
Ажәлар рахьтә абжьқәа.
1-тәи абжьы. Уаҳа иҟалазеи, уаҳа?
6-тәи абжьы. Ргәы иҭоузеи аҭырқәцәа, иқәҵны ианбацо?
Шәарах. Аҭырқәцәа Аԥсны зегьы рымпыҵархаларц иаҿуп. Урҭ рацәаҩуп, аҭауад лаша ухаҵкы. Иҟалоит ҳамч мхар, ҳаҵадырхар, ирблыр ҳуахәама, иццышәыртәыр ҳаҩнқәа, ҳабнақәа, ҳадәқәа. Убри ҟамларцаз, заанаҵ ҳҽеидаҳкылап, ҳарԥылартә еиԥш хаҵала аӷацәа. Ҳрыцхраап ҳашьцәа, агаҿа ҭынхада иқәхаз. Аԥсны зегьы еидгылар, урҭ рымч дырхом. Мап анакәха...
Баҭал. Ҳаи, анцәа иныс, ишеилагаз схы. Ари иашазар...
Наҳар. Урҭ урзымӡырҩлан. Ухы унапаҿы иааг. Ианбыкәыз анхацәа ҳрылагыланы ианаҳаӡбахьаз ҳус.
Алхас. Ҳақәшәыжь абрахьынтә. Уаҳа сзырзыӡырҩуам арҭ аҷкәынцәа.
Наҳар. Арҭ ламыс злам уаауп, ҳашнеи-шнеиуа ҳԥаҵақәа ирхьынҳаларцгьы иҟоуп. Ҷыӷьыц, ҳаҽқәа уаарых, ҳаҽқәа.
Гьаргәал. Шәеилагама, иҟашәҵо закәызеи, Наҳар Ҳажәлар еилаҭыруа, еилагьыжьуа ишгылоу, ҳрылҵны ҳцар ҳара ҳзы ихьӡума?
Наҳар. Ажәлар хыла-гәыла еилазҵаз еилдыргааит. Ҳара ҳала иамбаз ҳазхаҵом.
Гьаргәал. Саб, иухоумыршҭын шьхатәыла иқәынхо ажәлар рлахьынҵа унапы ишану. Иумырԥхашьан ухы, ҳаумырԥхашьан иухшаз. Хьымӡӷ ҳаумырган жәытәнатә аахыс хьӡи-ԥшеи змоу ҳажәла. Ажәлар урылҵны умцан, рхы зқәыркуа рзымдыруа ианеилагылоу аамҭазы. Иагьа ус акәзаргьы, урҭ рыда ԥсыхәа ҳамам.
Наҳар. Урҭ рыда ԥсыхәа умамкәа уҟазар, уҟаз, абра. Еи, ажәлар, Маршьан Баҭал игәра зго аӡәыр шәыҟазар, мамзаргьы
бзиа дызбо, шәрылҵ арахь! Уи имч-илша шәахьчоит, шәхы хәыцк алшәараны изыҟалом ианакәзаалакгьы.
Ажәлар аилыҵра иалагоит. Баҭал уиаҟара иҭахымкәа, иҷкәынцәа дрыларгыланы, ашҭа аҵыхәахь рҿынархоит.
Шәарах. Шәеилагама, ажәлар, иҟашәҵо закәызеи? Ари акаамеҭ иаҳзыҟалараны иҟоу аус мыӡбаӡакәа, шәабацо шәеилыҵны?
Ажәлар рахьынтә абжьқәа.
7-тәи абжьы. Ҳара ҳус аҭауад лаша иӡбоит.
8-тәи абжьы. Ҳара уи инапы ҳануп, ииҳәо ҟаҳҵоит.
5-тәи абжьы. Иара ҳаитәуп, иара ишиҭаху дҳазныҟәааит.
Шәарах. Шәеилагеит, шәыла аш хылеит. Ианбыкәу ҭауадаа ианырӡбахьаз ҳус.
3-тәи абжьы. Урҭ ианакәзаалакгьы рхы акәын изышьҭаз, Шәарах.
1-тәи абжьы. Ажәлар, шәҟәышха уажәшьҭа. Иахьа хи-ԥси раҵкьыс еиҳау аус ҳазҵысит, хажәлар зегьы ирзеиԥшу. Хырҩа азааур, иахьакәым ҳашкылнаго жәдыруаз.
Чакьара. Саб, зҿумҭуазеи, узгылоузеи ухы укәаҽ, хажәлар ҳцәеиԥхьыттеит, нас еидкылашьагьы рымам.
Ҳабашь (Баҭал днаидгыланы). Ари аус ӡбатәуп, Баҭал ухаҵкы, ҳрыцхраароуп ҳашьцәа, амыҟәмабара иҭашәаз.
Батал ҿиҭуам.
Шәарах. Ааи, аха урҭ аԥсуаами, аҭауад лаша ухаҵкы. Ҳашьцәа рами. Иахьа урҭ ҭахар, уаҵәы ҳаргьы иааҳадгылоит аӷацәа.
Наҳар. Уи ҳусс иалоузеи ҳара. Досу ихы дахылаԥшааит, ихьчааит иҩнаҭа.
Ажәлар рахьынтә абжьқәа.
7-тәи абжьы. Ааи, ааи, ииашоуп, аҭауад ухаҵкы.
8-тәи абжьы. Досу ихы ибааит, досу ихьчааит иламыс.
1-тәи абжьы. Мап, шәиашам, ҳара зегь еицыҳаӡбар ҳразҟы, усҟан...
3-тәи абжьы. Ианбыкәыз ҳара ҳразҟы анеицыҳаӡбахьаз?
Ешсоу. Иарбан ламысу шәарҭ шәызлацәажәо, иарбан дину шәара шәзымҵаныҳәо? Баагәарак еиԥш хзықәгәыӷуаз ашьха уаа, ишәыхьзеи?..
Шәарах. Хыхь иҟоу анцәа, урхылаԥш, ҳажәлар рхы аҭыԥ иқәҟьеит, еилагеит зынӡаск!..
Гьаргәал. Шәхи шәыҩнаҭеи мацара шәрызхәыцны, ҳабацәа рыдгьыл хьымӡӷ ашәмырган.
Ешсоу. Ҳаидымгылара аҵыхәала ҳабӷа шәынтә иԥҵәахьазар, шәынтә аҳәынҵәа ҳаларкәаҳахьазар, анцәа игәра шәымгозар, дин шәымамзар, нас, шәзышьҭоузеи ауахәама аҿаԥхьа? Шәмаҟақәа шәыртла, ишәса шәԥаҵақәа, аҳәса маҭәа шәшәышәҵа. Убыс ҟарҵеит агаҿа иқәынхоз аӡәырҩы.
Наҳар. Ҳаи-ҳаи, арԥыс, зхы зымакәачроу, узусҭада уара, ахшыҩ ҳзырҵо?
Ажәлар рахьынтә абжьқәа.
1-тәи абжьы. Ари ҳқыҭа деиуам, иахьадагьы дҳамбацт.
7-тәи абжьы. Ицәажәашьа злаҟоу ала, иҽеиу уаҩым.
4-тәи абжьы. Уабатәиу, уабантәиааи уара?
Ешсоу. Сахьатәиу акәым аус злоу. Саԥсуоуп. Ҳтәыла амца аҟны аҿҿаҳәа ианалабылуа, шәарҭ ҳашьцәа иаҳа ҳзықәгәыӷуа ацхыраара ҳашәҭап ҳәа, шәхы шәнапы ақәшәкит, шәыԥсы еиқәшәырхарц. Шәыҩныҟақәа шәеихеит. Нас, иабаҟоу ахаҵара?
Наҳар. Ахаҵара зеиԥшроу усырбап сара. (Икьарахә дахоит.)
Ешсоу (дахьгылаз, иабџьар дамыхакәа, дааԥышәырччоит). Уабџьар узахозар, изқәукша ыҟоуп. Уара ухы сылалом сара.
Наҳар (дызхыԥшылоз аблақәа рҟнытә ахысра илымшакәа, иҽааникылоит). Уи ахыԥаӡам, ҳаибабахп аҽаџьара.
Ицоит Баҭал иҷкәынцәеи иареи, урҭ ирышьҭалан ицоит ажәлар абжеиҳараҩык. Аԥҭа лашьца ҩазҵалаз ажәҩан аамацәысны, идыдуеит. Ари бзиарак иазҳәам рҳәауашәа, ажәлар иаанхаз рыбла ҭырхаха, уахь иҩаԥшит, рылахь-рыџьымшь ӡатәуа. «Ақәаршҩы аауеит, ақәаршҩы!»
— иааиларԥсеит ажәлар рыбжьқәа, нас Ҳабашь иахь инхьаҳәуеит. Ашьшьыҳәа ицәоит алашара.
Уахынлоуп. Абнара. Рҩашк абжьы гоит. Алашара дадаабалоит Наҳар. Уи дтәоуп ихала, уажәы-уажәы ҵаҟантә ихагалоу амҩахәасҭахь дыԥшуа. Насҭхашәа алашьцара далаабаауеит Ҷыӷьыц.
Наҳар. Ҷыӷьыц, аӡәыр ишьҭыбжь уаҳауама?
Ҷыӷьыц (Наҳар иахь дааскьаны). Мап, ухаҵкы. Ари аҵх злалашьцоу ала, дааудгылаанӡа уаҩ дубараны уҟаӡам.
Наҳар. Ма лашарак џьаргьы иамкӡеи?
Ҷыӷьыц. Нырцә акаҵәараҿ мцак аацәыҵыҷҷан, аха иаразнак инхәыҵабеит.
Наҳар. Уи уажәшьҭа уеизгьы-уеизгьы абра дыҟазар акәын.
Ҷыӷьыц. Уи иажәа деижьом, ухаҵкы.
Наҳар. Иџьашьатәуп, иагьа ус акәзаргьы, иџьашьатәуп Ҳабашь иԥацәа рхымҩаԥгашьа. Ҳахьнеилакгьы иҳашьклаҳәуеит. Дара ракәу џьушьап иҭауадцәоу.
Ҷыӷьыц. Урҭ умҩа иаԥыргамкәан, уара узыҳәан бзиара ҟалараны иҟам, ухаҵкы.
Наҳар. Сара сымҩа урҭ реиԥш иагьаҩы аԥыражьуп. Аха урҭ зегьы раҵкьыс деицәоуп саб иашьа.
Ҷыӷьыц. Уа уиашоуп, сыҭауад лаша ухаҵкы.
Наҳар (игәы иҩыҵаххны). Сыҭауад лаша, сыҭауад лаша. Сара санылашаз аамҭа цахьеит. Шьхатәыла аҳра зкыз саб данԥсы нахыс, ашьауардын мҵәыжәҩада адәы иқәхаз еиԥш саақәхеит. Уи импыҵеихалеит саб идгьылқәа зегьы. Иаанхаз шаны анхацәа ириҭеит. Сашьеиҳаб, абзамыҟә Алмысхан, ихы ирӡит. Дгәеигәеиуа атәылақәа днарылалан, иқьаԥҭажәхеит ҳаб иҩнаҭа. Саргьы сдыԥшылаханы сықәхеит. Аха, мап, уа алҩаҵә ҩеиртә иҟасҵароуп сыԥсы-сынха. Изгароуп сыдгьылқәеи уи иқәынхо смаҵуцәеи, ашьа каҭәозаргьы. Сара уара уџьабааԥса сырӡуам, Ҷыӷьыц, смазара абжа усҭоит. Усыцхраа сшьапы сықәыргылараҿы.
Чыӷьыц. Хыхь иҟоу анцәа ду ибоит уара узыҳәан еснагьгьы сгәы шыцқьоу, са сынхаҩуп, аха сыгәра угоит ҳәа сыҟоуп. Исҭоубоуп иаасыдуҵо зегьы шыҟасҵо ала.
Наҳар. Уара анхацәа уреиӷьуп, Ҷыӷьыц. Анхацәа урхыҳәҳәогьы уҟасҵоит. Аамсҭажәла ухысҵоит. Жәа-ҭӡык анхацәа маҵуцәасгьы иусҭоит. Адгьыл азы абнара узалысхуеит.
Ҷыӷьыц. Сара сыԥсҭазараҿы еснагь сзызхәыцуаз убри акәын. Уахынла саныцәоу сыԥхыӡ иалоуп, ҽынла акәзар — сыбла ихгылоуп, дгьылк сақәиҭны, сымаҵ руа аҟалара. Сара уи аҩыза сақәгәыӷуазар, уаргьы иаауҭаху зегьы урықәсыргәыӷуеит.
Наҳар. Зегь раԥхьа ушааманшәалахаз, Кама дымҵарсны дысзааугоит.
Ҷыӷьыц иааиқәыӷәӷәеит.
Уеиҵазырӷәӷәазеи? Урыцәшәауама лашьцәа?
Ҷыӷьыц. Ааи, аха уи лашьцәа ҳқыҭа зегьы амца ацраҵаны ирблып. Иаасыҵырхыр, саргьы сыкнарҳап. Усҟан изысҭахузеи аамысҭареи, адгьыли, амаҵуцәеи.
Наҳар. Умшәан, уажә иумбеит ус еиԥш аҟаҵара. Аԥсҭазара бзиа уоурц азыҳәан, агәаӷьрагьы аҭахуп. Ус ушьапы еиқәыршәны уштәоу акгьы зыҟалаӡом.
Ҷыӷьыц. Нас, данбоуҭаху, аҭауад ухаҵкы?
Наҳар. Уаха инаркны, уаныманшәалахо.
Ҷыӷьыц. Ибзиоуп, ухаҵкы.
Наҳар. Аԥҳәысеиба Қәеиза лхәыҷы изыҳәан иуасҳәаз ухашҭма?
Ҷыӷьыц. Мап исхамшҭӡеит, аха сманшәаламхеит. Еснагь ахәыҷы иан лкалҭ днаԥыршәом. Лыбла ишабо илымҟәыҵкәкәааны дызгар сҭахым. Усҟан зегьы ҳцәырнагоит... Ҳаӷеиҭа, Баҭал иааиаҳар...
Наҳар (игәы иҩыҵаххны). Баҭал, Баҭал, аах, снапы илало дыҟандаз! Уара суазҵаауеит, нас, схы зланыҟәызгарызеи, суалқәа зласшәарызеи? Аӡә дсымҭиир, егьи даасымхәар. Смал рҽахарбабаны иркит иҷкәынцәагьы иаргьы. Хыхь иҟоу Анцәа, исыҭ амч са стәы снапаҿы иаазгартә еиԥш.
Игоит атрышәбжьы.
Сишь, аӡәы атрышә дасуеит. Уарбану?
Абжьы. Сара соуп — Алмысхан, Наҳар уоума?
Наҳар. Ааи, сара соуп, арахь ухал. Ҷыӷьыц, унеиԥыл.
Ҷыӷьыц дцоит. Ԥыҭрак ашьҭахь дааиуеит Алмысхан, бџьарла деибыҭаны. Уаҩоук, илакҭа цәгьаны. Иԥаҵақәа ыршаны, ԥсуа маҭәала деилаҳәаны. Иуаҩыбжара днеихьеит.
Алмысхан (Наҳар дааигәыдиҳәҳәалоит). Сашьа Наҳар, усымбеижьҭеи узаҟарахазеи?!
Наҳар. Уара усцәыӡӡеит ҳәа акәын сшыҟаз, Алмысхан. Адунеи иҟьалан иқәыз сашьа. Ӡәыр дуцума?
Алмысхан. Хҩык сыцуп, ҩыџьа аԥсуааи ҭырқәаки.
Наҳар. Аҭырқәа ба?! Ииуазеи уи ара, насгьы дызусҭада?
Алмысхан. Уи уашьҭан иуасҳәап. (Ҷыӷьыц иахь.)Ари?
Наҳар. Ари дыгәрагоуп. Ҷыӷьыц, унеи асасцәа рахь.
Ҷыӷьыц дцоит.
Алмысхан. Иҟалазеи, ашәҟәы исзынаушьҭыз иаҳәо ҵабыргума?
Наҳар. Ааи, иҵабыргуп.
Алмысхан. Нас, иқәихит ауп ҳаҳҭынра? Ҳаб иԥсра ихы иаирхәеит? Еимиҵәеит ҳмал ҳаб иашьа? Ҳанхацәа еимирпит, аа?
Наҳар. Ашәҟәы иҭаны ауаҩы душьҭасҵеижьҭеи акыр ҵуеит. Уи уаузҭгьы, уабаҟаз уажәраанӡа?
Алмысхан. Сшаалакгьы ҟалозма?.. Иҳалшап зугәахәуазеи уареи сареи ҳхала. Сара срыцуп ауаа мшыннырцәынтәи, ҳшьа зуша.
Наҳар. Изакәызеи иуҳәо, Алмысхан? Изусҭцәада. уара мшыннырцәынтәи узцу, ҳара ҳшьа рурц азыҳәан? Абни аҭырқәа иакәымзааит?
Алмысхан. Иауазеи, нас, аҭырқәа дсыцзар, ишакәхалакгьы ҳшьа утәуп.
Наҳар. Уеилагама, Алмысхан! Иарбан шьоуроу узлацәажәо? Ус, хаала, ҳаб иџьынџь ҳара иаагоит. Ҳанхацәагьы ҳара ҳнапаҵаҟа иҟалоит. Шьхатәыла ҳаб дшахагылаз еиԥш, уара уахагылоит. Уи шьҭамҭала ҳара иаҳтәуп. Иҳамазкуада?
Алмысхан. Гаӡажәоуп иуҳәо, Наҳар. Иҳамеимкындаз, иабаҟоу иахьа хҭыӡҭыԥ? Сара урҭ зегь сыргьыжьуеит, ашьа касҭәозаргь.
Наҳар. Иагьа ус акәзаргьы, уи зшьа ҳалҵыз уаҩуп. Атәым напала...
Алмысхан. Иарбан шьоу узлацәажәо! Ани ашьа иландаз, абас ҳзиуазма? Ҳаб иԥсы анҭазгьы, аҵәы илеиҵон, анхацәа дрыцәнымхошәа иҽыҟаҵаны иҳажәиҵаларын. Ҳарҳәцәоушәа, ҳӷьычцәоушәа, ҳажәлар ҳҭиуазшәа дҳахцәажәаларын. Сара исхароуп, сара агаӡа, сықәҵны сцеит. Иагьа сҳәаргьы, ҳаб абас иаарласны дыԥсуеит ҳәа сыҟамызт. Аха сгьежьит, исрыцқьап ҳашьха тәыла, схәура иҭасҵап зегьы, абри саб иашьа ихшази иареи раԥхьа инаргыланы.
Наҳар (агәҽанҵара ааиҭан). Уи бзиоуп. Саргьы исҭахыз абри акәын, аха аказы суазҵаауеит, Алмысхан. Изусҭада ауаа узцу ҳәа узҿу? Ирҭахузеи урҭ абра ҳара ҳҿы?
Алмысхан. Алашара, ахақәиҭра, алахтра. Ҳара урҭ ацхыраара ҳарҭоит.
Наҳар. Ацхыраара?! Мшәан, уара иузымдырӡои урҭи ҳареи динла ҳшеиԥшым?
Алмысхан. Иауазеи, нас, уи? Сара урҭ ахақәиҭра сырҭоит, сыдгьыли суаажәлари снапаҵаҟа исыздыргьежьуеит. Убри азы рџьабааԥсагьы рысҭоит, иагьа дин ааиргьы, иабасԥырхагоу, сара сшы-Маршьану саанхоит.
Наҳар. Нас ииашоума, аҭырқәцәа агаҿа иқәынхо аԥсуаа рнапаҵаҟа иааргеит ҳәа ирҳәо? Ҳуахәамақәа рбылуеит, ауаа тҟәаны, ашхәақәа ирҭажьны Ҭырқәтәылаҟа идәықәырҵоит ҳәан?
Алмысхан. Уи мцуп. Ишәазҳәада ари еиԥш ажәабжь?
Наҳар. Арахь уаасҿаԥшишь, Алмысхан. Исҭахуп иаша ублақәа сырхыԥшыларц. (Ԥытраамҭак иашьа иблақәа дырхыԥшылоит, акы даԥхьошәа.) Мап, сашьа, раҩныҵҟа иагьа гәынамӡара ҳамазаргьы, ԥсроуп атәым ила ашьоура.
Аҩыџьагьы акыраамта еиҿаԥшуа игылоуп, агәреибамгареи агәынамӡареи рхы-рҿы ианубаалоит.
Алмысхан. Ҳаҩны иахыда?
Наҳар. Иахылахуада, сара сахуп.
Алмысхан. Асасцәа уахь ига. Аҭырқәа дыԥсахны, аԥсуа маҭәа ишәҵа. Исҭахым уи аӡәы дибар. Сара Баҭал иҟынӡа сцоит.
Наҳар. Саргьы суццоит, ухала усышьҭуам.
Алмысхан. Мап, сара схала сцоит.
Наҳар. Ҳаб инышәынҭраҿы умнеиӡои?
Алмысхан. Мап. Уи ицәыӡыз идгьылқәа сыргьежьаанӡа, имаҵуцәа ицәцаз инышәынҭра аԥхьа шьамхыла исмыргылакәа, алаӷырӡ иқәсыԥсараны сыҟаӡам.
Алашара ыцәоит.
Асценаҿ иаабоит аҩнаҭақәа ҩба еихык-еиҵыкны. Арыӷьарахь — Баҭал дахьышьҭало иуада. Арымарахь — Ҳабашь иҩны аԥхьа, аҵла ду игылоу ашьапаҟны. Урҭ аҩсценакгьы алашара лымкаала иарлашоит, егьырахьҟа зегьы лашьцоуп. Баҭал икаба аҳәынҵәрақәа ԥыртланы, ииарҭа дықәтәоуп ихы кны. Дааҩналоит Гьаргәал, аха иаб дшыцәамыз аниба, иҽааникылоит. Ҳабашь, дгәаҭеиуа аҵла ашьапаҿы длеи-ҩеиуеит. Иҷкәынцәа — Махаз, Чакьара, Шәарах уа иааигәа игылоуп. Рылахь еиқәуп зегьы. Аҵх ашарахь инеихьеит. Арбаӷьқәагьы иааиларыԥсоит.
Гьаргәал. Уажәыгь умыцәаӡаци, саб?
Баҭал. Цәашьа сымоума мамзаргьы, сыҷкәын. Ари иахьа иҳаҳаз ажәабжь иашазар, уара угәы иаанагома ус, ԥшатлакәк еиԥш инаҳахҟьаны ицап ҳәа. Ҳацҟьоит ауп, дад, ҳацҟьа, ҳаҟаӡамшәа. Иузааухьоузеи цәгьарас, зхьы-шьаргәыҵа сакәыхшоу, Анцәа ду. Знымзар зны ԥсеивгарак ҳәа ҳаумҭаӡеитеи?
Ҳабашь иҩны
Ҳабашь. Атәаха сызҭада, амца сыжәлан абылра саҿуп, сыҷкәынцәа. Иахьатәи аҩыза акаамеҭ салаԥш акәым, ирҳәо смаҳацызт ҳабацәа. Асҵәҟьа еиԥхьытташьа убахьоума? Аҳәатәеиқәымшәара, аихамҵгылара — ари иаанаго ақәӡаара ауп, ақәӡаара.
Баҭал иҩны
Гьаргәал. Ақәӡаара... Нас, убри аума иуҳәарц иуҭаху, саб?
Баҭал. Мап, мап. Уара убри аҩыза зынӡаск ухахьы ишԥааугеи? Ишԥыкәу ақәӡаара мамзаргьы хара ҳшазхәыцуа. Аха иҟоу умбои, дад...
Ҳабашь иҩны
Шәарах. Нас, ишԥаҟаҳҵари, саб?
Ҳабашь. Напхыцла акәзаргьы, еиқәҳархароуп абри ҳашьхатәыла. Аха аидгылара ада даҽа мчык ҳахәо џьышәымшьан, сыҷкәынцәа. Аидгылара, еиҭа аидгылара.
Баҭал иҩны
Гьаргәал. Аидгылара анакәха, уи уара уда ԥсыхәа амам. Унапаҵаҟа иҟоу ууаажәлар уара урхыламԥшыр, уара еидумкылар, иузеидызкылап зугәахәуада?
Баҭал. Нас, уара угәы иаанагома убырҭ зегьы реидкылара сара исылшоит ҳәа, уажәы ҳазлаҟоу ала.
Гьаргәал. Ааи, иулшароуп, саб, иулшароуп. Ҳазлаҟоу ҳҵәахыр аҵкьыс.
Баҭал. Хыхь иҟоу анцәа ду имчала, сара исаҭәашьоуп ашьхатәыла. Снапы иануп жәлар рыԥсҭазара зегьы. Аха сымч ахьымхогь рацәоуп, дад. Иумбаӡои ҭауадаа шаҟаҩ сҿагылоу, сашьа иԥацәа нарылаҵаны. Урҭ ҳажәлар ганха рырбырроуп изҿу. Ҳаԥхьаҟа азы ихәыцуа маҷҩхеит.
Ҳабашь иҩны
Махаз. Уара уакәымзи изҳәалоз, Баҭал ажәлар рыԥсҭазара инапы иануп ҳәа. Ҳара уи ианакәызаалакгьы ҳшицәымӷызгьы, хақәхра дшашьҭазгьы, уара пату иқәуҵон, нцәак иеиԥш душьон. Аха иубама аҵыхәтәаны, зегьы ҳнеилажьны, ихы шԥхьеикыз.
Ҳабашь. Хыхь иҟоу анцәа ду уи митәык данириеит акәымзар, абри аҩыза ҟаиҵомызт. Сеилышәкаа, аҷкәынцәа. Маршьан Баҭал шәара ишышәҳәо усҵәҟьа...
Чакьара (иажәа аҳәаха имҭакәа). Маршьан Баҭал уажәшьҭа игәра згода, иацы иҟаиҵаз анаҩсан?
Баҭал иҩны
Гьаргәал. Уара ухьӡ-уԥша иацы илаурҟәит. Ҳара ҳзааӡаз анхацәа амца қьоуқьад иалажьны, ҳабналоит. Изгода уажәшьҭарнахыс ҳагәра?
Баҭал (игәы иҩыҵаххны). Гьаргәал, уара уаҵкьыс еицәасшьаӡом анхацәа, аха иҟоу удыруама, сыҷкәын, ари иҟалаз ахҭыс ииашоу-ииашаму еилыскаароуп, иуаҳама исҳәо, Гьаргәал, ииашоу-ииашаму?!
Гьаргәал. Зыгәра гоу ҷкәыноуп Ҳабашь-иԥа Шәарах.
Баҭал. Издыруеит, издыр, аха иҟоу умбои...
Ҳабашь иҩны
Шәарах. Имгеит ҳагәра, иаҳҳәаз акашәагьы имбеит, иаразнак иҽыԥхьеикит, аусқәа цәгьахошәа аниба, знапы ҳаныԥшыло Баҭал...
Ҳабашь. Анцәа иумҳәан ҳара уи инапы ҳаныԥшыло, аха иахьазы уаҳа ԥсыхәа ыҟам. Иара дҳацымхраакәан, иуадаҩуп ҳажәлар реидкылара.
Чакьара. Уи ажәлар еидыскылоит ҳәа зынӡаскгьы игәы иҭаӡам. Баша игәра угацәоит, саб.
Ҳабашь. Ус ҟалашьа амаӡам.
Баҭал иҩны
Гьаргәал. Сгәы ԥызжәо агәрагара ахьҳцәыӡыз ауп. Ҳауаажәлар рҿы надырҳәыр ҳара ҳҟынтә, ҳазжуада хаԥсыргьы.
Баҭал (игәы еилашны). Ҳауаажәлар ҿынарҳәышьа рымаӡам, аҷкәын, иагьа мчы ааиргьы. Зегьакоуп сара...
Гьаргәал. Уара ухала уахьаанхо мацаразу? Ауаажәлар умамкәан уабатәи ҭауаду? Усҟан изаҳҭахузеи ахьӡи аԥшеи, ажәлеи амали... Иухьзеи, саб, ус уҟамызт, изкаҳазеи угәы, изукәаҽызеи ухәда?
Баҭал. Иҳәа, анцәа думазар, иҟасҵарызеи? Уажә исымбеит аидымгылара иахҟьаны ахәда акәаҽра.
Гьаргәал. Дарбанзаалак тәымк дҳахәараны дыҟам, ҳара-ҳара ҳнапы еикәаҳмыршар. Аамҭа ықәҳа ицоит, ҳаццакыроуп, акәымзар, ҳагаҿа зблыз ара иҟалоит уаҵәы. Ишаацәылашаз иастәуп асаркьал.
Ҳабашь иҩны
Хабашь. Ааи, ааи, иастәуп асаркьал. Иқәыргылатәуп ажәлар ршьапы. Ишьҭыхтәуп абџьар. Ма аԥсра ма анхара. Мап анакәха, ҳашьхатәыла амца адыркып. Ҳуаажәлар еидҳәаланы, мшыннырцәҟа идәықәырҵап. Ҳџьар ыларкәаҳап аҳәынҵәа, иаҳхырхып ҳаламыс, ҳаишәақәа дырбзап. Иҭабап аԥсылман ижәӡы рыхьшьыр ҳӡыхьқәа.
Чакьара. Саб, уара анхаҩыжәлар пату уқәырҵоит, ӡбаҩыс урымоуп. Ҳәара аҭахума, уара иуҳәогьы акраҵанакуеит ҳазлоу ауаа рҿы. Аха уажәы сара исгәырҩо аҽакуп.
Ҳабашь. Иарбан уи?
Баҭал иҩны
Гьаргәал. Урҭ арԥарцәа изларҳәаз ала, аҭырқәцәа раашьа даара иҽеим. Ҳазынтәыкгьы иаразнак ҳаршьыр еиҳа еиӷьуп, маҷ-маҷ ҳхы ҳхаршҭуа ҳрымпыҵархалар аҵкьыс.
Баҭал. Усгьы-усгьы ԥсроуп.
Гьаргәал. Аԥсрақәа зегь еиԥшым, саб. Ушьапы уқәҟьан аԥсра еиҳа еиӷьуп, хәыҷы-хәыҷла ухәда ԥҟо уԥсы ухырхыр аҵкьыс.
Баҭал. Иҳахәаша ак ҳәа, иҳахәаша, ҳхы злеиқәҳархаша.
Ҳабашь иҩны
Шәарах. Ҳхы злеиқәҳархо ба? Шьхатәыла иқәынхо жәлары зегьы ықәыргылатәуп ршьапы. Аҽқәа, абџьар, ахацәа ҳҭахуп.
Чакьара. Ишаашаз амҩа сықәлоит абжьуаа рышҟа, саб.
Махаз. Саргьы уаха амҩа сықәлоит Гәыма нырцәҟа, мшәан, урҭ ирзымдыруазар ауеит ари ахҭыс.
Шәарах. Саргьы Ешсоу дсыманы, ҳқыҭақәа срылалоит. Макьана измаҳац шаҟаҩ ыҟоузеи ари. Аамҭа гатәым. Уажәы акәу, уашьҭан акәу ҳаздырам ианҳақәло.
Ҳабашь. Избоит, сыҷкәынцәа, шәгәы еибафоит, зегьы амца ҳацроуп, абылра ҳаҿуп. Иаҳҭахуп ҳаԥсадгьыл гәышԥыла иҳахьчарц, аха иҟоуп сзыцәшәо. Ашьхакәа зегьы адруҳәа еидгылап ҳәа сгәы иаанагом. Ҳара ҳаҩныҵҟагьы иҟалашт аԥсахҩцәа.
Баҭал иҩны
Баҭал (иҷкәын диқәҟаауеит). Аԥсахҩцәа, аԥсахҩцәа. Анцәа имаҿоуп, ус аӡә дыздырыр, ԥсҭазара шисымҭо.
Ибжьы иаанагоит Алхаси Хьрыԥси.
Шәаргьы шәыцәаӡами уажәыгь?
Хьрыԥс. Цәашьас иҳамоузеи? Мшәан, иагьа ус акәзаргьы, Шәарах иааигаз ажәабжь...
Баҭал. Нас, иҟаҳҵарызеи, ишәҳәа, иҟаҳҵарызеи?
Хьрыԥс. Сҽы кәадырны игылоуп. Ишаацәылашаз амҩа сықәлоит, сыблала избароуп уи. Ус акәҵәҟьаны иҟазар, ҳаӷеимшхара, баша ҳтәоуп абра ҳазынтәыкгьы. Схахьы исзаагом урҭ ирҳәаз, анцәа-ауаа, сыблала исымбакәан, схахьы исзаагом.
Баҭал. Уара ухы уқәыжь узгылоузеи, Алхас?
Алхас. Ари имариоу усым, саб. Шәара ишәҳәоит аидгылара ҳәа, аха еидгылақәода? Сара Ҳабашь иԥацәеи иареи срыдгылан абџьар шьҭысхуам, уи акы. Аҩбатәи, сара сгәы иаанагом, бџьаршьҭыхрала ҳарҿагылан аҭырқәцәа ҳариааип ҳәа. Хшыҩдарыла ҳҵеира зегь ҭаҳархар, иуадаҩхоит нас ҳшьапы хақәгылара. Еибашьрада ҳарнаалап уҳәар, убригьы ҳабакылнаго аҵыхәтәаны? Ажәакала, ҩ-мцакы ҳрыбжьахеит, саб, ҩ-мцакы.
Ҳабашь иҩны
Ҳабашь. Ҳара ианакәызаалакгьы ҩ-мцакы ҳрыбжьагылоуп, аха уажәазы уаҳагьы ԥсыхәа ыҟам. Атәым ӷа узииааиуам, аҩныҵҟатәи аиӷара аҵыхәа ԥымҵәакәа. Ажәлар Баҭал инапаҟны иҟоуп. Иара ииҳәаз иахамҵгылар ҟалом.
Махаз. Аха убри иҳәоит ҳәа угәы иаанагома, саб?
Ҳабашь. Иҳәоит, иҳәа, шәгәы иаанагома уи иуаажәлари иԥсадгьыли бзиа ибом ҳәа.
Чакьара. Уи бзиа ибоит иара иԥырхагам ауаа, имаҵ зуа, иашьапкуа.
Ҳабашь. Уа уиашам, сыҷкәын. Ишәхашҭма иашьа Зосҳан, ҳашьха тәыла знапаҵаҟа иҟаз, дзакәыз. Уи данԥсы нахыс Баҭал ажәлар рыбӷа еиҵихит, адгьыл риҭеит, арахә шаҟа рҭаху анырҵар ҟалеит, ауаа рӷьычра аҵыхәа ԥиҵәеит.
Шәарах. Ауаа рӷьычра уажәыгь даҿуп Наҳар.
Ҳабашь. Уи Наҳар иоуп. Зосҳан гәымбыл иԥа. Иаб иахь дцеит. Насгьы ишәхашәмыршҭын акы, сыҷкәынцәа. Ҳара ҳанхацәоуп, иаҳуалуп знапаҵаҟа ҳаҟоу ауаҩы ҳаизыӡырҩларц.
Чакьара. Ааи, аха иареи уареи ианакәызаалакгьы шәеизуаамызт, убри иахҟьаны шәагьзеилибакаауамызт.
Ҳабашь. Абри еиԥш аусқәа раан иаргьы саргьы хзеилибамкаакәан хҟамлацызт. Ҳара ҳахьеиқәымшәоз аҩныҵҟатәи аусқәа рҿы акәын. Аха, иагьа ус акәзаргьы, сара уи симазҵаакәан ажәлар еизызгом. Ишаашаз ҳаԥшьҩыкгьы ҳаҳҭынрахьы ҳцоит, шәҽеибышәҭа.
Баҭал иҩны
Баҭал. Есымшааира аиӷара жәбахьоума? Урҭи ҳареи ҳаинаалеижьҭеи акыр ҵуеит.
Гьаргәал. Дареи ҳареи акымзарак еимаҳкуам, аха уашьа иԥацәа роуп аҵәы рылазҵо.
Баҭал. Урҭи ҳареи ҳаичырчара сашьа иԥацәа еиҳа ирзеиӷьушәа рбозар акәхап. Аха уи аума уажәы усс иҳамоу?
Алхас. Сара исҳәоит, саб, урҭ срывагыланы аҳәа шысымкуа.
Баҭал. Абзамыҟә уара. Аибашьра аҿы урҭ звагылам ауаҩы дҭахеит ауп иаанаго.
Алхас. Нас, урҭ ракәзар адунеи амаа зку, ираҳҭап ҳахьӡгьы ҳажәлагьы наган.
Баҭал. Уара ухьӡи ужәлеи урҭ зынӡаск ирҭахӡам.. Урҭ ирҭаху ҭынч аҟазароуп. Аҩсҭаа ихәхаша, абри аума нас ҳара еилыргатәыс иҳамоу? Хьрыԥс, ишаацәылашаз амҩа уқәла. Ажәабжь сзаага уаҵәуханӡа. Нас иҟасҵаша сара издырп.
Ҳабашь иҩны
Махаз. Иаҭахым, саб, убрахь ацара.
Ҳабашь. Иаҭахуп сҳәеит... (Анцәа диҳәо днышьамхнышгыланы.) Хыхь иҟоу Анцәа, иҳаҭ улԥха-угәыԥха. Ҳажәлар ацәыхьча амашәыр, иацәыхьча адыд-мацәыс, адгьылҵысра, аӡхыҵра, амца, аԥшацәгьа. Улаԥш хаа агумырхан митәеиқәаҵәа зхызгахьоу, иҳаҭәашьоу ҳаԥсадгьыл. Амин.
Баҭал иҩны
Баҭал (анцәа диҳәо). Зхьышьаргәыҵа сакәыхшоу Анцәа ду, иҳаҭ амч-алшара сыҷкәынцәеи, сареи, суаажәлари ари адгьыл хьыӡла-ԥшала ахьчара. Амин.
Зегьы: «Амин!»
Алашара ыцәоит.
Иаацәылашоит. Аҭауад Баҭал иаҳҭынра. Аҩнаԥхьа игылоу аҵла ашьапаҟны иҟаҵоу атәарҭаҿы дтәоуп Баҭал. Уи ихы-иҿы ааԥсаны иҟоуп, илахь еиқәуп.
Хьрыԥс (иҟамчы кны даадәылҵуеит). Сара сцеит, саб.
Алмысхан агәашә аҿы дааины иҽааԥхьакны, аби аԥеи ирҳәо дазыӡырҩуа даагылоит.
Баҭал. Уца, сыҷкәын, мҩа бзиа анцәа уқәиҵааит. Урҭ аҭырқәцәа Аԥсны иӡхыҵҵәҟьазар, еилкаа ирҭаху, игәаҭ рхымҩаԥгашьа.
Хьрыԥс. Ибзиоуп, саб.
Баҭал. Амарџьа, угәуҽаныз. Уҽрылоумыжьын, зеиԥш ҟамло егьыҟам.
Хьрыԥс. Сара усцәымшәан, саб, ус аламала схы рысҭауам урҭ. Иахьынӡасылшауа сыццакны ажәабжь узаазгоит.
Алмысхан (даацәырҵуеит). Иаҭахӡам уахь ацара. Ажәабжь сара ишәзаазгеит.
Баҭал (иааџьашьаны). Алмысхан, уара...
Алмысхан. Сыԥсхьеит ҳәа уҟан, аха ишубо еиԥш, сыԥсы ҭоуп.
Гьаргәал (аҩны даадәылҵны). Алмысхан, ҳаи, анцәа ииныҳәаша, уеибгоума уара?! (Дааигәыдиҳәхәаларц иҿынеихоит.)
Алмысхан. Иаҭахым сгәыдкылара. (Гьаргәал иҽааникылоит.) Сыхнымҳәыр еиӷьымзи?..
Хьрыԥс. Избан узыхнымҳәрыз? Мшәан, уара...
Алмысхан. Сара сыԥсхьеит, сықәӡаахьеит ҳәа акәымзи шәшыҟаз?
Баҭал. Сара издыруан уара уԥсы шҭаз.
Алмысхан. Сыԥсы шҭаз удыруазҭгьы, саб иаҳҭынра абас уазныҟәозма?
Баҭал. Сышԥазныҟәеи уара уаб иаҳҭынра?
Алмысхан. Иабаҟоу ҳаҩны-ҳгәара?
Баҭал. Уи Наҳар уиазҵаа. Наҳар иоуп амш алазгаз.
Алмысхан. Наҳар иакәым, аха уара уоуп амш алазгаҵәҟьаз. Ҳадгьылқәа шаны анхацәа ируҭеит. Жәытәнатә аахыс маҵуцәас иҳамаз урбеиарц уаҿуп.
Баҭал. Уара утәакәым, сара сыдгьылгьы рысҭеит, имцхәны иҳаман азыҳәан.
Алмысхан. Уара уҩны амца ацраҵаны иблы уҭахызар, ҳара уи ҳус алам. Сара стәы сара исымазааит..
Баҭал. Уара утәы умазарц уҭахызҭгьы, уҩны уаахагыландаз.
Алмысхан. Иабаҟоу сызхагыло аҩны. Саб иԥсра ухы иархәаны, аԥсыӡ аӡы зҵабаны аҟәара иқәхаз еиԥш, ҳақәурхеит. Ҳмал зегьы умпыҵоухалеит уара.
Гьаргәал. Иуҳәо закәызеи, Алмысхан, иабатәи малу узлацәажәо?!
Алмысхан. Иабатәи малу ба? Ҳарахә, ҳуахьад, ҳаԥсаса, ҳашьхымӡагәара.
Баҭал. Урҭ зегьы Наҳар ихы иакәыхшаны иҭиит. Арахә рҿы даагыландаз, иҳабаргәызи, уи ауаагьы рыҭира даҿуп.
Алмысхан. Рахәык аҵкьыс излеиӷьузеи урҭ. Ҳатәқәа роуп, ишаҳҭаху ҳрызныҟәоит.
Баҭал (дҩеилашәаны). Уҽаанкыл, Алмысхан. Уара избо уеилагеит ҳәа сыҟоуп. Ишԥыкәу ус ушрыхцәажәо ҳанхацәа? Урҭ роуп ҳара арӷьажәҩасгьы, бӷеиҵыхгасгьы иҳамоу.
Алмысхан. Абар ассир. Шәеилаҵәаӡеит даргьы уаргьы, аа? Убарҭ зхы иақәиҭутәыз анхацәа, уаҵәыҵәҟьа рыдгьылқәа аарымхны, схәура иҭасцалап.
Баҭал. Азин усҭом. Шьхатәыла иқәынхо ажәлар знапаҵаҟа иҟоу сара соуп макьаназ.
Алмысхан. Саб даныԥсы сара сакәын изыхәҭаз шьхатәыла иқәынхо ажәлар знапаҵаҟа иҟаларц, уи уара мчыла иаҳцәугеит. Ус анакәха, саргьы изгоит мчыла.
Баҭал. Умч сықәхарым, Алмысхан, баша угәы уамжьааит.
Алмысхан. Иуқәхоит. Сара срыцуп жәа-нызқьла ауаа, хаала ишәымур, мчыла шәшьамхнышзыргылауа..
Баҭал. Изусҭцәада урҭ?
Алмысхан. Аҭырқәцәа.
Баҭал. Ари иашоума, Алмысхан?
Алмысхан. Ииашоуп.
Гьаргәал. Нас, ирылаухузеи урҭ уара?
Алмысхан. Сшьоуразы.
Баҭал. Ашьоура! Сушьындаз сара иласгәыдҵан, изыхурҟьазеи ууаажәлар?
Алмысхан. Исызҭада сара ауаажәлар, Ҳабашь иҷкәынцәеи иареи кәалкәало икнасымҳакәа, анцәа сумшьын.
Гьаргәал. Ҳабашь иҷкәынцәа уара иуԥырхагаӡам. Урҭ цәгьара згәы иҭам уаауп.
Алмысхан. Нас, ҳшьа зыӷрагәоу ҳаӷацәеи шәареи шәеинаалахьеит акәу? Даара ибзиоуп. Ижәдыруазааит, шәареи ҳареи иахьарнахыс ешьара ҳәа акгьы шҳабжьам.
Гьаргәал. Нас, ушьа абасала иуурц аума, аҭырқәцәа ураԥхьагылан изааугаз?
Алмысхан. Урҭ сара иаасымгеит, рхала иааит ҳрымпыҵархаларц. Зегьакоуп мчыла шьамхыла ҳдыргылоит.
Хьрыԥс. Зшьамхы азырсыз уара уоуп. Ҳара — ус анцәа иумҳәан. Уара ҳауҭиит, уагьыԥсыроуп ԥсахҩык иеиԥш! (Иҟама дахоит.)
Баҭал (рыгәҭа дныбжьаххны). Уҽаанкыл, Хьрыԥс!..
Алмысхан (ҭынч). Сыҩны-сгәара зегь ықәхны, ҟамаҭыхла шәысҿагылоит акәу? Ишьахәуп... (Дцарц иҿынеихоит.)
Баҭал. Уаангыл, иҳәа аиаша, ирҭахузеи аҭырқәцәа ҳара ҳаҟны?
Алмысхан. Аԥсны ампыҵахалара.
Гьаргәал. Уи ҟалашьа амаӡам.
Алмысхан. Иҟалоит. Шәара ишәыздырам урҭ шаҟаҩ ыҟоу.
Хьрыԥс. Иҟазааит аҭахызар.
Гьаргәал. Ҳара уажә иҳамбеит ҳаӷацәеи ҳареи еиҟарамрыла аибашьра. Саб, баша умгылан, излазбо ала, ҳусқәа ҽеим. Иҳадҵа асаркьал ҳасыртәы.
Алмысхан. Шәеилагеит шәара, аллаҳ иныс шәшеилагаз.
Баҭал. Аллаҳ! Ишԥа, уара, аллаҳ уинықәуеит акәу?
Алмысхан. Сара аҭырқәа идин шьҭысххьеит.
Баҭал (илахь иџьымшь ааӡатәны). Ас иаармариану?! Уара умир акәын.
Гьаргәал. Саб, аамҭа цоит. Азин ҳаҭ асаркьал асра.
Алмысхан. Сара шәаасызхәыц зны, иҟалозар. Асаркьал асра мариоуп, аха ҳажәлар реиқәырхароуп аус злоу. Излазбо ала, шәара гаӡарала урҭ ҭашәырхоит.
Гьаргәал. Ужәлар урыцәнымхозаап, ус уара умсааит.
Алмысхан. Шәара шәгәы иаанагома, сара Аԥсни аԥсуааи сцәымӷуп ҳәа. Сара исцәымӷу шәара шәоуп, шәара. Аҭырқәа ир раанкылара ус имариам. Гаӡарыла рхы ҭадырхеит агаҿа иқәынхоз.
Баҭал. Аԥсуаа хыда иахьеилахаз ауп хыдагьы изҭаха. Аҭынха дырмоуит, шәаангыл зҳәашаз. Аҭынха Аԥсны дазҭода, шәара абзиа збаша, аешьеи-аешьеи еибаԥсахуазар, рыгәра еибамго еиванхозар?!
Алмысхан. Уи уара ухы акәхап изхуҳәаауа, саб иашьа.
Баҭал. Изхысҳәаалакгьы, абри сара, иагьа мыҟәмабара сҿагыларгьы, сдин сыԥсахӡом уара уеиԥш.
Алмысхан. Сара сдин сыԥсахзаргьы, сшаԥсуаз саанхеит.
Баҭал. Саԥсуоуп мацароу? Уца, уҭыҵ ҳашҭа наҟ, уареи сареи иахьарнахыс ҳаимҩалацәам.
Алмысхан. Азамана. Сара сцеит, аха иудыруазааит саб иуаажәлар, ҳмаҵуцәа еиқәсырхар шысҭаху. Аҭырқәа ируаа абра иҟалоит, амала шьакаҭәарада...
Баҭал. Уа уҩашьеит. Схы хҵәаны аҵәҩан иахадырсаанӡа, уи аҩыза ҟалараны иҟаӡам.
Алмысхан. Ишуҭаху. Амала, ухы иавба аҵыхәтәаны. (Дцарц иҿынеихоит.)
Алхас (уаанӡа зхы кны ҿымҭӡакәан итәаз, дҩаҵҟьаны). Уаангыл, Алмысхан. Шәара шәеизгәаан, шәеиздаҭлан шәцәажәоит, аха аҵыхәтәа ахькылсуа жәдыруоу ари?
Баҭал. Нас, угәы иаанагоузеи уара?..
Алхас. Сгәы иаанагаҵәҟьо шәҭахызар, иаԥсам урҭ бџьаршьҭыхрыла рҿагылара. Урҭ раанкылара ҳара иҳалшарым.
Баҭал. Иҳалшоит.
Алмысхан. Иабаҟоу еидгыло ауаа, урҭ шәара еимшәырпхьеитеи?
Баҭал. Урҭ еимзырпуаз, ишрыхәҭамыз ирызныҟәоз, аиӷара рыбжьазҵоз, уаби уареи шәакәын. Сара иахьынӡасылшоз урҭ реидкылара саҿын, сагьаҿуп. Шәара шәысԥырхаган акәымзар... Уца, ираҳә аҭырқәцәа, сара урҭ бзиала шәаабеит ҳәа шсызрамхәо.
Ашҭа иаақәлоит Ҳабашь иԥацәеи иареи, урҭ бџьарла еиқәных иҟоуп. Азныказ зегьы еиҿаԥшуа иаанхоит. Ааигәа имааикәа, хара-хара иаагылоит. Аҭагылазаашьа аҽаԥсахуеит.
Алхас. Ишәҭахузеи? Азин шәызҭада ҳара ҳҿы ааира?
Ҳабашь. Дараӡагьы сшәыцәнымхо акәым сзааз, аха уаҳа ԥсыхәа ыҟам, дад.
Баҭал. Сузыӡырҩуеит, Ҳабашь?
Ҳабашь. Ҳусқәа ҽеим, аҭауад лаша ухаҵкы.
Баҭал. Саргьы избоит уажәшьҭа ишҽеим ҳусқәа, аха иҟаҳҵарызеи?..
Ҳабашь. Асаркьал абжьы гароуп иӷәӷәаны, аҭауад ухаҵкы.
Баҭал. Уиашоуп Ҳабашь. Шәас, арԥарцәа, асаркьал. Анцәа ҳаибоит, цәгьара злам уаатәыҩсоуп ҳара абри адунеи аҿы. Иҳаҭ амч-алша иҳахьчартә ҳхы-ҳаԥсы, ҳадгьыл хәыҷы!
Ҳабашь. Амин!
Зегьы (Алмысхан ида): «Амин!»
Алашара ыцәоит.
Ауахәама аҿаԥхьа. Актәи асахьа шыҟаз еиԥш. Алашара акаанӡа еихсыӷьра зқәым асаркьал абжьы гоит. Алашара акны, аԥарда анааты, ажәлар гәамҵхамҵуа еилоуп. Абџьар змоу абџьар икуп, измам — аигәышә, аиха, алаба зкугьы дубап. Ҳәсала-хацәала ауаа ашҭа ықәрҭәаа иқәгылоуп. Иаразнак иаабоит урҭ рҽеиҩшаны ишгылоу. Аҭауад Алмысхани Наҳари гәыԥҩык рыдгылоуп, Баҭал иҷкәынцәеи иареи — даҽа гәыԥҩык. Анхаҩы Ҳабашь икәшаны игылоуп ажәлар рыбжеиҳараҩык. Гәыԥ иаламкәан илакҩакуа игылоугьы убап. Ажәакала, еиқәымшаҳаҭра дук ыҟоуп. Ажәлар иаҳа-иаҳа рыбжьы цәгьахоит.
Ҳабашь (асаркьал асырҭа дыҩхалан). Анцәа дсыман сшәыҳәоит, ажәлар, шәааӡырҩы иҟалозар! Шәаҳзыӡырҩы, уара, шәаҳзыӡырҩы!..
Алмысхан. Ажәлар абашәзыӡырҩуеи, ирзеиӷьу ҳәа акы шәымҳәозар... Шәара урҭ рықәхроуп шәызҿу.
Шәарах. Урҭ рықәхра уара уоуп иаҿу. Аӷа дааины ҳгәашә дылагылоуп, уара шәабџьарқәа шьҭашәҵ ҳәа рхы ҭуҟьоит.
Алмысхан. Ажәлар, сара шәысзыӡырҩы, сара заҵәык... Шьхатәыла знапаҵаҟа иҟоу хара ҳауп, сашьеи сареи, ус анакәха, ҳара ҳауп шәара шәразҟы зыӡбараны иҟоу. Уаҳа аҽаӡәы уи даламцәажәароуп.
Чакьара. Шәара ҳәа узҿу дарбану, Алмысхан?
Наҳар. Ҳара ҳазусҭцәоу уажәгьы иузымдыруазар, уара уажәраанӡагьы аԥсра зыхәҭаз уаҩуп.
Махаз. Харгьы шәымаӡам, ашьра, ақәхра, абылра — иаҳзышәымуц иҟоузеи! Аха уаҳа ҳалшом, уажәшьҭа иазхоит. Хыхь анцәа, ҵаҟа аиашара.
Алмысхан. Хыхь дыҟоуп анцәа, ҵаҟа сара. Ишәыхьзеи, ажәлар, шәхы шәыкәаҽ шәызгылоузеи?! Шәхәыц, шәеиҭахәыц. Аҭырқәа агаҿа иқәлази аԥсуааи рнапы еикәдыршахьеит. Иахьа ма уаҵәы ара ихалоит. Урҭ аанкылашьа рымаӡам. Бџьаршьҭыхрыла инарҿагылаз ццышәртәуеит. Ишәаҳама, ажәлар, шәыццышәртәуеит, уи аҵкьыс еиӷьуп...
Гьаргәал (Алмысхан иажәа анагӡаха имҭакәа). Нас уара ишԥоуҭаху?
Алмысхан. Бџьаршьҭыхрада аинаалара.
Гьаргәал. Уара уԥсахҩуп, Алмысхан.
Алмысхан. Уаргьы арҭ урыдгылоит акәу?
Гьаргәал. Арҭ зусҭада зугәахәуаз? Арҭ ҳауаажәлар роуп, ҳаԥсадгьыл аҵеицәа.
Наҳар. Арҭ ҳатәқәа роуп, шәара урҭ рхы иаушәышьҭит акәымзар.
Шәарах. Убри ажәазы мацара абра угәы кылблааны укажьзар акәын, уара ала. (Днеизыҭрысуеит.)
Ҳабашь (асаркьал знык аӷьеҩҳәа дасуеит, инеизыҭрысыз зегьы рҭыԥқәа рҿы иаанхоит). Шәарах, шәызҿузеи, уара! Иаамҭоума иахьа ара ҟамаҭыхла ҳара-ҳара ҳаиҿагылара, ҳаӷа дааины ҳгәашә данылагылоу?
Ажәлар рахьынтә абжьқәа.
8-тәи абжьы. Ари иаанаго ақәӡаароуп, ажәлар!
6-тәи абжьы. Зегьакоуп, усгьы ҳақәӡаауеит.
3-тәи абжьы. Иуҳәо закәызеи, уара! Заанаҵ ҳаблақәа ҭаҳхуама? Арҭ ҳашьхақәа иаҳхагылоу умбаӡои?
4-тәи абжьы. Ашьхақәа рымацара ирзаауазеи, урҭ рыҵаҟа иҳамамзар аԥсҭазара?
5-тәи абжьы. Уара агаӡа, аԥсҭазара уоурц азыҳәан, иқәԥалатәуп аԥсҭазараз.
6-тәи абжьы. Иабаҟоу иқәԥо ауаа, урҭ шәара рыбӷа ԥышәҵәахьеит, шәрылгахьеит, иқәшәххьеит. Ҳҵеицәа, ҳаԥсадгьыл азы зхы ҩышьҭызхуа, рыҿаҟәара шәаҿуп. Аиҵагылаха рышәҭом.
7-тәи абжьы. Уара убри ажәа иуҳәаз ушақәӡуа удыруазааит!
6-тәи абжьы. Издыруеит, издыр. Ҳара ҳиашара ҳақәӡхьеит, ҳақәнаххьеит, убри азмырхакәа, ҳара-ҳара ҳаибафахьеит, ҳаибаҭихьеит. Уажәы ишәҭахуп ҳақәгылан ҳақәԥар. Аха иабаҟоу иқәԥо ажәлар?
Шәарах. Иҟоуп иқәԥо, амала, еидкылатәуп. Гьадлач, ҳҽеидаҳкылароуп ҳажәларны ҳаныҟало.
Ажәлар рахьынтә абжьқәа.
2-тәи абжьы. Ҳаидызкылода, Шәарах, ҳазынтәыкгьы ауӷә ҳахоит хаз-хазы. Ҩыџьа еидгылан анхара иалагар, ахԥатәи аӡыршы рыбжьеиҭәоит.
Гьаргәал. Убри ҟамларц азы иаамҭоуп уажәшьҭа ахы азхәыцра.
4-тәи абжьы. Убри ҟамларц азы, заанаҵы напы ҳадшәкылар акәын, аҭауад Гьаргәал.
Гьаргәал. Уиашоуп, Баӷыр. Иаҭахым агәаларшәара иҳаҩсхьоу зегьы, иахьа лабак шьҭызхуа ауаҩы ҳанизгәаҟуа, аӡыршы ҳанӡаагылоу, аҳәатәеиқәымшәара иаанаго аҽкнаҳаны аҽшьроуп.
Наҳар. Сҽагьысшьуам, сыхгьы кыдысҟьом. Иагьаҩ ааиргьы, сара сышҭауад дуу саанхоит.
Ажәлар рахьынтә абжьқәа.
5-тәи абжьы. Ухы мацаразу?
3-тәи абжьы. Урҭ рхы мацаракәын изышьҭаз еснагьгьы. Еснагьгьы реишәа ҭәызарц, ҳара ҳаидҿаҳәалан ҳарҭиуан. Рабгьы убри даҿын, иҷкәынцәагьы имҩа инықәлеит.
Алмысхан. Уара са стәы уакәын, смаҵуҩы, схәура иҭаз, уажәы усҿагылоит акәу?
3-тәи абжьы. Уара уԥсахҩуп азы суҿагылоит.
Алмысхан. Атәитәых уара! Дызусҭада уара аԥсахҩы ҳәа зоуҳәо?!.
3-тәи абжьы. Сара анхаҩы ишьацкьа салҵит. Жәытәнатә аахыс Аԥсны злеиқәхоз анхаҩы ишьа.
Алмысхан. Ушьа касҭәап, сара сеибгазар! (Иабџьар дахоит.)
Ажәлар неиԥыҩлоит. Асаркьал дасуеит Ҳабашь. Зегьы рҭыԥқәа рҿы иаангылоит.
Ҳабашь. Ҳаи, ҳаи, Алмысхан. Иаҳзыжәухьоугь азмырхакәа, еиҭа шәабџьар шәахоит акәу ҳашәшьырц? Анцәа иахьгьы игәнаалам, шәуаажәлар зынӡаск шәрықәмыжьцәан. Ухаҵкы Баҭал, исгәаԥхом ҿымҭ уахьгылоу. Уара уажәа акыр иаԥсоуп ҳара ҳзы.
Баҭал (ажәлар днарылс-аарылсуа, хыхь асаркьал ахьыкнаҳаз дыҩхаланы, днықәгылоит). Ажәлар, шәхаҵкы!
Алмысхан. Умаҵуцәа шәхаҵкы ҳәа раҳәарагь уалагеит, аа, саб иашьа?!
Шәарах. Иажәа аҳәаха иараӡа, Алмысхан.
Алмысхан. Уара иухароуп, саб иашьа, уара. Ихырхәан ҳаԥхьа игылаз ауаа, ҳац хьыржәо иалагеит, ахақәиҭра руҭан.
Баҭал. Ааи, ааи, ирысҭеит ахақәиҭра урҭ сара, избанзар анхаҩыжәлар рыда еиқәырхашьа рымамызт абарҭ ашьхақәа.
Наҳар. Нас, урҭ иеиқәдырхазшәа убама?
Баҭал. Иеиқәдырхахьеит, иагьеиқәдырхоит, шәара шәырԥырхагамхар.
Алмысхан. Ҳара ҳакәым, аха урҭ уара уоуп ирԥырхагоу. Иужьеит акы иаԥсазшәа. Рхы иақәургәыӷит, иубап иҵадмырбгозар ҳаԥсадгьыл.
Баҭал. Иузҭадаз уара аԥсадгьыл! Иҳамаз ахәыҷгьы уара уаби уаб иҩызцәеи алгахьеит, еимырҵәахьеит. (Ибжьы неиҵыхны.) Ажәлар шәхаҵкы. Иахьа хәыҷгьы-дугьы абџьар шьҭырымхыр ада ԥсыхәа аныҟам аамҭазы, ҳашьхатәыла иқәынхо дарбан аԥсуазаалакгьы ихаиршҭыроуп ашьоура, аиӷара, адгьыл еимакра уҳәа ҩныҵҟалатәи агәынамӡарақәа зегьы.
Наҳар. Иухашҭноума, нас, ҳшьа зыӷрагәоу Ҳабашь узивагылоу уа?
Баҭал. Мап, уи схамшҭӡеит сара, аха абри иаҵкьыс еицәоу аӷа дысзаауеит абнахь.
Ажәлар рахьынтә абжьқәа.
1-тәи абжьы. Уажәа нагӡала, аҭауад, ухаҵкы.
4-тәи абжьы. Уи иажәа са сзазыӡырҩуам.
3-тәи абжьы. Уара унхаҩуп, Ԥшьҟан. Анхацәа бзиа избо аҭауад иаӷахаз, ихы даӷоуп ауп иаанаго.
5-тәи абжьы. Ҳара иҳадымгылаз ҳалҵааит абрахьынтә.
8-тәи абжьы. Шәхала, нас, аҭырқәа шәииааип ҳәа шәгәы иаанагома?
1-тәи абжьы. Ҳииааи-ҳимиааи, иаҳуалу наҳагӡоит.
7-тәи абжьы. Шәара шәааиижьҭеи шәабџьарқәа харшаланы шәгылоуп, арахь иааира ҳәа акгьы шәымаӡам.
1-тәи абжьы. Аиааира ҳазҭода, Камшьышьхеит. Абас агәаҟра ҳанҭагылоу, шәара шәуаажәлар шәрылҵны аҳаԥқәа шәрыҵатәаны шәҽыԥхьашәкуазар?
2-тәи абжьы. Уажәа уаԥшны уцәажәала, Қәаблыхә, мамзар, саб иԥсаныс, сшәақь амц шамҳәо удыруеит хәа сыҟоуп.
4-тәи абжьы. Укылатәаны ушхысуа уажәы уҳамбеит ҳара.
2-тәи абжьы. Ааит, уара!..
Игоит асаркьал абжьы, аҩыџьагьы рҭыԥқәа рҿы иаанхоит.
Баҭал. Ажәлар, шәаасзыӡырҩы. Аҭырқәа ашышкамс еиԥш ир иманы, агаҿа дықәхеит. Ишакәым ирызныҟәоит ҳауаажәлар, иршьуеит икнаҳан урҭ ирҿагылауа. Мшыннырцәҟа ирҭиуеит ҳҭыԥҳацәа. Ирбылуеит ақыҭақәеи ауахәамақәеи.
Ажәлар рахьынтә абжьқәа.
1-тәи абжьы. Хыхь иҟоу Анцәа, ҳрыцҳашьа, иуҳәо закәызеи, сыҭауад ухаҵкы!..
3-тәи абжьы. Агәра сызгом, ари ԥхыӡуп еиҭеиҳәо, ма деилагеит.
6-тәи абжьы. Шәҽаанышәкыл, деиламгеит, аха аиаша иҳәоит.
8-тәи абжьы. Избан, нас, изырбылуа ауахәамақәа?
Баҭал. Ҳдин ҳхырхырц, ҳашьҭамҭа дырӡырц. Ҳаԥсадгьыл аҿы дара аԥшәыманы иҟаларц.
Алмысхан. Уи мцуп, игәра шәымган, ажәлар. Аҭырқәа хаала дышәнааларц иҭахуп. Урҭ ҳашьхатәыла иакәымк азырурц ргәы иҭаӡам. Дара иаҳзааргеит зда ҳхәарҭам аџьыка, асапын, ахы, ахәшә, аласа маҭәа. Иаашәҭаху зегь дара рҿы шәнеины иаашәхәар ҟалоит.. Сара изшәасҳәазаалакгьы, ишәмыргәаан урҭ.
Ажәлар рахьынтә абжьқәа.
7-тәи абжьы. Нас, шәуа дарбан уажәшьҭа ҳаззыӡырҩра?
5-тәи абжьы. Мҩакы ҳақәышәҵа, анцәа дшәымазар.
1-тәи абжьы. Уи зыбла иабаз иҟада ара?
3-тәи абжьы. Сара...
6-тәи абжьы. Сара...
7-тәи абжьы. Саргьы.
Хьрыԥс. Иара саргьы. Сыблала избеит. Ихшьаауп ҳаԥсуара акалҭ зегьы.
Шәарах. Урҭ аангыларцгьы иҟаӡам, ажәлар шәхаҵкы. Иаха рымцақәа иҵегь арахь иааскьан...
Баҭал. Уара, Алмысхан, иаԥсам уашьагьы уаргьы абра шәҳалагылара. Сыжәлари сареи ҳаизааныжь.
Алмысхан. Арҭ иацы саб итәқәа ракәын, иахьа уара иугеит, аха уаҵәы сара истәхоит. Уаала, Наҳар, уажәшьҭа ара ҭыԥ ҳамам ҳара.
Ицоит Наҳари иареи, ԥыҭҩык дара рҩызцәа рыцны. Аҽышьҭыбжь гоит, уи иаҳа-иаҳа иааигәахоит. Ажәлар даарылаххуеит Ешсоу, нас хыхь иқәгылаз Баҭали Ҳабашьи рахь дыҩхаҟьалоит.
Ешсоу (ибжьы неиҵыхны). Ажәлар...
Ахысыбжь гоит. Ешсоу ахы иқәшәаз даршәны, асаркьал иаҵагылаз ашьаҟа днагәыднажьлоит, нас асаркьал изласуаз ашаха днахьынҳалоит.
Аҭырқәа ир арахь амҩа иқәуп... (Знык аҟара асаркьал днасны, ашаха днахьыҩрны, ҵаҟа дынкаҳауеит.)
Ажәлар шьхынԥсыланы иаагылоит.
Баҭал. Ажәлар ақәра дыркы, Ҳабашь.
Ҳабашь (днышьамхнышланы). Исҭоубоуп абарҭ зегь шәыгәҭаны...
Ажәлар (ишьамхнышланы). Исҭоубоуп абарҭ зегь шәыгәҭаны...
Ҳабашь. Сшьа исылои, сышьха дгьыли, сыламыси ирымаҿуп...
Ажәлар. Сшьа исылои, сышьха дгьыли, сыламыси ирымаҿуп...
Ҳабашь. Ҳаиуа аӡәы дыҟанаҵы, Аԥсны ахақәиҭраз сшықәԥауа!
Ажәлар. Ҳаиуа аӡәы дыҟанаҵы, Аԥсны ахақәиҭраз сшықәԥауа!
Аҭаҳмада Ҳабашь днеины, асаркьал асра далагоит. Уи абжьы гоит, иаҳа-иаҳа иацлауа. Иаалашьцоит асцена. Иҵлашьцаз ажәҩан аҟынтә
еиқәырццак амацәысра иалагоит. Уи иарлашоит ажәлар рхы-рҿқәа, урҭ уажәы ахәаԥшцәа рахь иааҳәны игылоуп, рабџьарқәа кны, ақәԥара иазхианы. Асаркьал абжьы шгац игоит еихсыӷьрада.
Алашара ыцәоит.
Аҭырқәцәа рлагер, мамзаргьы аҭырқәа ир рхада иаангыларҭа, ирымпыҵархалаз ажәытә аԥсуа баак аҩнуҵҟа. Ар рхада деилашәаны длеи-ҩеиуеит. Уи иаԥхьа иҽеидыԥсалан дгылоуп ихаҭыԥуаҩ Мамеҭ.
Ар рхада. Хымз наҟьа ҵуеит, ҳара ҳагәҭакы ҳахьымӡоижьҭеи. Абарҭ уаԥсҵәык азна иҟам ашьхауаа ҳзырзымиааит. Ицәыраагозеи блас уаргьы саргьы ҳауаажәлар рҿы?
Мамеҭ. Ҳаруаа зегьы ладынтдәала ицеит уи амҩа ҭшәа. Жәамш раахыс ажәылароуп ҳазҿу, аха амҵқәа, реиԥш ҳнарыдҟьыцыла ҳцоит ашьхауаа рхырӷәӷәарҭақәа. Абахәқәа рҟынтәи ибӷарҵо ахаҳә мацара иннарҵәеит ҳаибашьцәа.
Ар рхада. Уара иудыруама иҭабуп хәа шҳарымҳәо убри азы? Асулҭан ииҭаху акоуп — Аԥсынтәыла инапаҵаҟа аҟалара. Мап анакәха, ҳҩыџьагьы ҳахқәа ҳхагылаӡамшәа иаҳхикәыцәаауеит.
Мамеҭ. Нас, иҟаҳҵарызеи?
Ар рхада. Игатәуп урҭ рыдгьылқәа, уаргьы саргьы ҳхы нақәаҳҵозаргьы.
Мамеҭ. Сеигӡом сара схы, иара абраҵәҟьагьы ихысҵәоит, саҳәа наҵшьны, акы иахәозар, аха уажәы ҳҭагылазаашьа зеиԥшроу ала, урҭ ҳамч рықәхараны иҟаӡам.
Ар рхада. Ирықәхароуп.
Мамеҭ. Изла? Ҳаибашьцәа рыбжаҩык нҵәахьеит. Мчыбжьык аҩнуҵҟала жәаҩык инареиҳаны иаҳцәыргахьеит аԥсуаа иӷьычны. Иаанхазгьы ашәаӡыӡара рылалан, рхы ахьыргара рыздырам. Ар рыҩнуҵҟа ирацәахеит агәынамӡарақәа. Изаҳҭахузеи шьхатәыла ампыҵахалара, ҳарҭ зегьы ацаҟьақәа ҳрыдынҵәалозар! — рҳәеит. Ибналан ицақәазгьы ыҟоуп, иҟоуп убыс забџьар зыҟәныхны саԥхьа иказыжьызгьы. Аԥсуаа рахь иаҳцәиасқәазгьы ыҟоуп.
Ар рхада (дныҩныхәааны). Уеилагама уара, иуҳәо закәызеи?
Мамеҭ. Ааи, убас ауп, ҳаԥхьагыла ухаҵкы.
Ар рхада. Икнаҳатәуп рызынтәыкгьы ҳар иахьырбарҭоу убас ҟазҵаз.
Мамеҭ. Аԥсуаа ҳахьыршьуа азмырхакәа, ҳнапала ҳхы кнаҳҳауама?
Ар рхада. Иаанхаз абжьарц азыҳәан.
Мамеҭ. Ааи, аха иаанханы иҟоугьы ҳампыҵаӡуеит, ҳаԥхьагыла ухаҵкы. Избан ҳауаажәлар зақәҳарӡуа шьхатәыла, уаԥсҵәык иҟам қыҭак азыҳәан?
Ар рхада. Мамеҭ, уцәажәашьа сгәаԥхом. Издыруада уаргьы уабџьар уҟәныхны ишьҭоуҵарц уҭахызар?
Мамеҭ. Мап, саԥхьагыла ухаҵкы. Аллаҳ имҳәааит сара сабџьар шьҭасҵо, аха...
Ар рхада. Аха аҭахӡам уи. Сара иццышәыстәуеит уи ақыҭа ҳара иаҳҿагылаз. Иццышәыстәып руахәама, иԥысҽып агәҭаҵәҟьа рсаркьал, дунеи ахаан абжьы рмаҳауа. Аԥсуаа зегьы ҭасҵап схәура. Уажәы-уашьҭан сара сырзыԥшуп ар ҵҩа змам асулҭан иҟынтәи.
Мамеҭ. Уи иашазар...
Ар рхада. Ииашоуп, Мамеҭ, зегьакоуп иахьа ма уаҵәы Аԥсны наунагӡа ҳара иаҳтәхоит. (Инапы еиниҟьоит.)
Дааиуеит ашәхьчаҩ, ар иреиуоу аӡәы.
Уиԥхь аҭауад Наҳар.
Ашәхьчаҩ дцоит.
Уи аԥҳәызба лхала дҭакума?
Мамеҭ. Дҭакуп. Аҟаҿыҳәа дыцҳауеит: лааигәа аӡәгьы дналышьҭуам. Илаҳҭо афатә лфом, ӡык днахәоит акәымзар.
Ар рхада. Уа дҭакыз.
Убри аамҭазы наҟ ашьхарахьтә игоит асаркьал абжьы, дааҩналоит Наҳар.
Мамеҭ, иуаҳауама агьааурқәа рсаркьал абжьы? Аллаҳ, уи слымҳа ҭнашьаауеит, еиҭа, еиҭах...
Наҳар (илакҭа ырцәгьаны). Уара уи мгарц акәызма иуҭахыз, ар раԥхьагылаҩ?
Ар рхада. Сара иџьасшьауеит, аҭауад, уара зны-зынла абас ҽыргаӡа ҟаҵаны уахьцәажәауа?!
Наҳар. Саргьы иџьасшьауеит шәара шәхымҩаԥгашьагьы.
Ар рхада. Нас, угәы ишԥаанагоз уара?
Наҳар. Узсыԥхьазеи?
Ар рхада. Иузымдырӡои сызуԥхьаз?
Наҳар. Баша аџьабаа убоит.
Ар рхада. Иахьа жәантәуп мап укуеижьҭеи.
Наҳар. Даҽа жәашықәса сҭакны сшәымазаргьы, сара суаажәлар абџьар кны сшырҿамгыло жәдыруазааит.
Ар рхада. Уара уашьа итәык уламлеит. Избан уи иуеиҳәо зуумырҳауа?
Наҳар. Ииҳәо акәым, дызбар сҭахым зынӡаскгьы.
Ар рхада. Сара исҭахуп абра ишсаҳауа шәҩыџьагьы шәеицәажәарцы.
Наҳар. Мап, иазхоит уи сахьынӡамҩахиҟьаз.
Ар рхада. Сгәы уалоуп цәгьаӡа. Башаӡа ухы ҭаурхоит.
Наҳар. Сара сҭахеит убри аҽны, суаажәлар ирҳәоз хамҵакәа, сашьа игәра ганы шәара шәахь саниас. Шәара сгәы иззаанагоз шәакәӡамзаап.
Ар рхада. Иуанасыжьуа џьумшьан, аҭауад. Уара узацәажәо дызусҭоу ухашҭит ҳәа сыҟоуп.
Наҳар. Иухаумыршҭын, ар рхада, уара узацәажәо аҭауад лаша Наҳар Маршьан шиакәу, шьҭамҭала шьхатәыла зтәу.
Ар рхада. Шьҭамҭала шьхатәыла уара иутәызҭгьы, ууаажәлар унапаҵаҟа иҟазаарын иахьа, уҳәатәы харҵо, умаҵ руа. Урҭ урылырцан, хымыз ҵуеит абра абақьмаз унахәо аҭырқәа ир урылатәоижьҭеи, џьара цхыраарак ҳамҭаӡо.
Наҳар. Суаажәлар сырӡит сара, исырӡит ҳаҩнуҵҟатәи еиӷарак иахҟьаны. Аха хымыз рыҩнуҵҟала шәаргьы шәысҵеит. Шәара ара шәааит қәылара, ҳхышәшьаарц азыҳәан.
Ар рхада. Еи, аԥсуа, ҳара иаҳшьуа иаҳҿагыло роуп.
Наҳар. Аҭырқәа, шәара ишәҿамгыло аԥсцәа роуп, зыԥсы ҭоу шәара шәизычҳауам.
Ар рхада. Уцәажәашьа сгәаԥхом, аҭауад, уара аԥсахра угәы иҭазар...
Наҳар. Иарбан ԥсахроу узлацәажәо, ар рхада. Сара сыҩны сыҟоуп, сабацәа рыдгьылаҿ.
Ар рхада. Иузҭада уара аԥсадгьыл? Ари адгьыл уажәшьҭа нахыс аҭырқәа итәуп.
Наҳар. Ҳаи-ҳаи, уаргьы саргьхандаз, аҭырқәа! Рацәа аҽада сақәшәыртәеит сашьагьы уаргьы.
Ар рхада. Уашьа дуаҩ ҟәышуп. Идыруеит аԥхьаҟа иԥеиԥшу. Ҳара иҳадгылаз аԥсуаа аиаша ҟарҵеит.
Наҳар. Ишәыдымгылаз?
Ар рхада. Иҳадымгылаз ирԥеиԥшхаз убеит ҳәа сыҟоуп.
Наҳар. Иагьа ус акәзаргьы, шәара сшәыдгыланы сашьцәа сызрабашьуам.
Ар рхада. Ишуҭаху.
Наҳар. Иахьарнахыс абра сагьаангылом.
Ар рхада. Уабацо, ушьҭахьҟа иуԥсахыз ууаажәлар рҿы унеир, укнаҳаны уршьуеит. Урҭ урцәынхаргьы, сара Аԥсны зегьы мышкызны снапаҵаҟа иҟамларц залшом, усҟан...
Наҳар. Еиҳа еиӷьуп суаажәлар сыкнаҳаны сыршьыр.
Ар рхада. Уара иахьагьы мап ацәукуеит акәу ар уман ашьха қыҭа ақәлара?
Наҳар. Ааи, мап ацәыскуеит.
Ар рхада. Нас, иуҭахузеи?
Наҳар. Ишәымҭилан ҳажәлар еидҿаҳәаланы Ҭырқәтәылаҟа. Иццышәшәымтәын ҳқыҭақәа, ишәымблын ҳуахәамақәа.
Ар рхада. Излазбо ала, уара сқьырсианутәырц уаҿуп, агьааур. Уца, уаҳа сузыӡрҩырц сҭахым.
Наҳар. Саргьы уахьызбо сыла ашьа хылоит, аха иабаҟоу, акгьы сылшом акәымзар. (Дцоит.)
Ар рхада. Иуаҳама, Мамеҭ, ари ииҳәо? Амаҭ укәа иҭоуҵар аҳа, арҭгьы рыгәрагара уадаҩуп. Шәихылаԥшла, ддәықәлаҵәҟьарц далагар...
Мамеҭ. Еилыскааит, саԥхьагыла ухаҵкы.
Ар рхада (инапы еиниҟьоит, дааиуеит ашәхьчаҩ). Уи аԥҳәызба иҭаку ирласны арахь дысзаажәга! (Ашәхьчаҩ дцоит.) Агьааурқәа, шьамхыла шәсыргылап шәызынтәык. Иџьоушьаша, раԥхьа ҽыҵәахырҭас ара иҟаиҵеит, уажәы ҳаигәаԥхом уи аҭауад. Дыкнасҳауеит зегьы иаҳьырбарҭоу дхагаланы. Аӡәгьы сиеигӡараны сыҟам. Иара сара сан илыхшаз иакәзаргьы.
Мамеҭ. Саҭамзааит иахьуасҳәо, аха ҳнапаҵаҟа иаагаз ауаа ҳаргәаацәозар?
Ар рхада. Нас, ишԥоуҭахыз? Арҭ арҵәыра рыҵаԥсаны ирызсырҳап ҳәа уҟоума. Ихшьаатәуп. Ари адгьыл ҳара ишахҭаху ҳақәныҟәароуп, ахҿа ҳазқәа ианбалаҟацо ҳәа акәымкәан. Уаргьы уҟазшьақәа сгәаԥхом, Мамеҭ. Атәыла ум-пыҵаухаларц уандәықәла, улақәагьы аш рхылароуп.
Мамеҭ. Аха раԥхьа ус ҳамҳәаӡазт.
Ар рхада. Нас уара угәы иаанагома арҭ рыдгьыл ус мариала хақәырҵап ҳәа. Аҭырқәа империа аҽарҭбаауеит. Уи иҵегь аҳәаақәа еиҵнахраны иҟоуп.
Дааҩнаргалоит Кама, лнапқәа ҿаҳәаны. Ашә зыхьчоз дцоит.
Ари лнапқәа зҿаҳәоузеи, Мамеҭ?
Мамеҭ. Дыцҳауеит, ар рхада ухаҵкы, ублақәа дынҭасны иааҭылхуеит лнапқәа дрықәиҭаҳтәыр.
Ар рхада. Иԥыртла лнапқәа.
Мамеҭ Кама лнапқәа ԥиртлоит, лара дгылоуп дхаҳәыршәыраханы.
Аллаҳ илла лааҳ, ари дышиашоу, кьыс лымамкәан ҳсултан ду ииарҭа аҟынӡа днагатәуп. Ибыхьӡузеи?
Кама лҿы наҟ иналырҳәуеит.
Ҿылҭуам.
Мамеҭ. Кама лыхьӡуп. Ашәақь уаҩы изаҿамкуа аишьцәа драҳәшьоуп, ҳар раԥхьагылаҩ, ухаҵкы.
Ар рхада. Ашәақь иузаҿамкуа ба? Иаарласны абри лашьцәа рхи ршьапи еидҿаҳәалан абра иусырбап.
Кама. Уи аҩыза уара иубараны уҟаӡам. (Диҿажьцәоит.)
Ар рхада. Ацгәы еиқәаҵәақәа шәара! Мамеҭ, шаҟаҩ шәымада ари лҩызцәа?
Мамеҭ. Жәахаҩык.
Ар рхада. Уахаҵәҟьа амшын ихышәҵа. Еи!.. (Инапы еиниҟьоит, дааиуеит ашәхьчаҩ.) Алмысхан уиԥхьа!
Ашәхьчаҩ дцоит, дааҩналоит Алмысхан.
Алмысхан. Сахьуҭаху сыхиоуп, саҳ ду ухаҵкы! (Даахырхәоит.)
Ар рхада. Уаргьы саргьы дҳаҳуп асулҭан.
Алмысхан. Аллаҳ диқәныҳәааит асулҭан.
Ар рхада (инапала Мамеҭ дцарц идиҵоит. Мамеҭгьы иаразнак дындәылҟьоит). Ҳусқәа шԥаҟоу, Алмысхан?
Алмысхан. Аллаҳ ишиҳәара, ухаҵкы.
Ар рхада. Мцуп. Иабаҟоу исуҭаз ажәа, уашьцәа зегь хырхәан исԥылартә иҟоуҵарашәа? Иабаҟоу ууаажәлар?
Алмысхан. Суаажәлар мҩахызҟьаз раҳәшьа абар дахьгылоу.
Ар рхада. Издыруеит. Ари дытҟәоуп, аха егьырҭ абаҟоу?
Алмысхан. Иса унапала сԥаҵа шҩоу, урҭ мчыбжьык ахалеи аҵыхәалеи абра уаԥхьа ишьамхнышсмыргылозар.
Кама (арҵәааҳәа дныҩныҳәҳәан). Ианакәызаалакь, ианакәызаалак уи улшараны уҟаӡам, уара алахша! (Диҿасуеит.)
Алмысхан (иҟама ааҭԥааны, лыхәдацәа инаҵеикуеит). Ҳшьа зыжәхьоу шәара. Снапала быԥсырц быҟазаарын.
Кама. Иаҿырха сыхәда, уара ахәымга, зашьцәа зыԥсахыз.
Ар рхада. Алмысхан, уҟама улаха. (Алмысхан иҟама аҭра иҭеиҵоит.) Урҭ зегьы рыбӷақәа ԥыҵәҵәаны ишьҭаҵатәуп амаҭ еиԥш. Алмысхан, уашьаҵәҟьа унапаҿы дузаамгеит, нас уара удгьылқәеи умаҵуцәеи злаузсыргьыжьрызеи сара?
Алмысхан. Дшьымзар уаҳа ԥсыхәа имоуит сашьа, дысшьып сҳәар, уахьҵәҟьа снапы илалом, ухаҵкы.
Ар рхада. Шәа шәгәыԥшқацәоуп, арахь, ишәҭахуп шьак камҭәаӡакәа, шәусқәа зегьы маншәалахарц. Иазхоит шьҭа. Убри аԥҳәызба лҩызцәеи лареи уахаҵәҟьа амшын ихҵа.
Алмысхан. Инагӡахоит, ухаҵкы.
Адәахьы абжьқәа гоит, «иҳақәлеит» ҳәа. Дааҩнаххуеит Мамеҭ.
Ар рхада. Иҟалазеи, Мамеҭ?
Мамеҭ. Аԥшыхәра иқәгылаз шьны, анхаҩы Ҷыӷьыц дымҵарсны дыргеит аԥсуаа.
Ар рхада. Алмысхан, иубома ууаажәлар иҟарҵо. Саахынҳәаанӡа, ари улхылаԥшла. Мамеҭ, усышьҭал! (Аҩыџьагьы ндәылҵны ицоит, иаанхоит Алмысхани Камеи.)
Алмысхан. Уажәшьҭа бабасыцәцо?!. Бызқәа аҟама аласырҟацап!.. (Иҟама ааҭихуеит.)
Кама аҭӡамц ахь днаскьоит. Убри аамҭаз ашә даалагылоит Наҳар.
Наҳар. Алмысхан!
Алмысхан. Наҳар, ари змааноузеи?
Наҳар. Уҟама аҭра иҭаҵа ҳәа уасҳәеит.
Алмысхан. Уҟазшьақәа сгәаԥхом, Наҳар, иҟалап уара...
Наҳар. Ааи, исыԥсахит сҟазшьа, убас иаҭахуп азыҳәан. Ариабжьарак уабаҟаз? Ҳашьцәа урабашьуазма?
Алмысхан. Иузҭада аишьцәа уара? Иузҭада аԥса-дгьыл?
Наҳар. Абар иахьыҟоу ҳаԥсадгьыл.
Алмысхан. Ари уажәшьҭа ҳара иаҳтәӡам.
Наҳар. Иаҳтәуп, амала иара ҳақәгылан, иара ҳабашьуеит акәымзар.
Алмысхан. Сара сзеибашьуа сыдгьыл сцәызгаз ауаа роуп. Саб дызқәиҭыз адгьыл.
Наҳар. Узыдгылоу ауаа роуп зынӡаск иуцәызгараны иҟоу удгьылқәа. Урҭ рҟазшьақәа сгәаԥхом, Алмысхан.
Алмысхан. Урҭ ажәа сырҭахьеит, саб идгьылқәа шсыздырхынҳәуала.
Наҳар. Ҳаб идгьылқәа ҳашрышьҭаз, Аԥсны ҳарӡит уаргьы саргьы. Уа ҳара ҳхала ҳларҿагылан, ҳадгьылқәа хцәызгаз ҳрабашьындаз, абарҭ ауаа ҳхы иархәан акәымкәа. Ахьымӡӷ, еиҭа ахьымӡӷ. Уара сузхәыцны сааит абрахь. Аха еилыскааит арҭ шуаа ҽеиқәамыз. Зны рхы ҳадырхәоит, нас иҳақәыжьцәарц ишыҟоу удыруазааит.
Алмысхан. Уара уеилагеит, Наҳар.
Наҳар. Мап. Сыхшыҩ ааит еиҳагьы схаҿы. Блас ицәыраагозеи уаргьы саргьы ҳауаажәлар рҿаԥхьа? Аԥсуаа ҳҿы
иҟамлаӡац ҳара иҟаҳҵаз аҩыза. Иҳанарыжьуам уашьҭан ҳажәлар. Ҳаб ибаҩқәа ыҵхны, амца иақәҵан ирблып.
Алмысхан. Урҭ зегь хысшьаауеит сара.
Наҳар. Нас адгьыл мацара ззуҭахыда, ууаажәлар хушьаауазар? Арҭ умаҵ руп ҳәа уҟоума? Зуаажәлар рыжәҩахыр змам ауаҩы еснагь дмаҵуҩуп.
Алмысхан. Уара иакәым сурҟаҵоит иахьа абра.
Наҳар. Сшьы сара исгәыдҵаны!..
Алмысхан. Уи сзымгәаӷьып ҳәа уҟоума?
Наҳар. Издыруеит ишугәаӷьуа. Зыжәлар ирмеигӡаз, сара усс сумоума! Аха ӡынӡаск иаҳмырԥхашьап ҳхы. Иҳамоуп аамҭа уи ариашаразы. Урԥырҵ абарҭ. Ҳцап хауаажәлар рахь. Урҭ макьаназы иҳанарыжьуеит.
Алмысхан. Ишԥа, анҭ анхацәа рҿаԥхьа саҭашәымҵан ҳәа шьамхыла сгыларцу?!
Наҳар. Анхацәа ракәым, угыл уԥсадгьыл аҿаԥхьа саҭамзааит ҳәа. Ублақәа хҩама, уанаџьалбеит, иумбаӡои ҳажәлар шеимырҵәаз? Ҳара ҳнапала ҳдац-ԥашәқәа ҳаҵдырхуеит. Зқьҩыла ҳуаа амшын рхырӡлара ҳаҿуп. Дара ирҭаху ҳара-ҳара ҳахәдацәақәа ҵибакаарц ауп. Убри аҿы ҳнеины ҳаҟоуп уажәы. Иумбаӡои ҳаламыс, ҳауаҩра, ҳчеиџьыка ишақәыжьцәаз? Иумбаӡои ҳдин арӡра ишаҿу? Ҳабацәа, урҭ рабацәа зҵаныҳәоз ауахәамақәа шырбылуа? Иумбаӡои ҳҭыԥҳацәа ирзыруа? Иумбаӡои ақәӡаара ҳшаҿу? Дзыхсырҟьозеи шьоукы раҳәшьазаҵә? Ари лхала лоума, жәаҩыла, шәҩыла... Алмысхан, уласы, аамҭа ҳамам, ҳцап абри аӡӷаб дҳаманы.
Алмысхан. Уца уара иахьуҭаху, сара џьарамзарак џьаргьы сцараны сыҟаӡам, абри аӡӷабгьы дусҭом. Ари уахаҵәҟьа Ҭырқәтәылаҟа асулҭан дизаҳҭиуеит.
Наҳар. Мап, Алмысхан, ари сара дшаазгаз еиԥш, сара дызгоит.
Алмысхан. Уи залшараны иҟаӡам.
Наҳар (Кама лнапы кны, ашә ахь диманы иҿынеихоит). Кама, баала бсышьҭаланы!
Алмысхан (ашә днылагыланы). Уҽаанкыл, Наҳар. Уара уца иахьуҭаху, аха ари аԥҳәызба дааныжь!
Наҳар. Улҵ ашә!
Алмысхан. Уҽаанкыл акәымзар, аскьар ужәысҵоит. Еи, уа иҟада?
Наҳар (уаҳа аҳәаха имҭакәа, аҟама наиӷриҳәоит. Алмысхан ашә днылаҳауеит). Уԥсы, сашьа, сара снапала, ԥсахҩык иаҳасабала.
Кама (дныҩныҵәаан). Иа анцәа, иҟоуҵозеи, Наҳар?!
Наҳар. Зегьакоуп мышкызны иашьцәа дыкнарҳауан. (Даҽа ашәык ала индәылҟьоит.)
Алашара ыцәоит.
Ауахәама аԥхьа. Абџьар зку аԥсуаа ҳәсала-хацәала, рыбла ашьа хҵәрыло, икәшаны игылоуп Ҷыӷьыц. Асценаҿы алашара анакы, аусӡбара аҵыхәахь инаскьахьан. Ажәлар амацәаз еиԥш иаҳа-иаха изааигәахон Ҷыӷьыц. Баҭали, Ҳабашьи, гәыԥҩык ашлақәеи рхы неидкыланы еицәажәоит асаркьал ахькнаҳау.
Ажәлар рахьынтә абжьқәа.
1-тәи абжьы. Ари иқәнагам ҳәа иҟоузеи?
2-тәи абжьы. Дыкнаҳан дышьтәуп, дыкнаҳан!
3-тәи абжьы. Дыкнаҳан уҳәама, Кьасоу, уи маҷуп иара изы!
4-тәи абжьы. Азин сышәҭ, маҷ-маҷла ихәда ԥысҟоит.
5-тәи абжьы. Убри аҵкьыс еицәоу ала дышьтәуп аԥсахҩы.
6-тәи абжьы. Шәааи, амца леиқәҵаны, далааблып аҿҿаҳәа.
7-тәи абжьы. Убригь маҷуп иара изы. Уи аҵкьыс иԥсы шҭоу даажып.
8-тәи абжьы. Аиаша уҳәеит, Қәабзач, аиаша.
9-тәи абжьы. Шәызгылоузеи, ажәлар, наҟ деиҿаҳажәжәап маха-маха.
Ажәлар неизыҩҩуеит, аха Ҳабашь асаркьал данаслак зегьы рҭыԥқәа рҿы иаанхоит.
Баҭал. Шәҽаанышәкыл, ажәлар, уи иус ҳара иҳаӡбоит.
Ажәлар рахьынтә абжьқәа.
1-тәи абжьы. Аамҭа згатәузеи, аҭауад лаша ухаҵкы?
2-тәи абжьы. Ари иԥсышьа цәгьахароуп, уаҳа ԥсыхәа ыҟаӡам.
3-тәи абжьы. Убасоуп, убас. Аԥсҭазара шәара ишәҭаргьы, зегьакоуп ҳара ҳнапала дыкнаҳҳауеит.
4-тәи абжьы. Иԥсы еиқәҳархоит ҳәа шәаламган, аӡбаҩцәа шәхаҵкы.
Баҭал. Ажәлар, шәгәы иаанамган мамзаргьы ари ахәымга, лабҿаба ҳшьа зжәыз, иԥсы еиқәҳархоит ҳәа. Мап, шәхаҵкы. Ари дыԥсуеит ишихәҭоу ала.
Ҷыӷьыц. Уара уашьа иԥацәа роуп сара абри аус салазгалаз.
Баҭал. Убарҭгьы рус ӡбатәуп. Иудыруазааит ԥсышьацәгьала рыԥсҭазара ишалҵуа.
Ҷыӷьыц. Урҭ уажәшьҭа шәара ишәымԥыхьашәараны шәыҟаӡам. Аҭырқәа ибаа иҭоуп, рых хәыцкгьы шәзалыршәом.
Баҭал. Иалҳаршәоит. Зегьакоуп, аԥсахҩы мышкызны ииԥсахыз иуаажәлар дырԥыхьамшәар ҟалом.
Ҷыӷьыц. Сара сзыҳәан зегьакоуп уажәшьҭа.
Баҭал. Убриоуп ирыцҳарахаз. Иудыруама уара шаҟаҩ уқәӡыз? Аҭырқәцәа имаӡаз ҳамҩахәасҭақәа рыла ихагалан, ҳашьҭахь ала иҳажәуҵон. Уара душьит Ешсоу, акгьы зхараӡам арԥыс.
Ҷыӷьыц. Уашьа иԥа Алмысхан иакәын убас ҟасҵарц исыдызҵаз.
Баҭал. Алмысхан дгылараны дыҟоуп абыржәы уара уахьгылоу аҭыԥ аҟны. Ҳабашь, ираҳәа ажәлар аӡбаҩцәа ирыӡбаз.
Ҳабашь (асаркьал знык дасуеит).
Ажәлар зегьы ааивагылоит уи, ииҳәарызеи ҳәа иӡырҩуа. Иара асаркьал асырҭа аҟнытәи дналбаан, ауаа рыжәпара дналалоит.
Дыԥшәыртла аԥсахҩы.
Ҷыӷьыц дыԥдыртлоит.
Анцәа ду хыхь иҟоу ибоит, абри ауаҩ иқәнагам акы дақәҳаршәозар. Ари ихәҭоу иара итәы дагоит, иара ихәымгара, иара ишьа ахьиҭииз азыҳәан. Сиашоума, ажәлар?
Ажәлар (еицҿакны). Уиашоуп, уиаша!
Ҳабашь. Иҳәа уара, аҭаҳмада, зажәымҭа еиқәаҵәахаз уаргьы саргьы, дабаҟоу уԥазаҵә?
4-тәи абжьы. Дшьуп изқәа аҟама алаҵан, чарҳәарыла, аҭшәараҿ аҷаԥшьараз дахьгылаз.
Ажәлар (рыбжьы ыҵакны игәынқьуа). Анцәа, избан абас ҳзуцәымӷхаз? (Ҷыӷьыц иахь шьаҿак ҟарҵоит.)
Ҳабашь. Арԥыс, дабаҟоу уашьеиҵбы, мчыбжьык аԥхьа ара хьшьыцбаҵас иҳалаз?
1-тәи абжьы. Уи иҽишьит ихала, ихы абахә ианҟьаны, аҭырқәцәа дыркырц данрыбжьарцала.
Аҳәса рыбжьы (игәыҭшьаагаха). Ааи, уан жәымҭеиқәаҵәа, уан!
Ҳабашь. Баасҿаԥшишь, аԥҳәызба? Дабаҟоу бхаҵа, хәымыз раԥхьа шәчараҿ шәышықәса нуҵааит ҳәа ҳзықәныҳәоз?
5-тәи абжьы. Иацуха дҭахеит.
Ажәлар. Ҳаи, ҳаи, ҳарԥарцәа ҟадыџьқәа... Ҳабашь. Иабаҟоу, Баҭал, уҷкәынцәа агәлымҵәахқәуа Хьрыԥси Алхаси?
3-тәи абжьы. Урҭ аҩыџьагьы рыдгьыл азы хаҵала иқәԥон.
Ажәлар. Уҽырӷәӷәа, аҭауад лаша ухаҵкы.
Ҳабашь (ихазы иҳәауашәа). О, хыхь иҟоу Анцәа, изысҭахузеи аҭаҳмада аԥсҭазара, сыҷкәын Чакьара иахьа адәы дықәымзар?
3-тәи абжьы. Ухы уҩах, еснагь ҳгәы зырӷәӷәо, иҳаԥгылоу Ҳабашь.
Ҳабашь. Иабаҟоу жәаҩыла-шәҩыла ҳаҷкәынцәа?
Ажәлар. Урҭ зқьҩыла ҳаҟазарц азыҳәан рхы ҭадырхеит.
Ҳабашь (ибжьы ҩеиҵыхны). Зашьцәа ршьа илагылан, зашьцәа зыԥсахыз, жәлар ыҟанаҵ, рышәи игымхааит наӡаӡа.
Ажәлар. Амин, убас акәзааит!..
Ҳабашь. Зашьцәа иреиҩаӡаны рызқәа аҟама алазҵаз, иахьарнахыс иӡбахә рымҳәааит ҳахәшҭаараҿы.
Ажәлар. Амин, ихьӡ рхашҭааит наӡаӡа.
Ҳабашь. Шәиԥхьыӡ иқәзааит Ҷыӷьыц, зыжәлар зыԥсахыз.
Ажәлар. Шәиԥхьыӡ иқәзааит.
Ҳабашь. Ан, дрыцҳабымшьан ари. Уара, аҷкәын, ибаҩ анышә иасҭоит ҳәа уаламган. Бара, аԥҳәызба, бхьамԥшын иара иахь. Ианыӡааит адунеи уара уеиԥш аԥсахҩцәа. Ҳаҭоумҵан, Анцәа, аха уаҳа ԥсыхәа ҳамам. Хаҳәла дышәҟәаҟәа. Дыжәга.
Ҷыӷьыц дрыманы ицоит. Ԥыҭраамҭак рыхқәа кны еилагылоуп, аӡәи-аӡәи еиҿаԥшуа, агәырҩа рхатәаны. Зылахь еиқәны, зымҩа игылаз Шәарахи Махази рышҟа днеиуеит.
Зынӡаск шәхы шәықәшәмыжьын, абааԥсы!
Шәарах. Дрыцҳауп ҳаҳәшьа, ҳаб, дрыцҳауп!
Ҳабашь. Дышрыцҳау саргьы избоит, аха акгьы ҳамчым уажәазы.
Махаз. Анцәа, дсызҭода акәымзар Наҳар снапаҿы! Сара схала иԥсышьа сыӡбон.
Шәарах. Азин сыҭ, саб, сцоит аҭырқәцәа рахь сҽыԥсахны, уи џьара дышԥасԥыхьамшәари.
Ҳабашь. Ишәарҭоуп, дад. Аҭырқәцәа уара ибзины урдыруеит. Исыхьхьоу сызхоит. Сыбла шааԥшуа сшәымшьын зынӡа.
Махаз. Сара схы ахызбаауеит сыбла ахьааԥшуа.
Шәарах. Изаҳҭахузеи аԥсҭазара, ҳаҳәшьазаҵә дахьыҟоу ҳзымдыруа?
Ҳабашь. Шәхы шәҩах, дад. Ари ҳара ҳхала ҳаума? Ишәымбаӡои, жәлары зегьы акаамеҭ иҭагылоуп!
Гьаргәал (ашьшьыҳәа дааины даарыдгылоит.) Сара акыр сылшоны сыҟазар... Шәыбла сызхыԥшылом ҳаб иашьа иԥацәа рҵыхәала.
Ҳабашь. Шәхала шәоума, урҭ зегьы ҳдырԥхашьеит. Шәыжәла бзиа ахьымӡӷ адыргеит.
Гьаргәал. Аӡбаҩцәа ажәа сырҭартә иҟаҵа, Ҳабашь. Сара сцоит аҭырқәцәа рахь сҽыԥсахны. Џьара, ишԥасԥыхьамшәари урҭ.
Ҳабашь (иажәа аҳәаха имҭакәа). Имаҷушәа убома ҳаҷкәынцәа иҭахахьоу, аҭауад иԥа ухаҵкы? Арҭ ҳашьхақәа урҭ мышкызны иахьдырхәуеит. Усоуп ишыҟоу рҵас.
Ажәлар рахьынтә абжьқәа.
1-тәи абжьы. Еи, ажәлар, акаҵәара иаахыҵит ҩыџьа ауаа.
3-тәи абжьы. Сыблақәа срымжьозар, аӡә дыԥҳәысуп ҳәа сыҟоуп.
6-тәи абжьы. Ҳаи, анцәа иныс арҭ жәабжь бзиак рыманы ишаауа.
2-тәи абжьы. Жәабжь бзиас иаарго сыздырам, аха ҳаҽҳархиар еиҳа еиӷьуп ҳәа сыҟоуп.
Баҭал (Хабашь дааидгыланы). Ар ршьапы иқәыргылазар еиӷьымхарызи, Ҳабашь?
Ҳабашь. Макьана, урҭ иаауа ҳара ҳзы ишәарҭоу уаам.
Ажәлар рахьынтә абжьқәа.
1-тәи абжьы. Абар ассир, шәнаԥшы, дыжәбома иаауа!
4-тәи абжьы. Наҳар иоуп, Наҳар!
6-тәи абжьы. Аԥхәыс ицу Кама лами!
5-тәи абжьы. Ҳаи, анцәа иныс абра бзиарак шыҟам.
Иааиуеит иааԥса-икараха Камеи Наҳари. Ажәлар шанханы ирыхәаԥшуа иаангылт.
Шәарах. Наҳар, анцәа уаҳзааигеит ушьапала уқәаџуа.
Ҳабашь. Шәарах, уҽаанкыл!
Кама. Шәиламкьысын абри ауаҩ. Ажәлар, шәаасзыӡырҩы, сара ишәасҳәоит аиаша.
Наҳар. Мап, Кама, аиаша сара исҳәар еиҳа еиӷьуп. (Ибжьы ҩеиҵыхны.) Ажәлар!..
Ажәлар рахьтә абжьқәа.
3-тәи абжьы. Уара ажәлар ҳәа аҳәара азин узҭада?
2-тәи абжьы. Уаангыл, ииҳәо ҳаҳап!
4-тәи абжьы. Ишәеиҳәараны иҟоузеи аԥсахҩы?
6-тәи абжьы. Дышьтәуп, уара, дышьтәуп, иҩыза абна дҟәаҟәаны дшышьҭоу еиԥш.
Ажәлар неизыҭрысуеит. Асаркьал абжьы гоит. Зегьы рҽааныркылоит рҭыԥқәа рҿы.
Кама (Наҳар дыхьчо, иаԥхьа даагылоит). Шәиламкьысын иажәа далгаанӡа.
Ажәлар рахьынтә абжьқәа.
4-тәи абжьы. Бызҿу закәызеи, аԥҳәызба?
3-тәи абжьы. Лхы аҭыԥ иқәҟьеит ҳәа сыҟоуп!
5-тәи абжьы. Наҟ биԥырҵ ҳәа басҳәеит, акәымзар, шәҩыџьагь сшәеихсны шәысшьуеит.
1-тәи абжьы. Ибыхьчо дызусҭоу бдыруама, ибыхьчо?
Кама. Дыздыруеит азыҳәаноуп дагьзысыхьчо.
Наҳар (рыжәпара дналаххны). Ажәлар, сара исымаӡам хырқьиашьа, шәара шәҿаԥхьа, абарҭ ҳашьхақәа рҿаԥхьа. Ҳабашь, уара уԥҳа дшызгаз еиԥш, снапалагь даазгеит. Сара сҩашьеит усҟан, аха исыхәҭазгьы ҟасҵеит. Уажәгьы иҟасҵоит исыхәҭоу. (Иҟама ааҭԥаа инаилаҵаны иҽишьуеит.)
Кама (аԥсы днаихагылан). Ари иашьа Алмысхан дышьны сара симаны дыбналеит. Аҭырқәа ир иҵегь аӷбақәа рыла иӡхыҵраны иҟоуп.
Ҳабашь. Урҭ уажәы иабаҟоу?
Кама. Абрахь амҩа иқәлоит. Уаха ма уаҵәы шьыжьымҭан абра иҟалоит.
Ҳабашь. Арԥарцәа, дыжәжы абри ауаҩ ҳаҭыр иқәҵаны. Иагьа ус акәзаргьы, ихы ириашеит аҵыхәтәаны.
Алашара ыцәоит. Иаацәылашоит. Аибашьра иахьаҿу абыжьқәа гоит. Ауахәама аԥхьа игыланы, аибашьра адәахьы иԥшуеит Ҳабашь, Баҭал, нас даҽа гәыԥҩык аӡбаҩцәа.
Шәарах (дааиуеит иаҳәа ҭԥаа икны). Шәхаҵкы, аҭырқәцәа рхыԥхьаӡара иаҳа-иаҳа иазҳауеит. Сара стәқәа анҵәара иаҿуп. Ишԥаҟасҵари?
Ҳабашь. Ухьаҵ, ушьҭахьҟа ухьаҵ, абаа шәҭал ирласны.
Шәарах. Ахьаҵроу? Мап, даҽаџьара срыжәлоит.
Ҳабашь. Ухьаҵ сҳәеит, иҭыхума ублақәа, иумбаӡои ашышкамс еиԥш шаҟаҩ аауа. Ухьаҵ ақыҭақәа рҟынтәи ҳашьцәа ҳахьӡаанӡа.
Шәарах дцоит.
Баҭал. Урҭ анбаҳахьӡо, Ҳабашь?
Ҳабашь. Уажәраанӡа ҳазхәыцыр акәын, сыҭауад, иубома уажәы уаргьы саргьы аадгылара шаҳҭаххаз.
Гьаргәал (даакылҟьоит). Шәхаҵкы, избан сыруааи сареи ҳаанкыланы ҳазшәымоу, ишәымбаӡои ҳара ҳтәқәа анҵәара иахьаҿу? Азин сышәҭ ажәылара.
Баҭал. Уруаа уманы абаагәара уҭал.
Гьаргәал. Ишԥа, уеилагама, саб, иуҳәо закәызеи? Ишәымбаӡои, ҳара ҳаруаа рыла ҳадәқәа зегь хҟьоуп. Сара сашьцәа сыԥсахуама? (Дцарц иҿынеихоит.)
Ҳабашь. Уаб ииҳәаз иашоуп, ухьаҵ, Гьаргәал.
Гьаргәал. Хыхь иҟоу анцәа ду, ана ашьа каҭәоит, сара...
Ҳабашь. Урҭгьы хьаҵуеит, уажәы уиада ԥсыхәа ыҟам. Уца, ур абаагәара иҭагал.
Гьаргәал. Сышәзыӡырҩуеит, шәхаҵкы. (Дцоит.)
Ҳабашь. Шәыԥшы, шәыԥшы, ижәбома ана Махаз абзамыҟә иҟаиҵо, аҭырқәцәа рыжәпара далаларц дцоит. Арԥыс, уԥры ирласны, ара ҳара ҳҿы даартә иҟаҵа Махаз.
Арԥыс дцоит.
Баҭал. Аҿҳәара иҳарҭаз иахыԥеит ҳашьцәа. Ишԥаҟаҳҵо урҭ ҳхьымӡар, Ҳабашь?
Ҳабашь. Ишԥаҟаҳҵахуеи, усҟан зегьы абра ҳаԥсуеит.
Баҭал. Уи имариоу усуп, Ҳабашь.
Ҳабашь. Убриоуп тәа. Иубама, сыҭауад ухаҵкы, ҳара ҩнуҵҟала ҳаизыҟазаара аҵыхәтәы ҳахькылнагаз.
Баҭал. Аха агәыӷрагьы сымоуп.
Ҳабашь. Саргьы. Ҳара ҳмилаҭ мышкызны еилибакаап, аха уанӡа...
Махаз (дааиуеит аԥхӡы иҿашы). Исызҭада аамҭа шәара шәҿы уажәы сааратәы? Шәыблақәа лашәума, ишәымбаӡои иҟоу?
Ҳабашь. Ҳара ҳакәым, аха уара уоуп зыблақәа лашәу. Иумбаӡои уаԥхьаҟа иаауа?
Махаз. Избоит, нас?
Баҭал. Угьежьы ушьҭахьҟа. Абаа шәҭалан, ахырӷәӷәарҭаҿы шәтәа.
Махаз. Сара иџьасшьоит шәара шәызҿу!
Ҳабашь. Иџьоумшьаӡан. Уажәазы убас аҭахуп. Инҳарҵәома нас ҳаҷкәынцәа, рымч ахьақәымхо иажәҵаны. Уца ирласны, ур арахь иргьежь.
Махаз. Ибзиоуп, шәара ишышәҭаху. (Дцоит.)
Игоит ахьаҵра абыкьбжьы. Ихьаҵыз ар зегьы ауахәама акәшамыкәша ықәдырҭәаауеит. Иааиуеит Гьаргәал, Шәарах, ацыхәтәаны — Махазгьы. Ҳәсала-хацәала рызынтәыкгьы, адәахьы аӡәгьы днымхакәа, абаагәара иҭалоит.
Ҳабашь. Агәашәқәа ашәыркы иӷәӷәаны. Абаагәара шәакәшаны шәгылаз шәабџьарқәа рхианы. Жәаҩык аӡәы иҭыԥаҿы ахысраан, ирласны шәеибаԥсахла. Иахьынӡашәылшо иаашәмышьҭын урҭ ааигәа.
Гьаргәал. Башаӡа ҳҽаҳҵәахит зегьы. Уи иаанаго, аҵла уқәтәан, уаӷа аиха иркны ашьапаҿы иргылароуп.
Баҭал. Уаҳа ԥсыхәа ыҟам, Гьаргәал.
Гьаргәал. Иҟан аԥсыхәа — ҳашьцәа реиԥш ҳаргьы убра ҳаԥсыр.
Ҳабашь. Уи абахәоз ҳара ҳадгьыл?
Махаз. Хаҵала иԥсит ҳәа ҳзырымҳәози дара ҳаӷацәагьы. Ҳара абаа ҳҭаланы ҳҽаҳҵәахит, ашәаргәындақәа реиԥш.
Шәарах. Гьаргәал, Махаз, ишәҳәо иашам, ахьаҵрагь зны-зынла иахьухәарҭоу ыҟоуп. (Ибжьы ҩеиҵыхны.) Ажәлар, икашәмыжьын, аҳаҳаи, шәгәы. Иахьа заҵәык иаҳзаанкылар ҳаӷацәа, уаҵәы уеизгьы-уеизгьы иҳахьӡоит егьырҭ ҳашьцәа.
Ажәлар рахьынтә абжьқәа.
8-тәи абжьы. Иабаҟоу ҳашьцәа ҳәа шәызҿу, ишәымбаӡои ҳхала адәы ҳшықәхаз?
1-тәи абжьы. Уара, Кәарсантел, ианакәызаалакгьы убас ӷьалпал ҳалауҵоит, уи уара иуусым, уара иуусу уабџьар кны агылароуп.
5-тәи абжьы. Забџьар зкыз шаҟаҩ аанхада, умҳәо, абаа нҭыҵ!
3-тәи абжьы. Урҭ рыԥсадгьыл рхы акәырҵеит.
7-тәи абжьы. Аԥсадгьыл абаҟоу, шәара абзиара збаша, уи шьала икәабаны, ҳара абаа ҳҭатәоупеи?!
1-тәи абжьы. Аԥсадгьыл абаҟоу ба, Ҭакәи? Ублақәа хҩоума, абар ҳаԥсадгьыл ахьыҟоу.
2-тәи абжьы. Ишсоуҳәара, Кәынта, уи знапаҿы иҟада уажәы?
1-тәи абжьы. Ус егьаҩ рнапаҿы иҟалахьеит, аха ашьҭахь ҳара ҳшаԥшәымацәаз ҳаанхеит. (Арԥыс дыҩны дааиуеит.)
Арԥыс. Шәхаҵкы, хҩык аҭырқәцәа арахь иаауеит.
Ҳабашь. Иҭашәыжьла агәашә. (Арԥыс дцоит.)
Баҭал. Шәарах, шаҟаҩ нхада угәанала ҳар?
Шәарах. Хәышәҩык иреиҳам, ухаҵкы.
Баҭал. Ҳмаҷҩуп.
Ҳабашь. Ҳмаҷҩымзар ари абаа ҳҭатәозма? (Зегьы днарылаԥшны.) Дарбанзаалакгьы шәарҭ шәҟынтә аӡәгьы азин имам аҭырқәа ишихәҭам иацәажәара.
Дааиуеит Мамеҭ, ҩыџьа аруаа ицны.
Мамеҭ. Аллаҳ ду илԥха асалам шәзааиҭиуеит Ҭырқәтәыла асулҭан.
Баҭал. Иуҭаху ааркьаҿны иҳәа, аҭырқәа?
Мамеҭ. Ахымдырра абри аҿы икылсуеит. Сара срыхҟьашо саауеит шәара шәыԥсцәа.
Гьаргәал. Урхымҟьашаӡеи шәара шәтәқәа, хҩы-хҩыла иахьеиважьу?
Ҳабашь. Гьаргәал!
Мамеҭ. Убри азами саргьы абра сзааз. Изаҭахузеи хшыҩда ашьакаҭәара?
Ҳабашь. Нас, иуҭахузеи?
Мамеҭ. Аинаалара.
Ҳабашь. Ҳаинаалар, шәара шәықәҵны шәцома шәхала.
Мамеҭ. О, мап. Ҳара ара ҳаанхоит. Ҳцарц азы акәӡам ҳзааз.
Баҭал. Ҩ-милаҭк рзы ара адгьыл ҭшәарахоит.
Мамеҭ. Уи иаанаго шәара аинаалара шәақәшаҳаҭым ауп.
Ҳабашь. Ҳақәшаҳаҭым.
Мамеҭ. Ус анакәха, мчыла иаагоит.
Баҭал. Уи ҳахәаԥшып, ма ижәгап, ма шәықәҵып.
Мамеҭ. Иуҳәаҵәҟьаз иасҳәарыма ҳар раԥхьагыла?
Ҳабашь. Ажәак агмырхакәан.
Мамеҭ. Анаҩс иҟало шәхы иавыжәба. (Иҩызцәа иманы дцоит.)
Ҳабашь. Зегьы шәҽырхианы шәыҟаз. Ари аҵыхәтәантәи ржәылара акәхоит. Ма дара, ма ҳара.
Ажәлар рахьынтә абжьқәа.
8-тәи абжьы. Аҳәара мариоуп шәҽырхианы шәыҟаз ҳәа. Зыҽзырхиода, Ҳабашь? Ишәымбаӡои шаҟаҩ ҳаҟоу?
Гьаргәал. Изакәызеи уара ажәлар ргәы зыҩбаутәуа, ҳара иҵегь ҳҟалоит.
Шәарах. Ишԥыкәу, уара, ҳшыҟам. Ҳара ҳаҟоуп абанҭ ашьхақәа рынхыҵ, иаабо адәкаршәрақәа рнаҩсгьы... Абанҭ аԥсҭақәа рҿы, ҳабла ахьынамӡогьы... Зехьынџьара ҳаҟоуп ҳара.
Ажәлар рахьынтә абжьқәа.
8-тәи абжьы. Уи ԥсажәоуп иуҳәо, Шәарах. Еидгыло роуп иҟоу, егьырҭ зегь башоуп.
1-тәи абжьы. Нас, еидгыло ҳмаҷҩуп угәахәуама, Қәабзач?
7-тәи абжьы. Ҳмаҷҩуп.
3-тәи абжьы. Ишԥыкәу ҳашмаҷҩу, агәаӷьра ҳамазар...
8-тәи абжьы. Агәаӷьра... Ижәбома нахьхьи ҳаҷкәынцәа адәы хҟьаны иахьышьҭоу. Нас, убри аума агәаӷьра иаҳзаанагаз?
1-тәи абжьы. Нас, уара угәы ишԥаанагоз. Акькьаҳәа ушәаҳәо, аибашьра уалҵыр уҭахума?
8-тәи абжьы. Аибашьра сышзалымҵуа збоит уажәшьҭа сара, аха иабаҟоу аԥсҭазара?
5-тәи абжьы. Аԥсҭазара уоурц азыҳәан иқәԥатәуп.
7-тәи абжьы. Ақәԥара аԥсразы? Мап, шәхаҵкы. Сара уаҳа сылшом, соушәыжь сыҩныҟа. Сшыҟазаалакгьы, хәыҷ гәарҭак сызлатәоу сырхылаԥшуеит.
3-тәи абжьы. Ари деилагеит, анцәа иныс. Ухәҷқәа аԥсҭазара рырҭап ҳәа уҟоума анҭ иаауа? Урҭ иртәыртәуеит, рхәура иҭарҵоит.
8-тәи абжьы. Ахәура сҭазар еиҳа еиӷьуп, сыԥсы ҭамзар аҵкьыс.
7-тәи абжьы. Ааи, ааи.
6-тәи абжьы. Ииҳәо иашоуп.
1-тәи абжьы. Шәеилагама, уара, ишәҳәо закәызеи?
3-тәи абжьы. Абас дхәыцуан азоуп Ҷыӷьыц ахәымга, хаҳәла дҟәаҟәан, абна дызҭажьу.
4-тәи абжьы. Азин сышәҭ, аӡбаҩцәа шәхаҵкы, абри ахәымга...
6-тәи абжьы. Уҽаанкыл, Қамча, уигь ззиҳәо акыҟазар акәхап.
1-тәи абжьы. Иззиҳәозеи?
8-тәи абжьы. Избан ҳзырнымаалоз аҭырқәцәа, ижәдыруази џьара ԥсеивгарҭак ҳаургьы.
Гьаргәал. Иарбан ԥсеивгарҭоу уара узықәгәыӷуа? Ажәлар, сара излазбо ала, шәхы еилагеит ҳәа сыҟоуп.
1-тәи абжьы. Ааи, ааи, рхы еилагеит абарҭ.
Шәарах. Урҭ рҟынтә ҳара ԥсеивгара ҳаураны ҳшыҟам жәдыруазааит.
Гьаргәал. Еиӷьуп ҳшықәԥо ҳаԥсыр, ишакәхалакь ҳаԥсы ҭазар аҵкьыс.
4-тәи абжьы. Нас, иҳабжьыжәгозеи?
Гьаргәал. Ақәԥара, ҳхьыԥшымхарц азы ақәԥара.
Арԥыс (дааины). Аӷа дҳажәлеит еиҭа, шәхаҵкы!
Шәарах (асаркьал иахьасуа дынхаланы). Ажәлар, даауеит аӷа, амацәаз ахы ҳҭеицаларц дҳакәшаны. Ахақәиҭра, ма аԥсра! Шәааи, аԥсуаа, нцәа дызмоу... Еи, арԥыс, уас абыкь!..
Игоит абыкь абжьы. Зегь рҭыԥқәа рахь ицоит. Ҳабашьи Баҭали, аӡбаҩцәеи — ауахәамахь. Инхьаҳәны, шьамхыла инагылан, рылахь-рыџьымшь ӡатәуа, «Анцәа дышәхылаԥшааит, ҳаҷкәынцәа!» — хәа досу рхазы иҳәо, иматанеиуеит. Ицәоит алашара. Иаалашоит. Уахынлоуп. Ауахәама блуп. Акәша-мыкәша алҩа ықәчуп. Икыдҳәоуп асаркьал, аха ҵаҟаҵәҟьа икажьым. Ана-ара ишьны ишьҭоуп аԥсуааи аҭырқәцәеи. Аҭахмада Ҳабашь асаркьал асра даҿуп дааҟәымҵӡакәан. Уи иааигәара игылоуп Баҭали аӡбаҩцәеи, иара убас гәыԥҩык аԥсуа еибашьцәа инхаз, Шәарахи, Гьаргәали, Махази нарыланы. Ус, абаагәара агәашәқәа рҟынтәи
иааҭалоит аԥсуаа, бџьарла еиқәных. Рызынтәыкгьы иҳаракны иқәгылоу ауахәамашҟа ихалоит, ҵыхәаԥҵәарак рымаӡамкәа. Рылахь-рыџьымшь ааӡатәны, иаахьаҳәны, уаанӡа еибашьуаз иаарыдгылоит. Аҵыхәтәаны еизаз аԥсуаа зегьы, раҳәақәа ҭыхны, рыжәҩахырқәа еидҵаны игылоуп. Игылоуп урҭ, рыблақәа еихымҟәысӡо. Игоит аҭырқәцәа рдаул абжьы. Рҽырхианы игылоуп аԥсуаа, аӡә иаԥхьа егьи диасуа, аӡәи-аӡәи еибахьчо. Рызынтәык аԥхьагылара еимаркуеит.
Иаалашьцоит. Аҵырҵырҳәа иаамацәысыз ажәҩан иадаабалоит, еилшәара зқәым баагәарак иеиԥшха, аԥсуаа рыжәҩа еибыҭа, раҳәақәа кны иахьгылоу, икаҳауа рцынхәра шацлауа. Иара убри амацәыс алашара дадаабалоит аҭаҳмада Хабашь, еихсыӷьра амҭо, ихәу асаркьал дахьасуа.
Аԥарда
Ҩ-қәгылараки хә-сахьаки аманы
Иалоу ауаа
Баграт Кәыцба – 65 шықәса ихыҵуеит.
Сықәрина – уи иԥҳәыс.
Закан.
Арсана.
Шьалуа — Баграт иԥацәа.
Зеркана Абрскьыл-ԥҳа – Закан диҩызоуп, дыстудентуп, Аҟәа дынхоит.
Еҭери – Арсана иԥҳәыс.
Заур.
Гач — студентцәоуп, Закан ауада ицыҩноуп.
Хьизан.
Мышьа — Арсана игәылацәа.
Ахҭыс мҩаԥысуеит иахьатәи аамҭазы Аԥсны.
Ҿаҩа қыҭак. Баграт Кәыцба игәарԥ ҳнықәԥшуеит. Иаанда, игәашә, икәасқьа, имаҵурҭа – деихачаԥа дынхоит. Ашҭа иқәгылоу аҵла шьапы шәпаду иадҟаҵалоуп атәарҭа, шьапы заҵәык зҵоу астол гьежьы адгыланы. Аҩны иаҵагылоу абаҟәқәа рҿы, ашәарахқәа ртәыҩақәа адыкнаҳалоуп. Акәасқьа ҳнавԥшны иаабоит ашьхымӡагәара, урҭ рааигәара аҵәҩан иахарсуп аҽхыбаҩ. Ашҭа аҵыхәаҿы аҵеџь ыҟоуп.
Ҽаҩраҭагалара иасакьаҳәымҭоуп. Иаацәылашоит. Аккаҳәа арбаӷьқәа еиқәҿырҭуеит, ҵарақәакгьы аҷҷаҳәа рыҷыр-ҷырбжьы ааҩуеит. Иналаршә-ааларшәны игоит лақәак рышбжьы.
Сықәрина (амаҵурҭа ашә ааимԥааны, дыццакы-ццакуа, ихьанҭаз хәырџьын дук рҳәазо иааган астол инықәлыжьуеит, нас ашҭанҭыҵҟа лхы нарханы). Уласы уара, уагхеит, уласы. (Ԥыҭк дааԥшит, аха ибжьы анылмаҳа, даахынҳәын, иаалымԥыхьашәоз еидыҳәҳәаланы, ахәырџьын ахьықәыз астол инықәжьны, агәашә шыҟоу днахыс-хысны ишлылшоз лыбжьы неиҵыхны ҿылҭуеит.) Еи, уара, уабакылаӡи, амашьына уагхоит, амашьына!
Баграт (аӡаӡа ихьшы, дҳақь-ԥсықьуа аҩны даавҟьаны, иԥҳәыс еиҭа ҿылҭрацы лҿы аныҩеихылхуаз дналҿагылоит). Бзырҳәҳәозеи бара, аӡы быҵалама?!
Сықәрина. Уласы абааԥсы, амашьына уагхар, нас уҭызгозеи иахьа.
Баграт. Ҳаи, убри амашьына сагымхаӡакәа, сахьцо анцәа сааимышьҭындаз! Сабацо, арахь, хырҳагас иҟамлаша ҳкамбашьқәа Кәарсантел имхы илалалан дықәырхит. Икыдҿасҳәалоит, уа иҿаԥсааит.
Сықәрина. Урҟәаҵ арахә, урҟәаҵ, сара рҭыԥ иқәысҵоит, уара умҩахьы уца.
Баграт. Аа, бҟәаҟәаса баныргааит абри амҩа. Амҩа, амҩа, амҩа шыбҳәоз, иҳахшаз зегьы амҩа иланыбҵан, ес, илкылахәаша иагеит. (Аҩны длыҩналаны ашаха аадәылигоит.)
Сықәрина. Уара уажәыгь ара угылоума! Амашьына хынтә абыкь ианас, ицеит ауп.
Баграт. Аҿы еихашәааит убри амашьына. Ицозар ицааит иахьымаара, ишԥазугәышьари. (Аҩны ашьҭахьҟа днавало.) Ауасақәа аужь бнеины, ауасақәа. Рыҟаабжь бмаҳаӡои? Аа, ала уахәхааит уара акамбашь, ухы раҳан уахь уабаԥшуеи!..
Сықәрина. Уа уара, урҟәаҵ, зегьы сара рҭыԥ иқәысҵоит.
Баграт (аҩны ашьҭахьынтәи игоит ибжьы). Ианбыкәыз бара зегьы рҭыԥ ианықәыбҵахьаз. Уи аҵкьыс, сымаҭәақәа рхиа ирласны, сымаҭәақәа!
Сықәрина (аҩны дныҩналаны, ахәырџьын иҭалҵашаз еиҭа литрақәак аадәылганы ажәжәаҳәа аҭаҵара далагоит). Аа, хәырџьын мыждагьы, акракыхуандаз..
Ба г р ат (дааиуеит даӷьуа). Уа шәҿаҳәаз, шәҿаԥсып анцәа иҳәар. Изакәызеи бара, абри ахәырџьын мыжда бзааҭымҵӡеитеи! Ӷбак азна ҭабыжьхьеит иаха аахыс. Уаҳа ҭәышьа амаӡами?.. Аџьмақәа аубмыжьын саахынҳәаанӡа. Цас ируазшәа зегьы аапкит, иҿаҳәатәхеит иахьа. (Аказармахь иҿынеихоит.)
Сықәрина. Уахь уабацахуеи уажәы?
Баграт. Сахьымаара... Сабацо бымбои, ацә иҿаҳәоу аусыжьуеит. Ҟәҟәа дук ахасҵеит, бнашьклаԥшла, сшаахынҳәлак наҟ иқәызгоит. (Дцоит.)
Сықәрина. Ибзиоуп, ибзиа, уара угәы рҭынчны уца умҩахь. (Аҩны дныҩналоит.)
Баграт (аҩны ашьҭахьынтә). Сгәы шәырҭынчит исыхшазгьы баргьы, ус шәхәы шәфааит. Сынхоит сымҳәази уаҩы мыжда. Ес, ала шәеимырҵәааит!
Сықәрина (маҭәақәак кны даадәылҵуеит). Иҟалахзеи, уара, узырҳәҳәозеи?
Баграт. Иҟалазеи бымбои, амҟалатә ҟалеит, амҟалатә! Аа, шәаасымҵәааит, ԥхасҭас анцәа шәсиҭааит. (Дааиуеит.) Ажә мыждақәа агәара изҭакыз хыла иласын иаарбганы, ес, абна инылабга ицеит. Абга еимырҵәаша аҳәарақәа ишԥарзыбуеи уажәшьҭа? (Аигәышә аашьҭыхны уахь иҿынеихоит.)
Сықәрина. Урҟәаҵ урҭ, урҟәаҵ, уҽеилаҳәа. Дара рхала иаауеит рԥацәа рзы.
Баграт. Иаҳхылҵны ицаз ҳахшара, шәаабоит ҳәа шықәсык ахь зныкгьы иаахуам, нас арахә роума иаауеит ҳәа бзықәгәыӷуа! Аанда ааибаркны сааиуеит уажәы.
Амашьына абжьы гоит.
Сықәрина. Аа, амашьына абжьы геит. Даҽа ҩынтә абыкь ианас идәықәлоит ауп, уааласы!
Баграт. Аҿы ахы ҭашәааит убри амашьынагьы, иаацәылашаанӡа амҩа ишԥақәло. Еи бара!
Сықәрина. Иҟалазеи, иҟала?
Баграт. Аҳәаҭра ашә аазыртыда бара?
Сықәрина. Сара иаасыртит, сара.
Баграт. Ес, даргьы баргьы! Ицаны Кәарсантел имхы иалалахьеит уажәшьҭа.
Сықәрина. Урҭ аҟәҟәа дуқәа ирхоу аанда икылргозар, ҳара иаҳхарагәышьоузеи нас?
Баграт. Аҳәа ҳәоуп, ибаҳама. Убарҭ рзыҳәангьы абгақәа маҷхеит. Бышзахәо Кәарсантел иахь бдәықәла, адырра иҭ, акәымзар, даақәырхуеит. Анцәа иныс, сышгылаз аҽы еиԥш сааԥсеит уаҳа сылам.
Сықәрина. Уҽеилаҳәа ирласны, уажәы-уашьҭан идәықәлоит амашьына. Уихьӡа уи аҷкәын, дахьыҟазаалакгьы дыргьежьны даага.
Баграт. Зны ибыхшаз быргәыҵасны идәықәҵала, нас, аӡы анбыҵаҵәалак, срышьҭаҵала, урыхьӡаны иргьежь ҳәа. Дабасыԥшаауеи уажәшьҭа. Аԥсны дыҟандаз бхаҵкы сымцози. Дцеит наҟ Урыстәылаҟа даханы. (Иблуз ааишәыхны аҿыӡәӡәарҭаҿы даннеи аӡы ҭаӡамызт.) Баҟәыҵ бара ԥҳәыс мыжда, убри ахәырџьын аҭыхара. Аҿыӡәӡәарҭа аӡыҵәҟьа бызҭаҭәом. Нас бара боума сара сынзырхо.
Сықәрина. Аа, уажәыҵәҟьа! (Ауеидра аашьҭԥааны аҵеиџь ахь лҿыналхоит.)
Баграт. Ааит, Кәыц Баграт ухажә акәара иҭабааитеи, хшара гәарҭак уааӡеит, арахь аҭыџь ҿырӡәӡәагада аӡы узылазышьҭша уҩнаҭаҿы аӡәгьы дышԥоузаанымхеи.
Сықәрина аҿыӡәӡәарҭа аӡы ҭалҭәоит.
Ҳазжуада бара жәымҭеиқәаҵәа, баргьы-саргьы ҳаԥсыр, ҳазжуада?
Сықәрина. Ҳаи, аџьоумбеит, абри уара утәык иамуӡеит. Уцәажәашьоузеи, анцәа иахьгьы иҵасым. Ҳара ҳаума измам ҳаԥсыр ҳазжуа.
Баграт (иҿы ӡәӡәо). Иабаҟоу бара, абри быԥсыр бызжуа? Абра башҭаҿы ӡәыр дгылоума?
Сықәрина. Аҟәа иҟа, ара иҟа зегьы аками... Абри наҟ ицаз иоуп сгәы иалоу акәымзар...
Баграт. Аҟәа абаагьы ахьы ҭоуп ҳәа рҳәон, аха бареи сареи акраҳзалазма уи. (Аҿыӡәӡәара даалго.) Ампахьшьы абаҟоу бара, ампахьшьы?
Сықәрина. Унан, зынӡак схы цаӡеит, сара мыжда. Уажәыҵәҟьа! (Аҩны дныҩналоит.)
Баграт. Ахы анбабымаз. (Сықәрина дандәылымҵӡа иблуз ала иҿы ирбоит.)
Сықәрина дыццакы-ццакуа даадәылҟьоит.
Бара ибымаз уажәшьҭа.
Сықәрина. Амарџьа Ақсент дахьыҟазаалакгьы дыԥшаа. Шәишьҭал иашьцәеи уареи. Арахь дмаауазар ма Аҟәанӡа даажәга. Аҟәа дыҟазар, аҩны дыҟоушәа сымбарызи.
Баграт. Аа, бара аԥҳәыс, Аҟәа блықәырҟәаҟәааиг! Зныкыр бцахьандаз, арахь быԥсы уа иқәхеит.
Сықәрина. Уааласы, даҽазнык ҿнаҭыр ицеит ауп. Цас иҟауҵома, мшәан, иахьа ухьаҳәхьачуа уҽузеилаҳәомеи!
Баграт. Ҳаи, ҳзыниазеи, ҳан лхылсеит. Машьынак абжьы шаагалак, сгәашә аԥхьа иаагыланы, исыхшаз аӡәы дааҭыҵуама ҳәа сшыԥшыз сыблақәа кьаԥшхеит.
Сықәрина. Иумҟаҟан, иумфан ахәыҷқәа. Ара ҩ-шьаҿак роуп Аҟәанӡа ибжьоу.
Баграт. Шьаҿак адагьы бжьамзааит аҭахызар, знык сара сгәашә иҭыҵыз саб иџьынџьаз акгьы даԥсам.
Сықәрина. Ҳаи, абри уара утәык иамуӡеит. (Аҩны дыҩналоит.)
Абжьы. Уа Баграт, уҟоума, Баграт?!
Баграт (измагәк ааишьихуан еиԥш). Ҳаи, уарбану?
Абжьы. Махаз соуп, Махаз!
Баграт. Иҟалазеи, Махаз?!
Абжьы. Уа, ужәқәа сеимырҵәеит, ужәқәа! Амхы ҭазгалаанӡа иҭакы, абра иаасцеит.
Баграт (изшьапык шыхтыз дҩаҵҟьан агәашә ахь дыҩны иҿынеихоит). Уа, снеиуеит, снеи. Ҳаи, ажәзҩа шәагааит!
Изшьапык шыхтыз аниба даахынҳәын, амагә ишьаҵара дшаҿыз, Сықәринагьы даадәылҵуеит.
Сықәрина. Уабадәықәлахи уажәы умагәқәа ушьаҵаны. Амашьына уагхеит уара, амашьына!
Баграт. Саахынҳәаанӡа быԥсы сахьымӡааит, сахьцо аума арахь ҳарахә ауаа ықәырхит бымбаӡои! (Дцоит.)
Сықәрина. Ҳаи, иахьа цас ируама, ала ирфааит, аҩны адәылҵхагьы ирымҭеит. (Лыбжьы неиҵыхны.) Урҟәаҵ арахә, сара рҭыԥ иқәысҵоит. Уара уца умҩахь.
Баграт (дааиуеит). Уа шәҭакыз. Абарҭ аусыжьуеит ҳәа баламган бара ахшыҩ цашәа иҟоу. Сзыниазеи уҳәарауазеи. Ахы скын аҵыхәа шьҭызхуа дысмоуит, аҵыхәа скын — ахы шьҭызхуа. Аӡәы заҵәык сзықәгәыӷуаз, аҩны даахагылап ҳәа, уигьы дныҵапҟа дцеит. (Имагәқәа ишьхуа.) Сзецкқәа абаҟоу, бара, сзецкқәа?
Сықәрина. Унан, уажәыҵәҟьа иаазгоит. (Аҩны дыҩналоит).
Баграт. Аа, сабиц, ҳара Кәцаа зегьы ҳабду Ажьгьери инышәынҭра иахагылоу ахаҳә макьана имнааӡац, арахь сара иацы иҟасҵаз сыҩны ашьапқәа аҵыҟьҟьаны ацара иаҿуп, абарҭ исыхшаз, ашара-мшарақәа рҵыхәала.
Абжьы (харантә). Уаа, Баграт!
Баграт (дҩагыланы). Уаа, иҟалазеи уара иҟала?!
Абжьы. Иахьа аусҳәарҭаҿы аизара ыҟоуп, улеироуп уеизгьы-уеизгьы. Аизарахь, аизарахь, аизарахь, иуаҳауама?!
Баграт. Уа, исаҳаит, исаҳаит! (Даахьаҳәны.) Ааи шәеизарагьы шәаргьы... рахәгьы-уаагьы шәынҵәара ҟалааит иахьа аԥсцаха зсышәымҭои!
Сықәрина (изецкқәа еиуаеиԥшым лыманы даадәылҵуеит). Иҟалахзеи уара, ҿызҭуаз дарбану?
Баграт. Амҟалатә изыҟалааит, абригадир иоуп. (Еиуеиԥшым азецккәа гәамҭаӡакәа ишьеиҵоит.)
Сықәрина (ахәырџьын дышҭыхоз данаахьаԥш, игәалҭоит иеиқәа ҿыц ишьамҵакәаны изецкқәа шишьеиҵаз). Унан хаас, ухы еилагама уара, узҿу закәызеи! Уеиқәажә ала уцома Аҟәаҟа?!
Баграт. Ҳаи, Аҟәа ахагацәа рыҩны быҩнаҿарҳәааит, сеиқәа акәым, еиуеиԥшым сзецкқәагьы сышьасҵазаап. Акгьы аурым, иара убас сцоит. Зегьы ирбааит, зегьы ираҳааит сыкнаҳазар аԥсыха шсымам.
Сықәрина. Дида хаас, уахьнеиуа ахәыҷқәа урԥхашьома. Абыржәыҵәҟьа иаазгоит. (Аҩны дыҩналоит).
Ба г р ат (длатәаны изецк ашьхра далагоит). Цәгьала исышьырхааит, сзыниазеи уҳәарауазеи!
Абжьы. Уаа, Баграт!
Баграт. Уа иҟалазеи уара, иҟала?!
Абжьы. Уҳәақәа сықәырхит, уҳәақәа!
Баграт. Иргәыдҵан ишьы, Кәарсантел, иргәдҵаны ишьы!
Сықәрина (аҩнуҵҟантәи ҿылҭуеит). Иабоугеи уара узецкқәа?
Баграт. Ашәындыҟәра иҭоуп бара иҭарҟәаҟәаша, ашәындыҟәра!
Абжьы. Изакә шәындыҟәроузеи узҿу? Уара аҳәақәа сҳәеит, аҳәақәа!
Баграт. Аа, баргьы саргьы ашәындыҟәра ҳҭаҟәаҟәаны амшын ҳарҭааит. (Ибжьы неиҵыхны.) Исҳәаз уаҳама, Кәарсантел, сҳәақәа унапы ианысҵоит, наҟ инырҵәа, ихырҳагамхааит, хырҳагарас ирылоу аҳа. Саргьы сеилагеит акәымзар, аҳәақәа рахәуп ҳәа ианызҵо дубахьоу!
Абжьы. Шаҟа сшьрызеи уара, адунеи азна анышәҵеит, шаҟа сшьрызеи!
Баграт. Ахи-ахәшәи уамеигӡан, сара Аҟәаҟа сцоит шаҟа уҭаху узаазгоит, ахи ахәшәи уамеигӡан! (Ишьҭахьҟа даагьжьуа.) Ааиҭ, шәыжәла адунеи ианыӡааит, шәара аҳәақәа!
Сықәрина (изецкқәа лыманы даадәылҟьоит). Уажәыгь ус угылоума уара! Ҿызҭхыз дарбану?
Баграт. Аҳәақәа аубыжьын, Кәарсантел дықәырхзаап, дыҳәҳәо абрахь ахәы дықәуп.
Сықәрина. Иаандақәа ааирӷәӷәандаз нас.
Баграт (иаалгаз азецк ишьаҵо, уигь еиуа-еитәымкәаны). Бнышәынҭра иакәсыршааит убри аҩыза аанда. Иаанда кәадам, аха аҳәажәқәа анҿклак уаҩытәыҩса дрыхәараны иҟоума.
Амашьына абжьы гоит.
Сықәрина. Абар, хынтә ҿнаҭит. Уԥаҵа мсаӡакәа абас уцома уара?
Баграт. Иабатәи ԥаҵасароу! Сыхчы иаҵоу сԥарақәа сзаага.
Сықәрина. Унан ахьымӡӷ, еиҭа ахьымӡӷ! Уаргьы саргьы иҟамхаша. (Дидҟьан аҩны дыҩналоит.)
Баграт. Ҩажәижәаҩа цәмаҭәа сырхахьеит саб иҭыӡҭыԥаҿы. Абра сиит, сажәит, аха хьымӡӷгьы сымгацызт, уажәшьҭа изгоит акәымзар. Бааласы бара, бааласы.
Сықәрина (дааиуеит аԥарақәа лыманы). Унан, узецкқәа мрыцқьаӡакәа уцома? Арҭгьы еиуа-еитәымшәа збоит уара?
Баграт. Уажәы саргьы сеиуеитәымкәа ауп сшыҟоу. Исышьоу акәым.
Амашьына абжьы гоит.
Сықәрина. Аа, абааԥсы, амашьына дәықәлеит, уааласы!
Баграт. Ҳаи, сара уажәшьҭа сзыхьӡо ҳәа акрыҟоума! Сыхҭырԥа сыҭ.
Сықәрина. Ухҭырԥа ужәҩа иқәыршәуп.
Баграт. Схы еилагеит, акәара иҭабааит! (Ахәырџьын аарла иаашьҭыхуа.) Хаҳәла ибырҭәыма, бара, ишԥахьанҭоу!
Амашьына ниаҟьан ишцаз удырратә абжьы гоит.
Сықәрина. Атрышә уас, абааԥсы ицеит, атрышә уас!
Баграт (днахысхысны атрышә дасуеит). Ес, ицеит, бҟәаҟәаса бааҵыргааит бара аҭакәажә!
Сықәрина. Уашьҭал уеиханы, џьара ишԥаанымгылари, уашьҭал.
Баграт. Акы афеиԥш имҩасны ицеит, шьапыла сабахьӡо. Сара сзы ҭынчра ыҟоу аҳа уаҳа шәара шәызгьы иҟамлааит зыҩны иацәыбнало зегьы. Сыԥсыр сгәылацәа сышԥарымжри. Сырҟәаҵуеит убырҭ исыхшаз. Сцаӡом... (Ихәырџьын ихрыҩрны икаижьуеит.)
Сықәрина. Унан, уеилагама уаргьы саргьы иҟамхаша. Иаха аахыс уеиқәыршәара саҿуп. Ушзахәо уцаны дыргьежь аҷкәын хара дцаанӡа.
Абжьы. Уа Баграт, уҟоума, Баграт!
Сықәрина (лыбжьы неиҵыхны). Дыҟаӡам, дыҟа.
Баграт. Изакәызеи бара ибҳәо?!
Сықәрина. Аҟәаҟа дцеит шьыжьы, Аҟәаҟа!
Баграт. Цәгьала бықәыргааит Аҟәа, бара аԥҳәыс!
Абжьы. Дабацеи, дабацеи?!
Сықәрина (ахәырџьын ҩышьҭыхны даҵаҵо). Ушзахәо уеиха, амҩаду ахь укылсыр, акы ушԥашьҭнамхри.
Баграт. Ааит, ухажә акәара иҭабааит Кәыц Баграт. Аҽадажә еиԥш ахәырџьын ухшьны амҩаду ушԥанхалеи!
Игоит абжьы: «Баграт!» Аха ирмаҳаӡазшәа ҟаҵаны иццакны агәашә инҭыҵуеит иԥҳәысгьы иаргьы.
Алашара ыцәоит.
Астудентцәа рзеиԥш нхарҭа ауада. Ауадаҿ хҩык рышьҭаларҭа ыҟоуп. Урҭ Закани, Заури, Гачи роуп. Аҭӡамцқәа рҿы икыдуп акиноактрисацәа рпатреҭқәа, ажурнал «Екран» иагәылԥҟааны. Закан астол дадтәаланы, ашәҟәы даԥхьо ак иҩуеит, Заур ишьапқәа еилаԥсаны ииарҭа дылатәаны агитара аирҳәоит.
Заур (ибжьы рдуны агитара иациҳәоит).
Алашара дадыԥхалоит, сара сымыш Цаца...
Абзиабара сагәылалхалоит, соуԥшәыл шаша Цаца...
Закан (игәы ԥжәаны). Уаҟәыҵ уара, анцәа думазар! Уаҟәыҵ уара, ламыс улазар! Ҳхы ҭуҟьеит, ҳхы!
Заур (Закан ииҳәаз имаҳаӡазшәа, еиҳагьы ибжьы неиҵыхны).
Саныцәо сыԥхыӡ далоуп сымш шаша Цаца.
Закан (игәы ԥжәаны дҩаҵҟьоит). Ааит, Цацагьы уаргьы сҳәап аха шәыҟаз. Исыҭ арахь угитара, иԥыххаа икәысҵап ула ишабо.
Заур агитара имихырц дишьҭалоит, аха Заур каруаҭк аҟынтә даҽа каруаҭк дықәԥало ихы ицәигоит. Убри аамҭаз ашә аартны дааҩналоит Гач, магнитофонк кны.
Гач. О, уара, изакәытә хәмарроузеи шәызҿу! Аиарҭақәа шәыцҟьеит шәымбаӡои?!
Закан (Гач амагнитофон шикыз аниба). Еиҭа иааугахма уара, ари амагнитофон? Сеилажәгоит уара, сеилажәга! Аӡәы агитара даҿаслап, егьи амагнитофон ирҿыжлап. Исыҭ сҳәеит, агитара!
Заур. Усҭ абааԥсы, уҭынчха. (Ииҭоит.)
Закан (инаган акаруаҭ аҵаҟа ихәыҵеиҵоит). Сара азин усымҭакәа иаахәыҵухып, аха...
Гач. Икәнагаҵәҟьоз изууит ӷьарԥ-ӷьарԥ ҳәа дшааҿасуаз, ҳлымҳа ҭнашьаахьан.
Закан. Уаргьы сымыш, уиаҟара мҳәакәан ари амагнитофон ахьааугаз иганы иааныжьи.
Гач. Иабоуԥырхагахеи уажәы амагнитофон. Избан изызгара?
Закан. Избан ҳәа арахь уҵаауама уԥхамшьакәа. Хшыҩҵак змам аестрадатә музыка ҳгәы аакыднахит. Исумырҳан абри абжьы уаҳа абра.
Гач. Ах, сарамыжда, уара агени, Чаиковски имузыкала уааӡазаап.
Закан. Сара Чаиковскигьы Глинкагьы сырзыӡырҩхьеит атеатр ду аҟны. Уара естрадатә музыкада акы ыҟоуп ҳәа уҟаӡам. Умагнитофон Заур игитара ахьыҵоу инаган ихәыҵаргыл.
Заур. Ихәыҵаргылагәышьа, Гач. Зегь акоуп иуам, ииҳәаз иҳәеит, иҽаҿишьаанӡа...
Гач. Иҽишьрада хьаа анцәа иҳаимҭааит. Ауаҩ хжәа. Хьаҵрак ҳәа змаӡам, агәыжь. (Амагнитофон акаруаҭ ицәыҵаиргылоит.)
Закан. Уажәшьҭа, шәышәҟәқәа шьҭыхны шәтәа.
Гач. Ҳзыниазеи уара, ҳзыниа! Анцәа иныс абри ауаҩ даҽа шықәсык ҳицыҩнахар, ҳазынтәык ҳирхагоит. Ҳаифеит, уара, ҳаиҟаҟеит. (Ашәҟәы аашьҭыхны днатәоит.)
Заур. Имоумкын, Гач. Ииҳәаз ҟаҳамҵар иҽкнеиҳауеит.
Гач. Ауаҩ хжәа, агәыжь хьышьархха. Иҽыкнеиҳарада хьаа анцәа иҳаимҭааит. Ҳазфаз, ҳазҟаҟаз.
Заур (аԥенџьыр аҟынтә). Аа, салам, Лидочка. Арахь бааи, арахь!
Закан. Дабатәи Лидоу уажә арахь иаауго. Уиасны абрахь утәа, Заур.
Заур. Иҟалазеи уара, ҳзыниазеи, аконцлагераҿ ҳаҟоума! (Диасны дтәоит.) Уара избо, ҳшьапқәа ашаха рхаҵаны, аҭӡамц ҳадуҳәаларгьы ҟалап.
Закан. Ишәмуӡар, убасгьы ҟасҵоит. Кьаброу асра шәаама абра Аҟәа? Ишәҵозар ишәҵа уаҩҵас аҵара.
Гач. Прауа! Аԥсны дааит аҩбатәи Макаренко.
Закан. Алаф уаҟәыҵны уаԥхьала, еиҳа иузеиӷьуп, акәымзар, ушдәылҵлац уеиҭадәылҵуеит уаҵәтәи аԥышәараҿы.
Гач. Уи уажә исымбеит, уаҵәашьҭахь сеиҭаныҩналахп.
Закан. Узҿузеи, Заур, уа ушәҟәы еикәаԥсаны? Уҽазыҟаҵала, уаргьы иузыԥшуп уаҵәы аԥышәара.
Заур. Сгәы ҭынчуп, Закан. Сымыш Цаца аконспект ҟаҵаны исзаалгоит уаха. Нас уаҵәы ашьжьымҭан сҩагыланы, слаԥхьа-ааԥхьаны, иаасгәаласыршәоит.
Закан. Убри умыш Цаца ушлықәгәыӷуа устипендиа уцәыӡыр, ҳтумбочкақәа урҭаԥшуа уеиҭақәхауеит. Уи аҵкыс еиӷьуп, ашәҟәы аҿы хыртла.
Заур. Аа, абар, ихсыртлеит.
Закан. Уаԥхьала.
Гач. Уаԥхьала, Заур, уаԥхьала. Андук леиԥш ҳаигәыҵаҳәҳәа ҳиааӡарц игәы иҭоуп умбаӡои!
Заури Гачи. Ҳаԥхьоит, ҳаԥхьоит.
Рыхҩыкгьы ҿымҭ ашәҟәы аԥхьара иалагоит. Убри аамҭазы ашә аӡәы дасуеит. Заур дааҵҟьан, агитара ахьышьҭаз иаашьҭԥааны ашә аԥхьа днеины арҳәара далагоит.
Заур. Блеир ҟалоит, Цаца.
Закан. Агимн лзамырҳәакәан ус дыҩналар ҟамлаӡои уара?
Заур. Усԥырхагамхан.
Гач. Ҳанҵәеит Цаца лакәзар, агитара аҿы ааихагыларц иҟаӡам.
Заур (агитара иациҳәоит):
Иеҵәахәны жәҩан икыду,
Соуԥшәыл шаша, Цаца,
Блеи, сымыш, адәы сыззықәу,
Сыбла ҭыԥха, Цаца.
Зеркана (ашә даалагылоит). Хәлыбзиақәа!
Заур. Бара бабаакылсхи уажәы.
Закан (дҩаҵҟьаны Зеркана дналԥыххылоит). Ыы, дааумышьҭуази?.. Бзиала баабеит, Зеркана.
Заур. Даасышьҭуам, ҳара аҽазыҟаҵара ҳаҿуп, лара даҳԥырхагахоит.
Гач. Заур, уеилагама уара, иуҳәо закәызеи?
Зеркана. Сышәԥырхагазар сымцо, нас ара аанҿасра сауаах...
Заур. Уажәы бара бакәын иҳагыз. Аанҿасра акәым, бахьызбо бысзычҳауам.
Закан. Иҟалеи уара, иуҵалеи, узыршьыцуазеи абриаҟара?
Заур. Сзыршьыцуазеи уҳәоу. Иухашҭма, сыхаара Закан, Цаца данааилак ала кыдҟьо, ушыҩналало. Нас сара сцәа камбашьцәоу џьушьома. Сыԥсы ҭоуп, суаҩуп. Абыржәы угәы ишалсыз еиԥшоуп саргьы сгәы ишалсуа. Сыхаара с-Цаца сааҭк иадамзаргьы лгәы рҭынчны абра дуртәом. Бца абнахь, бахьааз бҩызцәа рахь.
Зеркана. Саҭамзааит.
Зеркана дцарц лҿыналхоит, аха ашәаҿы дааникылоит Закан.
Закан. Иабыкәу бахьцо, ара бара бдәылызцо сара схы идысшьылоит! Заур, уҽаанукылар еиҳа еиӷьхарын, ара Цацагьы дааихра дыҟоуп.
Заур (иҽрыӷәӷәаны). Дааиуеит нас ишԥа. Уажәшьҭарнахыс, убригь аӡәы даадәылицарц далагар схы шидысшьыло жәдыруазааит.
Зеркана. Амарџьа, сара сымшала шәара шәгәы еизнымхан.
Закан. Зеркана, бцар сгәы иалсуеит.
Заур. Игәы ибмырхьын бымыш, Зеркана. Агәырҩа дабмырган. Мамзар, алаӷырӡ дабылуеит, дҩоит, дканӡоит. Уатаԥтәи Ромео, бнапы шкәакәакәа икәыршан дкыз.
Зеркана. Анцәа ҳрыцҳашьа, уеилагеит ҳәа сыҟоуп Заур иахьа.
Заур. Нас ишԥа, сеилагахьеит сара, абри быбзиахә сифахьеит, сиҟаҟахьеит, сцәеи сыбаҩи еикәыршаны сшыҟоу бымбаӡои? Алекциақәа урыгымхалан, иҳәалап, с-Цацико уаамҭа лыхҭнуҵацәоит, иҳәалап. Аԥшаҳәахьы сцар иуам. Аҩы зжәыр ҟалом. Заанаҵ сышьҭалар аӡы сҿеиҭәалап. Ашьыжь шаанӡа, арра ҳаҟоушәа, ҳаҵирҟьалап. Изысҭахузеи аинститут сзылго, ари уаанӡа сишьуазар. Иҟоу басҳәап, Зеркана. Абри быхаара ахчы иҿагәаны дҳамшьырц бҭахызар, дга ддәылган абрахьынтәи.
Закан. Уара уаҟәымҵӡои ацәажәара иахьа?
Заур. Саҟәыҵуам.
Гач дзыдтәалаз атумбочка тыгә-тыгәҳәа дасуеит. Заур игитара аашьҭԥааны ашә днадыххылоит.
Гач. Блеи, сымыш Цаца.
Гач еиҭа атумбочка дасуеит. Убысҟаноуп Заур ианеиликаа дшыржьаз. Зегьы аҟырҟырҳәа еибарччоит. Заур дгәааны игитара ииарҭа инылажьны длатәоит.
Заур (ишәҟәы аашьҭхуа). Бнеины абна быхаара бидтәаланы бҽазыҟаҵала.
Рыԥшьҩыкгьы натәаны ашәҟәыԥхьара иалагоит. Ԥыҭраамҭак ҭынчроуп. Закан ишәҟәы аҿы наркны, ила ҭраа Зеркана длыхәаԥшуеит. Гачи Заури уи еибадырбоит, ицәыҵаччо.
Закан. (Зеркана лахь имаӡаӡаны). Бзиа сыббо?
Зеркана илмаҳаӡазшәа ҟаҵаны ҿылҭуам.
Заур. Уа улбоит, уара, бзиа улба. Бзиа улымбондаз ара дааны дудтәалозма, лыҩнгьы лҽазыҟалымҵози.
Гач (дҩықәтәаны). Лара аҳәаха луҭаруазеи!
Зерканеи Закани рҩызцәа ирҳәаз рмаҳаӡазшәа, рхы ақәырԥсны ашәҟәы иаԥхьоит.
Заур. Рыҽшдырԥсыз убоо?
Гач. Урҟәаҵ наҟ, уаԥхьала.
Закан (ибжьы ныҵакны). Бан илдыруама бзиа ҳшеибабо?
Зеркана (лхы шьҭымхӡакәа). Илдыруеит.
Закан. Баб?
Зеркана. Уеилагама!
Еиҭа аҿымҭра.
Заур. Зеркана Аԥсны аҳ иԥҳәыс илыхьӡыз?
Зеркана. Цаца.
Заур. Ԥу. (Ишьҭахь реиарханы наҟ днықәиоит.)
Ашә аӡә дасуеит.
(Дҩаҵҟьан агитара аашьҭыхны арҳәара далагоит.) Быҩнал соуԥшәыл, Цаца.
Ашә аартны даалагылоит Баграт, ихәырџьын ихәда иахшьны. Заур дшанханы даанхоит. Азныказы иааҭынчрахоит, Закан иаб дгәеиҭаанӡа.
Закан (дҩаҵҟьаны). Уа, бзиала иаабаша, саб!
Зегьы ҩагылоит.
Заур. Саҭамзааит.
Баграт (дааҩнало). Ианаамҭамыз сшәыхҭыгәлеит ҳәа сыҟоуп, дадраа?
Гач. Ус шԥашәҳәо, шәара ишәеиӷьу иаҳзаауа дарбану. Исышәҭ арахь ахәырџьын шәызҵоу. Ишԥахьанҭоу уҳәарауазеи.
Закан (иаб дшеилаҳәаз игәамԥхо). Саб, иҟалазеи, избан абас узеилаҳәоу? Ҳан лгәы бзиоума?
Баграт. Шәан хар лымаӡам, дад. Уҳамбеижьҭеи акыр ҵуан азы сааццакшәа амҩа саақәлан...
Закан. Сара снеирц шаҟа исҭахыз, аха ачаиҿыхра ҳдәықәрҵан, уахь акыр ҳанхеит. Ҳшаахынҳәыз, аҵара ҳадырцалт.
Баграт. Аиеи, нас, Хәаџьа Шьардынгьы ашаха аӡәы иимҭарц аниҭахыз «исҭон, аха ашыла ылаҳәоуп» ҳәа иеиҳәон. Арҭ уҩызцәа ракәхап, иабатәиқәоу, дад?
Закан. Ари ахәырџьын уаҵызхыз Лӡаатәуп, Гач ихьӡуп, д-Ҟаитануп. Агитара арҳәо иуԥылаз д-Џьгьардатәуп, д-Шамбоуп, Заур ихьӡуп, аха ҳара Шамыхьажь ҳәа иаҳҳәоит. Избанзар, зны-зынла ахьажь дахьеиԥшхо азыҳәаны.
Заур. Абри аԥҳәызба д-Аҟәатәиуп, Абрскьыл-ԥҳауп, Зеркана лыхьӡуп, ҳара аинститут дҳацҭоуп.
Баграт (длыхәаԥшуа). Бара бзааӡаз рхаҵкы сцааит, дад. Дыԥхашьа-ԥхаҵо аԥсуа ԥҳәызба. Аа, Аԥсны, сукәыхшоуп, макьана иуцәымӡыцзаап уԥшӡара. (Аҭӡы икыдыз асахьақәа дрыхәаԥшуа.) Арҭ еилыхны икыду абатәиқәоу, изусҭцәада шәымҳәо?
Гач. Арҭ Шамыхьажь иуацәа роуп.
Заур. Арҭ сҩызцәа иҟарҵогьы сара исықәырҵоит. Саҭамзааит, уажәыҵәҟьа икыдысхуеит.
Баграт. Уаҟәыҵ, дад, уаҟәыҵ. Ааит, шәарҭ ала қьаафырқәа, гәыбӷан шәызҭода. Ара икыду ракәым, ақалақь аҿгьы рҽеилыхны иалоуп. Адунеи зегьы аҽхнатит, иҳалшараны иҟоузеи. Убри аҵкыс еиӷьуп схәырџьын абрахь исзаажәгар.
Гач. Убри саҳаит. (Ахәырџьын ааган иқәиргылоит.)
Зеркана. Саҭамзааит, аха сара сцоит уажәшьҭа.
Баграт. Ҟалашьа амоума, дад. Бжькаҵәарак ирыхганы иаазгаз счеиџьыка агьама мбакәа бсышьҭуам. Бааины абраҵәҟьа бтәа. Абри акәтгьы ҳзеиҿых.
Заур. Ари акәтеиҿыхшьа лдыруеит ҳәа уҟоу. Арҭ ақалақь ӡӷабцәа рнапы ӡыхьшәашәа иӡаарымкылаӡац. Атехника иахьышьҭоу иааганы акрырҿанаҵоит.
Зеркана. Иауазеи, акәтеиҿыхшьа ҳамдыркәа. Макьаназ ҳнапала акраҳфартә ҳаҟоуп, Заур. (Аҳәызба аашьҭыхны аиҿыхра далагоит).
Баграт. Ҳаит, Баграт дбыкәыхшааит, абзиа дахьыҟазаалакгьы дҩашьаӡом. Ҩ-аҵәцак рыда шәымаӡами уара?
Гач. Иара аҩбагьы зланхаӡазеи Заур иҿы.
Зеркана. Уажәыҵәҟьа аӡӷабцәа рҿы сцаны иаазгоит асаанқәагьы аҵәцақәагьы. (Дцоит.)
Закан астол иқәгылаз аҵәцақәа иӡәӡәарц игоит.
Баграт. Заур, ара уааи!
Заур. Сузыӡырҩуеит, Баграт.
Баграт. Бзиак лоуп, анцәа дисасуп.
Заур. Улыхәаԥшла, Баграт, улыхәаԥшла. Уи уара дуҭацахарц дыҟоуп.
Баграт. Ҳаи, уҿы изҳәаз хьыла иҭәындаз! Сыԥсаанӡа саанӡа сыҩны ԥсуа ԥҳәызбак дыҩнагыланы избар, сара сзы ижәҩангәашәԥхьаран.
Заур. Убас ишыҟало ала агәра усыргоит.
Закан (дааиуеит аҵәцақәа рбо). Изакәызеи уара хәыҭ-хәыҭла еибышәҳәо.
Баграт. Ҳазшаз имаҿоуп, аҽы акәадыр нақәҵаны иусымҭозар.
Заур. Уаб иҽи икәадыри сиҭарц сеиҳәеит.
Закан. Изхауиҭауеи уара, саб иҽи икәадыри?
Заур. Гәырӷьаҿҳәашазы!
Закан (Заур имахцәы данкны агҿыҩрахь днаихан). Иауҳәама уара?
Заур. Ыы, сара издыруа сымҳәар, исзычҳауоу, исзымчҳауоу узымдырӡои.
Закан. Ах, уаргьы саргьхандаз, убз шԥаҭамгыло.
Зеркана (асаанқәеи аҵәцақәеи лыманы дааиуеит). Саҭашәымҵан, уажәыҵәҟьа астол сырхиоит.
Баграт ила ҭаа Зеркана длыхәаԥшуеит. Лара еиҳагьы дыԥхашьоит, егьырҭ, неихәаԥшы-ааихәаԥшуеит, ицәыҵаччо игылоуп.
Гач (имагнитофон ахьцәыҵаз иаацәыҵхуа). Сара уажәыҵәҟьа музыкала шәгәы сырҿыхоит. (Иаархианы арҳәара иалаиргоит. Рызынтәыкгьы натәоит).
Баграт. Анцәа биныҳәааит, дад! Анцәа шәиныҳәааит, сыҷкәынцәа. Шәызхылҵызи шәареи шәеигымхааит! Аразҟы маншәалақәа шәиҭааит ҳазшаз!
Зеркана лыда зегьы иржәуеит.
Бара ибымжәӡои, дад?
Зеркана. Мап, ауатка зынӡаскгьы сҿахьы иаасымгац.
Баграт. Уажәыҵәҟьа, дад. Бара ибжәыша аҩы хаагьы схәырџьын иҭоуп. Гач, аҳаҭа иҭоу ааги арахь.
Гач. Уажәыҵәҟьа. (Иааигоит ҳаҭа хәыҷык.)
Баграт. Ари уан лнапала иааҵхны иузаалҭиит, Закан. Агьама жәба, дад, имаҷаруп.
Гач. Сара ауатка зжәуеит.
Баграт (ирызҭеиҭәоит). Ижәжәы, ишәфа, сыҷкәынцәа. Шәара шәзоуп изаазга.
Рызегьы ргәалаҟара бзиоуп, Баграт ида, аха уигь уиаҟара инирԥшуам.
Дад, Гач, аԥсуашәа амҳәаӡои абри учамадан?
Гач. Иамҳәакәа иауазеи. (Гач амагнитофон ықәырҵәиааны ахаҵара ашәа аирҳәоит.)
Баграт. Ҳаи, ҳаи, ахаҵара ашәа ҳабацәа иаԥырҵеижьҭеи иҵӡозеи, уажәшьҭа изҳәо маҷҩхеит акәымзар.
Закан. Ус угәы изаанагозеи, саб? Ҳабацәа рашәақәа иахьагьы ирҳәоит еиҳагьы еиӷьны, еиҳагьы ирҿыцны.
Баграт. Ҳабацәа рашәа дара рышьҭыбжь ахазароуп, дад. Ирҿыцны сара сақәшаҳаҭым. Абас ауп саб ишысирҵаз. (Ихала ибжьы ааларҟәшәа иҳәоит.)
Ԥыҭраамҭак ҭынчроуп.
Зеркана. Аиаша иҳәеит Горки. «Аԥсуа жәлар рашәак операк алоуп» ҳәа.
Баграт. Аԥсуа шәа иалам егьыҟам, дад. Ахыхьчара, аламыс, ақәԥара, аҽырԥшӡара, аидгылара, ахаҵара, шәкы-зқьы, ҳара ҳмилаҭ злаҟаз зегьы. Ҳаи, ҳаи, сабиц, ус аламала
имиит ахәрашәеи ахрашәеи. Урҭ ашьеи алаӷырӡи ирылҵыз шьҭыбжьқәоуп. Уи иазаауазеи, абри шәара аинститут шәаналгалак шәабацои?
Заур. Сара абра ақалақь аҿы џьара маҵурак салалозар акәхап.
Зеркана. Сара сцоит сахьыршьҭлакгьы. Ақыҭахь еиҳагьы еиӷьасшьоит.
Баграт. Бхы баах, дад, Зеркана. (Лхы дагәӡуеит.) Абри лоуп сара сгәы иахәаша зҳәаз. Ааит, ахаареи аԥшӡареи агымхааит Аԥсынра.
Зеркана (дҩагылоит). Саҭамзааит, аха сцара иаамҭоуп уажәшьҭа.
Баграт. Иҭабуп, дад, бахьынӡааԥшызгьы.
Зеркана. Шәымш аабзиахааит. Шәтәа, уа шәтәа, сара сзы шәышԥагыло.
Гач. Шәгәы шәмырҿыӷьын уҷкәыни уареи, ҳаргьы абиблиотекахь ҳцоит.
Ицоит Зеркана дрыманы.
Закан (дааины иаб днаиватәоит). Иҟалазеи саб, акы сцәуӡошәа збоит?
Баграт. Акымзаракгьы уцәызӡаӡом, дад. Сзааз зегьы уасҳәарц азоуп. Сыҩны ашә асмыркыр ада уаҳа ԥсыхәа ыҟам.
Закан. Ақсент дабацеи?
Баграт. Ақсент дықәҵны дцеит Урыстәылаҟа. Сгәы иамукәа сааит абранӡа. Ҳишьҭаларгьы дабаҳаԥшаауеи. Дҳаԥшааӡаргьы дҳацаауама. Ақәыц сахатәоушәа ауп абыржәы абра сыштәоу. Сырахә-сышәахә адәы иқәхеит. Сымч зықәхо ҳәа акгьы збом. Исыхшаз зегьы ақалақь иналахәаша ицеит, шықәсык ахь знык, зани заби зымбо дубахьоу! Иааҳрыхуа аҿамаҿа ҳҟырҟы ианлымбаалакь, схәырџьын сыхәда иахшьны сеиҭананылахуеит амҩаду. Исычҳаит, исычҳаит, аха уаҳа сылшом уажәшьҭа. Ԥхашьароуп, дад, сыҷкәынцәа, ԥхашьароул шәаргьы саргьы ҳзыҳәаны.
Закан. Ишԥаҟаҳҵари нас, саб?
Баграт. Схәыцит, сеиҭахәыцит, аха схы зқәыскра ҳәа акгьы збом. Сааит аҟәаа снашәылаԥшырц. Избарц шәахьынхақәо, шәызҿқәоу.
Закан. Ҩышықәса роуп уажәшьҭа исзаанхаз. Нас сқыҭахь сымнеирызи.
Баграт. Иалыздыраауазеи уаргьы ҩышықәса рышьҭахь ухы иҭашәо. Иаҳҳәап, унеиӡаргьы узласыхәарҭоузеи, уара уҵарауаҩуп. Сара сџьынџь змырӡуа ацәмаа зку иоуп исҭаху. Сыдгьыл назырҳәы-аазырҳәуа, сыҵлақәа еилызхуа. Амца шьыжь еиҿазкуа, снышәынҭрақәа ирхылаԥшуа.
Закан. Уара излоуҳәо ала, ҳусқәа ҽеим, саб?
Баграт. Аб иџьынџь змам ауаҩы, ацҳа ҿаҟәа дшықәгылоу узымдырӡои, дад. Шәара шәҵәҩаншьап абарсыз ҳәа аӡәы дшәазымҵаарц ауп сызгәаҟуа акәымзар, сара уажәшьҭа х-аршьынак роуп исҭаху.
Ԥыҭраамҭак аҩыџьагь ҿырҭуам.
Закан. Иухәыцуазеи, саб?
Баграт. Дзакәытә ԥҳәызба хазыноузеи, Зеркана. Аԥсны аԥшӡарақәа зегь лыбла ихызбаалоит. Зеркана лпатреҭ умоума?
Закан (иааџьашьаны). Изуҭахузеи?
Баграт. Уан илсырбоит. Агәыҭҟьа иаган иҟоу ма уи ала даасыргәырӷьап.
Закан. Илыхьзеи сан, лгәы зыҭҟьоузеи?
Баграт. Еҳ, дад, аҵеицәа раб иџьынџь иацәхҟьо ианалагалакь, ани аби рзыҳәан уи еиҳау шәарҭа зыҟалом.
Закан. Усҵәҟьа угәы каумыжьын, саб. Ишыдыдуа еиԥш, ақәа ауам рҳәоит.
Баграт. Имдыдӡакәан ақәаршҩы анауагьы ыҟоуп. Схәырџьын саҵаҵеи.
Закан (ахәырџьын даҵаҵо). Ас иаарласны уцарцу?
Баграт. Егьырҭ рҿгьы сынкыдгылан, ран иаалҭиз аҿа-маҿа нарызныжьны, сыҩны-сгәара шшәарҭахаз нараҳәан, уаха аҩныҟа амҩа сықәлагәышьоит.
Закан. Иахьа ма уаангылар, ақалақь ҳналс-ҩалсны иҳамбарызи.
Баграт. Згәы ҭынчу иоуп џьара иаангыло. Быжь-гәыжьк ирзышьҭымхуаз сабацәа рыламыс, сара уажәы абри ахәырџьын иҭаршәны иныҟәызгоит. Иара убригь сцәыӡыр ҳәа сшәоит азоуп снапы акәыршан изыску. Уҵатәқәа урылгар унеи Арсана иахь, ҳаилацәажәап. (Ашәахь иҿынеихоит.)
Алашара ыцәоит.
Шьалуа иуада. Столк, ҟәардәык, каруаҭк гылоуп. Егьырахьҟа аҭӡамцқәа рҿы ашәҟәқәа еиқәыжьуп. Астол иқәуп аҳаԥшьа ԥҽыхақәа, ажәытәӡатәи аиха лыхкәа. Аԥсцәа рыхқәа, рыбаҩқәа. Агҿыҩраҿы игылоуп аԥсыбаҩ ҭелла еидҿаҳәаланы. Ауада аазылашьцома уҳәаратәы иҟоуп. Ашә аартны даалагылоит Баграт, ихәырџьын ихәда иахшьны. Азныказ даашанханы даанхоит.
Баграт. Ҳаи, саб иԥсаныс сышҩашьаз! (Ишьҭахьҟа днеиҭаҟьаны, ашә ианыз аҩыра еихшьало даԥхьоит.) «Шь. Б.» Анцәа ду ҳазшаз срыцҳашьа. Сыҷкәын иуадоуп, арахь сыбла иабо агәра сызгом. Исарҳәахьан уи аԥсцәа дрышьҭоуп ҳәа, аха рыбаҩ арахь иҵхны иааигоит ҳәа сыҟамызт. Иа-шәиу-шәиу, иагьа убап, иагьа уаҳап Қәыц Баграт. Дабацеишь ари?.. Мап, мап, еиӷьуп сцар. (Дцарц иҿынеихоит.)
Ахәыҟаҵарҭа даадәылҵуеит Шьалуа, инапы мпахьшьыла ирбо.
Шьалуа (даагәырӷьаны). Уа бзиала иаабаша, саб!
Баграт. Бзиа убааит, дад. Анкьа избахьаз ууаҭах акәӡами ари?
Шьалуа. Ааи, саб, уара умааижьҭеи акыр аҩнымаҭәақәа ирыцысҵахьеит. Ашәҟәықәҵарҭа аасхәеит. Абни игылоу астол х-ҟәардәк ацны, иаҳҳәап, убас иҵегьгьы.
Баграт (Шьалуа иажәа анагӡаха имҭакәа). Ааи, дад, абанҭ аԥсыбаҩқәагьы ацуҵеит.
Шьалуа. Исыҭи ухәырџьын арахь. (Ихәырџьын ааимхны, аҟәардә наиҭаны днаиртәоит.) Уажәыҵәҟьа сара иуасҳәоит абарҭ зегьы закәу.
Баграт (макьанагьы дахьтәо аҭыԥ ихаҿы изаамго). Адунеиаҿы исымбац, исмаҳац акгьы ыҟам, аха абри аҩыза сақәымшәац, дад. Уеилагама уара абзиара збаша, Шьалуа?! Сыҷкәынцәа зегь реиҳа сзықәгәыӷуаз уара уакәын. Измааноузеи арҭ аԥсцәа рыбаҩқәа? Иабантәиааугеи, иабаҵухи?
Шьалуа. Иуҳәо закәызеи, саб, арҭ ԥсцәам, аха иуаатәыҩсоуп. Абарҭ ҳаиԥш аҿҿаҳәа ицәажәоит даргьы.
Баграт (игәы иҽанҵаны). Ицәажәоит уҳәоу?! Ҳаи, анцәиныс, ажәытә уаа иаарҳәо зегь шҵабыргу! Аԥсцәа цәажәон ҳәа рҳәон, аха ихасҵомызт. Уахынла акәхап арҭ агәаҟқәа анцәажәо?
Шьалуа. Уахынлагьы ҽынлагьы. Сразҵаауеит, дара аҭак сырҭоит. Абас ала акәли-ҷлиҳәа ҳаицәажәо ҳаҩноуп абри ауада хәыҷы.
Баграт (аганахь). Ааи, сабиц, рацәа сажәымҭа еиқәаҵәахеит ҳәа сыҟоуп. (Шьалуа иахь.) Дад. Шьалуа, уҿаԥшылара сгәаԥхом, угәы бзиамзар?
Шьалуа. Ари абжьарак аусура сҽаадысцалан, маҷк сааԥсеит ауп, уаҳа акымзаракгьы. (Дҩаҵҟьаны.) Сышԥатәоу. Уажәы ачаи усыржәып, нас уаха аресторанахь узгоит.
Баграт. Мап, дад, мап, сара уара уҿы акәым, сыҩнгьы изжәуам ачаи. Аресторан ахь ҳәа узҿу, уиаҟара сгәы алаҟам, иҟалап уаха сцаргьы.
Шьалуа. Иабыкәу уахьцо. Уаха сара сҟны уаангылароуп. Аресторан уҭахымзар, уажәыҵәҟьа аџьармыкь ахь сцаны афатә аазгоит. Исырхиап ухәы бзианы, сҩызцәақәакгьы ааудызгалап. Сара сзыҳәан уаха еиӷьны агәырӷьара анбаҟалои. Уаха сцоит ҳәа уаламгааит.
Баграт. Мап, дад, сара ашьха ацәҳәыраҿы сыцәахьеит. Амшын аҿықәан схала аҵх схызгахьеит, аҳаԥы лашәқәа рҿы иаашаанӡа сыҵатәахьеит. Аԥсны шьхатәыла аҵых ахьысхызымгац џьара ҭыԥк ыҟам, аха анышәынҭра сҭамиац. Срыцәшәоны акәмызт, аха сгәы иаҭахымызт.
Шьалуа (иаб ихәда инапы нахшьны). Усымбеижьҭеи угәхьааганы сыҟан, саб. Сани уареи шәышԥаҟоу? Ақсент дызҿузеи?
Баграт. Уажәоума уансазҵаауа?
Шьалуа. Аҵааха сумҭеитеи. Уеиханы удәықәлеит, исыхьыз сзеилымкааит.
Баграт. Саргьы исыхьыз сзеилымкааит, абра саныҩнала. Алакә аҿы ишырҳәо еиԥш, нарцәы инеиз иеиԥш схы збо салагеит. Уан ҳәа узҿу хар лымаӡам, аха...
Шьалуа. Иҟалазеи?
Баграт. Иҟалахуаз, ларгьы саргьы ҳхы неидыкшало ҳаххалеит шәахьиз аҩнаҭа.
Шьалуа. Ақсент?
Баграт. Ақсент дықәҵны дцеит. Саанижьит егьырҭ шәеиԥш.
Шьалуа. Шәышԥаанижьи?! Избан, уеизгьы-уеизгьы дықәҵны дызца?
Баграт. Уара иузымдырӡои, аџьынџь ааныжьны иқәҵыз ауаҩы иаԥхьаҟа иԥеиԥшхо?
Шьалуа. Дабацеи?
Баграт. Дцеит, дцаӡеит. Аԥсны ҟьаҟьа дуӡӡа изымхакәа Урыстәылаҟа дцеит. Сара сзы иӡыз аӡәы диҩызоуп.
Шьалуа (ԥыҭрак ашьҭахь). Усҵәҟьа ҟаимҵандаз. Ҳара ҳгәы рҭынчны акака ҳарҿуп, аӡәы аҩны даанҳажьит ҳәа. Ус ҟаимҵар акәын Ақсент.
Баграт. Ухәыцҵәҟьар, Ақсентгьы гәыбӷан иҭатәӡам...
Шьалуа. Гәыбӷан шԥаиҭатәым, саб! Дцеит, аха дызҿузеи?!
Баграт. Амҩа нҵәаанӡа ҳәа удәықәлар, ухы урӡыр ҟалоит Шьалуа. Иабаҭаху ара ахшыҩ ҳаибарҵара. Ҳара ҳабацәа рымҩа шаҟа ихароу гәаҭан акәын амҩаныфа шышьҭырхуаз. Уажәы мҩаныфада амҩа иқәуп, уссгьы ирымаӡам. Иџьоушьаша, акыршәҿазҵода шәарҭ асакара шәықәхар?
Шьалуа. Амҩа игәаӷьны иқәлаз, асакараҿгьы аԥсҭазаара иԥшаауеит.
Баграт. Сгәы излаанаго ала, ауаҩ иаб игәараҭа аҵкьыс аԥсҭазаареи агәҭынчреи џьаргьы иауам, идырны уҟаз, сыҷкәын.
Уареи сареи ҳабызшәала хҿы зырцәажәо ҳабацәа ракәымзи, фырхаҵалеи ламыслеи адәы иқәыз. Уажәы урҭ рхаҭгәынқәа атракторқәа рываҽырбоит, адгьыл нҵәазшәа. Ҳара ҳҵеира зегьы шәахьырааӡаз шәҭыԥқәа рҿы шәыҟазҭгьы...
Шьалуа. Ҳҵеира иахьатәи аамҭазы иахьиз, иахьырааӡаз аанхашьа рымаӡам, саб. Шьаҿақәакгьы ҟарҵароуп ԥхьаҟа. Зжәытәаҿы зҽаанызкылаз амилаҭ, аҳаҭгәын сырӡуам ҳәаны знапы акәыршан итәоу амилаҭ бӷеиҵыхшьа роуам. Убри азы иаҭахуп...
Баграт. Издыруеит, дад, иаҭахқәоу здыруеит. Аҵла гәаҩа сҭымиааӡеит сара. Иахьа аҿар аҵара шдырҵатәу, ԥхьаҟа ишцатәу. Ақалақь аҿгьы ҳшьапы шарктәу, ҳбызшәа шыхьчатәу. Убырҭ зегьы здыруеит, аха исыԥсыхәоузеи сара? Сгәы рҭынч сзықәгәыӷуаз, шықәсык ахь зныкгьы сузымбеит.
Шьалуа. Суқәшаҳатуп, исыгхеит, сзымнеит. Аха аамзы инеиԥынкыланы анышәжра саҿын, абарҭ сыԥшаауан.
Баграт. Аԥсцәа уԥшаауан, абзацәа ҳарӡны. Ишсоуҳәара, Шьалуа, абарҭ знышәынҭрақәа уртытуаз узларымшьызеи?
Шьалуа. Азин ылсхит, саб, аиҳабыра рыҟнытә, уа адгьыл ажра.
Баграт. Аиҳабыра ракәым, ҳазшаз азин уиҭаргьы, сара сабацәа рнышәынҭрақәа абаҳа кны урхасыргылом, сыԥсы ҭанаҵы. Урҭ изыржыз уа иамазарц азоуп, иҵхны ара ҭелла еидҳәалан игҿаргыла ҳәа акәӡам.
Шьалуа. Арҭ жәытәӡатәи ԥсыжрақәоуп, саб.
Баграт. Ажәытә-аҿатә иахьыҟазаалакгьы ҳара иаҳтәыми, иуаамзи!
Шьалуа (иаб дааигәыдыҳәҳәало). Ааит, саб ахшыҩҭра, саб! Уара аҵара умазар акәын, абри ҳмилаҭ рҭоурых аҭҵаараҿы...
Баграт. Аҵара шсымамгьы издыруеит ҳара ҳмилаҭ рҭоурых. Уара уеиԥш анышәынҭрақәа ртытуа аԥсцәа ыҵхны, иаԥсацәоу, иаԥсацәаму ҳәа схәыцуа стәам. Сара жәа-биԥарак ҳабацәа анышә иахьамадақәоу здыруеит. Иухашҭма нырцә ахәаҿы. Жәытә ҵангәаракгьы рыкәыршоуп. Хаҳәк алыҩрыргьы инықәсҵоит. Сахылаԥшуеит есымша. Убригь сара сыҟанаҵоуп акәымзар, нас уҩеины рыхқәа ыҵухуазар акәхап.
Шьалуа. Скьатеиах ԥуҵәоит, саб. Уара узлазбо ала зынӡаск сыгәрагара уцәыӡит ҳәа сыҟоуп.
Баграт. Угәра абазго уара абзиара збаша, ҳабацәа рыбаҩқәа зегьы ыҵхны урыдтәалоупеи.
Шьалуа. Ишсоуҳәара, абни игҿагылоу даԥсуахарушь?
Баграт. Дышԥаԥсуам, иумбаӡои ибӷа шаҟа ииашоу?! Ажәытә аԥсуаа рыбӷа иашан иркын. Рыхәда ҭҳәаны, аҽацә еиԥш акәын ишгылаз. Уажәтәи аҿар реиԥш еилаҳауа иныҟәаӡомызт. Аҭәарӷәа ааҵәа анахарԥоу иаҩызаха. (Астол иқәыз ахы дахәаԥшуа.) Ишсоуҳәара, Шьалуа, икылызжәазеи абри ауаҩ ихы ишьҭахь ала?
Шьалуа. Ари деибашьҩын. Дахьжыз иабџьар маҭәагьы иван, забџьар маҭәа зварҵоз, аибашьҩы ӷәӷәа, ифырхаҵаз иакәын.
Баграт. Арҭ еихақәоума?
Шьалуа. Ааи, усҟантәи аамҭаз иркыз џьазлыхтә еихақәан.
Баграт. Ари еиԥшума сара сеиха цҳафырқәа аџыр иалхны, изкуа дамам акәымзар.
Шьалуа. Дара аихақәа ҟалар, изкуагьы дҟалоит.
Баграт. Изкып зугәахәуада уара сара сеихақәа, урҭ ажьакцара иаҿуп, ажьакцара. Шәара ук хьаасгьы ишәымам, убри ауп сзыргәаҭеиуа, амца сзыркуа...
Шьалуа. Ииашоуп, уа сҩеины ацәмаа сзымкит, аха ара саргьы амш го стәам. Иахьагьы уахагьы смыцәаӡакәан ҳмилаҭ ирыхәаша акы сзыҟаҵозар ҳәа саҿуп. Ари имариоу усым...
Баграт. Саргьы издыруеит уара узҿу ишус мариам. Баша иаламԥсазар акәхап ухы ашла. Иҟалап исзеилымкаауазаргьы сара уи ишахәҭоу, аха акы саргәаҭеиуеит, иуасымҳәар ҟалом. Уара ажәытә ҭоурых уашьҭоуп, иахьатәи уџьынџь ырӡны. Излаҳахәарҭоузеи уи аҭоурых мацара, уаҵәы уареи сареи ҳахьиз ҳабацәа рҭыӡҭыԥ ашә акуазар? Аиаша уасҳәап, дад ари схаҿы исзаагом сара. Исзеилымкааит, саҭоумҵан, аха схаҿы исзаагом.
Шьалуа. Ари аҭак аҟаҵара уадаҩуп, саб. Иҟалоит уиашазаргьы, уиашамзаргьы.
Баграт. Исзеилкаауам ҳәа акәзар иуҳәарц иуҭаху?
Шьалуа. Ара уаҩы изеилымкаауа акгьы ыҟам. Ҭоурых умаӡамкәан ибзианы аҟазаара мацарагьы акгьы иаԥсам. Урҭ аҩбагьы еицызароуп.
Баграт. Убри ами саргьы исҭаху, уара абзиа збаша. Аҭоурыхгьы ыҟаз, аҵарагьы ыҟаз, ақалақьаҿы анхара ыҟаз, аха саргьы сыҩнашә амкааит. Сажәит, дад, сажәит, анхара ианакәызаалак аҿареи амчи аҭахуп. Уара уазхәыци, лҩаҵәк ҳара ҳқыҭан ианагха, шаҟа гәырҩа аԥхьаҟа иаанагараны иҟоу. Ԥсыхәа аныҟамлаӡа ауп санаа акәымзар, шәареи сареи уеизгьы-уеизгьы ҳшеилибамкаауа сымдыруеи, аха уаҳа зыҟны сцода, изасҳәода сгәырҩеи сыгәҭыхеи?
Шьалуа. Ишԥаҳаԥсыхәоу, нас иҟаҳҵарызеи?
Баграт. Акрыздыруоу... Аҵеира ауаҩы изиааӡо, аб ибаҩқәа анхәарҽхалакь иааивагыларц азы акәымзи. Аха са сахьыҟоу шәыҟаӡам, дад, шәара. (Дҩагылан ахәырџьын ааган астол инықәргыланы, афатәқәа ааҭихуеит.) Ҿамаҿоуп. Шәылымкаа ҳахәда илымбааит. Сшьапы снанагонаҵы ишәзаазгалап. Саныԥслак, нас ишышәҭаху. (Ихәырџьын аашьҭыхны ашә ахь иҿынеихоит.)
Шьалуа. Абас уцарцу?
Баграт. Закан аҭел унизасны, ирласны шәнеи Арсана иҿы. Ҳааицәажәақәар сҭахуп. (Дындәылҵуеит.)
Алашара ыцәоит.
Арсана Кәыцба иҩны. Азал агәҭа игылоу астол ифа-ижә иахыҵны ицахьеит асасцәа. Уажәазы зқьаф ҟаҵаны изазо игылоу хҩы заҵәык роуп: аԥшәма Арсанеи уи игәылацәеи. Арсана дуаҩ кьаҿуп, дышәпоуп. Аҽакала иуҳәозар, ихи ишьапи узеилкаауам ҳәа ззырҳәо аӡәуп. Ихы-иҿы ианубаалоит иԥсҭазаараҿы хьаада изхара ыфан адәы дшықәу. Игәылацәа Мышьеи, Хьизани, иареи рыхҩыкгьы рыхәда рнапқәа хибашьны астол ахаҿы игыланы, рыбжьы рхаззала, уиаҟара еиқәымшәаӡо ашәак рҳәоит:
Ашәа
Иаажәуеит, иаҳфоит, инҵәаӡом,
Қьаф аауеит, ҳааԥсаӡом.
Ҳанцәахә дугьы ҳаибаӡом,
Иаазрыхуа акгьы рызҳәаӡом.
Хьизан. Учеиџьыка паҭу амазааит, Арсана Кәыцба! Иаснагь иуфара-иужәрада хьаа умоуааит! Уажәшьҭа сцеит сара. (Ддәықәлоит.)
Арсана (днеины ашә дҩылагылоит). Ишԥа уара? Сцоит уҳәама. Ухаҵаҵәҟьоуп, усывсуазар! Даба уҿаахеи!
Мышьа. Сара иуасымҳәази, уара аԥсхабаа, удәықәымлан ҳәа.
Хьизан. Ааи, аха сдәықәлазар, уаҳа сзыжәуам ауп, иҟасҵазеи нас цәгьарас?!
Арсана. Ишԥа уара, цәгьара ҟаумҵаӡеит ҳәа аума угәы ишаанаго? Ишԥыкәу счеиџьыка уаӷраԥаланы ушцо?! Ажәра анакәха, ҳаибарԥсыроуп уаха абра. Исыцәцаз сгәы иалахуп, нас шәаргьы шәдәықәларцу? Абри ачеиџьыка иамаҿоуп, шәшьапқәа шшәыҵаԥысыҵәҵәо. Еи уара, исҳәаз шәмаҳаӡои?
Мышьа. Сара џьаргьы сцаӡом, Арсана ухаҵкы сцеит. Иаажәып, иаҳфап, ҳшәаҳәап, ҳкәашап, иахьухәо сыҟоуп.
Арсана. Аа, абри иоуп сгәылаҵәҟьа. Уҩблак сыргәӡааит. Ухаҵкы сцааит. Аԥсуара уагымхааит. Уара уеиԥш иҟоу ауаа Аԥсны иҟанаҵы ҳара акымзарак ҳахьуам. Уара убаагәароуп, уҵәҩан шьаҟоуп.
Хьизан. Нас угәылеи уареи пату еиқәышәҵала, аԥсуара шәырӷәӷәала, сара уаҳа сылшом уажәшьҭа, сцоит.
Арсана (ашәаҿы иаҳагьы иҽрыӷәӷәо). Ухаҵаҵәҟьоуп усывсуазар. Уааи уаҟәыҵ, уцҟьашәҟьа уқәысҵап! Уеихысыҵәҵәап, уеиҿысыҵәҵәап, ақыдбажәеиԥш усхәархьып! Зыҩны утәоу Арсана Баграт-иԥа Кәыцба шиакәу ухашҭма уара?! Аҟәа ақалақь аҿы еицырдыруа, унеишь-уааишь ҳәа зарҳәо. Ишәымбаӡои уара, сызҵатәоу ахан закәу?
Мышьа. Иауазеи, ус шԥоуҳәои, ухаҵкы сцеит. Уара уҳамдыркәа, уажә уаабама, ҳгәыла бзиа уами, ҳгәыла еихачаԥа.
Арсана. Мап, цқьа сшәыздырӡом шәара. Сара сабацәа ачеиџьыка дуӡӡа змаз уаан. Убарҭ ртәы касыжьырц сҭахым саргьы. Сыԥсы ҭанаҵы уи насыгӡауеит. Убыс аҭахуп иахьа аԥсуара. Шәара ижәдыруоу аԥсуара закәу? Ишәыздырӡом. Шәара ижәдыруа ҟәыдуп. Аҟәыд еиқәаҵәа, аршьышьра зымуа. Аԥсуара ахала иҟаауа иааӡом. Аԥсуара ҟаҵатәуп, аԥсуара чаԥатәуп, аԥсуара ааӡатәуп, аԥсуара иазырҳатәуп, аԥсуара хьчатәуп. Изыхьчода уи? Аҳы ишәҳәозар, изыхьчода?.. Еи, шәара шәоуп сызҿу, уара шәыцәоума? Аԥсуара ихьчароуп сара сеиԥш иҟоу, уара уеиԥш иҟоу. Абри ахәылак иҩызцәа мап. Урҭ аԥсуара ықәырхуеит. Акрыфашьа рыздырам, акрыжәшьа рыздырам. Аԥсны акрыфара аныҟам аԥсуарагь ыҟам. Иуаҳама уара аԥсыгага? Баҩы злоу баҩы ифоит. Еи, сыԥшәма.
Еҭери. Иухьзеи, иуҵалазеи, ара сахьгылоу умбаӡои?
Арсана. Бнеины аԥаҭхь сзааг.
Еҭери. Уаҟәыҵ, уара, суҳәоит ԥаҭхьла аҩыжәра.
Арсана. Саҟәыҵуам ҳәа басҳәеит. Багьсмыҳәан. Иагьсымабымкын. Бнеины исзааг.
Еҭери. Уӡааҳалар ӡааҵшьа шԥаузымдыруеи, уара насыԥда.
Арсана (Хьизан иахь). Уара сцоит ҳәа уаламган акәымзар, алабазаҵә уанҿаҳәалан узтәу ургартә иҟасҵоит. Арахь калаҭк азна абысҭеи акәаци изхом, ҵәыцак аҩы изыжәӡахуам!
Хьизан. Исымжәыкәа, уара абзиара збаша, сшьамхкәа сырзаанкылом умбаӡои.
Арсана. Ашьамхы узҭада уара, умакарон шьапқәа уҵаргылан?! Убра утәа сҳәеит уҭыԥ аҿы! (Длаиқәҟааны.) Убра утәа сҳәеит, уара!
Хьизан. Стәоит абааԥсы, умхәаан, стәоит, аха изжәуам. (Днатәоит.)
Еҭери ԥаҭхь дук лыманы дааиуеит.
Арсана (иаалымхуа). Иҭаҭәа. (Еҭери аԥаҭхь иҭалҭәоит.) Аҷкәын дабаҟоу, бара?
Еҭери. Дыцәоуп.
Арсана. Ассир. Ҳара имшира ҳаԥылоит, ҳаҩны гәырӷьароуп, арахь иара дказза дыцәоуп. (Ибжьы ҩеиҵыхны.) Еи, Ҟасҭеи, угыл уара, угыл!
Еҭери. Уиҟәаҵ аҷкәын, игәы еиҟарам, дышьҭоуп.
Арсана. Иныҳәазааит ҳҵеира... Исымашәымкын, урҭ еиҭасныҳәахуеит.
Хьизан. Ааи, аха...
Арсана. Уара ҿумҭын... (иааихашҭны.) Исныҳәоз дарбану мшәа? (Иааигәалашәаны.) Аа, аҵеира... уаргьы, саргьы, абрыгь, адунеи иқәу зегь рҵеира ныҳәазааит. Аҵеира мроуп, имзоуп. Аҵеира ԥсадгьылуп. Аҵеира ԥсҭазаароуп. Аҵеира уаҩҵас иааӡатәуп, «ура» шәҳәа уара.
Мышьа. Ҳаи, ҳаи уара!
Еҭери. Уашьит уарамыжда, угәы иқәыкәкәа ицоит. (Мпахьшьыла иаԥхьа арбара далагоит.)
Арсана (лнапы днагәҭасуа). Бысҟәаҵ, исықәҭәааит, исыҵаҭәааит иахьа аҩы. Уи акәым, блеины ирҭәы ҳҽыкәабарҭа ҩыла. Сҽылҭажьны сҭабылгьарц сҭахуп.
Еҭери. Унан, анышә зфаша уара, иуҳәақәо закәызеи! Уҵабгаӡеит ҳәа сыҟоуп зынӡа.
Мышьа. Дхаҵоуп, ичеиџьыкеи иареи еигымхааит. Дхаҵоуп, аха дзакә хаҵоузеи. (Ашәаны.)
Ахацәа рхацәа Арсана ахаҵа, уаа!
Арсана. Уҿы еихагәа. (Хьизан иахь.) Ҽаанбзиала унеиааит, сгәыла.
Хьизан (иҿы аарла еилго). Абраҵәҟьа иласгәыдҵаны сышәшьуазаргьы изжәуам.
Арсана. Ишԥа, изжәуам уҳәама? Ҳҵеира умныҳәарцу?!
Хьизан. Иҳамныҳәахьеи уара, иахьа знык. Ҳцо-ҳаауа убарҭ ҳарҿума?!
Мышьа. Ижә уара, ижә, аӡба ҳанҵәеит умбаӡои!
Хьизан (дгәааны). Шәысҟәаҵ уара, шәысҟәаҵ. Ауаҩага иикыз икит ҳәа, шәсыдызцалазеи, шәысҟәаҵ.
Арсана (дыҳәҳәаны). Ҟаау, исаҳаз закәызеи! Сыԥшәма!
Еҭери (ахәыҟаҵарҭахьынтә даадәылҟьоит). Иухьзеи, уара? Иуҵалазеи, узырхәаауазеи арахәеиԥш?
Арсана (иижәыз иаҳа-иаҳа илсуа). Ауаҩага ҳәа сеиҳәеит баншьа. Сишьит, сыхәда ԥиҟеит ҳәызба цагәыла. Ашәҟәы санихит, сыхьӡ ирцәгьеит, сыбӷа ԥиҵәеит. (Аҵҟьара иҽазкуа).
Ҳаиуарагьы ҳаигәыларагьы сханаршҭит абри ажәа. Ма иара, ма сара!
Мышьа (иҽынеигәыджьыланы дааникыларц далагоит). Уеиламган, Арсана, ҳахәда ԥумҟан, ҳумшьын!.. Иара иқәнамго егьыҟам, аха уара ухы иаҭәоумшьан.
Еҭери. Иа иумфааит, иумжәааит, абри иҵҟьара аҵыхәа шԥаԥымҵәаӡо. Иаргьы саргьы еибамбаша!
Хьизан иусқәа шыцәгьахоз аниба, дцан агҿыҩраҿы аҟәардә кны дыкҿагылоит.
Арсана (уи аҟәардә икушәа аниба, иаҳагьы дараапкит). Соушәыжь!
Хьизан (аҟәардә шьҭыхны, ишдәықәиҵара иҽырхианы). Хынтәуп, уара абас сзууеижьҭеи уҩнаҭаҿы. Доушәыжь уара, иҟаиҵо аабап, доушәыжь. Уааи ара ухаҵазар, абри аҟәардә ала ухҟәазажә ухыцҟьаа иухасҵап.
Арсана. Ааит, уабиԥс унагааганы... Сара соума зхы зхуцҟьаауа!
Зегьы ааилагьежьуеит.
Ашә даалагылоит Баграт, ихәырџьын ихәда иахшьны.
Баграт. Иҟалазеи уара, ишәыҵалазеи?
Рызынтәыкгьы иахьгылаз ишанханы иаанхоит ԥыҭраамҭак.
Еҭери (лхаҵа илкыз дааужьны). Унан, шәаҳзаазгазеи, папа, анцәа ииныҳәаша!
Арсана. Уа бзиала уаабеит, саб!
Мышьа. Ианаамҭаҵәҟьаз уҳақәшәеит, сааукәыхшоуп. Абыржәшьҭоуп аҩыжәра ҿыц ианхыртлатәу.
Баграт (Хьизан иахь). Уара уа узыгҿагылоузеи?
Хьизан. Абра исзыманшәалашәа сгылоуп.
Баграт. Аферым Арсана, угәылацәа рацәа пату рықәуҵаҵәҟьеит. Ахәыҷы леишәацәгьа аҭӡы дыгҿаргыланы дшырыбжьо еиԥш, мчыла икыдыргыланы аҩы дуржәуеит акәу!..
Мышьа. Баграт, сааукәхшоуп, ҳара ус хәмаршьас иҳамоуп, зны-зынла ҳабжьы рдуны ҳаицәажәоит ҳаизгәдуны.
Баграт (ихәырџьын ааихыхны инышьҭеиҵоит). Аиеи, дад, аиеи, шәшеизгәдууа убартә иҟоуп.
Еҭери. Папа мыжда, ишәыхьзеи, шәышԥеилаҳәоу, аԥсуа шәеиуатәӡамкәа. Ас шәсымбацызт, акыр ҟалама?
Баграт. Еи, дадхеит, сҭаца, сара сеиуеитәымиижьҭеи акрааҵуеит.
Арсана. Изакәызеи бара, зҵаарала дзыхҭабкзеи. Утәа, саб, астол ахь. Иахьа сыҷкәын имшира ҳаԥылоит. Иахьатәи сгәырӷьара даҽа гәырӷьарак ацлеит. Саб дсымбеижьҭеи иҵуазеи! Еи бара, ихәы ԥханы иҟаҵа. (Хьизан иахь.) Ара уааины усыватәа, уара аԥсхабаашәа иҟоу. Саб уԥсы даԥшәмахеит иахьагьы.
Мышьа. Утәа сааукәыхшоуп, Баграт. Уара уеиԥш асас данҳау иахьа ара еиԥырҵшьа ҳамоума.
Арсана (аҵәца аашьҭыхуа). Иныҳәазааит ҳабацәа, ҳџьынџь мырӡкәа иахьанӡа иаҳзаазгаз. Уара, саб ҳара ҳзыҳәан акыр уаԥсоуп, уҵәатәы шьаҟаны уҳаҵагылоуп. Уҳагымхааит, ухшара уажәшьҭа иазхоуп ҳҳәаанӡа.
Мышьа. Амин, анцәа иҳәааит. Уныҳәазааит, Баграт, аиашаз, акыр иаҳзаԥсоу уаҩуп уара. Абри ҳгәыла бзиа, Аҟәа еицырдыруа Арсана дзааӡаз, ухьӡ-уԥша саҳхьан, аха хаҭала усымбацызт. Уагымзааит ҳаԥсуара!
Баграт. Иҭабуп, дад, иҭабуп, шәызныҳәара анцәа дшәиҭааит. Сара ҭаҳмадак исзыжәуазеи, шәара шәеибаныҳәа.
Арсана. Ҳаи, ус ахьԥоуҳәо, саб! Уара уҳамныҳәозар уаҳа иаҳныҳәода. Уара уаныҟам, иҟам аԥсҭазаара сара сзы, иҟам алашара, аҳауа, аҩы, аҵәца, аԥсуара.
Баграт (игәамԥхакәа дааԥышәырччашәа). Алашара, аҩы, аҵәца, аҳауа, аԥсуара, зегьы еидукылоит аа, сыҷкәын. Даара ҳусқәа бзиоуп, ус анакәха.
Арсана. Нас ишԥа. Иахьа еиӷьны ҳусқәа бзианы иҟамлац. Иаҳшәуп, иаҳхоуп, ҳаҩны ыҟоуп, ҳгәара ыҟоуп, ҳмашьына ыҟоуп, ҳхы ыҟоуп, ҳҵыхәа ыҟоуп. Аа, иубома, абна иқәжьу зегьы аԥсуа шәҟәқәоуп.
Баграт. Уа ишықәу саргьы избоит, аха уара, ма уԥа аӡәыр шәзаԥхьома?
Арсана. Уи аума ара аус злоу. Иаҳҳәап, сԥеи сареи ҳзаԥхьом, аха иара аасымхәеи. Ус анакәха, ҳара ҳаҟоуп.
Баграт. Ушыҟазаалакгьу! Ҳаи, ҳаи, сабиц Баграт узхаанхазеи уҳәарауазеи?
Арсана. Аамҭа бзиа уахаануп, саб, аамҭа бзиа. Уара макьана уҿоуп, акыр шықәса уҳагымхааит. Еи уара, сгәыла, сгәы инурхаз уриашарц уҭахызар – аԥаҭхь ала саб иныҳәаҿа аанкыл.
Хьизан. Исзыжәуам.
Арсана. Ишԥа уара? (Дҩаҵҟьан.) Ааит!..
Баграт (дыҳәҳәаны). Утәа, утәа сҳәеит уҭыԥ аҿы!
Арсана длатәоит.
Иабатәи аԥсуароу уара узлацәажәо?! Аԥсшәа ахьуҳәаҵәҟьогьы зынӡаск сацәыԥхашьоит. Азин узҭада уара уабацәа рныҳәаҿа аанкылара.
Арсана. Сабацәа рныҳәаҿа аанысымкылартә исыхьзеи? Смаҳагьахама?
Баграт. Ҿумҭын!
Еҭери. Ааит, иумжәааит, папа игәы шԥанурхеи! Папа, аԥхӡы шәылҵит, шәгәы цәгьахазар аҳақьым ҳиԥхьап.
Баграт (дҩагылан.) Мап, дад, уи шәа шәҳақьым сара счымазара дахәо дыҟаӡам. Аҷкәын дабаҟоу, дад?
Еҭери. Дышьҭоуп, игәы еиҟарам.
Баграт. Дызбапишь. Баалеи, дад, сҭаца, уии сареи бызшәала ҳзеибакуам, ҭарџьманра ааҳзыбуп.
Баграти Еҭери уахь иҩналоит. Ԥыҭраамҭак ҭынчроуп. Арсана ихы ихьзар акәхап, мпахьшьума акы накәиршоит. Мышьа ихы изаанымкыло астол инықәкшәо дтәоуп.
Хьизан (иҽырӷәӷәаны). Исоуҳәақәоз схашҭыз џьумшьааит. Ухаҵазар уааи абыржәы ҳаидыслап. Сымч ԥысшәар сҭахуп уара уҿы.
Арсана. Усҟәаҵ, Хьизан, анцәа думазар, схыхь сызкылҟьеит. Сыԥсы ҿумкаан, мамзар...
Хьизан. Сара сыԥсы анҿукаауаз, усҟан ибзиан.
Арсана (ихы еимлагәа икны). Усыӷрыӡаа уара, Ҵышә Хьизан. Амыждаразы еигәылацәахаз уаргьы саргьы. Хшара гәарҭак узлатәоу рыцҳасшьоит акәымзар.
Хьизан. Саҟәыҵуам, Мышьа, саҟәыҵ. Ари сжьы ифахьеит. Абас сзырҩаз, сцәеи сымбаҩи еикәзыршаз иара иоуп. Иаажәыцыԥхьаӡа аҭӡамц сыгҿаргыланы сышимаз сшьа иртәахьеит. Уажәы сара дадсыргылоит аҭӡамц.
Арсана (ихы иакәыршаз ампахьшьы лкажьны, имахәарқәа ааҵаркәакәаны). Уаб иузымдырӡо, иԥсы шәынтәгьы зқьынтәгьы... Уара аԥсхабаа уоума сара исзыҵҟьауа. (Дизыҵҟьоит.)Уааи арахь, иусырбап ахаҵара зеиԥшроу!
Ашә иаалагылоит Баграти Еҭери.
Баграт. О уара, аисра шәеиҭалагахма, шәзыниазеи?!
Еҭери. Диида хаас, избо закәызеи?
Хьизан. Аа, Баграт, сыԥсы еиқәырха!
Баграт. Арсана, изакәызеи узҿу уара. Иуку аԥаҭлыка наҟ иқәыргыл.
Арсана (иҽаанкыло). Усԥырхагамхар акәын, саб. Зегь акоуп, мышкызны усгьы дысшьуеит, иахьа силгар еиҳа еиӷьуп, абри ахәарҭлаӷь, амаамын!
Баграт. Утәа сҳәеит, наҟ.
Еҭери (Мышьа дахькажьыз анылба). Иҟалазеи, Мышьа, иухьзеи? (Дҩаихан аҟәардә днықәлыртәоит.)
Мышьа. Ҳанирҵәеит бхаҵа, Ԥшькьаҿ-иԥа Манча иеиԥш дааҳалагьежьын, зегьы ҳхы ҳамыхәо ҳҟәаҟәаса ҳаилаижьит. Сшьапы сыхәом, иԥҵәазар акәхап.
Еҭери (Мышьа дҩаргыло). Ҽааны имиааит абри арыжәтә. Ҳгәылацәа бзиақәа шԥанурҵәеи.
Хьизан. Аа, Баграт, уҷкәын ҳаԥсы ҭихаанӡа, ашә ҳдәылганы ҳдәықәҵа.
Мышьа. Сыжәҩахыр уаҵагыл, Хьизан, ҳазтәу рахь ҳаԥсы аагап.
Еҭери. Дида сыԥсында, ҳгәылацәа хазынақәа! Ишәзуизеи, иҟамхаша абри ахаҵа.
Арсана. Бҿы еихакы, уи бара бус алам.
Баграт. Сара абранӡа сааихьеит, аха шәарҭ шәҩызцәа ауаа ыҟоуп ҳәангьы смаҳацызт. Ԥу, сақәыжьцәааит шәуаҩра!
Хьизани Мышьеи цоит. Еҭери егьи ауада дныҩналоит. Баграти Арсанеи еизаанхоит.
Ҳаи, сшьапқәа ԥҵәандаз Аҟәа смаакәа. Избаз закәызеи уара, шәан лхылсеит. Уанхәыҷыз акы улҵып уҳәаратәы акәын ишузҳауаз. Иузҳацыԥхьаӡа иаҳа-иаҳа аҵабгара ушаҿыз збон, аха акахьы ушԥакылымсри ҳәа сгәыӷуан. Аҟәа уааит, зынӡаск улыҵабга уцеит. Аҟәа ауаа бжьырхуеит сҳәаргьы сиашахом. Ҳҵеира иреиӷьу зегь абра ааӡара роуит, ҳзықәгәыӷуа зегь абра иҟоуп, аха уара уабарылаӡи. Аҩныҟа узымҩеиуазеи ҳәа гәыбӷан усҭахуеит. Ҳара ҳаха узҭагәышьада уара!
Арсана. Исыхәҭам ала усмацәажәан, саб.
Баграт. Иарбан уара иухәҭам ҳәа иҟоу. Сҭаца сылцәыԥхашьоит акәымзар, ухацәа икыдсыршаауан ахәыҷқәа реиԥш. Урцәыԥхамшьаӡои узлатәоу ауаа?
Арсана (ихы инапаҿы иааганы). Иҟалазеи, саб?
Баграт. Иҟалаз уасҳәар акреилукаартә уҟоума уажәы. Зызхарафан аӡмах иҭабылгьо аҳәа уаҩызаӡами?
Арсана. Сара иаасрыхыз ауп исфо.
Баграт. Ус уара умсааит, аԥхӡы улхны ишааурыхыз. Акәац еихырссаҩы. Азин узҭада уара уабацәа рныҳәаҿа аанкылара?! Урҭ рҳаҭгәынқәа ахьыҟоу ухашҭхьеит.
Арсана. Ишԥасхашҭуеи, ахәаҿами иахьыҟоу?
Баграт. Ҳара ҳҟны ахәқәа рацәоуп, аха ҳара ҳхәы руа иарбану ухашҭхьеит. Ажәҩанаҿ дасу риеҵәахә шкыду еиԥш, иҟан ҳара ҳқыҭаҿгьы ҳара ҳхәы, аха уажәы арха иаҟарахеит. Сыхьӡала уҽырбарц уаҿуп акәымзар, сара сакәӡам иуҭаху. Дцеит Ақсент дықәҵны.
Арсана. Дықәҵит ба, дышԥақәҵи?
Баграт. Зегьы шәшықәҵыз еиԥш дықәҵит. Саргьы уажәшьҭа исзаанхаз, шәахьиз аҩны, ашәқәа нкыдҵаны, аҵәымыӷқәа раархароуп.
Арсана. Уеилагама, иуҳәо закәызеи? Ҳаб иџьынџь ашә шԥаҳаркуеи?
Баграт. Иҵуазеи унеины сумбеижьҭеи?
Арсана. Ааи, уи сыгхеит, аха уа иҟаз Ақсенти шәара шәгәабзиареи сақәгәыӷит.
Баграт. Уара абзиара збаша, ҳаԥсаанӡа шәымнеиуазар, нас шәзаҳҭахгәышьозеи. Ԥсы кҿаха дҟалахьоума, ҳаржып. Ҳара ҳтәада ҳәатә рымам ҳқыҭан. Баграт хшара гәарҭак иааӡагәышьан, аха уажәы дыԥсуазаргьы ӡык изыржәша аӡәгьы дизнымхеит ҳәа сзырҳәоит. Иззысҭахыда иеихачаԥа исыргылаз аҩны. Сымч зқәымхаз, арахә-ашәахә зегьы ақыҭа иҟьаланы ирылоуп.
Арсана. Аҩны еихачаԥа саргьы исызгылоуп. Аҟәа инхо аӡәгьы сиеицәаӡам. Арахә-ашәахә сзаным, аха кәац сыгӡам. Гәыбӷан ансуҭашаз, схы сызныҟәмго сыҟазар акәын.
Баграт. Уара хышә шықәса алаҳәеиԥш уԥсы ҭазаргьы, зызхарафара иахыҳәҳәаны акгьы збо уаҩым. Умбои ушхәыцуа, хи-ԥси мацара ҳәа.
Арсана. Сара аныҟәара санналага инаркны сеиқәа снапала исышьасҵон, саб.
Баграт. Аха рыцҳарас иҟалаз, уандуха уи уеиқәа унапала иушьухит.
Арсана. Уԥсы ҭазарц азы, зны иушьухроуп, аҽазны иушьоуҵароуп. Уаҳа ԥсыхәа амаӡам.
Баграт. Сара сеиқәа сышьхра акәым, аԥсҭазаара соуеит ҳәа смаҟагьы смыркәадацызт.
Арсана. Уи уара утәала, саб.
Баграт. Уара утәы ҳәа ҳазҿу еиқәашьхразар, усҟан ҵыԥх ҳаԥсыр еиҳа еиӷьын уаргьы саргьы.
Ԥыҭрак ҭынчрахоит.
Ақыҭаҿы инхо ауаа анцәа ишиҳәара иҟоуп. Рыбжеиҳараҩык рмашьынақәа рыҵагылоуп ирыҵԥраауа. Иршәуп, ирхоуп, еиҭанеиааиуеит, еихаҵгылоит. Шәара ақыҭа абтыфҩы нықәшәкаан, ҳҭыӡҭыԥ ашә ашәыркит. Сабуп ҳәа схы сыԥхьаӡозар, азин сымаӡами арҵәааҳәа сықәгыланы сыҳәҳәар?!
Арсана. Сара саҟарагьы аџьабаа збахьадаз уа, аха ашықәсаны зышьхәа еицаҟьаз сеимаа сзыԥсахуамызт.
Баграт. Усҟан аамҭа убас иҟан. Уара ухала уакәмызт зеимаа еицаҟьан изшьаз, аха ашьҭахь аҽаԥсахит. Зҭыӡҭыԥ пату ақәызҵаз, анцәа ишиҳәара инхоит. Ҳара ҳауп акәымзар.
Арсана. Нас убра сцаны ацәмаа скыр уҭахума?
Баграт. Сара издыруеит уахь уажәшьҭа акгьы ушаԥсам.
Еҭери (дааины астол рыцқьо). Папахеит, ари уажәшьҭа дызхәарҭоузеи уахь. Аҩы дашьны дпапанҵҟәырха далахозар акәхап ақыҭа. Ара ақалақь даҵәахыр еиҳа еиӷьуп.
Баграт. Саргьы убас сгәы иаанагоит. Ақалакь зегьы алаӡоит. Амала, шықәсык ахь знык, ҽаҩраҭагаланшәа, шәнеины аҿамаҿа шәфар ҳгәы ааҟанаҵон ҳара аҭаҳмадацәа.
Арсана. Аҿамаҿа ара аџьармыкьаҿ иқәжьуп шаҟа ҳҭаху, иаҳфозар.
Баграт. Арахәҵәҟьагьы иара аҽыхәчара арҩашьаӡом. Сара сҿы изгәамԥхаз шәықәҵны Аҟәа шәааит. Аҟәа згәамԥхаз шәықәҵны наҟ Урыстәылаҟа шәцозар акәхап. Шәан лкәатақәа хәыҷы-хәыҷла аӡы ишаццаз еиԥш, шәышнеи-шнеиуа шәызегь Аԥсны шәахыҵны амшын шәхылозар акәхап. Абасоума шәшысааӡаз, шәышьҭахьҟа хьаԥшра ҳәа акгьы шәымаӡамкәаны.
Иааиуеит Закани Шьалуеи.
Арсана. Са исзеилымкааит, иуҭахузеи уара абри са сыҟнытә уаҳа?
Баграт. Уаҩҵас уҟазарц, дад, уаҩҵас. Ауаа бзиақәа рхы пату ақәҵо ишыҟоу еиԥш уҟазарц. Арахә еиԥш акрыфара мацара уазымхәыцын.
Арсана. Уажәы зегьы ҳазхурҟьо Ақсент иоуп. Иаҳхароузеи нас уи дықәҵны дцазар? Ҳаҩны-ҳгәара зегьы ҳалҵны иаҳҭеит. Дурманшәаландаз, дынурхандаз, дынурҵындаз, даанукыландаз.
Баграт. Сара излазбо ала, уара арахь гәыбӷан суҭоит. Уа уиашазаргьы ҟалап, сара исхароугьы рацәоуп. Уа укыдҿаҳәалазар акәын уара.
Арсана. Скыдҿауҳәалар абас сзыҟаломызт.
Шьалуа. Аӷьычра уаналага ашьҭахь уҽеибуҭеит.
Арсана. Нас ишԥа! Сара уи зӡаӡом. Иаҳҳәап, самырхит смаҵура. Иҟалазеи нас уи азы!.. Уара иудыруама, ус муӡакәа ҩажәа шықәса схы зланыҟәзгаша шсымоу?
Шьалуа. Ус уаанхар бзиоуп, аха уаанымхар?!
Арсана. Хьаас сумкын, сара сызхьчогьы аӡәы дсымоуп.
Баграт. Уара уӡбахә усгьы шьҭа иҳәатәым, аха иаҳа сзықәгәыӷуаз Шьалуа иара изы адунеиаҿ уаҳа акыҟаӡамкәа, аԥсыбаҩқәа ихы аарылҳәҳәо дрылатәоуп. Уи бзиазар акәхап, аха иҟоуп абри сара схаҿы исзаамго акы. Сара сырӡны ажәытәтәи ҳҭоурых аилкаара уаҿуп. Исзеилкаауам! Иахьатәи уџьынџь ырӡны аҭоурых мацара ззуҭаху.
Шьалуа. Иуҳәо закәызеи, ишԥыкәу ҳџьынџь шҳарӡуа?!
Баграт. Сажәа анагӡаха сыҭ... Шәара абзиара збаша, ишԥаԥсыхәоу ҳҭыӡҭыԥ? Иҳаԥсыхәозеи нас аԥхьаҟа ҳәа снашәазҵаарц ауп сыззааз. Иқәҵны ицаз Ақсент, Аԥсныҟа ирхынҳәра аӡәы шәаазымҳаҵҳаҵеит. Аиашьара пату шәзақәым, дадраа... Ҳара ҳауаажәлар жәытәнатә аахыс рхыԥша зладууз риашьара ахьыӷәӷәаз акәын. Уи шәара шәҿы ибго иалагеит. Раԥхьа са сыҩнаҭа, нас сгәыла, уи игәыла, шәҩык-зқьҩык. Шәазымхәыцӡаци, иахькылсуа абри аҵыхәтәа. Абас ала сгәы-сшьамхы снарымго Аҟәантәи сыҩныҟа сцоит.
Арсана. Угәы каумыжьын, саб. Ақсент дахьыҟазаалакгьы сара даазгоит. Шә-нызықь мааҭ ихҭнысҵозаргьы даазгоит.
Баграт (ихәырџьын иҭаз аҵыхәтәантәи ашәырқәа астол инықәҵо). Иӡхьоу иӡыз дизыԥшаауам, Арсана. Дзысҭахузеи ихаҭа мацара, игәы сара сҿы иҟамзар.
Шьалуа. Нас ишԥаҟаҳҵари?
Баграт. Исыздыруам уажәшьҭа ишәасҳәара? (Ашә ахь иҿынеихоит.) Шәаргьы саргьы ҳаилибакааҵәҟьо ҳаҟазар, усҟан... Шәымыш аабзиахааит!..
Еҭери. Унан, папа, уаха шәабацо, абар уажәшьҭа ихәлеитеи! Ҟалашьа амоума, шәсышьҭуам.
Баграт. Мап, дад. Аанхашьас исымоузеи. Сырахә-сышәахә цәгьала сеилажьуп, аҭакәажә лымч рықәхом. Сызгара џьара акы шԥаҟамлари.
Еҭери (Арсана иахь). Ак аауҳәарауазеи уара. Уҿы еихашәыма, еихашәааит, папа дахьцо умбаӡои!
Арсана. Иоуҳәар ихеиҵара дыҟоуп. Ари даазбеижьҭеи уаҳа иара итәада акы ыҟоуп ҳәа дыҟамызт. Дымцар имуазар таксила дцааит. Бысҭ аԥара. (Аԥара иџьыба иааҭыхны астол инықәиҵоит.)
Баграт. Аԥара саргьы исымоуп. Уара утәы сҭахӡам.
Еҭери. Унан, сыԥсындаз, шәгәы шәырхьны шәышԥаҳашьҭи, папа! Сара снеиуеит егьи амҽышазы, уеизгьы-уеизгьы снеиуеит. Аусураҿы схы сызрымхуазар, жәамышҟа сшәызнеиуеит.
Баграт. Бхаҵкы сцааит, дад, сҭаца. Бара заҵәык сахьеилыбкаауа убри ма сгәы аҟажоит, бгәы иалымсын, аха уаха сзаангылагәышьом. (Дындәылҵуеит.)
Баграт дындәылҵуеит. Уи ишьҭаланы ицоит Шьалуеи Закани. Еҭери ашәаҿ днеиуан еиԥш, Арсана ибжьы налықәиргоит.
Арсана. Аԥҭекаҿ бнеины ахыхьхәшәы сзаага. (Ихы кны дықәиарц иҿынеихоит.)
Алашара ыцәоит
Иаабац актәи асахьа. Баграт Қ әыцба иҩны. Иаацәылашоит. Сықәрина аӡаӡа лыхьшы, аҩны ашьҭахьҟа шыҟоу даавҟьаны, шахак кны абора шыҟоу дыццакы-ццакуа дышнеиуаз, дааҭгылан, акәасқьахь лыбжьы лыргоит.
Сықәрина. Угыл уара, угыл! Иуҵалазеи, иуқәшәазеи? Иумбаӡои, арахәқәеи сареи цәгьала ҳаилахеитеи?!.
Баграт (дмыццакӡакәа иҳәынҵәрақәа еибаркуа абарҵа дааҵагылоит). Убас, убас аҭакәажә. Бықәгьыжьааны зегьы бхала иҟаҵала. Анхара ус имариаз џьыбшьон.
Сықәрина . Закәызеи уара, Гьыргәал Чачба уакәымхазар, утәаамаауа, сасра уҟоушәа. Ирласны уҽааилаҳәаны усыцхраар иауазеи. Иумбаӡои арахә иҟарҵо. Сынтәа цас ируазшәа иаапкит, иҿаҳәатәхеит зегьы.
Баграт. Бысҭ, аҭакәажә, сахәызба, рыхәдақәа ԥыҟҟаны икажь. Иазаауазеи ариаҟара арахә. Бареи сареи жәхьакгьы ҳазхоит.
Сықәрина. Амыждаразы усмышьҭуази Аҟәаҟа. Иухьзеи уара, иуҵалазеи уанаџьалбеит. Иубазеи уара уҷкәынцәа рҿы уахьцаз, абас угәы каҳаратәы? Изысцәуӡагәышьозеи сара? Иҳәа иаахтны: ухҵәа ҳәа уарҳәазар?
Баграт. Убасҵәҟьа сарҳәеит, ибаҳама, аҭакәажә, убасҵәҟьа.
Сықәрина. Анцәа иныс ушеилагаз, ишԥыкәу уара ҳаҷкәынцәа ухҵәа ҳәа шуарҳәаз?! Ухы иҭуҳәааит. Уара мыждак угәы иҭоуп акәымзар, ҟалашьа амоума, ҳара ҳзынхо дара рзыҳәан ами...
Баграт (игәы иныҵаххны.) Иабаҟоу абри дара ҳәа бызҿу, иабаҟоу? Ӡәыр бигәалашәома, ӡәыр быԥсы ҭоуп ҳәа дыҟоума? Еҳ, сабиц, иахьа уажәраанӡа сгәы рыӷәӷәашәа саауан, џьара акахьы сышԥазкылымсри хәа. Аха ибымуит бара, ибымуҵәҟьеит.
Сықәрина. Иҟасҵазеи уара, иузызузеи уанаџьалбеит. Саауднагалеижьҭеи тәамҩахә сымаӡамкәа схандеиуеит. Ахы укын аҵыхәа шьҭысхит. Аҵәҩан аурсын, абыца ахасҵеит. Ԥшьҩык ахшара узысааӡеит. Нас уаҳа сыҽкнасымҳауазар исылшарызеи. Саргьы суаҩуп, аиха салхым.
Баграт. Имиз аӡәыр дихьҵәуахьома. Ҳҭынчӡа ҳаҟазаарын баргьы саргьы. Ҳаԥсаанӡа ӡык ҳаибаржәларын. Анхацәа бзиақәа срыҵашьыцуа ақыҭа салахеит. Снапы ак акуам. Сгәы азнеиуам анхара. Сара сзыҳәан уажәшьҭа зегьы акоуп. (Аиха аашьҭыхуа.) Ари ббома, сеихақәа ажьакцара ишалагаз. Абри аамышьҭахь изысҭахузеи аԥсҭазаара.
Сықәрина (даарыцҳашьаны). Иаҳҳәеит ҳәа, зынӡаск ушьапқәа уҵухитеи, уара мыжда. Ҳара ҳакәым ахшара дызмаӡам Кәакәса иԥҳәысгьы иаргьы рыԥсы ҭоуп, акраарыхны акраҳфоит ҳәа иаҿуп, макьана ауаа ахьнеиуагьы инеиуеит.
Баграт (агәашә шыҟоу иҿынеихоит). Уԥсы шҭамзаара иҟоузеи.
Сықәрина. Саргьы срыцҳами. Сгәы иалам џьушьома исыхшаз схыҵны иахьцаз, аха уаҳа ԥсыхәа ыҟамзар акәхап.
Зегьакоуп ара икыдҿоуҳәаларгьы ашаха ԥҵәаны ицозар акәхарын. Ишԥаҟаҳҵагәышьари нас, ҳхала ҳаума ари аҩыза ианианы иҟоу.
Баграт. Ҳара ҳзыниаз аҩыза аӡәгьы данымиаӡац, аҭакәажә. Урҭ шьоукы рыцәцазаргьы, шьоукы рзаанхеит. (Агәашә данагәҭас иҿҩрны икаҳауеит.) Иахьзеи ари агәашә?
Сықәрина. Ашьыжь акамбашь хыла иҩасын, иҿҳәаны иканажьит.
Баграт. Убри акәын исыгыз уажәы. Сгәашәқәагьы ҿыҩруа иалагеит. Бцаны ажьаҳәеи аҵәымыӷқәеи сзаага.
Сықәрина. Уи уашьҭан иҟоуҵап, уажәы акамбашь сыцхьа.
Баграт. Макьанаҵәҟьа сымԥсыц, сыԥсы ҭанаҵы сгәашә ҿыҩрны аӡәы ибаргьы сҭахым. Бцаны иаага, сҳәеит.
Абжьы (инахараны). Баграт уҟоума, Баграт?!
Баграт (абжьы игаз имаҳаӡазшәа). Сара сыҟоу џьишьоит. Сара сыҟамижьҭеи акрааҵуеит.
Абжьы. Уа Баграт!
Баграт ҿиҭуам, дааиуеит Сықәрина, ажьаҳәеи аҵәымыӷҭреи лыманы.
Баграт (агәашә ашьаҭа аҵәымыӷқәа алаҵо). Ара сыҟаӡам сара.
Сықәрина. Диида хааас, исԥеиԥшыз. Ишԥыкәу уара ара ушыҟам?! Убжьы рга, уанаџьалбеит!
Баграт. Сыҟам сҳәеит, аҭакәажә, ибаҳама, сыҟам сҳәеит! Бара быбжьы рга.
Сықәрина. Зыхьӡ ҳәаны ҿиҭуа уара уоуп, сара сыхьӡ иҳәама.
Баграт. Сара Баграт ансыхьӡыз акәын абра сыҟоуп ҳәа аӷьараҳәа сыбжьы ансыргоз. Уажәы ибыхшази бареи шәлеилаланы сыхьӡ схышәхит. «Ҳаи сыҟамкәа иауазеи» ҳәа зқьышықәсала ҳаб иџьынџьаҿы ҳабжьы игоз уаҳа имго аҵыхәа ԥышәҵәеит. Анцәа сибоит, ҳабацәа рҭыӡҭыԥ иахьа уажәраанӡа исылшоз ала ак агмыжькәа иаазгеит. Уажәшьҭа шәара ишәҭаху ҟашәҵа. (Агәашә аашьҭыхны иҿеиҵоит.)
Абжьы (иааигәаны). Уа Баграт, иҟалазеи уара, аҩны аӡәгьы шәыҟаӡами?!
Сықәрина. Дыҟаӡам, дыҟа!..
Абжьы. Дабаҟоу?
Сықәрина. Аҟәаҟа дцаз аахыс дмааӡац.
Абжьы. Аҟәа амаҵура далалама, иаҳҳәеит ҳәа. Дааиуазар, аусҳәарҭахь длеиааит, аизара ҳамоуп уаҵәы.
Сықәрина. Уаҵәынӡа даауазар иасҳәап, нан.
Баграт. Ааит, шәеизарагьы шәаргьы. Изаҳахьада уара ҽаҩраҭагалан аизара. Бнеины ашаха ааг, ани акамбашь мыжда кыдҿасҳәалап.
Сықәрина. Уажәыҵәҟьа иаасымго, ус ак ҟоуҵондаз. Аџьмақәа ҭанҵәеит, џьара ԥсыхәак рзууроуп. (Аҩны дыҩналоит.)
Баграт. Шаҟа срыхьӡарызеи, бара.
Сықәрина (ашаха лыманы даадәылҵуеит). Унан, акамбашь абар агәашә иҭҟьаны иахьлеиуа. Уашьҭал абааԥсы, уԥырны уашьҭал, мамзар ишиашоу Миха имхы иҭалоит.
Баграт. Ҟоҳ, сымԥрыкәа ус бара бымсааит, сахьӡара сыҟоуп. Ицазар ицеит, ишԥазури.
Сықәрина. Уа уара, зегьы акакала иҳацәцеит, ишԥаҟаҳҵари уажәшьҭа нас ҳара?
Баграт. Ҳтәазаауеит ҳҿи ҳнапи еиқәыԥсаны. Ҳтәазаауеит амра ҳҽаҭаны, аԥсцәаҳа дԥышәырччо ҳашҭа дааҭалаанӡа.
Сықәрина. Иухьзеи уара, излазбо ала ак сцәуӡоит?.. Аҷкәынцәа еибгоума, мамзаргьы... Арсана дҭаркма, уи иоуп алагаҩага иалоу?
Баграт. Бысҟәаҵ бара, бысҟәаҵ, урҭ еибга-изҩыда иҟоуп. Афатә-ажәтә, аҿамаҿа абра иаабрыхыз зегьы убра абазараҿ иқәжьуп. Аҵыс кәтаӷь ада акгьы рыгым.
Сықәрина. Мап, сужьоит. Уахатәи амашьына саццоит. Сыблала исымбар сгәы иазычҳауам.
Баграт. Уа бымцан ҳәа басҳәеит, аҭакәажә, бымцан. Сара сеиԥш баргьы бшьамхы бнанамго баарц бҭахымзар.
Сықәрина. Диида хаас, абри ауаҩ зынӡаск сеилеигоит. Сыԥхыӡкәа ракәзар, иҽеим.
Баграт. Бца нас, ибымуазар. Амала Арсана иахь бымнеин.
Сықәрина. Избан уара, иҟалазеи, ирыҵалазеи?
Баграт. Избанзар, биздырӡом. Уи еснагь ижәны дыҟоуп. Иблақәа акгьы рбаӡом. Иан, иаб, иашьа, иҩыза, иԥҳәыс — зегьы изеиԥшуп.
Сықәрина. Иуҳәо закәызеи. Уара агаҿа амра ухы иҭашыз уеиланагеит, мамзаргьы иашаҵәҟьаны аҷкәынцәа ак рыхьит. Уаханӡагьы изгом, иахьаҵәҟьагьы сдәықәлоит. Уара излоуҳәо ала, уа ҽеи ыҟам.
Баграт. Уа ҽеи ыҟандаз, аҭакәажә, ас стәозма, соумам-еиқәараха сшьапқәа сыҵхны...
Сықәрина. Уажәраанӡа исоуҳәарауааз уара абзиара ианиаша! Кәарсантел иԥҳа слыҳәап дсыццартәы. Мамзар урҭ ахьынхо сзыԥшаауам.
Абжьы. Уа Баграт!
Сықәрина. Ари Кәарсантел иоуп, убжьы нарга.
Баграт. Сара сдагәаӡам, Кәарсантел ибжьы шакәу саҳауеит. (Ашҭа аҵыхәахь днаскьаны.) Иҟалазеи, Кәарсантел?
Абжьы. Шәҳәа сшьит, шәгәы иалымсын, санамыхәа исшьит.
Баграт. Аа, Кәарсантел ахаҵа, макьанагьы ашәақь укылԥшыртә уҟазаап. Егьырҭ иаанхазгьы шьы, егьырҭ иаанхазгьы!
Сықәрина. Ишԥыкәу уара уҳәақәа шыдуршьуа?! Ҳара ҳахҵәома?!
Баграт. Бҽаанкыл! Исҳәо уаҳама, Кәарсантел! Адунеи ҳәас иқәу зегьы узшьуазар, ахи ахәшәи сара иузаазгоит!
Сықәрина. Унан, ушԥа ниаӡааи, уиаӡааит! Уара избо ҳаҩнқәагьы амца рыцроуҵара уҟоуп.
Баграт. Сара схаҭагьы амца скуп, ҳаҩнқәа ракәым. Уи аламала изырцәоҳәагьы акгьы збом. Баҟәыҵ, аҭакәажә, сыдашшылара. Бца, аҳәарақәа ахкаара иҭаҵа, саргьы аџьмақәа абрахь абна иныласҵоит.
Сықәрина. Уҽынмырхацәакәа угьежьы, мамзар, уахатәи амашьына сагхоит. (Дцоит.)
Баграт. Баҟәыҵындаз убрахь ацара, аҭакәажә. Избасҳәазаалакгьы... (Аҩны дныҩналоит.)
Инахараны игоит аҭацаагарашәа. Ҳәара аҭахума, уи аспидола ауп изҳәо. Ашҭа иааҭалоит Заури Гачи, Зеркана дрыбжьаргыла рчамаданқәа
кны. Баграт аҩны дахьаадәылҵыз дшанханы даанхоит. Иҟаиҵара изымдыруа аҭацаагарашәа дазыӡырҩуа дгылоуп.
(Аҭаца дизааргеит ҳәа агәра гаҵәҟьаны.) Уа, Гач, шәара ишәҳәа уара, шәхаҭақәа ишәҳәа!
Гач (иикыз аспидола абжьы иацҵо). Ҳара ҳаҵкыс еицәаны иаҳәома, Баграт, ари. Еиҳагьы еиӷьны иаҳәоит, еиҳагьы!
Заур. Уа, агәырӷьараз уашҭа уаҩ дҭалааит, Кәыц Баграт, агәырӷьараз!
Баграт (иажәа аҳәаха имҭакәа). Уа бзиала шәаабеит! Уа шәаазгаз шәшьапқәа срыкәыхшоуп! Иа сшымгәыӷӡоз сзыргәырӷьаз шәхаҵкы сара сцааит! Уа бара аҭакәажә, бабакылаӡи, быҩ арахь, быҩ, иаҳзыҟалаз агәырӷьара бымбаӡои?!
Заур. Баграт, саҭамзааит, аха...
Баграт. Ҳаи сара ахҭыԥшшажә. Уара иумҳәакәан сара исзымдыритеи. Уажәыҵәҟьа, схәыҷқәа уа шәгылаз, шәҭыԥ шәахымҵасын.
Заур (ишьҭаиҳәоит). Ҳара апрактиказоуп ҳзааз, апрактиказы... (Баграт арҭ ажәақәа имаҳакәа аҩны дыҩналоит.)
Зеркана. Изакәызеи абри аҭаҳмада дызҿу?
Гач. О уара, аҭаца дизаагаз џьишьозар?
Заур. Убасҵәҟьа ауп!
Зеркана. Шәеилагама, дабаҟоу Закан? Анцәеиныс, абыржәыҵәҟьа ашҭа сылҭҟьаны сышцо!
Заур. Издыруада, ус акәымкәа ҳахьааз деигәырӷьозар?
Баграт (абарҵа дааҵаххны). Уа бымшны, быҵхны, шьапымшла, бмарымажаханы сашҭа бҭалааит, дад, Зеркана! (Аҵықьҳәа знык дхысуеит.) Хыхь иҟоу Анцәа ду иумырӡын сабацәа рџьынџь. (Деиҭахысуеит.)
Зеркана. Диида сыԥсындаз, ари закәытә ԥхашьарахазеи?!
Заур. Бҽаанкыл.
Баграт (ишәақь шику икуп). Ҳаи, Заурхеит, уара абри аҩыза шԥаухьи?! Заанаҵ адырра сышәҭар, суаажәлар еизысымгози. Аԥхашьара саншәыриеит.
Заур. Аԥхашьара ҳара ҳауп ианиаз. Ҳзеибамдырӡакәа иакәымыз ҳахьит.
Баграт. Акгьы амаӡам, дад. Убас еиԥш аныҟалалогьы ыҟоуп. Шәлеи аҩныҟа, шәлеи! Уа, бара аҭакәажә бабакылаӡи?!
Сықәрина (дааиуеит.) Иҟалазеи уара, уҽушьуама, ухы зыхурҟьозеи уара мыжда?!
Баграт. Закәытә ҽшьроузеи бызҿу. Агәырӷьара сымоуп, иахьатәи амш сара сзыҳәан ишеит. Брыкәшала бара, бнапы ыргьежьуа, анцәа биҳәо брыкәшала. Абарҭ игылоу аҭаца даҳзааргеит, брыкәшала.
Сықәрина. Унан, унан! (Дрыкәшоит лнапы ыргьыжьуа.) Шәзықәгылоу адгьыл сакәыхшоуп, нан, мшрақә, ҵыхрақә!
Гач. Иаҭахым, ди, иаҭахым, ус акәӡам аусқәа шыҟоу.
Сықәрина. Иаҭахуп, нан, убас аҭахуп. Диида, ҳгәылацәагьы аӡәгьы дыҟаӡамкәа иҳақәымшәеи! Шәан дшәыкәыхшоуп.
Закан (даарыдыххылоит). Иҟалазеи, шәызҿу закәызеи?
Баграт. Унаскьа уара, аламыс уцәыӡма зынӡаск! Маҷк аҟара уҽааԥхьаукыр, уааҳамгар ҳәа ушәома!
Сықәрина. Унан, Закан, уара уоума ҳзыргәырӷьаз. Уан дукәыхшоуп, нан, дзакәытә хазыноузеи иаҳзааугаз.
Закан. Шәеилагама уара, шәызҿу закәызеи? (Иҩызцәа рахь.) Шәҿахы еихашәыма!
Заур. Аҳәаха ҳарымҭеит, Закан.
Сықәрина. Унан, унан, шәаазгаз шәшьапы сакәыхшоуп! Бымшхо-быҵххо... Унан, сышԥагылоу! Агәылацәа урыԥхь, уара, агәылацәа!... Ухыс, ухыс!..
Баграт. Саргьы сгәырӷьара уажәшьҭа аанкылашьа амаӡам Ҳаи, ҳаи, сгәылацәа! (Дхысуеит.)
Абжьы. Иухьзеи уара, Баграт, ар уқәлама, аҵықьҳәа ухысуа? Иухьзеи?
Баграт (деиҭахысуеит). Ҳаи, ҳаи, сгәылацәа! Шәааи сыҩныҟа дхәыҷы-дуу, шәааи сыҩныҟа. Агәырӷьара сымоуп, агәырӷьара! Аҭаца дысзааргеит сшымгәыӷӡоз, аҭаца!
Аҭакәажә Сықәрина лнапы ыргьежьуа Закан иҩызцәа дрыкәшоит. Зеркана дшанханы дрыхәаԥшуеит, иҟалҵара дақәымшәо. Гач арадио, «Уаридада» иаҳәоз ааҟәыхны, иара иаацәыригоит. Заур иациҳәоит. Агәылацәа еибарҩны ашҭа иааҭалаз, урҭ иаарымырдоит. Баграт «шәеиза сгәылацәа, аҭаца дысзааргеит» ҳәа, ҿыҭуа аҵықьҳәа дхысуа ашҭа дықәуп.
Алашара ыцәоит.
Аԥарда
Ҩ-ҟәшак змоу апиеса
Иалоу ауаа
Аб
Ахра
Џьон
Мишьель
Артур
Хәан
Мери
Нора
Лиза
Арԥыс
Аԥҳәызба
Ҩыџьа ахаҳәԥҽыҩцәа
Ақәгылара мҩаԥысуеит XX ашәышыкәсазы ҳара ҳпланетаҿы.
Асценаҿы игьыжьуеит аглобус. Аглобус наҟ-ааҟ иаавҵны иаагылоит Арԥыси Аԥҳәызбеи. Урҭ иркуп дара рхы-рҿы зырлашо ацәашьқәа. Ҿымҭӡакәа рҽыриашаны игылоуп, акаҩ-акаҩ ҳәа иго ажьаҳәа ашьҭыбжь иазыӡырҩуа.
Аԥҳәызба. Ҳара ари ахсаалаҿ гәырԥынҵак ҳаҟараны ауп ҳшыҟоу.
Арԥыс. Аха ҳардыруеит адунеиаҿ иқәынхо ауаатәыҩса аӡәырҩы.
Аԥҳәызба. Избан акәзар, ари адгьыл иқәынхо...
Арԥыс. Уаа еилҟьақәоуп, уаа намысқәоуп, уаа қьиақәоуп.
Аԥҳәызба. Убри адагьы ирымоуп даҽа ҟазшьа бзиаӡак.
Арԥыс. Бзиа избо рхы иқәырҵоит, рыҩнаҭа даладырхәуеит. Иашьас дҟарҵоит...
Аԥҳәызба. Ҩ-гәык рыла рашҭа иҭалаз?
Арԥыс. Ҩ-гәык рыла рашҭа иҭалаз рзыҳәан иҟоуп жәытә-натә аахыс аҭоурых даҟьақәа.
Аԥҳәызба. Ибылуан абри адгьыл. Митәеиқәаҵәа иҭагылан иқәынхоз аԥшәмацәа...
Арԥыс. Изыҟалом ауаҩытәыҩса ибӷа ырхәан наӡаӡа.
Аԥҳәызба. Ари апланета дуӡӡоуп, иԥшӡоуп, ихазыноуп, аха аиашаҵәҟьа ҳаблала иаабарц ҳҭахызар, ҳҿынаҳхап шьапыла ҳнықәланы.
Арԥыс. Шаҟа ԥынгыла шәԥылараны шәыҟоузеи ари атәылаҿы...
Аԥҳәызба. Изааӡарызеи, иахьа зыӡбахә ҳамоу ауаатәыҩса ахьынӡатәқәоу.
Арԥыс. Мап, иаҭахым... Сгәы иаанагоит усгьы еилкаауп ҳәа... Ари ҟалеит иҟамлар ада ԥсыхәа ахьыҟамлаз тәыла ҿацәк аҿы.
Аԥҳәызба. Ари ҟалеит ихьыԥшымхарц азы авулкан еиԥшыз тәылак аҿы.
Арԥыс. Ари ҟалеит мчыла, шьамхыла идыргылазаргьы, ахыларҟәра ззымдырӡоз, аџыреиԥш еиларҭәаз, аха аҵыхәтәаны ишәарҭахаз тәыла бзиахәк аҿы.
Аԥҳәызба. Ааи, атәраҿгьы зхы шьҭыхны изкыз ауаатәыҩса, аҵыхәтәаны ироуа иалагеит гхак.
Арԥыс. Агха иаараҭәоумшьаша.
Асцена аалашоит. Арԥыси Аԥҳәызбеи наҟ инавалоит. Еиҭа убри асцена глобусда. Асцена ашьтахь икыдыршәылоу аԥарда иануп хаҳә
дук аԥҽыхеи, ажьаҳәеи, аҟыгеи. Џьон, Мишьель, Артур раб иаԥхьа рхы ларҟәны игылоуп. Ахреи Хәани инаҳаракны игылоуп, урҭ раб иахь иԥшуеит. Асцена бзиан иаалашоит.
Аб. Сызусҭада сара?
Аӡәгьы иҟаиҵом аҭак.
Сеиҭашәазҵаауеит, сызусҭада сара?
Џьон. Уара...
Аб. Ҿумҭын, уара ажәа умаӡам. (Мишьели Артури рахь.) Уарҭ уаргьы... Иара уаргьы. Шәара шәхы ларҟәны шәгылазароуп. Ҳаԥсадгьыл аҿаԥхьа. Алаӷырӡ иабылхьоу Аԥсадгьыл аҿаԥхьа. Шәара ишәыдуп ахара, иҟалап уи дунеихаан шәзаҵымҵыргьы. Уара, сыҷкәын Ахра, иҳәа сызусҭа сара?
Аԥҳәызба. (Лыбжьы.) Ҳаб...
Аб. Ишәаҳама сызусҭоу сара? Аԥсы шәхазҵаз, шәзааӡаз, амҩа иаша шәықәызҵаз, аха аҵыхәтәаны...
Ԥыҭраамҭак ҭынчроуп.
(Ибжьы ҩеиҵыхны.) Шәашьа иҿаԥхьа шәшьамхнышла.
Рыхҩыкгьы нышьамхнышлоит.
Сыҷкәын, иумоуп ажәа, ахара зду уашьцәа ираҳәа аҭак.
Ахра (днеины иашьцәа ашьшьыҳәа иҩаиргылоит, рыхәда инапы нахишьуеит). Абри аҵкыс уаха иџьбароу, сашьцәа рҿаԥхьа ҭак сзыҟаҵом, саб.
Аб. Изакәызеи избо... Аха, мшәан, уара?
Хәан. Издыруада абарҭ зегьы зыхҟьо ҳара игәаӷьны иаҳзымҳәо акәзар. Аишьцәа рыбжьара аиҿыхара бжьазҵо аилибамкаара акәзар? Макьаназ ииааиуа-еиҵеиуа ҳәа азакәан иаԥу иахаразар. Ҳара адгьыл ҭшәоушәа ахьаабо акәзар?
Ахра. Мап, саб, ара адгьыл акәӡам иҭшәахаз, ауаатәыҩса рыхшыҩқәа еидыӷәӷәалеит ауп. Иҭшәахеит ахшыҩқәа рҭыԥ... Нас рыԥсыцәгьара нарзацлан, алаапкеиԥш еимдо адунеи инықәлеит. Гәыла ицқьоу, мчыла икәадоу, изиааиуа зегьы лышьҭарҟәыҿны ирфарцы. Ааи, урҭ аҩны ҳарак дуқәа рыԥшәмацәа рполитика рхы еиланагеит, иахьа зхы лазырҟәыз сашьцәа.
Аб. Сара жәытәнатә аахыс издыруаз аԥсадгьыл ахьчара акәын. Иашоуп санаҵахозгьы ыҟан, аха схы ласмырҟәыцызт. (Ахра иахь.) Уара...
Ахра. Саҭоумҵан саб. Снапсыргәыҵа иҵоу амса сахәаԥшны иахьа ишәарҭахаз Ҳаԥсадгьыл, арахәыц ала ишыкнаҳау гәаҭаны сашьцәа исзыруз ранасыжьуеит, иҟарҵаз дара ишырхараҵәҟьаз здыруазар, аха...
Аб. Нас, сара соума изхароу? Иҟалап абацәа ибзианы шәаҳзымааӡазар?
Хәан. Шәара ишәуалыз нашәыгӡеит, аха...
Аб. Аха... аха... Сара сабацәа, аха ҳәан расымҳәацызт, зынӡаскгьы. Аҵеицәа шәыҟазарц азыҳәан, ҳара абацәа ҳшьа абжа каҳҭәахьеит. Шәгәы ишԥаанагоз, шәызкыдсмырԥшылоз зышәгәахәуаз сгәышԥы, сблуз аҳәынҵәрақәа ԥыртланы. Избан акәзар, исҭахымызт ҳара иаҳхаагахьоу акаамеҭ шәахәаԥшырц. Уи ашәахсҭа иаганы иҟоуп. Абацәа аныҟам аҽны аԥацәа рыԥсҭазаашьа схаҿы исзаагом.
Џьон. Сара излазбо ала иахьатәи ҳара ҳҿара, шәара шәжәытәра имҩахҟьаны иалахеит. Иҟалап уажәшьҭа акыр аџьабаа аабаргьы, мшәан ари, акаҭа иҭашәаз аԥсыӡ иаҩызахеит. Убри аҟнытә ҳара еиҭа анкьатәи ҳҭыԥаҿ ҳгылазар аҵкыс еиӷьуп ҳәа сгәы иаанагоит ҳхы иаҳархәар, иҳацхраарц згәы иҭоу, ҳаҵкьыс здыруа атәылақәа.
Аб. Урҭ рхы уадырхәоу уадмырхәоу уажәшьҭа еилкаауп. Иҟалап аԥсыӡ акаҭа иалахаз шәаҩызахазар шәарҭ. Угәы уҽанымзар, уи акаҭа аҭашәара мариоуп иахьа. Уара уеиԥш саргьы исоухьан зны аҵара урҭ аҩны ҳараккәа рҟны. Иҭабуп ҳәа расҳәеит уи азы, аха иҟоу удыруоу, сыҷкәын, урҭ исдырҵази амҩа сызқәырҵози сыԥсы иаҵаҵаны исҵәахит Сыԥсадгьыли суаажәлари рзыҳәан.
Џьон. Аха иабаҟоу уи иуҵәахыз анымԥшзар Ҳаԥсадгьыл. Уҩыҵра иҵакны ишукыз уа ихьшәашәазар. Шәара уаҵәтәи амш шәазыԥшуеит, мчыла ачҳара шәхы иаҭо, аразҟазыҳәан... Абри еиԥш аҭагылазаашьа аан ҳхы излаҳархәозеи иаадыруа?
Аб. Иудыруа ухы иаурхәарц залшом, аҽаӡәы уиҿыԥшны ажәа шьҭухуазар. Аҽаӡәы иблақәа урхыԥшылан угәы ҭӡыӡозар. Сара акыр сылшо саныҟаз Ҳаԥсадгьыл иақәыӷәӷәоз амч саҵагылон, ашьаҟеиԥш.
Хәан. Нас ҳара излаҳалымшозеи шәара ишәылшаз аҩыза... Мшәан, иарбан ҳара-ҳара ҳзеиҿагыло.
Аб. Уара ухәҷуп, макьана иузеилкаауам арҭ азҵаарақәа рыкапан закәу.
Хәан. Аха шәара ишәылымшеит ишәыхшаз агәаӷьра рышәҭарц.
Ахра. Хәан, ус иоумҳәан ҳаб, агәаӷьра акәын дара ирыман иҟаӡазгьы. Аха угәы ишԥаанагои, ҳара макьана аҵараҿы ҳаиҵахара агәаӷьра ацҵаны иҳарҭар, усҟан иаҳмыхәаӡо башак азыҳәан аокеан ҳахәлабгар ҟалоит. Убри аҟнытә иаҳҭахуп макьана аԥашә арӷәӷәара, нас амахәҭақәа рҽеиҵыхра.
Хәан. Аха уи аԥашә арҭ аӡыршы аҵарҭәозар? Сара исзеилымкаауа акы ыҟоуп, исашәҳәа шәуаатәыҩсазар, Избан ҳара-ҳара ҳзеигәҭасуа, изыгәҭастәу дшыҟоу?..
Аб. Ари ашәышықәса «бзиахә» ахәаԥсарақәа уриааирц азы иаҭахуп ачҳара, сыҷкәын дад, ачҳара.
Ахра (инапсыргәыҵа иирбоит иаб). Абарҭ амсақәа сгәоуп изықәгылоу, сыбаҩ ауп, снапқәа ракәӡам, саб. Аха исмычҳар ада ԥсыхәа ыҟам. Избан акәзар, ишәарҭоуп иахьа Ҳаԥсадгьыл.
Мишьель. Уара иудыруама ари аԥсҭазаара еилызкаауа шиакәу бзиа иабауа?
Хәан. Иҟалап уи иамҵақьақьо иакәзаргьы... Уи уара еиҳа ибзианы иудыруеит. Ашьақәа зегь ҟаԥшьуп ауаатәыҩса ирылоу, аха уи ахаҭабзиара ауп аус злоу. Сара исымбацт аџьныш ашьа илоу иаԥштәу, аха убри ауаа қьиақәа ршьеиԥш ианыҟаԥшьха, нас адунеи ыҵабгеит ауп.
Џьон. Ус уҳәартәеиԥш агәаӷьра узҭада?
Хәан. Сыламыс.
Мишьель. Уи аҩыза аламысқәа нарха рымаӡам.
Хәан. Нас шәара шәыламыс еиҳа ииашоума Ахра иҿаԥхьа.
Џьон. Иҟалап уажәазы ус аҭахызар.
Аб. Ус аҭахызар. Шәара шәазхәыц иҟашәҵаз аҵыхәтәаны шәахькылнаго. Ишәизааит урҭ ауаатәыҩса, зыҩнашәқәа заанаҵ иҵарҟацан иазыркуа. Сыҷкәын, уара иусҭоит ажәа...
Ахра. Сара, саб...
Ацәашьы ыцәоит. Аганқәа рахьынтә иаацәырҵуеит Арԥыси Аԥҳәызбеи. Урҭ рхала алашара рықәԥхоит.
Аԥҳәызба. Амш каххаа еилгеит ашьыжь.
Арԥыс. Амра гылеит ишеишеиуа.
Аԥҳәызба. Ибзиоуп амра. Илашоит ажәҩан...
Арԥыс. Ашәахәа аҽеиҟәыршәшәан инықәԥсеит адгьыл. Аҵиаақәа рыбӷа еиҵырхит.
Аԥҳәызба. Ихьчалатәуп аҵиаа, адгьыл зырԥшӡо, аԥсабара аԥсы ахазҵо, ауаатәыҩса ргәы зырҿыцуа.
Арԥыс. Ааи, ихьчалатәуп акәымзар, аҵаа урҭ рдац ҟатақәа аблыр ҟалоит.
Аԥҳәызба. Абар ашәшьы, ажәҩан хнаҟьарц аокеан иҭыҵны аҿахьыҩанахаз. О, иаанышәкыл уи ауаа, мчы змоу аӡәыр шәыҟазар!
Арԥыс. Иаанышәкыл уи амитә еиқәаҵәа, хара здугьы издымгьы зегь ззеиԥшны инзырҵәо. Ҳара ҳуаатәыҩсоуп... Иаҳҭахуп ҳаԥсырц уаҩҵас.
Аԥҳәызба. О, иаанышәкыл. Изакәытә мыхьтәузеи сыбла иабо. Еи, шәарҭ ауаатәыҩса, избан зақәҿышәымҭуа? Избан шәыжәҩа еибыҭа шәзымыҳәҳәо?
Арԥыс. Иббома, сҩыза, аӡәгьы ҿиҭӡом. Зегьы хьаа рымаӡамкәа ауп ишыҟоу.
Аԥҳәызба. Измааноузеи ари?
Арԥыс. Аиндаҭлара, амақарра, агәырҭынчра...
Аԥҳәызба. Сара иааныскылоит уи. Сара, сара... Еи, сҩыза, исыҭ унапы.
Арԥыс (ажәлар рахь). Еи, ажәлар, иҳашәҭ шәнапы...
Ԥыҭрак ҭынчроуп.
Мап, ашәшьыра аҵаҟа изыҟалом аԥсҭазаара.
Аԥҳәызба. Нас иҟаҵатәузеи?
Арԥыс. Иԥхароуп амра. Насгьы ҳара...
Аԥҳәызба. Иаауазеи ҳара?
Арԥыс. Ҳаргьы ҳаҟазароуп.
Аԥҳәызба. Уи ҳара ҳауп знапы иаку. (Ацәашьы ыцәоит, еиҭа убри асцена. Асценаҿ Нореи Лизеи).
Нора. Даара ахгара цәгьоуп. Изакәытә гәҿыӷьроузеи ара шәыгҿыҩра игҿоу. Иҟасҵазеи, иҟасҵа!.. Изакәытә ԥсадгьылузеи икасыжьыз. Адунеи агәеилашра салҵны џьаҳаным аҭыҩраҿы схы аазгеит. Иабаҟоу урҭ иҳаракыз аҭагылазаашьақәа ҳнап акырҭа рибамҭо абал дукәа рахь ианҳаԥхьоз арԥарцәа. Шәиԥхьыӡ рықәзааит ҳара хабацәа, шәара абрахьынтәи шәганы аҵара шәдырҵарц иалагаз. Усҟак исызцәырҵыз абзиабара сышԥақәнахи иахьа. Шаҟа исҭахыз уи саб иҿы дааныскыларц, аха шәара шәыҷкәынцәа рԥагьареи рыхжәареи урзиааихуама. Урҭ, ашьхыц ашьхымӡахь ишцо еиԥш, рыԥсадгьыл ахь имаар руам. Изакәытә хамхаԥагьароузеи... Сара стәыла фымцала еибарку иаауҭаххалакгьы ахьуауа кажьны иааз ауаҩы игәра злаугарызеи.
Лиза. Бхаҵа ихәыцрақәа рацәоуп. Уи арахь дзааз ара дахьиз азы ауп, ари адгьыл даҭахуп иара аҵеи.
Нора. Урҭ зегьы ажәытәра иацԥсыз цәанырроуп, сацала. Аҩажәатәи ашәышықәса иацуп ахатә цәанырра. Сара схаҵа дсыман арахьынтәи сцароуп.
Лиза. Сара исҭахын зегьы џьарак ҳаицыҟазарц. Арҭ раб ахшыҩ змоу уаҩуп. Иҭахуп аҷкәынцәа иара икәша-мыкәша инирхарц.
Нора. Уи саргьы пату иқәысҵоит, аха иҟоу бымбои, ахчныза ахьыҟам ахәышҭаараҿы ишуҭаху амца узеиқәҵом.
Лиза. О, ҳара аҳәсақәа шаҟа ҳаԥырхагоузеи зны-зынла ауаа цқьақәа иҟарҵо аус иашақәа.
Нора. Сбыҳәоит бгәы нсырхартәеиԥш бхы ҟабымҵан. Ара зегьы даҽакалашәа ауп ишыҟоу. Даҽа ҭагылазаашьак, даҽа ԥсҭазаарак, мшәан ара...
Лиза. Аратәи ауаа ирымоуп рхатәы ҟазшьа. Убри аҟазшьа иагьарбеиоит дара.
Нора. Ус уаҩ дхызхша ҳәа акгьызбом. Сара иаб сҿалаҵәҟьа иасҳәоит, ҳашцо арахьынтәи.
Лиза. Сбыҳәоит уи бхахьы иаабымгарц. Ма уи аҭаҳмада иабымҳәан.
Нора. Исзеилкаауам, иҟоузеи ара ссирс? Сара еиӷьу аԥсҭазаара сҭахуп. Уи ҟасҵартә еиԥш аҟара амч сымоуп. Сара исымоуп аԥсадгьыл, иахьа адунеиаҿы егьырҭ атәылақәа культуралеи техникалеи акы ирыҵамхо. Ус анакәха изысшьрызеи схы хымҳа-џьымшьа, ари игҿахоу, ихароу, мчы змам атәыла ԥагьаҿы.
Лиза. Аиаша бҳәеит, ари атәыла ианакәызаалакгьы ахы шьҭыхны иакын. Иара убас иҟазаашт наунагӡа. Избан акәзар, шәара шәтәыла кылԥшуеит зхы лазырҟәуа иақәԥаларц. Сара сахьиз адгьыл уи акырынтә иԥнашәахьеит.
Нора. Сара иџьасшьоит абри адгьылаҿ ҩны ԥҳәыск аполитика еилкааны дахьалацәажәо. Мшәан, сара сиуриступ, аха аполитикаҿы уиаҟара сыӷәӷәам.
Лиза. Сара сполитика зыԥсадгьыл шәарҭоу ан лполитикоуп. Уи иарбанзаалакгьы ихәахәоу хәыцрак алан еибыҭам.
Аб (дааҩналоит илахь еиқәҵаны). Еилыскааит зегьы. Исаҳауан ишәҳәоз. Сара исуалыз ршьапы ақәыргылара акәын, уажәшьҭа иныҟәалааит дара иахьырзеиӷьу. Бара ишыбҭаху, сҭаца. Сара исылшо адәыӷба аҟынӡа шәчамаданқәа срыҵалан анаскьагароуп. (Дцоит егьи ауадахь.)
Дааҩналоит Хәан.
Хәан. Ари ламысдароуп.
Нора. Ус угәы иаанагома?
Хәан. Даҽа хәышҭаарак ҳара ҳзыҳәан абри ахәышҭаара аҵкьыс еиӷьны иҟалап ҳәа сыҟам.
Нора. Есымшааира урыцҳахәха уқыџьқыџьуа узыҽҳәатәоу ахәышҭаараҵкыс еиӷьым иҟоузеи.
Хәан. Саҭабымҵан... Фымца мацарала аԥхара ахьыҟоу, акнопка унапы нақәурӷәӷәар зегьы мазеины иахьааиуа, бтәыла ахәышҭаара аҵкьыс еицәасшьаӡом абри схәышҭаара. Нас бгәы иаанагома шәара ишәыциит ҳәа убри еиԥш абзиара. Ҳара ҳхәышҭаарагьы ас инхарым, иазыԥшуп аԥхьаҟа абзиарақәа.
Нора. Шәара аҷныш амшын иаԥырҵны ашьхарахь имцо шәаҩызоуп.
Хәан. Ашьха ҳаракуп, иԥшӡоуп ҳәа акәым иҟоу, аҷныш иахьиз бзиа иабоит. Иара убри азоуп аҟәараҿы аԥсра иалагаргьы, аԥсы ахыҵаанӡа аӡы аҽзаланажьуа.
Нора. Ари афилософиа макьаназы цқьа имшәыц. Убри аҟнытә иуҭаххар ҟалап иҵегьы ахшыҩ.
Хәан. Уи ами рыцҳарас иҟалаз. Исызҭода ахшыҩ, бара бхаҵа иакәымзар аҵара сзырҵо.
Нора. Мишьель ҳара ҳҿы иреиӷьӡоу ауниверситетқәа руакы далгеит, ахьӡ-аԥша иманы.
Хәан. Иара убри азоуп аҵара ахьиҵаз ауаа рԥаҩахь дызҿықәнажьла. (Мишьель ицәажәашьа ҟаҵо.) Шәара ижәдыруама сара аҵара ахьсоуз ауаатәыҩса закәу? Урҭ иҳаракӡоу ркультуреи рыԥсадгьыл абзиабареи иҟарҵеит ртәыла актәи аҭыԥаҿ игылартә. Шәара шәырҿыԥшроуп убырҭ. Ишьҭышәхроуп дара рбираҟ ҳәа, убас убас иҵегьы, бара бхаҵа иажәақәа. Аха аказы сбазҵаашан, бхаҵкы. Ҳара Ҳаԥсадгьыл убас иаԥхьагыланы иҟалар рыхәда иқәтәарушь егьырҭ иара зиааиуа атәылақәа. Шәара ҳара ҳахәда шәшықәтәоу еиԥш.
Нора. Уара иуазҳәада ари еиԥш ажәақәа?
Хәан. Сгәы исанаҳәоит, бхаҵкы. Иҿыхо иалагеит ҳара Ҳтәыла.
Нора. Урыцҳасшьоит, Хәан. Ухы алоумыршәан афырҭыни ацәқәырԥеи реиқәԥара. Урҭ урыбжьашәар, бзиарак узалымгар ҟалоит.
Хәан. Сара издыруеит ари бзиарак шаҳзалымго. Шәара шәсолдаҭцәа равтоматқәа харшалан ҳтәыла иалоуп. Ҩыџьа ааидгылан иааицәажәар, рыгәҭа аԥса аҿы цырцыруа инабжьаркуеит. «Ишәҳәозеи?» «Шәзеидгылоузеи?» «Азин ыҟам». Абриоума хақәиҭрас иаҳзааргаз шәарҭ шәсолдаҭцәа. Ҳгәы кыдырхит шәлозунгқәа. «Ишьҭахоу атәыла ашьҭыхра», «Ахақәиҭра», «Аиҩызара». Иссируп арҭ ажәақәа. Ибзиоуп, аха шәақь ԥынҵалоума шәара аиҩызара ҟашәҵарц шышәҭаху?
Нора. Уара уаламцәажәан уи, сара гәык ала иуасҳәоит уаламцәажәан ҳәа.
Хәан. Ишсабҳәара, снапқәа саԥхьа акәу, сышьҭахьҟа акәу иахьҿарҳәо шәара шәсолдаҭцәа? Ма сыбз ала сыкнарҳауоу? Исыздыруам уи шыҟарҵо, аха издыруа акызаҵәык ауп, сгәы сыхьуеит, ҳәашьак амамкәа исыхьуеит.
Нора. Зыбзала икнаҳатәыз шәара аҿар амца шәыҵазҵо ракәын. Баша шәыржьоит ауп, уаҳа акымзаракгьы.
Хәан. Башоума ҳара ҳаҷкәынцәа зқьҩыла абахҭа изҭабаауа? Бара бхаҵа — сара сашьа, нас иара иеиԥш аӡәырҩы зыԥсы ҭаны адәы иқәу ҳара ҳаԥсцәа ахақәиҭраз иқәԥоз, абри анышә иамоу излареиӷьузеи.
Нора. Ус уихымцәажәан уашьа. Уи аиҳабыра игәра ргеит, аҿар рааӡара азыҳәан. Шәара шәымҩа хырҟьеит, Хәан.
Хәан. Ааи, ибзиаҵәҟьан издыруеит, сашьа мышкы зны сара сыда ԥсыхәа шимам. Агаӡа инапала амаҭ анидырклак ашьҭахь, нас инапы изырӡәӡәахуада. Мшәан, бара зны дшымгәыӷӡо абас шәҟәык наизықәбҵашт: «О, сылашара, угәы иалымсын, уаргьы убзиоуп, аха иахьа избаз ахаҵа ӡынӡа сирхагеит, умш аабзиахааит» — ҳәа, убас иҵегьы.
Дааҩналоит Мишьель, арҭ еимаркуаз дазыӡырҩуа ашәаҿ даангылоит.
Нас ичамадан аашьҭыхны ихи адунеи ахәаԥсареи дырзыцәҳауа адәыӷба дҭалан арахь ддәықәлеит. Аха исмаҳацт џьаргьы, зыԥсадгьыл зҭииз изыҳәан аныҳәаҿа ааныркыло. Изакәытә шәиԥхьыӡроузеи ҳаҩнаҭеи ҳаб аҭаҳмадеи ираахараны иҟоу.
Мишьели Нореи егьи ауадахь ицоит.
Лиза. Ухәы узаазгап. (Лҿыналхоит.)
Хәан. Исҭахым... Сара иахьа салгеит абжьаратәи аҵара. «Ушәуп уажәшьҭа» рҳәеит... Сагьамхаччеит... Сара сшәызар... (Дҩагылан иаԥхьаҟа шьаҿақәак ҟаиҵоит.) Исылшоит суаҩхарц. Сара исҭахуп суаҩхарц.
Иаацәырҵуеит Арԥыси Аԥҳәызбеи. Асцена аалашьцоит, рыхҩык лымкаала алашара рықәԥхоит.
Аԥҳәызба. Иара иҭахуп дуаҩхарц.
Арԥыс. Ауаатәыҩса зегьы раԥхьа ахәыцра иалагоит абас.
Аԥҳәызба. Аха аҵыхәтәаны шьоукы ииасуеит иҽеим амҩахь. Имҩахҟьоит аԥсҭазаараҿы.
Арԥыс. Изхарада уи?
Аԥҳәызба. Ааи, шәара ҳшәазҵаауеит, изхарада?
Хәан. Сара исҭахуп суаҩхарц.
Арԥыс. Аха иабаҟоу суаҩхоит ҳәа аҳәара дацәшәоит.
Хәан. Мап, сацәшәаӡом. Сара атәаха сымаӡам.
Аԥҳәызба. Иухоумыршҭын, арԥыс, уԥсадгьыл ашәақь агәыцә ишҭаԥшуа.
Арԥыс. Ишәарҭоуп аамҭа уара узыҳәан.
Хәан. Сара сшәаӡом, изгәаӷьуеит исҳәарц исҭаху.
Аԥҳәызба. Аха уажәы аус злоу амаа зку иоуп.
Хәан. Ирымҟәыҵҟьатәуп уи амаа, мамзар ҳабӷа шхәоу ҳаԥсуеит.
Арԥыс. Аиашаҳәаразы макьана ухәыҷцәоуп, ҳашьа.
Аԥҳәызба. Агәылшьап улбаанадар алшоит умҟаҟаӡакәан.
Хәан. Сара суаҩхароуп, схәарҭахароуп.
Арԥыс. Ашьхарҩаш азныказ амшын еиҩырффа иалалоит иахьынӡалшо.
Аԥҳәызба. Аха иабаҟоу, нарха змам арҩаш амшын ацәқәырԥа аԥаҩ ианнаҟьоит ашьҭахьҟа.
Хәан. Иҟалои нас уи амшын зынӡак ҳаламлар. Ҳара арҩашқәа зегьы ҳҽеилаҳҭәар, иҳалшоит хаз мшынк аҟаҵара. Сара исҭахуп исылҵырц амшын.
Арԥыс. Мап, ҳара ҳарҩашқәа аанҿасра рықәӡам. Урҭ алыкәкәоит ҳашьха ԥагьақәа ргәеисра.
Аԥҳәызба. Иара убри азоуп амшын ацәқәырԥеи дареи зеиқәԥо.
Арԥыс. Иасааит аԥшатлакә иҵегь иӷәӷәаны.
Алашара ыцәоит. Ԥыҭрак ашьҭахь иаалашоит еиҭа убри ауада. Дуанҭоит Лиза, дааиуеит Џьон.
Џьон. Бгәырӷьала, сыԥшәма, бгәырӷьала. Бхаҵа иахьарнахыс даҽа хьӡык ала биԥхьар ҟалоит. Зегьы иреиҳау ажәаҩатәи анумер анефҭҵхырҭа адиректор ҳәа.
Лиза. Анцәа иџьшьоуп.
Џьон. Мшәан, ари алакә еиԥш акәӡами ишыҟалаз! Урҭ рнапхгарала ҳара ҳтәыла акыр ԥхьаҟа ицараны иҟоуп. Ҳҭыргеит, ажәакала, адунеи агәахьы.
Ахра (дааиуеит абаҟа злаҟаиҵоз амаҭәахәқәа кны). Иудысныҳәалоит, сашьа, амаҵура иурҭаз.
Џьон. Ирыдныҳәала ҳара ҳтәыла хылаԥшра азызуа. Урҭ иаҳдырбеит амааду ахь акылсшьа.
Ахра. Сгәы иаанагом.
Џьон. Уара ианакәзаалакгьы акгьы угәаԥхаӡом. Урҭ ыҟамкәа иҳалшарушь ҳаԥсадгьыл аиқәырхара?
Ахра. Аха уи шеиқәырхатәу ауп аус злоу.
Џьон. Уара иудыруама шаҟаҩы ласышьҭхьоу хаԥсадгьыл аиқәырхара азыҳәан. Саргьы сыҟан уара уеиԥш сгәы еибакуа, сгәы еилашуа. Зхатә конституциа змам, зыԥшшәы цахьоу лозунгкгьы ҳара ҳабызшәала иахькыдым, автомат ахы ҳахьҭаԥшуа иарбан хақәиҭроу иуҭаху иахьа абра?
Ахра. Урҭ иахьа ҳара ҳҿы иаԥшәымахаз «асасцәа» ҳара ҳразҟы иазхәыцуа иҟаӡам. Сара сызҿу абаҟа ауаҩытәыҩса исимволны иҟалоит.
Џьон. Суҳәоит абаҟа унапала иԥуҽырц!..
Ахра. Избан?
Џьон. Иахьа аиҳабыра исыдырҵеит, уашьа дызҿу абаҟа инапала иԥиҽааит ҳәа, мап анакәха рхәеит... уара зҿумҭуазеи Артур?
Артур. Сара исҭаху урҭ зегьы сымбазшәа сымҩасырц. Сара исҭахуп ҿымҭӡакәа сыҟазарц. Исҭахым аполитика. Исҭахым автомат ахы сҭаԥшырц. Исҭахым исаҳарц атанкқәа рыбжьы. Угәы ҭызшьааша иҵәаа-ҵәаауа атревогақәа. Сара исҭахуп сыҟазарц ҭынч адгьылаҿ. Абри ахәышҭаараҿы, саб исзеиқәиҵаз амцаҿ. Снапала иаасрыхларц исфаша, сыҟазаарц аӡәгьы итәы мгакәа, стәгьы аӡәы имҭакәан. Сара сҟазара адгьыл ақәаарыхроуп. Нас исымазааит азин, адгьыл аҿы сыҟазаарц.
Џьон. Шаҟа ихьанҭоузеи арҭ ажәақәа.
Ахра. Артур диашоуп. Иахьатәи аамҭаз ма акыр улшозароуп, ма ҿумҭроуп.
Ашьшьыҳәа алашара иагхоит, иаацәырҵуеит Арԥыси Аԥҳәызбеи.
Аԥҳәызба. Угәуҽаныз, Ахра.
Арԥыс. Уара уҩызцәа абахҭақәа ирҭабаауеит.
Ахра (иааникылоит). Шәызусҭцәада шәара?
Аԥҳәызба. Ҳара адунеи ауаатәыҩса рразҟы лаша иазгәырӷьо ҳауп.
Арԥыс. Ҳара ҳшәоит-ҳӡыӡоит, избан акәзар, иаадыруеит заанаҵ ирԥеиԥшу ауаатәыҩса.
Асцена иаҳа иаалашоит, еиҭа убри аҭыԥ.
Ахра. Ухәыц, сашьа. Иахәҭам уара арахьынтәи уцара.
Нора. Сара иахәҭаны избоит. Уа иара изыҳәан иҟалоит иԥсадгьыл аҵкьыс еиӷьны.
Хәан. Иахьа ҳаҵкыс еиӷьоушьаз ауаҩы мышкы зны улыԥсахуеит.
Ахра. Ара ҳаб иҩны ҭбаауп, макьаназ зегьы иҳазхоит. Иагьа ҳӷарзаргьы ҳаҟазааит ари адгьылаҿ.
Хәан. Сашьа, улацәажәа уԥҳәыс.
Ахра. Сбыҳәоит абааԥсы еилабымган ҳаҩнаҭа.
Нора. (Мишьель иахь.) Уара аҵәҩан еиԥш уадырсызшәа узгылоузеи? Иумбаӡои, амашьына ҳагхеит. Ишьтых амаҭәақәа.
Хәан (игәы еибакны.) Бара бламысдоуп... Бырҳәҩуп... Бымҵарсҩуп... Быԥҳәыс хәымгоуп...
Ахра. Азин узҭада. Уиас наҟ.
Хәан. Мап. Ицқьахааит ари аҩны, ицқьахааит. Ҳара даҽа бзиарак ҳамамзаргьы аԥсыцқьара иаҳзақәуп пату. Шәца, шәца ирласны арахьынтәи. (Мишьель ихәцә данкны ишҟа даақәиргьежьуеит.) Арахь уааԥши, сашьа. Аишьцәа анеиҿыҵуа раб имал еиҟараны иршоит, нас ига уара ухәҭаа.(Дисуеит.)
Ашә даалагылоит аб.
Аб. Иҟалазеи?
Нора. Уҷкәынцәа қәыџьмақәоуп, рашьа ихәда ԥыржәоит. Шәарҭ шәыбнауаауп, алашарахь шәкылгара иаҭахуп даҽа шәышықәса.
Аб. Умҩа аабзиахааит... Иубома ари ахәблы иҷышәу. Уи аԥхара шәызҭауаз ахәышҭаара-мца алҩа иахылҵуаз ауп, изҷышәыз. Уи аԥхара ҟазҵозгьы сара сакәын. Угәуҽаныз, сыҷкәын, дад.
Мишьель имаҭәақәа аашьҭыхны дцоит.
Џьон. Сара иахьа еиҭа снаган исарҳәеит, шәара шәхала иԥышәҽуоу, ҳара иԥаҳҽуоу ҳәа.
Ахра. Ажәлар ирымазароуп рхатә баҟа... Иубома иахьа аамҭақәа шцо. Ауаатәыҩса зегьы реиларҵәара баша ҳаламӡыроуп, мамзар имиӡаз иеиԥш ҳҟалоит жәаҳәарада.
Џьон. Уара убаҟа иалымшар егьырҭ абаҟақәа реидгылара?
Ахра. Сгәы исанаҳәоит сшиашоу ала. Убри азы иагьыҟасҵоит иара иахәаша.
Џьон. Аиаша иамоуп ахаҿқәа рацәаны. Урҭ рыбжьара иԥшаатәуп иаҳа ииашоу, иаҳа ицқьоу.
Ахра. Зыгәра уго ауп зхаҿгьы цқьоу. Ажәлар зегьы еиԥшны ирыхәаԥшуа аиашоуп аиашаҵәҟьа.
Игоит инеиҵыхны автомат хысыбжьы. Ԥыҭраамҭак ҭынчроуп.
Иуаҳауама, Џьон. «Ҳасасцәа дуқәа» адырра ҳарҭоит ҳшырыхьчо, ҳгәы рҭынчны ҳаҟазаарц. Даба ундәылҵи, улала иубар уҭахызар, ҳаҷкәынцәа иреиӷьу аӡәы ашьа иҵыҩруа амҩаду дшаныжьлоу... Аиашара... Иабаҟоу аиашара? Аиашара ыҟоуп ауаатәыҩса зегь рҿы. Хыԥхьаӡаралагь ирацәоуп, дмаҷуп ҳәа акәымкәа.
Џьон. Сара иузысыԥшаауеит аусурҭа бзиа.
Ахра. Иҭабуп, сашьа. Иҟоуп ҳара ҳҿы аусурҭа бзиақәа, аԥара ахьурҳауа. Сара иуасҳәап уҭахызар уи аҩыза аҭыԥқәа ахьыҟоу. Ҳара ҳаҷкәынцәа иреиӷьу рсиа ҟаҵаны ируҭалар, иахьа ҳара ҳахәда иқәтәоу ауаа. Акнаҳарҭақәа иркныхны маӡала иужлар. Ажәлеи амилаҭи рыԥсахразы апропаганда ҟоуҵалар. Бзиала шәаабеит, шәаԥшәымаз ара ҳәа алозунгқәа кыдуҵалар. Уажәшьҭа иазхоуп зегь ирҳәо аныҟәгара. Амлагь сагааит, ишәарҭахааит сыԥсҭазаара, зегь акоуп, зыгәра зго
аус амаҵ азызуеит. Сара исыҩуеит даҽакала алозунг, даҽа хшыҩҵакык аманы. Иудыруаз уи шкыдырҵо мышкы зны.
Аԥарда
Акаҩ акаҩ ҳәа игоит ахаҳә акәабжьы. Наҟ хара ашьхакәа, аԥсҭақәа. Ахра акыр ишьақәицалахьоу абаҟа даҿуп. Иааикәыршаны икажьуп ахаҳә дуқәа ахра иалыҩрыз. Иаацәырҵуеит Арԥыси Аԥҳәызбеи.
Арԥыс. Игоит ажьаҳәа ашьҭыбжь.
Аԥҳәызба. Ари арԥыс иҿы иаабоит аԥсадгьыл амч.
Ахра (абаҟа дацәажәо). Сызусҭада абри сара?
Аԥҳәызба. Уара аԥсадгьыл уоуп...
Ахра (абаҟахьы). Уаргьы убас угәы иаанагома. Избан изыҟаумҵо аҭак. Узсыхәаԥшуеи... Аҩсҭаа уихәхааит, сара сџьабаа зегь уқәсырӡит, арахьгьы ухьаԥшны усыхәаԥшуам.
Абаҟа. Усзыӡырҩы уара ауаҩытәыҩса. Аԥсы схаҵаны адәы сықәуҵаанӡа исаҳәа абарҭ азҵаарақәа рҭак: дызусҭада ауаҩытәыҩса? Мчыс имоузеи уи аԥсҭазаара аҿаԥхьа? Шәара-шәара шәышԥаҟоу, бзиа шеибабома? Усзыӡырҩ уара ауаҩытәыҩса. Избан зны-зынла рыбжьы зуқәдырго угәҽаныз ҳәа? Иаанагоузеи уи? Изаҭахузеи агәаҽанызаара, шәара ауаатәыҩса зегьы шәеихылаԥшуазар?! Усзыӡырҩы уара ауаҩытәыҩса. Аԥсҭазаара аҿаԥхьа џьара гәнамӡарак уман уҟазар, саргьы исхоумҵан аԥсы. Изысҭахузеи аԥсы мацара, исҭаху аԥсҭазаара смоуазар... Иудыруазааит знык аԥсы схалар, нас дыди-мацәыси сшырзымгауа. Аԥсы зысхало сыԥсы ҭазарц азоуп. Наунагӡа сыԥсы ҭазарц. Ухәыц уара ауаҩытәыҩса.
Арԥыс. Убас аҭахуп!
Аԥҳәызба. Аԥсҭазаара ыҟазароуп.
Арԥыс. Убри азоуп иаргьы аҭак ацымхәрас аԥсҭазаара аҟаҵара дзалагаз.
Арԥыси Аԥҳәызбеи цоит. Ахра ирццакны аусура далагоит. Дааиуеит Хәан.
Ахра. Иҟоузеи Хәан?
Хәан. Аусқәа хәарҭам, сашьа. Иахьа ԥыҭҩык ҳара ҳатәқәа абахҭа иҭаркит. Убнал, Ахра. Уца ахақәиҭра ахьыҟоу атәылахь.
Уаҳа налылымшо дыҩны дааиуеит Мери.
Ахра. Мери, иҟалазеи, ибыхьзеи?
Мери. Иҭаркит зегьы, иҭаркит ҳҩызцәа ҳзықәгәыӷуаз, Стив, Роза уҳәа жәаҩык раҟара. Еимырдеит сара суадагьы. Акапитан итапанча сқьышә инықәкны дсазҵааит: «Дабаҟоу ани зегьы шәыԥсы иаҵаҵаны ишәҵәахуа?» ҳәа. Убнал, Ахра.
Ахра. Даба шәҩыџьагьы шәааскьеи арахь... Шәҩыџьагьы. Шәгәы ишԥаанагои, сыбналарыма. Исҵәахрыма схы? Сцар ма сара, иаҳҳәап, Урыстәылаҟа. Ааи, ааи, сара уа исауеит аԥсҭазаара бзиа... Ахақәиҭраз иқәԥо ауаа пату рықәуп уа, аха шәгәы ишԥаанагои, уаҟа сгәы ҭынчны сҟалару? Суаажәлар амца иалагылан абахҭақәа ирҭаԥсуа, рыцҳашьарада аҵеицәа ахьдыргәаҟуа ашәақь асамԥалқәа аҿҿа ахьрыхгауа, аиҟарамра азакәан аҳра ахьауа сабацәа рыдгьыл хазына ҵеи дамамшәа иҭынхадаха иҳазныжьуам.
Мери. Аха, мшәан, уара...
Ахра. Бымшәан, Мери. Сара аполитика иалоу уаҩым.
Мери. Азин сыҭ ара, уааигәара сыҟазарц. Сара сшәоит уара узы. Сара исыхьчоит ари абаҟа. Мап сцәумкын, Ахра.
Ахра. Иацы сҩызцәа ааны иахәаԥшуан. «Уара ԥыҭраамҭак уаҳцәыӡит, аха дунеихаан имԥсуа ҳзыҟауҵеит» — рҳәеит. Сара агәра згоит ари абаҟа шынхауала.
Хәан. Иаха ҳаҩны анеимырда ашьҭахь дрыман ицеит Џьон. Уи дгьежьит ҩ-сааҭк рышьҭахь, иԥсы еилашәаны, даӷьуа, дыцәҳауа. Игәы иҭеикыз сеидроу. Аха ҽеи ҳәа акгьы ыҟам. Уи сицәшәоит, Ахра.
Ахра. Ааи, иаҭахуп агәҽанызара. Уажә убыс аамҭоуп, ауаҩ абзиа ҟаиҵо џьышьа акаамеҭ имҟәыҵҟьаргьы ҟалоит.
Аб (дааиуеит). Уи иашоуп... О, афырхаҵа, акыргьы илоуцеит ари ахаҳә шәпа ду. Сгәы иаанаго удыруоу? Абри аргылага маҭәахәқәа иарӷьанап иаркызар акәын. Арма аҵкыс арӷьа ауаҩы ихы иаирхәоит. Насгьы уажәазы ҳара иаҳҭахуп арӷьа амч.
Ахра. Уа уиашоуп, саб, аха иазиуазеи ауаҩытәыҩса аргылара, уаҵәы ибгозар, ихыбра аҵаҟа игәы рҭынчны дыҟамзар. Сара сгәы излаанаго ала зны ианыхтәуп адунеи ашәытарақәа иану, нас уи аҳәа ааимхны ашәҭ ҿаҳәара иуркыр ҟалоит.
Аб. Избоит, дад, уара ухәыцрақәа ахьеихо, аха уажәы еиҳараҩык ус рымҳәозар, иуқәрыԥсар, уаҵадырхар, иқәхны икарыжьыр. Есуаха ҳаҩнашәқәа рхы ылакны илагылоуп, алақәа реиԥш. Иануцҳауа узымдырӡо. Ухы ҭоумырхан, сыҷкәын дад, Агәрагара... уи аҵкьыс иамх аҳәа, аҟыга, ишәых акәалӡы, иҟазааит ус ишиашоу. Иаабахьоу баҟак еиԥш.
Ахра. Ауаҩытәыҩса иԥсы ҭанаҵы, шьыбжьаанӡа акәзаргьы, ибароуп аиаша. Усҟан имҩахҟьарақәа зегьы гәнимгарц залшом. Сара еилыскаауеит саб иуҳәо аҵакы ахьынтәиаауа. Адунеиаҿ уареи сареи ҳаҟара еизааигәоу аӡәгьы дыҟам, арахь знызынла ҳгәы иҭаҵәҟьоу аахтны ҳҿаҿы иаҳзеибыҳәом. Убас иҟоуп, саб, адунеи, убас иҟоуп аԥсҭазаара. Иубахьаз аамҭа акәӡам иахьа. Иҟалап ауаатәыҩса рхәыцрақәа ахьыҳараку акәзар изкьаҿу рыԥсҭазаара. Сара сыҟамзарц сҭахым. Иашоуп, аҟама аҭоурых ду змоу акоуп, аха ҩ-ҿык амоуп инаҳәы-ааҳәуеит.
Аб. Усоуп, дад, усоуп...
Ахра. Сашьеи сареи ҳхәыцрақәа хаз-хазхеит. Усгьыигәра згоит бзиа сшибо азы. Аха рыцҳарас иҟалаз убри ауп, иахьа иҳақәыӷәӷәаз амч еиԥхьдырттеит ҳара ҳхәыцрақәеи ҳгәыӷрақәеи. Ҳаԥсы цәгьоушәа ҳҟарҵеит, ҳабзиарақәа ладырҟәит.
Аб. Хыхь иҟоу мчы змоу идыруеит уара узыргәаҭеиуа сара сгәы шаршәахьоу. Ианакәзаалакь ҳадгьыл амца ацран, аха уажәы зынӡаск абылра иалагеит. Иалшоит иаразнак ҳаццышәыртәыр. Аԥсра иацәшәаны аибашьраҿ инеиз аиааира анбеигахьаз. Иудыруазааит, сыҷкәын, ҵаҟа адгьыл амца акызаргьы, хыхь ҳара ҳаиаҵәахә шкыду.
Ахра. Арҭ ажәақәа рыгәра угома, саб?
Аб. Изгоит. Аха иҟоу умбои, агәрагара иацзароуп ачҳара. Мап анакәха иԥсыҽу аиааира агар ҟалоит. Сара сцап уажәшьҭа. Уара уаха аҩны унеи. Уус аабзиахааит. (Дцоит.)
Хәан. Сара сцоит, Ахра, аха ирласны саауеит. Бара, Мери, ара быҟаз. (Ирласны дцоит.)
Мери. Сара уажәшьҭа исыӡбоит уажәа иснуҵаз аҭак. Ԥсраҽнынӡа уара уҿы...
Ахра. Абар игәку аблақәа, ицқьоу агәы. Сара ажәа анбысҭозгьы урҭ рыгәра згон, ԥсраҽнынӡа сара сзыҳәан ишыҟалоз. Ҳара ҳанхароуп Мери.
Мери. Ааи, ҳанхоит ҳара ари ажәҩан аҵаҟа, адгьыл ԥшӡа агәҭаны, арҩаш хьшәашәа ахықәан.
Ахра. Ҳашьха ԥагьақәа ирхылҵуа аԥша хьшәашәа иарбалап аџьазы икаҳҭәо аԥхӡы.
Мери. Ари адәы ԥшӡаҿы игылоу ашәҭқәа узысыҟәшәалап.
Ахра. Ҳара ҳанхап ҳашьхақәагьы ҳаргьы ҳнапы еикәыршаны.
Мери. Сара арҩаш аҟынтәи иузаазгалап аӡы хьшәашәа. (Аирыӡ аашьҭыхны лҿыналхоит.)
Ахра. Саргьы бымҩаԥызгалап бхала бгәы мҿыӷьырц азыҳәан, Мери.
Мери. Еи...
Ахра. Ибаҳауама сыбжьы?
Мери. Уара убжьы есымшааира исаҳауеит.
Ахра. Сара снеиуеит бышҟа.
Мери. Сара сыԥшуп.
Ахра дцоит. Иаауеит Џьони, Артури, Хәани, ҩыџьа изланы иҟоу ахаҳәԥҽҩцәа рыцны.
Хәан. Ма сышәшьыроуп, мап анакәха шәаласыркьысуам. Шәара шәуаатәыҩсоу шәқәыџьмақәоу?!
Џьон. Уара ҳаҵкьыс деиӷьоушьома ҳашьа? Думбаӡои, дыбнауаҩхеит, дгыгшәыгхеит, дҳалӡааит, даҳцәыӡит,
Хәан. Уи дгыгшәыгӡам, Џьон, уи дуаҩуп. Шәахәаԥш иахьынӡаицәхьоу ари ахаҳә.
Џьон. Уи хшыҩ зҵам усуп.
Х ә ан. Ҳара ҳбаҟа ҳара иҟаҳҵароуп, мамзар иҟазҵода? Ҳазгәалашәода, иҳашьҭада? Ҳара иҟаҳҵароуп, ҳара, ҳара, ҳара!
Џьон. Уара зҿумҭуазеи, Артур?
Артур. Еиӷьзар ҟалап ҳмыццакыр, Џьон. Ҳашьа иџьабаақәа рацәоуп, ҳаизыԥшып аҵыхәанынӡа.
Џьон. Уаргьы уалагеит амыткәма аҳәара. Наҟ иԥыххаа иқәаҳҵоит уаҳа акагьы..
Хәан (ажьаҳәаду ишьҭаз аашьҭыхны). Ари иаанаго заанаҵ анапҩахароуп. Збаҟа хыршәҭны иказыжьуа ауаатәыҩса ирымоузеи ҳәатәыс.
Џьон. Уара уаԥсоума абаҟа аргылара?
Хәан. Ааи, саԥсоуп.
Џьон. Ҳара ҳамҩа ҭӷәыхаа игоуп, ибзиаҵәҟьаны иаадыруеит ҳахькылнагогьы.
Хәан. Амҩақәа зегьы ирымоуп аҵыхәтәа. Уи уажәы иҭбаазаргьы, аҵыхәахь иҭшәазар ауеит.
Џьон. Ари игәаӷьны ииҳәақәо шәаҳауеит усгьы. Шәнеины деиқәԥах дҿашәҳәа.
Ахаҳәԥҽыҩцәа Хәан иааимҵасны дыкны иҿаҳәара иалагоит. Артур ихы кны ҵаҟа длатәоит.
Хәан (дҿазҳәо драқәԥо). Ех, шәарҭ ақәыџьмақәа, шәаламкьысын, иԥышәымҽын, шәара зыԥсы иацәшәаны зыԥсы зҭиуа. Шәара шәеиԥш иҟоу ҳаҵадырбгон, ҳдырӡуан, ҳарҭиуан. Ҳаԥсадгьыл ахи ашьапи еидҳәалан аокеан иаларыжьуан. Аха иахьагьы ҳаҟоуп, ҳагьыҟалоит. Шәара шәеиԥш ашәыргәындақәа ахылҵуан ари адгьыл, аха еиҳаны игылон ахацәа. Ҳара акымзарак ҳахьуам адунеихаан. Акымзаракгьы. Ҳаҟан, ҳагьыҟалоит. (Дқьызқьызуа аҵәыуара далагоит.)
Џьон (абаҟа анԥиҽ ашьҭахь). Ҳашьҭы шьҭа, Артур, аҩныҟа.
Артур. Ихәарҭахом, Џьон, абри!..
Џьон. Уаҳа ԥсыхәа ыҟам.
Артур. Иҟазымҵода ԥсыхәа?
Џьон. Ех, сашьа, ари абаҟа жьаҳәала санасуаз сгәы акәын иҭаԥҽуаз. Сгәы кыджәан ацара иаҿын. Уара ҿуҭуам, аха иудыруеит ҳәа сыҟоуп уаргьы саргьы ҳусқәа шыҟоу.
Артур. Ааи, издыруеит.
Џьон. Ус анакәха, заанаҵ сара снапала ишыҟасҵаз иаҳа еиӷьуп. (Дцоит.)
Артур. Анаџьалбеит, ҳиашоу ҳиашаму здыруандаз, уаҳа акгьы сҭахымызт.
Рызынтәык цоит. Хәан уа дҿаҳәаны дышьҭоуп. Иаацәырҵуеит Арԥыси Аԥҳәызбеи.
Аԥҳәызба. Ҵаҟа адгьыл аҿы икажьуп ҳара зегь реиҳа иаҳҭахыз ахаҳәқәа.
Арԥыс. Уи ԥыххаа ицеит уажәазы уаҳа акгьы ихәарҭамкәа.
Аԥҳәызба. Убри акәын ишәаҳҳәоз ауаатәыҩса...
Арԥыс. Аилибамкаара...
Аԥҳәызба. Ари ҟалеит иҟалар ада ԥсыхәа ахьыҟамлоз тәыла хәҷыкаҿ.
Арԥыс. Шәара шәхәыцра ахшыҩи ауаҩреи ацҵаны икәымпылу адунеи шәнықәлар уа агәашә шәнадгылоит ари ахьыҟалаз аҭыԥ.
Аԥҳәызба. Аилибакаара... (Дцоит.)
Иааиуеит Мерии Ахреи.
Мери. Иа, анцәа срыцҳашьа.
Ахра. Ари аҩыза акаамеҭ ҟарҵоит ҳәа сақәгәыӷуамызт.
Мери. Исхароуп сара. Арахьынтәи усымгар акымзаракгьы ахьуамызт. Снапқәа акәыршан исыхьчар акәын.
Хәан. Ахьчара хәарҭамхеит, бхаҵкы.
Ахра. Иухьзеи, Хәан, ас уҿазҳәада? (Иԥыртлара далагоит.)
Хәан. Сԥумыртлан ҳәа уасҳәеит. Зегь акоуп усгьы иҿарҳәоит, иҿарҳәоит ҳнапқәа, ҳшьапқәа. Иара ҳаԥсгьы изымцо изымаауа ҳаршьырц ҳаҟоуп. Сԥумыртлан, сашьа. Сара сҿазҳәаз тәым напӡам. Абарҭ снапқәа роуп. Ҳара ҳҿазҳәо ҳхатәы напқәа роуп. Сашьа инапы, уашьа инапы, сара снапы, уара унапы. Митәы еиқәаҵәаны иаҳзыҟалеит ҳнапқәа. Ауааԥсыҽқәа рнапқәа уаҳа иҟарҵои зугәахәзеи. Ҳаԥсыҽхеит, ҳаԥсыҽхеит. Ихьшәашәахо иалагеит ҳаҩнаҭа. Ҳаб рыцҳа ҳара ҳаҟазарц азыҳәан ашәахсҭа иаганы игылоу, еибгоу ҳгәыцқьагьы ҳахан иҭаажәарц ҳаҟоуп абарҭ ҳнапқәа рыла.
Алашара ашьшьыҳәа иагхоит. Мери абаҟа аԥҽыхақәа лнапы рыкәыршаны дҵәуоит. Ахра ихы ларҟәны дгылоуп... Нас баҟа ԥҽыхак аашьҭыхны иаагәыдикылоит.
Алашара ыцәоит.
Аб раԥхьатәи аус ахьиӡбоз асцена. Урҭ шгылац игылоуп. Нас, Ахра иаб иахь даахьаҳәны иажәа далагоит.
Ахра. Сара исуалуп ҳәа исыԥхьаӡоит абас схы мҩаԥызгарц. Жәаҳәарада сашьцәа ақәыршәатәуп рықәнага. Аха уи ақәнага ҳәа сара исшьо, арҭ уаамхо рыбӷа аԥҵәара акәӡам. Сара сашьцәа рҿы сшьа зуам шьала. Ари иҟарҵаз дара ирхараҵәҟьамзар ҟаларын, саб. Уи ажьаҳәа кны ианасуаз ргәы рыхьуазаргь ҟаларын. Аха иубоит иахьа ҳаамҭа шыҟоу. Ҳара иҳақәыӷәӷәо азакәан иԥсыҽу ауаа рҿоуп иахьфырхаҵоу. Шәара ижәдыруазааит сара уи аихац сшаԥыхьамшәо. Избан акәзар, сара даҽак агәра згоит. Убас анакәха, игылароуп ҳара ҳбаҟа. Избан акәзар, егьырҭ ажәларқәа зегьы аиашаз ианықәԥоз, ҳаргьы иҳалшоз ала ҳрыдгылон. Ус анакәха уи аиашаҿ иҟазароуп ҳара ҳҭыԥгьы, ҳажәагьы. Сара сцоит, еиҭа ҿыц напы асыркуеит абаҟа, иагьыҟалоит шәнапала иԥыххаа иқәышәҵаз аҵкьысгьы еиӷьны. Ҳара ҳбаҟа гылароуп наунагӡа, сашьцәа. Сара агәра згоит, ус анакәха, шәаргьы ижәгароуп агәра.
Ахра иусуга маҭәахәқәа аашьҭыхны дцоит. Уи дишьҭалоит Хәан. Ԥыҭрак ашьҭахь иаалашоит ашьха ашьапы. Ахра ахра иалаԥҟаны даҿуп абаҟа аҟаҵара. Иаԥхьа иԥхоит алашара изырбо Мери илку амзаша. Уи аҵаҟа дгылоуп Хәан, ахаҳә злеицәуа амаҭәахәкәа кны. Алашара иаҳа-иаҳа иҭаауеит. Акаҩ-акаҩ ҳәа игоит ахаҳә акәабжьы. Иаацәырҵуеит абахә ашьапаҿы Арԥыси Аԥҳәызбеи.
Арԥыс. Игоит ажьаҳәа ашьҭыбжь.
Аԥҳәызба. Аус иуеит ауаҩытәыҩса.
Арԥыс. Аԥсҭазаара дақәԥоит ауаҩытәыҩса.
Аԥҳәызба. Ус акәзар, макьаназ ишәарҭам адунеи...
Алашара ыцәоит.
Аԥарда
Қәгыларак змоу акомедиа
Иалоу ауаа
Маница — ан, 60 шықәса лхыҵуеит.
Леуарса — аб, 80 шықәса ихыҵуеит.
Хьымка — рыԥҳа, 22 шықәса лхыҵуеит.
Ҭемраз — ргәыла, 50 шықәса ихыҵуеит.
1-тәи актиор.
2-тәи актиор.
Администратор.
1-тәи аруаҩ,
2-тәи аруаҩ — ашкәакәақәа иреиуоуп.
Афицар
Акәгылара мҩаԥысуеит ақытантәи Акәльтура аханаҿ. Акәлисахь ахысбыжьқәа. Иаалашоит асцена. Аҽыҵәахра иашьҭаны иааиуеит Хьым-кеи 1-тәи актиори. Аҟаԥшьқәа ишреиуоу ҩашьом. Ирышьҭоу ирымбартә еиԥш рҽырӡоит. Иааиуеит ҩыџьа асолдаҭцәа афицар ицны.
Афицар. Дышԥашәыцәцеи ҳнапаҿы дшыҟаз. Изакәытә ҳамҭоузеи исцәыӡыз. (Дмақаруа.) Ишәсырбап!
1-тәи аруаҩ. Даҳзаҿамкит, ухаҵкы акапитан. Уи зшьамхы ҵару аӡә иоуп.
2-тәи аруаҩ. Сгәы иаанагоит даҳхәит ҳәа, ухаҵкы акапитан.
Афицар. Аҽада. Уи абаҳахәарҭоу. Ҳнапаҿы дшыҟаз дҳацәцеит ареволиуционер, аҟаԥшь... Уаха аказарма хынтә ишәсырӡәӡәоит. Шәыбӷа среиџьып цқьа еилышәкаанӡа ишәыду аус шынагӡатәу.
Аҩыџьагь. Ҳӡырҩуеит, ухаҵкы акапитан.
Афицар. Шәишьҭал. Дшәыԥшаа анышә дыҵазаргьы!
Аҩыџьагь. Инаҳагӡоит, ухаҵкы акапитан!
Рыхҩыкгьы цоит, иааиуеит Хьымкеи актиори.
Хьымка. Уца сыхаара, уца, урҭ алақәа урымԥыхьашәар иуеигӡашам. Уара уда сара адунеи иқәсхуазеи.
1-тәи актиор. Саҭабымҵан ас иаарласны бахьынсыжьуа. Агәра ганы быҟаз ҳара ҳшаиааиуа. Уамак хара имгакәа Абираҟ ҟаԥшь ҳхаргыланы Аԥсны ҳалалоит. Ареволиуциа ашәахәа карҵәо иаауеит. Аҩада аҵаа аԥсасира иалагеит.
Ахысбыжьқәа гоит.
Акы зхараӡам аҟәҟәаҳәа иреихсны иршьуеит аламысдақәа.
Хьымка. Уца, уҽаанмырхакәа ақыҭа уалс. Абзиараз, сара хьаас сҟоумҵан. Иахьеи-уахеи уара уоуп хәыцырҭас исымоу. Сгәы исанаҳәоит иаарласны ҳшеибабо ала. Хир ақәзааит умҩа.
1-тәи актиор. Ааи, саргьы сгәы исанаҳәоит.
Ааҭгылара.
Хьымка, иҟалозар азин сыҭ знызаҵәык бнапы акра. Сара уи сымҩа арлашоит, ареволиуциа бара бзыҳәан сықәԥаҩны сҟанаҵоит.
Амузыка, аҩыџьагь еизааигәахарц рҿынархоит.
Маница (азал ахьынтә). Бымнеин, иааигәа бымнеин, быламыс ыӡма амыждараз исааӡаз?! (Асценахь дыҩхалан рыгәҭа дныбжьагылоит.) Абри азакәызма бзысааӡаз бара зыблақәа ҭыршәшәаны знапы ианызыԥсалаша. (Актиор иахь.) Унаскьа наҟ. Узаԥыхьамшәазеи рхыкәалаа иушьклахысуа иушьҭаз, сыгәнаҳа зықәшәаша. (Хьымка лахь.) Ари абрагьҩы бицны арахь бабаҟаз, анышә агәы ыҵзырчааша, аучтелҵара сҭоуп ҳәа исабҳәаз абри акәызма, сыԥҳа? Хьӡи-ламыси бцәыӡны бқыҭаҿ бааны ажәлар иахьырбо аӡә ихәда бнапы акәбыршарц бгәы иҭан ауп, аа? Диида, избазеи хаас, блааҭых, Хьымка. (Азал ахь.) Уа узтәоузеи уара аӡахәа еиқәаҵәа зхарҵаша, уԥҳа заҵә иҟалҵо умбаӡои. Арахь ухали арахь. Усыцхраа дҿаҳәаны аҩныҟа даагап, ҳаԥсы ҳара дҳамаз, дыччархәны ажәлар дрылазар аҵкыс.
Хьымка. Ибҳәо закәызеи, сан, сышԥабырԥхашьеи?
Маница. Диида, блааҭых, «сышԥабырԥхашьеи» ҳәа арахь сара дысҿуп. Исымԥыхьаршәеи быхцәы. (Лыхцәы кны данааха, иԥаны илықәыз ахьацраҳәаз иаамҵуеит.) Ихыбҵәама бара быхцәы? Диида, диида, сара амца иақәҵаны ирбылша, исхылҵыз дызусҭада!
1-тәи актиор. Шәаҳԥырхагамхан, сан, аус ҳамоуп, ажәлар шанханы иаҳзыԥшуеит, ԥхашьароуп.
Маница (лҽырцәгьаны). Саҭоумҵан сахьуԥырхагахаз. Зыблақәа аԥхашьара рцәыӡхьоу уара. Иахьа жәлар рҿаԥхьа сыӡӷаб ахьымӡӷ лургон, аха сашьа укьатеиқәа хыџьара еиҩиҵәарын. Бсаԥыс абыржәыҵәҟьа аҩныҟа, уа баб ижь ҭаага ашаха быкәыршан бышԥасызҿамҳәари.
Хьымка лышьҭахьҟа днаскьоит.
Уааи уара, усыцхраа, ари уԥҳа зынӡак деилагазаап лыҩныҟагь дымцо. Ма дышьны лыбаҩ аагап.
Леуарса. Ҳаи бара, быбз акәын атыша иҭажьтәыз. (Асценахь дхалоит.) Баалеи арахь аҭакәажә цәгьала еилагаз, бара ҩынтә биргьы ари иаҵанакуа бдырырцгьы быҟаӡам. Баала сҳәеит, баала!
Маница. Сара соума иззымдыруа ахҵырҟәдаареи, аҵкы ркьаҿреи, ақьышә рҟаԥшьреи ирыҵаркуа. Ублақәа ҭысхуеит уара аҭаҳмада.
Администратор (дааиуеит). Дызусҭада еилагаз, дарбан иаҳԥырхагахаз?..
Маница. Сара соуп. Ухаҭа узусҭада, уабантәиааи?
Администратор. Сшәыҳәоит, иҟалозар шәылбаа! Ԥхашьароуп аӡәы иаҳар, ахьӡ ҳхиҵоит.
Маница. Шәара уи ахьӡ усгьы ишәхуп, ауаа рҿаԥхьа зыламыс ыӡыз.
Хьымка аҵәыуара далагоит.
(Лгәы иахәо.) Бҵәыуала, уажәраанӡа баасырӷәӷәар, ас сыԥхашьомызт иахьа. Зегь зхароу абри аҭаҳмада иоуп, инеиҭаргаша, «лхы доужьла, дҿабымҳәан» ҳәа илаба кны даҳҿагылан.
Администратор. Ҳшәыҳәоит, иҟалозар шәаҳԥырхагамхан!
Маница. Мап, сышәԥырхагахом, сыԥҳа дсыман сцоит, уаҳа акгьы. Алашьапыфацәа дрылаҵаны, сраҳаҭны аҩны сызтәом. Былбаа ҳәа басҳәеит бара, уамак смырҳәацәакәан.
Леуарса. Уи лакәым, аха бара былбаа, мамзар, саб иԥсы иамаҿоуп ажәлар рыгәҭа митәык шысбырҟаҵо.
Маница. Унаишьҭаргалааит уаб, уи иеиԥш уҟалаанӡа. Ианбыкәыз ҳара ҳҭыԥҳацәа аҵәаԥшь анырҭаххахьаз, усгьы ршьа рылԥхо иҟан. Диида хаас, ауаҩ ихшара димазкуа закәытә уааузеи арҭ. (Лыԥҳа мчыла дылгарц далагоит.)
Леуарса. Ажәлар шәхаҵкы, шәылзымхәыцын аҵасқәа ирфахьоу ԥҳәыск.
Ҭемраз (азал ахьынтә). Уаха акыр ҳшәырбома шәхаҵкы сцеит асасцәа?
Маница. Ублақәа аҵәы иҭнахааит, уаха иубараҳа, уаха... Уарбану зыԥсы аҿҳәарахаз... Аа, Ҭемраз уоума?
Ҭемраз. Ааи, Ҭемраз соуп, бхаҵкы сцеит. Маница, ԥхашьароуп иҟабҵо. Быԥҳа дызҿу зегьы ҳаигәырӷьоит.
Маница. Сыԥҳа дызҿу уеигәырӷьоит иашаҵәҟьаны. Избанзар, уара утәы длеиԥшхар уҭахын, дагьлеиԥшхеит.
Ҭемраз. Ус быбз ацәа ахыхны бымцәажәан сбыҳәоит, Маница.
Маница. Лхы дҭарԥаны тири-тири ҳәа дышдәықәыз, уажә дахькылылгаз убоит.
Ҭемраз. Иагьа ус акәзаргьы, ажәлар ак дырбатәыми аҵыхәтәа ахькылсуа.
Маница. Зегь шәыбзқәа еивҵоуп абри жәымҭа еиқәаҵәа днашәылаҵаны, аха шәҵыхәа ԥысҵәап са сеибгазар.
2-тәи актиор. Еимашәымкын шәхаҵкы. Сшәыҳәоит иҟалозар шәысзыӡырҩы. Ҳҩыза бзиа Хьымка лан илҭаххеит аҩныҟа дылгарц. Ус анакәха ҳаргьы иҳазлымакуам, дылгааит. Ауаҩ иҳәара аҽи-акәадыри еиқәҵаны иаанагоит, рҳәоит. Сшәыҳәарц сҭахуп ҳан бхаҵкы.
Маница. Бтәаны бҳахәаԥшла уҳәарц уҭахызар акәхап. Сыԥҳа лнапы кны сгылазароуп акәымзар, шәара ажә аԥа амырбаӡакәа иацәызго шәыгәра шԥазго. (Хьымка лнапы кны днагылоит.)
2-тәи актиор. Иара убри ауп саргьы исҭаху. Быԥҳа дыбгарц бҭахызар, маҷк бҳацхраа. Амҩан ҳанаауаз ан ихәмаруаз дычмазаҩхан дҳархынхәит. Шәара шәаҳзыхәмарроуп.
Маница. Ишԥа, сароу? Сыԥҳа дахьшәылоу амца снаркыхуеит саргьы салажәгаларц шәҭахума. Шәыбжьы шәмырган зынӡаскгьы.
2-тәи актиор. Шәара ахшыҩ змоу ԥҳәысуп ҳәа ақыҭа зегьы ирҳәоит. Шәыӡӷаб ҳнапала шәыҩны даанҳажьуеит, ҳазшәыҳәо ҳзыҟашәҵозар.
Маница (1-тәи актиор иахь). Амала абри сыԥҳа акы анаалыхь, акаамеҭ абра ишәзыҟасҵоит ижәдыруазааит
Асценаҿ иаанхоит Маница, Хьымка, 1-тәи актиори 2-тәи актиори.
2-тәи актиор. Абас, сан, ҳалагап ҳус анагӡара. Иаҳҳәап, шәара зны аҩны шәыштәоу ишәзымдырӡо шьоук аакылсны шәыԥҳа дшәымхны дрымгар рымуа иалагеит.
Маница. Ицқәа изыҵагылаӡамкәан иҟәыбаса иҵасыԥсап.
2-тәи актиор. Нас, ус анакәха, дрышәымҭан.
1-тәи актиор хыхьтәи имаҭәақәа ишәыхны иҵәахны, аиха аашьҭыхны аусура далагоит.
Афицар ҩыџьа аруаа ицны дааиуеит.
Афицар. Абар дахьыҟоу уи абрагьҩы, ареволиуционер ицыз аԥҳәызба. Шәабџьарқәа рхианы шәлыдгылаз. Дабаҟоу ибыцыз арԥыс?
Хьымка. Сара... Сара аӡәымзараӡәгьы дсыцмызт, сан лыда.
Афицар. Арахь шәабаҟаз?
Хьымка. Адәқьан ахь ҳцоит, газки сапынки ааҳхәарц азыҳәан.
Афицар. Сбызжьом. (2-тәи актиор иахь.) Уара узусҭада?
1-тәи актиор. Сара аратәи астаршын сиԥоуп. Уажәы шәара шәсолдаҭцәа аӡы арра рықәымшәарц азы ацҳа шәызхысҵоит.
Афицар. Аҽада! Шәара шәсолдаҭцәа ианакәызаалакгьы иумҳәан, иухаумыршҭын арҭ ажәақәа. Иҳәала ҳара ҳсолдаҭцәа. (Ижәҩа днас-насны.) Аферым!
Афицар. (Хьымка лышҟа днеины.) Ареволиуционер-абольшевик бицын ҳәа агәаанагара злаҳамоу ала аштабахь баалароуп. Уаҟа еилҳаргап ахара ибыду.
Маница. Сшьы, усмеигӡан. Сара сыԥҳа слықәиҭуп. Акымзаракгьы лхараӡам. Шьоук мчыла даларгалеит...
Афицар. Изакәызеи дызларгалаз, иҳәа ирласны.
Маница. Ақьышә рҟаԥшьра, артистра, ашьҭыԥара!
Афицар. Бсылахәмаруама, ан. Быԥҳа дбольшевикуп, ҳара дҳаӷоуп.
Маница. Убольшевикрагь уаргьы наҟ амшын шәынхырҭәҳәалааит. Ҳара ҳааиижьҭеи аӷа даҳмоуц, асгьы ҳҟамлац. Ахара зхароу ара дшыҟоу сыԥҳа илымышәкузеи?
Афицар. Дарбан уи?
Маница. Абри.
Афицар. Иҟаиҵазеи?
Маница. Ажәлар зегь рыла ишабоз... Азакәан мчамазар деиқәԥах абахҭа дҭажьзар акәымзи.
Афицар. Уи дыҷкәыноуп ак ҟаиҵазаргьы ианаҳажьып.
Маница. Ух, шәара шәышԥеидгыло. Иа шәкәакәылах ыҟаӡамкәа аҵанаа шынҵәаз еиԥш адгьыл шәықәбааит. Наҟ усԥырҵ, сашьа деибгазар ушәақь умхны ухы ианиҟьап. Баала сыԥҳа!
Афицар (итапанча ааҭыхны). Шьаҿак аныҟашәҵа сшәеихсуеит. Ара бзиарак ыҟам. (2-тәиаруаҩ иахь.) Уца ирласны аштабахь, адырра рыҭ, уи ҳзышьҭаз дыԥхьакны дызмаз аԥҳәызба лангьы ларгьы тҟәаны ишназго ала.
1-тәи аруаҩ. Инасыгӡоит. (Ирласны дцоит.)
Маница (азал ахь). Шәзырччозеи, нан, шәара шәгәы иахәаша жәбоит ауп, аа, ԥыҭҩык шәҩнқәа амца ацрасҵоит са сеибгазар.
Афицар. Бсаԥыза. Бара азакәан ишакәым бахцәажәеит. Бажәақәа рзыҳәан ҿааҳәыра бмоургьы ауеит.
Маница. Иабаҟоу азакәан, нан. Уи закәанума, акы зхараӡам ауаа ахьҭаркуа.
Афицар. Ҿыбымҭын. (Итапанча лқьышә инақәикуеит.)
2-тәи актиор (итапанча имаҟа иҩавҵԥааны). Шәнапқәа шәырҩах! Маҷк иадамзаргьы шәҽанаашәырҵысы сышшәылго жәдыруазааит! Сара соуп шәзышьҭаз ареволиуционер.
Рнапқәа ирҩахоит. Хьымка рабџьарқәа рымылхуеит.
(Афицар иахь.) Иушәых хыхьтәи умаҭәақәа.
Афицар имаҭәақәа ишәихуеит.
Шәцала ԥхьаҟа.
Акулисахь инавҵалоит уа дышгылоу.
Ареволиуциа ахьӡала. (Ҩынтә дхысуеит, нас амаҭәақәа аашьҭыхуа.) Ирлас, Хьымка, ҳара ара аангылашьа ҳамам, абзиараз сан, быԥҳа деиқәхоит убысҟан, абарҭ ҳазрыцәцар.
Маница. Шәца, шәхы шәыхьча, амала сыԥҳа унапы данысҵоит.
Хьымка. Абзиараз, сан! (Ицоит.)
Маница. Анцәа дышәхылаԥшааит, нан, схәыҷқәа! Диида, сызларгалазеи, бхаҵкы сцеит!
Аԥарда
Аскетч
Иалоу ауаа
Мактина
Марҭа — уи лыԥҳа.
Мкыд
Аҷкәын
Иаадәылҵыз
Ахҭыс мҩаԥысуеит иахьатәи аамҭазы. Аинститут, адкыларҭа аудиториа. Абитуриентцәа рацәаҩны игылоуп. Шьоукы ҿырҳәала акы рҵоит, шьоукы иадибагәаланы икылԥшуеит. Хьаа змаӡам реиԥш ргәы рҭынчны игылоуп Мактинеи Марҭеи.
Мактина. Иара дшеибгоу иаҳәшьа дыԥсааит, иҩыза дыҟахума. Аԥсуара дарӷьажәҩаны даҵагылами. Зныктәи инықәгылара мацара шәҩык аҩухрым. Ихәда ду кылҳәан, иара дшеибгоу иаҳәшьа...
Мкыд. Дарбан асҟак бызхыҽхәо, Мактина?
Мактина. Сашьа. Абра еиҳабу иара иами. Сикәыхшоуп. Жәак иҳәар аҳәынҭқарра зегь џыџӡа иаангылоит. Убас иҟоу уаҩуп.
Мкыд. Бымкьаҭеи нас, быԥҳа бызлыцәшәозеи, ишәшьыра дыҵагылангьы дҭалап.
Мактина. Ицәымӷуп, цәгьалаҵәҟьа ицәымӷуп аҭынхацәа данрыцхраауа. Атәымуаа дрыцхраан шаҟаҩ ҭеиҵахьоузеи. Убри иеиԥш даҽа жәаҩык ҳаԥсуара иаҵагыландаз иахьа ҳшыҟалоз ббарын.
Мкыд. Анцәа иџьшьоуп, даара бзиа быҟазаап. Зегь акоуп ицәыԥхашьан мацарагьы иаҳәшьаԥҳа илыцхраап. Сара стәы рыцҳа илымагәышьада, лхала заҵәык лоуп.
Мактина. Ишԥа, анс-арс ҳәа џьаргьы акгьы шәзымшәаӡеи?
Мкыд. Иаҳшәо закәызеи бхаҵкы, ара аус зуа аҵара дуӡӡақәа ирылгахьоу ауаа роуп, аҵарҭыша ргома. Бҿы иаанаган ус шԥабҳәои...
Мактина. Ҳаи заҟа бгәы иалсзеи?! Аха ус иҟагәышьоуп. Дрыцҳами быԥҳа дызҭамлар. Аиаша басҳәап ақыҭа школ иалгаз лзы даара ишәарҭоуп.
Мкыд. Быԥҳа ақалақьаҿ далгазар бызлыцәшәоузеи, дыӷәӷәамкәа дыҟам?
Мактина. Даара слықәгәыӷуеит. Џьара рыцҳарак лԥықәмсылар.
Марҭа (лан днаскьаԥхьо). Ибҳәо закәызеи сан, избан амц зыбҳәо. Башьа ара аус иуашәа, сара сыӷәӷәоушәа. Ҳаздыруа аӡәы иаҳаргьы ԥхашьарами.
Мактина. Биас бара наҟ, ыы, дышԥаҳауам, зныкыр бҭынхацәа уи иаҟара бџьыба ирҽны иҭарҵахьоума!
Марҭа. Сшәоит, сан, иҟасҵара сыздырам.
Мактина. Ух, бара агаӡа. Баҟарагьы зыбӷа ӷәӷәаны аинститут ашәаҿ игылада. Сара излаздыруала бныҩналоит
«хәба» быман баадәылҵуеит. Сызкәыхшоу сашьа Ардашьыл иарӷьа џьыбаҿы иҵәахны имоуп «хәба» бара бзыҳәан.
Мкыд. Иҟалазеи, дыҩнахацәеитеи сыԥҳа!
Мактина. Даҿахазар акәхап.
Мкыд лыԥҳа даадәылҵуеит, «хәба» соуит ҳәа лнапала ллырбоит.
Мкыд. Унан, бан дбыкәыхшоуп, ҳашԥабыркьаҭеи, уажәшьҭа иаанахәаз аӡәы биҩызоуп. (Ицоит.)
Марҭа. Излазбо ала абри сара «сыхәбоуп» илиҭаз.
Мактина. Абазараҿ аӡәы иааихәаз ҽаӡәы имхны мчыла иго ббахьоума? Хәбак ҳара иааҳхәахьеит. Уи акәтанциа ҳџьыба иҭоу иаҩызоуп.
Ӡӷабк дҵәыуо ашә нкыдыжьланы дындәылҵны дцоит Мактина лыԥҳа лахь.
Егьзымшәаз дарҵәут. Ҳара ҳԥарақәа мыцхәны иҳамаз џьыбшьома, сыԥҳа абас дымҵәуарц ауп изихәласыжьыз, сашьа ҳәа зыхьӡ сшьо!
Марҭа. Илымамзар акәхап, дышԥаҵәуаз рыцҳа.
Мактина. Илымамзар арахь дзышьҭаз, бхаҵкы сцеит. Измам дыршьуама, аҩны дтәандаз. Ҳара ак ҟазҵогьы даҳԥырхагахоит, лыхгьы даԥырхагоуп.
Ҷкәынак даадәылҵуеит, «хәба» ҳәа инапала иҩызцәа идирбоит.
Изакәызеи бара абри Ардашьыл иҟаиҵо. Хәбақәа зегь иҭиит, нас бара ибзаанхазеи? (Аҷкәын аганахь днаскьаԥхьо.) Нан, уара шаҟа уҭиизеи «хәбазы»
Аҷкәын. Акымзарак, изакәызеи исҭиуаз?
Мактина. Ишԥа, акы умҭиӡакәан «хәба» узҭаз деилагазма? Ус сузжьом, уи аҵкыс шаҟа уҭииз ҳәа. Сара сҵакы бзиоуп, умшәан.
Аҷкәын. Изакәызеи ибҳәо, ди. Аџьармыкьаҿ бықәгылоушәоуп бшыхәаахәҭуа.
Мактина. Ишсоуҳәара, ани Ардашьыл Елҟан-иԥа дудыруоу?
Аҷкәын. Дышԥасзымдыруеи, убригь убра дрылатәоуп.
Мактина. Ус дрылатәоу деиҳабны дтәоу?
Аҷкәын. Мап, ус дрылатәоуп ҳәа ауп ишыздыруа.
Мактина. Уахьихәаԥшуаз игәы бааԥсуп уҳәартә дыҟазма?
Аҷкәын. Симазҵааит угәабзиара шԥаҟоу ҳәа. (Дцоит.)
Мактина. Агәыхь мыжда имоуп. Мчыбжьык ахь знык иааизкылҟьоит. Бара бнеиаанӡа акы имыхьындаз. Нас зынӡа икыдыҩрны имгәацәа иҭаҳауа ббеит. Марҭахеит, иаҳҳәеит ҳәа зынӡак бшьапқәа быҵыбхитеи. Бҩызцәа иҟарҵо бымбои, акы бнаԥхьарауазеи.
Марҭа. Урҭ ишәо роуп. Сара сзыцәшәозеи, «хәба» сзаашәхәахьеит. Сныҩналан сџьыба инҭаҵаны ашьшьыҳәа сындәылҵуеит. Егьырҭ инаԥшуагьы умшәошәа рбар акы удыруа џьыршьоит. Уажәшьҭа снеиуеит.
Мактина. Инырԥшӡашәа, бнықәгыла-аақәгыло быҩнал. Беихаччо, былақәагь ҭҳацаӡа иҟаз.
Хаҵак даадәылҟьан икнаҳаз аҭел дасуеит.
Иаадәылҵыз. Ари ирласны ацхыраароума? Амашьына ҳзаашәышьҭ аинститут аҿы, ааи ауаҩы дгәаҟуеит. Игәы...
Мактина. Иҟалазеи? Дызусҭада, нан?
Иаадәылҵыз. Ардашьыл Елҟан-иԥа игәыхь цәырҵит.
Мактина. Диида с-Ардашьыл. Аекзаменқәа здызкылода?
Иаадәылҵыз. Иҩызцәа ирыдыркылоит.
Марҭа. Аа, сан, сгәыхь сызцәырҵит, шәсыцхраа. (Дкаҳаанӡа дааныркылоит лааигәа игылаз.)
Мактина. Аа, нан, даҽа машьынакгьы шәаԥхь, сыӡӷаб дшәарҭоуп, лгәыхь лызцәырҵит.
Ардашьыл иҵагылан даадәылыргоит. Марҭагь ҷкәынак инапы данҵаны днаишьҭалоит.
Аԥарда
Жәеиза ҟәша змоу адрама
Иалоу ауаа
Анаԥшҩы.
Ҟасҭеи – 26 шықәса ихыҵуеит.
Наала – 26 шықәса лхыҵуеит.
Ница – 28 шықәса лхыҵуеит.
Ан – 60 шықәса дреиҳауп.
Дамыр – 27 шықәса дрҭоуп.
Арԥыс – 25 шықәса ихыҵуеит.
Ахҭыс мҩаԥысуеит иахьатәи аамҭазы.
Асцена ҭацәуп, иаркӡам аԥарда. Асцена ашьҭахь илашьҭу аԥардаҿы иануп ҵла дук. Уи изакә ҵлажәлоу узымдыруа амахәқәа еиҵҳәаны икәгылоуп, адгьыл амҿхакны. Уи ашьапы иавҵиааз даҽа ҵла ҟатак, амахәқәа неиҟәыҭха-ааиҟәыҭханы аҵла ду ацәқәахь ахалара иаҿуп. Асцена даақәлоит Анаԥшҩы. Иажәақәа иҳәоит имҩасуа ахҭыс ишаҵанакуа ала. Уи имоуп қәгылартак, уа дылбааны џьаргьы дцаӡом. Шамахамзар ихәмаруа драцәажәаӡом, ахәаԥшцәа рахьгьы дхьаԥшӡом.
Анаԥшҩы. Ахҭыс ахьымҩаԥысуа ҳәа иалкааны џьаргьы аҳарбаӡом. Аҩнаҿгьы адәахьгьы ҳара иаҳҭахым ихьанҭоу сцена маҭәахәк. Ахҭыс мҩаԥызго ауаа, еиқәшәар ауеит, еиқәымшәаргьы ҟалоит. Аха ҳара ианаҳҭаххо иахьаҳҭаххо еиқәҳаршәоит. Дара-дара егьа еицәыхаразаргьы иааидыртәаланы еиҳарцәажәоит. Рыбжьы мыргаӡакәа рыҩныҵҟатәи рцәанырратә гәаанагарақәа еилаҳкаауеит. Ҳара иҳаҳауеит аӡә изы аӡә игәы иҭоу. Ахыбрақәеи аҭӡамцқәеи рцмхәрас иҳахәоит алашара. Ҳара иҳахәаԥшуеит шьоукы тәаны. Ҳара ҳҟынтәи еилыркаауеит дара рхы. Нас даргьы ҳаргьы ҳаицхырааны ҳкылсуеит акахьы, еицаҳаӡбоит ҳразҟқәа. Ажәакала, ахәаԥшцәеи ахәмарцәеи ҳаҟоуп уажәы, аԥсҭазаара асценаҿы.
Ацәашьы ыцәоит, ԥыҭрак ашьҭахь иаалашоит. Асценаҿы иҟоуп апиеса иалоу зегьы.
Ԥшьшьала... Ҩныҵҟала аиҿыхарақәа... Абар ԥыҭҩык ауааԥсыра ҳара ҳаԥхьа игылоу. Ҳара иҳаиуоу ауаа, ҳара иҳақәлацәоу, ари ашәышықәса иааӡаз, аха рыԥсҭазаара аҿаԥхьа хәыцралеи, хшыҩлеи уаҩралагьы еиҟарамхаз. Ааи, арҭ ироуит ааха дуқәа. Ааха дуқәа, дара ибзиоу џьышьа
иҟарҵаз. Ауаатәыҩса, ианакәызаалакгьы ишәхашәмыршҭын зегь реиҳа ихәарҭоу ҳара ҳзы: агәыҽанызаареи абзиабареи. Аҳәоу еиқәшәареи аицшьҭибахреи. Абарҭ рыда дзыҟалом ауаҩы. Нас ауаҩы дыҟамзар иҟалома Аԥсадгьыл? Шәхәыцла, шәхәыцла шәарҭ ауаатәыҩса. Шәуа дарбанзаалакь, зразҟы аӡбараҿы агәыӷьра зауз иоуп иагьиааиуа аҵыхәтәаны. Ауаҩы аԥсҭазаара иоурц азы, иаҭахуп ақәԥара. Ақәԥара аԥсҭазаараз, ақәԥара ашьҭамҭаз, аԥхьаҟаз.
Асцена иҵегь ибзиан иаалашоит.
Наала. Сара аԥсҭазаараҿы сманшәаламхеит.
Ҟасҭеи. Урҭ зегь сара соуп изхароу.
Ница. Мап, сара соуп изхароу.
Дамыр. Мап, мап, зегь шәҿаԥхьа сара соуп ахара дуӡӡа зду. Уи сыхәда иқәнаҵаз ахьанҭара сыԥсаанӡа схы ларҟәны саргылашт.
Ан. Ҳара анацәа, ахшара шәҿаԥхьа имыцхәны абзиабара иҳамоу аҟынтә иҳазгәамҭакәа иҳадлозар ахара? Аха ан лыбзиабара иацу, ашәара дҭазыргыло ишԥаихәҭоу?
Анаԥшҩы иахь инхьаԥшуеит, иара дгылоуп ихы ларҟәны.
Анаԥшҩы. Сара сганахь ала ибасҳәараҳәа акымзарак сыздырам бхаҵкы.
Ан. Ех, уара ауаҩ ҟәыш, ҳара анацәа иҳахшеит, аха уара унапы ианаҳҵеит урҭ раԥхьаҟатәи рразҟы. Нас ухы ларҟәны узгылоузеи уажәы?
Анаԥшҩы. Сыламыс бхаҵкы. Шәарҭ анацәа шәжьы иалҵыз сара сыгәра ганы снапы ианышәҵаз, ишрыхәҭоу рыԥсҭазаара ахьсзеиқәмыршәаз ауп схы лазырҟәыз. Аха сара сгәы иаанагоит...
Наала. Сара ажәа, «аха» сгәы кыднашьааит.
Ҟасҭеи. Саргьы...
Ан (Дамыри Ницеи рахь). Шәара?
Дамыр. Ҳара...
Ница. Ҳара уи ажәа аҵыхәтәан ишхәарҭамыз еилаҳкааит. (Анаԥшҩы иахь.) Мшәан уаргьы иумҳәалози уи ажәа?..
Анаԥшҩы. Ааи, исҳәалон. Исҳәалон, аха издыруан сара сымч зықәхози изқәымхози.
Наала. Нас уара...
Анаԥшҩы. Издыруеит ибҳәарц ибҭаху бхаҵкы. Сара ажәлар рхаҭарнак соуп. Сара соуп шәаԥхьаҟатәи шәразҟы иахылаԥшуа. Шәхагахар шәзыдҿарҳәало сара шсакәу жәдыруаз. Нас ак аасыгхаргьы иаразнак изсҿашәкуазеи. Ех, шәара ауаатәыҩса. (Ахәаԥшыҩцәа рахь даахьаҳәны.) Иаԥысҵазма убри еиԥш закәанк, шәара-шәара шәеиӷрагыла ҳәа. Сара иаԥысҵаз шәахыԥаны, имцхәны иҟашәҵақәо ракәхап, аҵыхәтәаны шәхы иасуагьы.
Ҟасҭеи. Уи аԥызҵо еиҳагьы ааха аниоулогьы ыҟоуп.
Анаԥшҩы. Урҭ реиԥшқәа иҟоу роуп саргьы исхароу.
Аҭагылазаашьа маҷк аҽаԥсахуеит, актиорцәа аԥхьа иҳаракны ажәақәа ирҳәо ацымхәрас ахәмаррахь ииасуеит.
Наала. Уара уҵыхәала иагьа мыҟәмабара срықәшәаргьы, исычҳауеит, Ҟасҭеи. Избан акәзар, уара уда аӡәгьы бзиа дсымбац, дызбарангьы сыҟам. Иусҭаз ажәа шьҭахьҟа исзыргьыжьуам.
Анаԥшҩы. Арҭ ажәақәа ан дырзыӡырҩуеит. Дынхьаԥшуеит Наала лахь, аха Наала дҵәуаӡом. Дгылоуп дхаҳәыршәыраха, арҩаш зҿыҵабаз ахреиԥш. Абар лыблақәа Ҟасҭеи ихәаԥшуеит. Урҭ ирыҵоуп агәыҭбаара, наунагӡатәи аҩызара, аԥсыцқьара, апату, аламыс.
Ница. Сара уԥсҭазаара еиҟәсыршьшьеит, Ҟасҭеи. Аха аҵыхәтәаны иҟасҵаз иашоуп ҳәа сгәы иаанагоит.
Ҟасҭеи. Шаҟа ибзиахарыз ауаатәыҩса аҵыхәтәаны еилаҳкааз, заанаҵ иаадыруазар.
Анаԥшҩы. Абас ала ԥыҭҩык ауаатәыҩса аамҭа рыцәцаны ихәцуа аԥсҭазаараҿы иааидтәалеит. Урҭ ианаамҭаз ирзымӡбеит арҭ азҵаарақәа, убри азоуп дара-дара иакәмызгьы зырзеибауз. Урҭ ианаамҭаз ирзеилымкааит, ауаҩы ауаҩ ида дышхәарҭам. Аӡәы ишииҭо аԥсҭазаара аҽаӡәы. Ауаатәыҩса ируалуп аӡәи-аӡәи еицхырааларц. Ихәыцуеи имхәыцуеи ауаатәыҩса шәоуп ари зыхҳәаау. (Ахәаԥшыҩцәа рахь.) Ари прологуп шәхаҵкы. Ахҭыс зхылҵыз еилаҳкаарц азыҳәан ҩышықәса ҳашьҭахьҟа ҳаиҭаҵит.
Алашара ыцәоит.
Автобус аангыларҭаҿы. Наала амашьына ааира дазыԥшны дгылоуп.
Анаԥшҩы. Наала аӡәгьы дизыԥшӡам. Лара макьана илыздырам азыԥшра закәу. Еиҳарак бзиабарала аԥшра. Ҩажәеиҩба шықәса зхыҵуа аҭыԥҳа аӡәы ажәа лнимҵацкәа дауҟаху, аха дхымԥшылацызт илгәаԥхашаз аблақәа, наунагӡа лара дызтәхашаз. (Дӡырҩуеит.) Абар ахаҵа ишьапышьҭыбжь. Уи дааиуеит Наала лышҟа. Ларгьы лцәа иалашәеит. Еизааигәахоит ҩ-ԥсык, аԥхьаҟа аус дуқәа зхылҵраны иҟоу.
Ҟасҭеи (дааиуеит). Саҭамзааит, ишсабҳәара, бсааҭ заҟоузеи?
Наала. Фба рахь жәа-минуҭк аус аухьеит, сара стәала ҩ-минуҭк иагхоит. Иҟалап абни икыду еиҳа ииашазар.
Ҟасҭеи. Шаҟа ирацәоузеи ҩ-минуҭк, аамҭа ануԥхьаӡо. Ҩ-минуҭк рыла акыр ҟоуҵар ҟалоит Наала.
Наала. Уара са сыхьӡ удыруама?
Ҟасҭеи. Ааи, уажәшьҭа хымзуп Наала шбакәу здыруеижьҭеи. Быхьӡ ахаҭаҵәҟьагьы иаҳәоит бара ҩныҵҟала бышбеиоу. Банызба аҽны инаркны сыԥсҭазаара ҵархеит. Уи иснаҭеит даҽа цәалашәарак: абзиабареи агәрагареи.
Наала. Аха, мшәан, сара уара усыздырӡом, убри аҟнытә суҳәоит...
Ҟасҭеи. Сара иҟасҵарц исҭаху иаарласны ииуеит сгәаҿы. Ирласынгьы игәасҭоит аԥсҭазаараҿы иҟало ахҭысқәа, иаарласынгьы ахә сшьоит. Убри аҟнытә зны-зынла исаҽԥнырҳәалоит, уара «уреволиуциоуп» ҳәа. Сара урҭ аҭак усҟан ирасҳәаӡом, амала сгәы иаанаго бдыруоу? Ауаҩы диевалиуциазар ауп ирыцҳароу. Избан акәзар, амбаҿ днеиаанӡа амҩа дшықәу иқәра изымхар ҟалоит. Еволиуциа ҳәазоит, Наала! Аҳәазареи аамҭа агареи сахәарҭам сара. Иҟалап исзырҳәо ахьӡ сыхәҭазаргьы. Уи ахьӡ ихнажәоит, иара аус аԥхьа игылоу иаарласны.
Анаԥшҩы. Арҭ ажәақәа иаразнак дааныркылоит аԥҳәызба. Дшақәымгәыӷӡоз лгәаҿы еилашит акы. Уи иара ихьӡуп ҳәа изырҳәоз аусаҿ ишеилашуеиԥш. Аха илызҵааит аҽакы.
Аԥсҭазаара ахы злаҵысуа абзиабара. Абар лара илҭахыз аблақәа. Лыԥсы нарылаҵәеит урҭ. Аха имырдыркәа лхы аанылкылоит. Игылоуп аҩыџьагьы еиҿаԥшуа. Абар ҩ-гәык, ԥшьыблакы, аԥхьаҟа ҳхы злаԥаҳшәаша, акры зҿаҳҵааша, ҩыџьа ауаатәыҩса ҳашьҭамҭа еиуоу, ауаа қьиақәа ауаа иашақәа.
Ҟасҭеи (Анаԥшҩы ибжьы дазыӡырҩны). Арҭ ажәақәа ҳаракцәазар ҟалап ухаҵкы.
Анаԥшҩы. Уи аҭак, аҵыхәтәаны ухә зшьарц иҟоу иуарҳәааит.
Наала. Сара акымзаракгьы сылымшац ҳарҭ зегь ҳзыргәаҟуа азыҳәан.
Анаԥшҩы. Ҳара ҳадгьыл иаҭаху аԥсыцқьара ауп. Ус анакәха бара ԥсыцқьарала уи бырбеиеит.
Наала. Ус ак сылшоит ҳәа сыҟамызт.
Ҟасҭеи. Иҳалшақәо рацәаӡоуп ҳара ауаатәыҩса, аха зны-зынла агәыӷьра ахьҳацәмаҷу оуп инасыԥдарахаз акәымзар.
Ҟасҭеи (Наала лахь даахьаҳәны). Ҳаибадырып, сара исыхьӡуп Ҟасҭеи!
Наала. Сара сыхьӡ усгьы иудыруеит. Аказы суҳәар ҟамлари?! Макьана цқьа ҳзеибадыруам аҟнытә, даҽазны ҭынч ҳаицәажәап. Уажәы сыццакуеит, абар автобусгьы ахьааиуа.
Ҟасҭеи. Сбыҳәоит иҟалозар бмыццакын, ушьҭантәи баццап. Ма са бнаскьазгап.
Наала. Мап, мап, иҭабуп. Саб аҩны дысзыԥшуп. Уи иқәрахь днеихьеит. Ила ҭраа аҭӡамц икыду асааҭ дахәаԥшуеит, снеира иахыԥарҳәа дшәаны. Сара сыда аӡәгьы димаӡам дныҟәызго.
Ҟасҭеи. Сара агәра згоит бара бзаҵәны бшыҟамло ала, Наала. Бара дбоуеит, ҩныҵкала ибеиоу ауаҩы. Аԥсҭазаара ахә зшьо. Уи иалоу ԥызшәарц иҟоу, ахәыҷы ҟәнызымшьо, аду рацәазымшьо ауаҩы.
Анаԥшҩы. Уара иумоу агәрагара сеигәырӷьоит арԥыс, иудыруазааит, уи ишунаҭо амч.
Ҟасҭеи. Агәрагара мацароума сыззаанужьуа, уара уҟынтә ацхыраара?!.
Анаԥшҩы аҭак ҟаиҵом.
Наала. Иубома, Ҟасҭеи, уи иҟаиҵаӡом аҭак.
Ҟасҭеи. Уи иҿымҭра иԥсыҽра акәзар изызҳәо? Аха иара илымшеи нас ҳара ҳаибыҭара. Нас, ус анакәха, ҳара ҳауп аус злоу. Уи ахарагь идшәымҵацәан шәхаҵкы.
Анаԥшҩы. Убас сеилышәкаала абааԥсы. Ишәхашәмыршҭын, насгьы, ҳара ҳҿы ашәқәа асаԥаҭқәа шырҿоу. Ус аҿыхра схала мацара исыдшәымҵан, шәаргьы шәхы алашәырхәла.
Наала. Аҭаҭын фабрикаҿы, мызкы ҩынҩажәеижәаба мааҭ соуеит. Убри ала сабгьы саргьы ҳхы ныҟәаагоит. Сара акгьы сурымызт саб дыҟанаҵ игәы дамгандаз.
Анаԥшҩы. Наала илгәалашәеит илхылгақәахьаз зегьы. Аха имгәыӷкәа иԥсхьада... Наала дгәыӷуеит, гәыӷралоуп ауаҩ, иԥсы шҭоу. Дгәыӷуеит ауаатәыҩса зегьы реиԥш. Абар абыржәы зегьы лхашҭит. Жәҩангәашәԥхьара ҟьаҟьаӡа илзаатит. Адунеи малс иҟоу зегьы реиҳа иреиӷьу ауаҩытәыҩса иблақәа дырхыԥшылоит.
Наала. Суҳәоит снапы ауужьырц!
Анаԥшҩы. Саргьы суҳәоит.
Ҟасҭеи. Саҭамзааит.
Наала. Абзиараз. Саҭоумҵан, аха сцароуп.
Ҟасҭеи. Абзиараз. Иҟалома уаҵәы ҳаиқәшәар? Аусура ашьҭахь сыбзыԥшуп шәахьҭыҵуа агәашәаҿы.
Наала. Ибзиоуп, абзиараз!
Ҟасҭеи. Абзиараз!
Анаԥшҩы. Иаатит Ҟасҭеи иаԥхьа амҩа, амҩа Наала дызлацаз аҵкьыс иҭбааны. Амҩа ҳарҭ зегьы ҳазну. Амҩақәа, абзиабареи агәыӷьреи зцу. О, шәарҭ амҩақәа, амҩақәа ҵыхәаԥҵәара зықәӡам... Аха мҩақәакгьы зны-зынла шәыгәра гатәӡам. (Дӡырҩуеит.) Сишь, абар дааиуеит аҽаӡәы. Даҽа мҩак ала, даҽа гәык ала уара ушҟа. Еи, уара арԥыс, ухы рцәыхьчала атыша дуқәа змоу амҩақәа. Угәы уҽаныз уанрықәсуа ацҳақәа, амарџьа рыҵаҟа ҿаҟәамзааит. Угәыуҽаныз, исаҳауеит ашьапышьҭыбжьқәа ушҟа иааиуа. Абар иааигәахоит, абар иааудгылеит.
Ница (дааиуеит). Иаҳхысыз ашықәсаз акәын абрагьцәа рҽеибаркны абна ианылаз. Урҭ уара ирымудеит ҳәа сыҟоуп. (Лыбжьы ларҟәны.) Мчыбжьык аахыс уабаҟоу? Узымнеизеи,
сшыԥшыз удыруанеи? Саргьы суаҩуп. Сыԥсы ҭоуп. Уара уакәӡамзи изҳәалоз, мшәан, зны, сара зегьы среиӷьуп ҳәа? Убри ирласны агәра ахьызгаз азы акәзар абри аҩыза зсыхьыз? Уара уакәымзи исазҳәалоз аидеиа бзиақәа ҳаԥхьаҟатәи ҳаԥсҭазаара азыҳәан. Саргьы усҟан слымҳа кыдҵаны сузыӡырҩуан, аха сгәы исанаҳәон урҭ зегь шымцыз. Ааи, ааи, ибзиаҵәҟьаны издыруан урҭ зегь шымцыз, аха уара уҿы снеиуан, избан акәзар саргьы суаҩуп азы. Уара уҿы сызнеиуаз уда схәарҭам ҳәа акәӡамызт. Сара исҭахын суцхраарцы. Уара аԥхьаҟа ихәарҭахаша уаҩуп азыҳәан, иумақәамыз рыла уеиқәсыршәар сылшон сара.. Сара умаҵуҩы сакәын уаҳа акымзаракгьы.
Ҟасҭеи (Ница лышҟа дхьамԥшӡакәа). Ауаҩ иԥсҭазаараҿы иаамҭа шоуп хәҭа-хәҭала. Иҟоуп убри еиԥш хәҭак, иаразнак ажәытәра иаго. (Лышҟа даақәгьежьны.) Аҵыхәтәаны ҳанеиԥырҵуаз ибасҳәеит ҳәа сгәы иаанагоит уаҳа бышҟа сшымнеиуа.
Ница. Сара саҵахеит сшаҵахалац еиԥш. Ишакәым усызныҟәеит, Ҟасҭеи. Уара ушҟа сымҩахыҵра сара ишысхарам ибзиаҵәҟьаны иудыруеит. Уара уҿы сназгоз абзиабара акәын. Сара хаҭала схәарҭамзаргьы, ицқьоу абзиабара уаӷрамԥаландаз, Ҟасҭеи.
Ҟасҭеи. Сара аԥҳәыс дсызҳәаны дтәоуп. Сгәы иҭоуп ҳчара иаарласны иҟасҵарц.
Ница. Иудысныҳәалоит. Сара дыздыруама?
Ҟасҭеи. Иҟалап дыбдыруазаргьы. Аха мшәан бара бзы зегь акакәӡами?
Ница. Мап, исҭахуп дыздырырц.
Анаԥшҩы. Наала ашьшьыҳәа дхәыцуа даанеиҩеит.
Наала даацәырҵуеит авансценаҿ.
Абар дааҭгылеит. Ижәбома, илхаччоит лхы-лҿы... Иҟалазеи, уи иаразнак лхы-лҿы зылԥсахзеи, илхәыцзеи? Лара ҳлазҵаап. Наала, избан бхы-бҿы аҽзаԥсахыз, избан ашәара зыбҿықәлаз? Аҭак ҟаҵа бара аԥҳәызба, ҳара ҳауп ибацәажәо.
Наала. Исыздырам исҳәара. Исыздырам сахьыҟоу. Акымзарак сыздырам ухаҵкы. Сара сыԥшуп уаҳа акымзаракгьы. (Дцоит.)
Ҟасҭеи. Дыббома?
Ница. Иҟаларыма снаскьоугар аҵыхәтәаны?
Ҟасҭеи. Ибзиоуп нас...
Амҩа зырлашоз ацәашьқәа ыцәоит.
Иббома, ҳандәықәламҭаз ацәашьқәагь шыцәаз. Ҳцап егьи илашоу амҩаду ала.
Ница. Мап, ҳцап иара ҳазладәықәлаз ала.
Ҟасҭеии Ницеи рҿынархоит.
Анаԥшҩы. Ҟасҭеии Ницеи назнылаз амҩа, ацәашьқәа кьаҭан, илашьцаҟаҟараӡа иҟоуп. Агьырахьтәи амҩаду аҿы, алашареи аԥсҭазаареи каххаа иаркуп. (Ахәаԥшыҩцәа рахь.) Еи, шәарҭ ауаатәыҩса, шәацәхымҟьалан алашареи аԥсҭазареи зныԥхало амҩаду, уи амҩа хара ҳамҩаԥызго ҳҭыԥгьы ҳақәызҵо. Уи амҩа, алашьцареи алашареи еиқәымԥаларц азыҳәан, азҵаара аӡбара иаҿуп. Уи амҩа... Аха рыцҳарас иҟалаз шьоукы-шьоукы амҩақәа изну иахьагьы иахьаго ахьырзымдыруа ауп.
Алашара ыцәоит.
Ҟасҭеи. Сара иахьа амҵәыжәҩақәа соузшәа збоит, Дамыр. Наала ҿа-салҳәеит. Бзиа дызбоит адунеи иқәу зегь раҵкьыс. Ларгьы бзиа сышԥалбеи уҳәаруазеи!
Дамыр. Ус акәхап аҩыза.
Ҟасҭеи. Сара адунеиаҿ зегь раҵкьыс разҟы сыманы схы сыԥхьаӡоит, сҩыза дгәырӷьо анызбалакь. Сара дунеи ахаан аӡәы илахьеиқәҵара саламыччац. Сара игәасҭеит, Наалеи сареи ҳус ушамеигәырӷьаз.
Дамыр. Мап, аҩыза, уаҳа наҭахымкәа сеигәырӷьеит.
Ҟасҭеи. Уеигәырӷьеит. Аха уи угәырӷьара ухы-уҿы иамҳәазар? Дамыр, уара уакәын зегь реиҳа исзааигәоуп ҳәа исшьоз, аха абри ажәа «аҩыза» ануҳәауа акыр усцәыхароушәа збоит. Иҟамлари даҽажәак уареи сареи иҵагь
ҳаизааигәазтәша. Иҟоуп, иҟоуп, аха иаҳзыԥшаауам, избан акәзар ҳаимдом. Ҳгәы иҭоу аартны аҳәара ҳацәмаҷуп. Ҳара ҳҩымҭақәа рыла, аӡәы ак агәра иҳаргар ҳҭахуп, аха иара арахь дԥышәырччоит, ааи, ааи дԥышәырччоит. Азин сызҭода акәымзар, сышәҟәқәа иҭыҵны адәқьанқәарҿ иқәу ашьҭахьҟа исыргьыжьуан. Избан акәзар, сара исылмшеит аԥхьаҩ агәра исыргарц исҳәарц исҭахыз. Шаҟа сгаӡаз урҭ анаԥысҵоз.
Дамыр. Иуҳәо закәызеи, Ҟасҭеи, уеилагама? Уара аҭыԥ бзиаҿ угылоуп, абас шуҳәо анаараҳа, иаразнак ухы уақәиҭыртәуеит.
Ҟасҭеи. Аҭыԥ бзиа... ԥшьышәҟәык аредакциа рзызухьеит, хԥа макьана адәқьанқәарҿ ишықәыц иқәуп. Ауаҩ ихы агәра анизымго еицәоу иҟоузеи.
Дамыр. Иуҳәо аӡәы имаҳааит амарџьа. Уара усгьы уҭахоит, аха саргьы сҭаурхоит. Ухагахеит ҳәа сыҟоуп!
Ҟасҭеи. Ауаҩы данхагахалакь акымзаракгьы дацәшәаӡом, амала уаанӡа хьаас имоу игәы иҭоу, усҟан цқьа изҳәом, убри ауп рыцҳарас иҟалаз.
Анаԥшҩы. Арҭ аҩыџьагьы зҿу аус акоуп. Акоуп иззықәԥогьы, аха аус азнеишьеи, ақәԥашьеи роуп ахи аҵыхәеи. Руаӡәк игәеиҭеит уажәраанӡа ирзымдыруаз. Ауаатәыҩса рыбзиабара шьҭихит. Ирыгу даргәжәажәон, ргәырӷьара даргәырӷьон. Дара рахь шаҟа ибзиабара иацлоз аҟара, иҭыԥ дықәҟьо далагеит. Убри аҟынтә дара ауаатәыҩсагьы ԥыҭҩык дырцәымӷхо аҟынӡа днеит. Егьи?..
Ҟасҭеи. Сара еибамго ашәақь саҩызахар ҳәа сшәоит. Аԥшәма ишәақь ицәжьакцар нас изхәарҭоузеи. Аха зегь акоуп уи ацәҟьара икыду иақәсыршәароуп.
Дамыр. Ари уфилософиа даара агәыӷьра змоу акоуп. Ишсоуҳәара, Ҟасҭеи, зныкыр агәыӷра лоухьоушь аҭакәажә сеиҭа ӡӷабхоит ҳәа?
Ҟасҭеи. Ҳаицәажәап иаахтны. Уареи сареи зқьышықәса аԥсҭазаара ҳамазаргьы ҳзеилибакаауам.
Анаԥшҩы. Дамыр Ҟасҭеи изы гәаныла иҳәоит абас: Уара аԥсҭазаара уахьымӡакәа уашьҭоуп. Иузгәамҭеит абри ажәҩан ду ашҵахь иҟақәоу, убри аҟынтә иузеилкаауам иара
закәу. Сара уи саԥхныҩлоит, ашәа азысҳәоит, ажәлар ԥхьаҟа срыԥхьоит.
Ҟасҭеи. Еилыскааит угәы иаанагаз, Дамыр. Избоит ибзиан ажәҩан ашҵахь иҟақәоу, аха ари адгьыл сшықәгылоугьы здыруеит. Сара саԥхныҩлоит аԥсҭазаара, ауаатәыҩса сырхымԥакәа. Сара ажәлар сыгәра ргаларц сҭахуп. Сара исҭахым сҿы акаҳәо, сгәы аҽак ҭаны сыҟазарц. Сара исҭахуп уара сыгәра угарц, ҳара-ҳара ҳагәра еибагаларц. Насгьы ҳиашара агәыӷьра ацзарц. Сара исҭахым ҳагха ҳарԥшӡар. Уи иаанагоит, ацҳа ҳзықәгылоу ҳнапала аҿаҟәара. Сара исҭахуп уаргьы саргьы ҳаҟазарц, ишыҟаз еиԥш ҳара ҳазхылҵыз ҳашьҭамҭа. Сара иахьа агәырӷьара дуӡӡа сыман аха...
Анаԥшҩы. Уаҳа неибымҳәакәа аҩыџьегь неиԥырҵын хаз-хазы амҩақәа инарнылеит. Ианхәыҷқәаз аахыс бзиа еибабоз аиқәлацәа, уажә аиҿыхара рызцәырҵит. Раԥхьа иаагылеит аԥсҭазаара. Дара макьана иҵагь иԥызшәаран иҟоу: ҩ-блакы, шәыблакы, зқьыбла амиллион, абарҭ зегь аԥсҭазаара иахәаԥшуеит, аха ҳара еиҵаҳтәып урҭ ԥшьыблак рҟынӡа. Нас ҳахәаԥшып ҩыџьа аиқәлацәа аԥсҭазаара ишагәылалаз.
Алашара ыцәоит.
Ҟасҭеи иҩны
Анаԥшҩы. Ан даазқәылаз дшәо далагеит. Мактина лыбла ҭраа лыҷкәын даанӡа ҳәа дыԥшуп иасуаха.
Ан. Ихьзеи, мшәан, уахагьы аҵх агәы инахысаанӡа дмаауазар акәхап?
Наала (авансценаҿ). Ихьзеи, абар хымшуп иареи сареи ҳаибамбеижьҭеи?
Ан. Иҟалап сызкәыхшоу Наала лахь дыҟазар?
Наала. Мап, мап са сҿы дыҟаӡам.
Ан. Нас дабацарыз?
Анаԥшҩы. Абас игәаҭеиуан Ани Наалеи рыҩнқәарҿы иахьыҟаз.
Ашә дасны дааҩналоит Ница.
Ан. Блеи, нан... Бтәа... Бысзымдырит... ибҭахыдаз?
Ница. Сара Ҟасҭеи иҩыза соуп. Аҵара еицаҳҵон. Шәара иан шәоума?
Ан. Ааи, нан, лассы даауеит иаргьы.
Ница. Сышәҟәқәак иман, иара инеигоз џьысшьан...
Ан. Аусура дахашәалом, ҳизныҟәымгар ҳәа дшәоит.
Ница. Аиашаз аӷарра шәныԥшуеит.
Ан. Аа, нанхеит иҳазҭодаз ҳара абеиара.. Х-ҩык сыҷкәынцәа аибашьраҿы иҭахеит ҳәа рышәҟәы ҳауит. Уи ашьҭахьгьы хар ҳамамкәа ҳаҟагәышьан. Аха раб машьынала, ԥсҭак ахь аҵлақәа шҭигоз дыбӷалан... Абас ала схәыҷы дысгәыдкылан саақәхеит. Изулакгьы аҵара исырҵеит. Уажәы иҭацәны иббо аҩны, иҭәны ианыҟазгьы ыҟан. Аха иҭины аԥара изысҭиуан, сыхгьы аланыҟәызгон. Уажәы ишыбдыруеиԥш аусура даҿуп. Инасыԥ, иҽеиу ламыс змоу ԥҳәызбак лҿы избар, нас сыԥсыргьы џьанаҭ сцон.
Анаԥшҩы. Ница акыр дархәыцит арҭ ажәақәа. Ан лыҷкәынцәа рпатреҭ лнапы нархьылшьит. Лыԥсы иалҵыз ауаатәыҩса, илымбаӡеит лара урҭ рҽанеиҵырхуаз, илыздырам иахьыҟоу рҳаҭгәынқәагьы. Илмаҳаит рыԥсымҭаз ирҳәаз ажәақәа. Аха илдыруеит фырхаҵала ишҭахаз. Адәахьы ақәа леиуеит.
Ақәа абжьы гоит.
Иҟалап ари анацәа рылаӷырӡ акәзар.
Ан. Саҭабымҵан нан алахьеиқәҵага жәакәа рыла бахьыхҭаскыз.
Ница. Иауазеи, иауазеи. Ҳарҭ зегьы акака ҳарзыԥшуп.
Анаԥшҩы. Иашоуп, ҳарҭ зегьы акака ҳарзыԥшуп, ҳгәыӷуеит.
Ан. Ааи, нан, саргьы сыԥшуп, ҩажәеи фба шықәса, сыԥшуп сыҷкәын изыҳәан.
Ҟасҭеи (авансценаҿ). Ицәгьоуп сан аԥшра. Бара быԥсҭазаара зегьы ԥшрала ибхыбгеит. Быззыԥшыз иакәзар, иаргьы дыԥшуп, дыԥшуп иаԥхьаҟатәи игәыӷра имоу азыҳәан. Ҳарҭ зегь ҳаԥшуп, ҳарҭ зегь ҳгәыӷуеит. Аха иҟалаз сыздырам сан цәгьа сааԥсо салагеит. Зны-зынла снапқәа сзышьҭхуам.
Анаԥшҩы. Ухы ацәыхьчала убри аҩыза аҭагылазаашьа, арԥыс.
Наала (авансценаҿ). Сара аԥшра усс исымаӡам. Сыԥшуеит, амала аԥшра аҵыхәтәы, аҽеи ахылҵуазар. Хаха ракәым, хышықәса еиҳаны, еиҭа убри аҟара.
Ҟасҭеигьы ларгьы цоит.
Ница. Акыр шәылшоит сан, аԥшра даара иуадаҩуп.
Ан. Иашоуп нан, зегь зыԥшуам.
Ница. Ааи, зегь зыԥшуам.
Ҟасҭеи (ашәаҿ). Бзиала баабеит! Ашәҟәқәа рзакәхап бзааз? Саҭабымҵан. (Иԥшааны илиҭоит.) Сара ибызназгоит ҳәа акәын.
Ница. Абзиараз.
Ан. Абзиараз, нан.
Ҟасҭеи. Бнаскьазгап?
Ница. Иаҭахым, уԥсы шьа сара машьынала сыҟоуп. (Дцоит.)
Ан. Шаҟа дыбзиоузеи!
Касҭеи. Ус бгәы иаанагома сан? Абар, иахьа аулафахәы соуит. Нҭыҵга ҵкыкгьы бзаасхәеит. Аригь ҳафатә азыҳәан инаҵәахы.
Ан. Иҟауҵазеи нанхеит. Иазызуазеи сара анҭыҵга, исымоу сызхоит, мамзаргьы сабоушьҭуеи. Уара ушьаҵақәа хеит уажәшьҭа иушьоуҵозеи?
Ҟасҭеи. Мап, сан, ушьҭантәи сулафахәы аан иаасхәоит.
Ан. Хымзуп абас иахурԥоижьҭеи. Аӡынра ааиуеит, апалтагьы умам.
Ҟасҭеи. Ирҳәоит, сынтәа аӡынра ахьҭа ӷәӷәахом ҳәа. Аҳаҳаи акы бацәымшәан сан. Зегь ҳауеит ҳара ҳаҟазар. Зыҩра саҿу ашәҟәы баргьы балоуп сан. Бара боуп ахадараҿы игылоу. Иасҭарызеи бгәанала абри ашәҟәы хыс?
Ан. Иалздыраауазеи нан, зныкыр шәҟәы зыҩхьоума.
Ҟасҭеи. Абас хыс иасҭар шԥаббари, «Ахан бзиа иазку ашәҟәы» ҳәа? Уи ахан ҳәа сызҿу, адунеи ҳашьҭамҭа аақәлеижьҭеи изыҩноу аҩноуп, уи аҩны хазына ҳара ҳаидкылан ҳазмоу.
Ан. Анцәа уирманшәалааит, нан. Унан сарамыжда сышԥатәоу акруҿамҵаӡакәан!.. (Ихәы ааганы иқәлыргылоит.)
Ҟасҭеи. Даба, арадио арҳәеишь.
Ан арадио аалыртуеит.
Адиктор ибжьы. Абас ала зымҩа лашо ҳҿар еиҵахара ҳәа ҟамҵаӡакәа ԥхьака ацара иаҿуп. Шәара шәырзыӡырҩит адырраҭара ҿыцқәа. Уажәы шәазыӡырҩ аконцерт.
Ҟасҭеи. Исзарҳәа сан, аԥхьарца абжьы смаҳаижьҭеи акырҵуеит.
Ан. Уажәыҵәҟьа нан. (Аԥхьарца ааган иаԥхьа днатәаны арҳәара далагоит.)
Ҟасҭеи акрыфара даҟәыҵны дылзыӡырҩуеит.
Уцәа соуԥшәыл сылашара,
Уцәа уҭахәхәа.
Аҵх акрагуп ашара,
Уџьымшьқәа кахәхәа.
Уцәа, адәахьы амш цәгьами,
Илеиуеит ақәыршҩы.
Имацәысуеит, ихысуеит, дыдрами,
Дацәшәартә ауаҩы.
Иазууазеи уара макьана,
Адунеи аҵасқәа убар.
Уцәа соуԥшәыл, сшьышь нана,
Иуоурым ацәаха иузҳар.
Абри аҩыза ашәа узысҳәахьан, нан, шықәсы ҩажәеи хәба рышьҭахь.
Алашара ыцәоит.
Ҟасҭеи. Иахьа шықәсыки хымши ҵуеит бареи сареи ҳаибадыруеижьҭеи.
Наала. Иашоуп, мышкы ацымкәа иагьагымкәан.
Ҟасҭеи. Шықусыки мышҩажәеи рзыҳәан акәхоит ҳчара аҿҳәара.
Наала. Саргьы убас сгәы иаанагоит. Уажәазы ԥыҭк ҳаагәаҟыргьы, избоит ҳаԥхьаҟа ҳшеиӷьхауа, ҳабӷа шеиҵаҳхуа.
Ҟасҭеи. Сара агәра згоит ҳара ишаҳҭаху ҳшыҟало. Баала агаҿахь ҳаалеиҩеип. (Ицоит.)
Дааиуеит Ница, Дамыр длыцны.
Ница. Ааи, иареи сареи ҳтоурых абра инҵәеит ҳәа сыҟоуп.
Дамыр. Рчарагьы аҿҳәара ԥҵәоуп рҳәоит.
Ница. Аҳәызба ццышә сгәы ишԥаналаҟацеи. Шаҟа ихьанҭоузеи аҳауа, о, уаҳа акы сҭахымызт, дсымандаз ҩызак, абыржә сԥсы еивызгаша. Шаҟа дгаӡоузеи, ауаҩытәыҩса иакәым аныҟаиҵо, уи ишхәарҭаҵәҟьам заанаҵ идыруазар, иҟалап нап аимыркыр, аха уи изырҟаҵо ииааиуазар ихаҭа иаҵкьыс, усҟан даҭашәымҵан шәхаҵкы. Ҟасҭеи, иуанаижьрым анцәа, ицқьоу абзиабара уахьаӷрагылаз.
Анаԥшҩы. Беилыскаауеит, багьрыцҳасшьоит, аха исымоузеи мчыс. Ицқьоу абзиабарақәа ҩба анеиҿагылоу, руак узагәҭасуам. Ааи, ааи, уахь уахьцо уаахынҳәны аҭак ҟаҵа Ҟасҭеи, ишԥа лзууеи?
Ҟасҭеи (дааиуеит). Акымзаракгьы сыздырам. Сшәыҳәоит шәсԥырхагамхарц, сара дсымоуп бзиа избо, ҳчара аҿҳәара ааигәахеит. Иҟалозар шәарҭгьы убри ауха шәсыниа.
Анаԥшҩы. Уара агәра угоума учара шыҟало ала?
Ҟасҭеи. Закәызеи иуҳәо ухаҵкы. Ари аҩыза ухаҿы зынӡаскгьы ишԥааугаӡеи?
Анаԥшҩы. Ибзиоуп, аха уи иаԥырхагахаша акгьы ҟаумҵаӡаци?
Ҟасҭеи. Акымзаракгьы.
Анаԥшҩы. Шамахамзар ауаатәыҩса рҿы зыԥсы мҟьышьыкәа иԥсуа маҷуп. Аха иҟоуп убри еиԥш гха ссақәак, азныказ иузгәамҭо, аха аҵыхәтәаны гарҭа умоуа иааудхалоит.
Ҟасҭеи. Шәара шәзыҟоу убриоуп ухаҵкы, шәызхылаԥшуа ауаатәыҩса агхақәа дышәмырҟаҵарц. Аҵыхәтәаны иҟалаша аныҟалалакь, амораль изаԥхьара шәалагоит. Шәааидтәалоит шәлабақәа кны. Асуд дашәҭоит, дшәырӡуеит. Уи ала шәгәы иаанагоит уи ихаҿ ихшыҩ аажәгашашәа. Ауаҩы дуҭахыҵәҟьазар, убраанӡа днеиаанӡа уицхраа. Уизкылымԥшлан данкаҳауа ҳәа.
Анаԥшҩы. Уара са сҟынтә гәынхарак умоушәа оуп ушцәажәо?
Ҟасҭеи. Ааи, исымоуп агәынхара. Сара сеиԥш иагьаҩы иуарҳәахьеит угхақәа, аха еиҭа уара утәы иаургоит. Иҟалап ус уазҳәахьоу аӡәырҩы ныԥхьоукхьазаргьы. Иҟалап ҳара иаҳну ашьшьарақәа, уара угхақәа ирхҟьозаргьы.
Анаԥшҩы. Сара сус аӡбара, уара уус алам ухаҵкы. Аԥхьа зус ӡбатәу уара уоуп. Избан акәзар, иудуп ахара.
Ҟасҭеи. Исыдуп ахара. Ус анакәха, сара сус зыӡбарц зылшо аԥхьаҟатәи сԥсҭазааратә мшқәа роуп. (Дцоит.)
Анаԥшҩы. Ихәарҭам амҩахь бымҩахымҵын аԥҳәызба. Ибылымшари, иахьа бара блазырҟәыз иаҵкьыс бхы аҳаракра?
Ница. Исыздыруам... Сгәы ҿкааны исыхьуеит, исыхьуеит митәылашәа, исыздыруам, исылшо исылмшо.
Анаԥшҩы. Сара ибысҭоит амч уи былшартә еиԥш.
Ница. Иҭабуп ухаҵкы. Саргьы суаҩуп. Ус џьаракыр усыцхраар анцәагьы иуџьишьап. Амала уажәазы акымзарак сҭахым. Абзиабарагь ацәгьоурагь, ус баша схы сазааншәыжь. Сҭахәыцып иҭацәыз сгәы. Схәыцлап, схәыцлап, сгаӡарақәа зегьы иахьа езганы анышә иасҭап. Уажәшьҭа уи амҩахь уаҳа сыхнымҳәыр ҟалап, аха иабаҟоу сыӡӷабра хьшәашәахеит акәымзар.
Анаԥшҩы. Ааи, ихьшәашәахеит. Сара уажәы бара бҿаԥхьа бгәы алаԥызжәоит ҳәа акәӡам избасҳәо. Ибгәалашәоума, ихьча абааԥс буаҩра ҳәа анбасҳәоз, бнапы ҟьаны бсхыччаны банцалоз. Сара усҟан исыхьуан сгәы, избан акәзар, сара избон иахьа абас шбыхьуаз. О, шәарҭ ауаатәыҩса, шәара шәзы заанаҵ еилыскаақәо роуп сыҷкәынра абжак згаз. Иҟалари нас шәаргьы заанаҵ шәалагар шәразҟымҩа аҵыхәа ахькылсуа аӡбара?
Ница. Абар аҿырԥштәы дахьгылоу ухаҵкы. Инаԥшуа аҩызцәа сара исҿыԥшны, дара ахшыҩ, роуазар, уажәшьҭарнахыс иҟамлозар ари аҩыза, сара исыхьыз акашәагьы избом. Уи са сҿы иаанхааит. Угәы ишԥаанаго Дамыр, ус акәӡами?
Дамыр. Исыздырам ибасҳәара.
Ница. Саҭамзааит, исхашҭит уара ари еиԥш аусқәа ухы шрылоумгалалоз. Абзиараз!..
Дамыр. Абзиараз!
Ницеи Дамыри цоит.
Анаԥшҩы. Шәгәы иаанамгааит имариоуп ҳәа ауаатәыҩса рыԥсҭазаара ахәаԥшра. Ауаатәыҩса ирымоуп амч, рхы злабеиартәышеи излаҭадырхашеи. Ауаатәыҩса џьара иӷәӷәоуп, џьара иԥсыҽуп. Џьара ибзиоуп, џьара ицәгьоуп. Аха инеидкыланы харантәыла ибзиахәӡоуп. Амала шәгәы иаанамгааит, урҭ, рлахьынҵа аӡбара хьанҭоуп, адунеи иқәу ажәлар зегь рыкапан хынтә еиҳаны ужәҩа иқәзар аҟара.
Алашара ыцәоит.
Ҟасҭеи. Абас оуп, Наала, иааиуа асабшаз, суада хәыҷ аҟны иҟалоит ҳчара.
Наала. Сара аразҟы сыманы схы сыԥхьаӡоит, Ҟасҭеи. Нас ҳалагап аԥсҭазаара ахаҟынтәи ирҿыцны.
Ҟасҭеи. Аԥсҭазаара, агара иҳацгарҵыз. Ҳара иҳамазааит аҩызцәа-ақәлацәа. Иҳаргылап ахан ҿыц, абаатә шьапқәа аҵаҵаны.
Наала. Ахыбгьы хаҳәтәызааит акәымзар, ажәҩан ахьтәи илеиуа ақәацәгьеи, аурҭи ихыршәар ауеит.
Ҟасҭеи. Аиаша бҳәеит, ара ушымгәыӷӡо зны-зынла ақәа ӷәӷәаны алеирагьы адыруеит.
Анаԥшҩы. Ааи, ара иӷәӷәаны ақәа алеира адыруеит, аӡхыҵрақәагь ҟалалоит. Ишәарҭамхааит уи ахан хазына?
Ҟасҭеи. Нас есымша ҳара ҳҿы ақәа алеиреи аӡхыҵреи ҟамлар амуа иҟоума. Иагызма жәытә-натә аахыс ари атәыла ацәқәырԥеи афарҭыни. Аха жәытә-натә аахыс ҳаргьы аҟаҵара ҳаҿын уи аанызкылаша адамбақәа. Нас иагьыҟаҳҵоит ҳара иахьа убри аҩыза ахан бзиа, ахан ԥшӡа, уи аҩныҵҟа иҩналалакгьы игәы рҭынчны дҟалартә. Амала уаргьы маҷк иадамзаргьы ухшыҩи-умчи ааҳалаҵа ухаҵкы. Инаскьан агылара
ианакәызаалакгьы имариоуп, амала аӡыршы уҭаԥалар ада ԥсыхәа аныҟамло, убри агәыӷьра ауп аус злоу акәымзар.
Анаԥшҩы (ахәаԥшыҩцәа рахь). Сара урҭ аҭак ҳәа акымзаракгьы расҳәаӡом.
Ахәаԥшыҩцәа рахьынтә абжьы. Избан, ма ҳара иҳаумҳәаӡои?
Анаԥшҩы. Иҟоу жәдыруама, шәхаҵкы? Ианакәызаалакгьы аиҿыхарақәа раан шьоукы ргәы иаанагоит, аиааира зго шаҟа ирацәаны дызцәажәаз оуп ҳәа. Уи ихацламҳәеи ичыни еицырхырааны, изыӡырҩуа рхы иҭеигаларц далагоит, иҩахьоу аҵәамахә ашәҭра алшоит ҳәа. Нас иажәа даналгалакь ашьҭахь агәақьҳәа анапеинҟьара ҟалоит. Уи ажәахә шымцу, ишҭацәу рдыруеит ашьҭахьтәи аҟәардәқәарҿ итәоу шьоукы, аха рхаԥыцқәа еихарӷәӷәаны идәылҵны рҿынархоит. Избан акәзар зны-зынла ахаанкылара аԥхьаҟатәи аусаз, ихәарҭамхар ҟалом.
Ҟасҭеи. Убыс аҽырҟәыбҷара ҳшаҿу ушьҭан зегь ҳахәда иқәлар? Уара иумбахьеи ҳашьха ӡиасқәа анхыҵуа, ацәқәырԥақәа аки-аки еижәыло, аки-аки еинҟьо, еиқәԥо рыхәцәқәа ҵибакаауа? Иудыруазеи убас рыхәцәқәа зҵибакаауа, аки-аки зеиҿагылоу, убрахь иццакны иахьцо иаҟәибахырц азы акәзар? О, шаҟа схәыцуа бдыруандаз, Наала, убысҟан. Аха аҵыхәтәаны даҽа зҵааракаҿ скылсуеит. Ицарц иҟоу усгьы ицоит амала уара уҽалоумыжьын. Избан акәзар, ашьхарахь ихкәоит. Ус аӡдугьы ацәқәырԥа еиқәтәоит. Абас ала аусқәа, маншәаланы иааҟалоит еиҭа.
Наала. Аусқәа маншәаланы иҟалоит, нас?
Наалеи Ҟасҭеии хара иԥшуеит.
Ҟасҭеи. Ааи, аусқәа маншәаланы иҟалоит уаҳа назҭахым ала. Абар, иббома ҳаҩны алашара?
Наала. Избоит.
Ҟасҭеи. Еҳ, бара сгәы кабмыжьырц акәхап, избоит, избоит, зыбҳәаз. Аиашаз ари ҳаԥхьа ишьҭоу дәеиужьроуп.
Наала. Сара избоит гәаныла.
Ҟасҭеи. Саргьы.
Наала. Ус анакәха напы арктәуп.
Анаԥшҩы. Ҟасҭеии Наалеи нап адыркит ԥшатлакәи фырҭыни змыхәо хыбрак аргылара. Абар избоит, аханқәа иӷьаз-ӷьазуа иахьрылагылоу. Зегь рыла еиқәшәоу ахан, абар, шәахәаԥш абаҳчара иахьыҵагылоу. Аха рыцҳарас иҟалаз уи иамоуп гха дук. Аҭӡамцқәа ашьшьара рдыруеит. Изхароузеи ари? Ҟасҭеии Наалеи иршьыхуеит ашьшьара, еиҭаршьыхуеит. Аха ашәахсҭа анхалоит. Даҽаџьара ашьшьара ианалагалакь, еиҭа ҟарҵоит. Адәахьы иԥшӡаӡа игылоу ахан, аҩныҵҟа ашәахсҭа иаганы ауп ишыкоу.
Наала. Ари змааноузеи?
Ҟасҭеи. Шаҟа исықәыӷәӷәозеи, Наала, абарҭ ажәақәа ансаҳауа.
Наала. Нас ҳаԥхьаҟагьы еиҟәжәаларцу аҭӡамцқәа?
Ҟасҭеи. Убри аҭак ҳара иаҳхылҵуа иҟарҵааит. Урҭ иагьрылдыршааит уи аиқәырхара.
Наала. Уи еиԥш амч рызҭода?
Ҟасҭеи. Ҳара.
Анаԥшҩы. Рҩыџьагьы ԥшуеит хара. Иагәыдыԥшылоит рхан бзиахә, аԥхьака дара рԥсҭазаара ҿиараны иахьыҟоу. Абар, шәарҭ ишәтәуп, шәалага анхара.
Ҟасҭеи. Ҳалагоит ҳагьынхоит. Наала сара ашәҟәы аҩра сызҿу абри ахан иазкуп. Ахан зхысхьои, аԥхьака иаԥеиԥшу зҳәо ашәҟәы.
Анаԥшҩы. Ашәҟәы ахан ԥшӡа иазку, аԥхьаҟа ихәарҭахаша! Сара сшәыҳәоит уи шәхы иашәырхәарц. Шәаԥхьаҟа, шәеиҭаԥхьа уи ахан аҭоурых. Шәара ижәбоит шәызхылҵыз. Насгьы, урҭ шәара шәыҟазаара азыҳәан ирылшаз. Уа ижәбоит ашьа зықәшу адгьылқәа, ашәахсҭақәа, атәра, агәаҟра, еиҭа ахақәитра. Шәара ижәбоит абзиара. Шәыблақәа ирхыҷҷалоит ахақәиҭраз икшоз ацәаҳәақәа. Шәгәы ҭнашьаауеит аԥшқацәа ҵәаа-ҵәаауа амца иахьалабылуаз рҳәҳәабжьы. Анацәа ргәаҟашәа. Уа ижәбоит, ҳара ҳҭыԥҳацәа рыпату ԥымҽырцаз, абахәқәа рхыцәқәантә ишыԥауаз. Аԥшқеи ани ахаҳә иадҿаҳәаланы амшын аҵаҟа ишдәықәырҵоз. Агарақәа, агарақәа, урт агхомызт ҳара ҳхәышҭаара. Ахәыҷқәа ирыцгарҵуан аҳәақәа. Урҭ аҳәақәа иааргон ахақәитра. Шәаԥхьала шәара уи ашәҟәы, уа ижәбоит шәара шәызхылҵыз, ирыдышәкыл урҭ шәхы. Игәашәҭ шәызлеиԥшқәам крыҟазар. Ишәкапан шәыламысқәа, еидышәкыл шәԥсқәа. Ахан ԥшӡа иазку ашәҟәы, аира иалагеит.
Ҟасҭеи. Изакәызеи иуҳәо ухаҵкы, макьана алагамҭа заҵәык оуп иҩу.
Анаԥшҩы. Алагамҭа бзиоуп, ус анакәха алгарҭагьы бзиа-хоит, аха...
Наала. Нас иауазеи, аха?
Ҟасҭеи. Ажәа «аха», аҭоурых ду змоу акоуп. Уи ахан ду аԥхьа иадкнаҳалоуп уажәы-уажәы аԥшәмацәа ирҿаку. Ианцәажәо абас рхы иадырхәоит: «Шаҟа ихан бзиоузеи, аха... Ари гылоижьҭеи акрааҵуеит, аха»... убас иҵагьы. Сара сышәҟәаҿы, ажәа аха анылаӡом, уи ҳара ҳҭоурыхаҿ зынӡас иӡроуп.
Анаԥшҩы. Уаҳа ԥсыхәагьы ыҟам. Иӡроуп уи нбан дула иҩу ажәа — аха.
Алашара ыцәоит.
Анаԥшҩы. Дамыр Наала дылзыԥшуп аус ахьылуа аԥхьа. Дзиҭахузеишь, илеиҳәозеишь? Абар ларгьы дахьааиуа.
Дамыр. Мшыбзиа!
Наала. Бзиа убааит!
Дамыр. Бабаццакуеи?
Наала. Ҟасҭеи иахь, абаҳча аԥхьа дысзыԥшуп.
Дамыр. Ҟасҭеи џьаргьы дыбзыԥшӡам, уи иаха ԥҳәыс дигеит.
Наала. Ишԥа?!. Мап, амц уҳәоит. Уи дысзыԥшуп сара, сагьцоит иара иахь. (Дцоит.)
Дамыр. Уажәшьҭа сусқәа маншәалахеит.
Анаԥшҩы. Ус угәы иаанагома уара?
Дамыр. Сара уи бзиа дызбоит, иуаҳама?
Анаԥшҩы. Иудыруеит ибзиаҵәҟьаны, уара уеиԥш иҟоу џьоукы-џьоукы рҿы амч шсымам, убри акәхап убжьы
рдуны уагьзсацәажәо. Аха сара суқәӡбоит. Амала уажәазы иахгазааит уус аӡбара... Иашоуп, Наала дахьнеиз Ҟасҭеи дылзыԥшӡамызт. Лгәы иаразнак инкыдҩрын инҭаҳаит. Лшьапқәа дрызнымкыло лаб аҭаҳмада ишҟа лҿыналхеит, лылабжышқәа лҿаҳәҳәы. Днеиуеит уахь, уажәазы уаҳа зда длымам зыбаҩқәа хәарҽхахьоу лаб аҭаҳмада ишҟа. Абар, аԥхьаҟа иҽеим аусқәа зхылҵыз шыҟалаз.
Алашара ыцәоит. Ԥыҭрак ашьҭахь иаалашоит. Ҟасҭеи иҩны. Ница еилырго дыҩноуп. Ашә даалагылоит Ҟасҭеи.
Ҟасҭеи. Ари закәызеи?
Ница. Иџьоушьома?
Ҟасҭеи. Измааноузеи ара быҟазаара?
Ница. Зымш ала сцәа ахшара далашәаз иҩны еилырго сыҩноуп.
Анаԥшҩы. Иаразнак дхаҳә ршәыраха дахьгылаз дзымҵысуа даанхеит Ҟасҭеи. Инапаҿ иикыз ахьшьыцба наимпыҵԥраан ажәҩан иналалеит. Дыӡит Наала, иара зда дхәарҭам.
Ница. Уи аҟара дхьааумгаӡан, дыҟоуп уажәшьҭа ублақәа зхәаԥшыша.
Ҟасҭеи. Бара бламысдоуп.
Ница. Уаргьы уцқьаҵәҟьаны уҟам аламысаз.
Анаԥшҩы. Зыҩны изыҩнамгылаз Наала, агәра лызгомызт Ҟасҭеи абасҵәҟьа дыҟоуп ҳәа. Ашә иасыз дарбанушь? Бналԥыл бара аԥшәма ԥҳәыс. Исаҳарызеи ҳәа...
Ашәаҿ дааиуеит Наала.
Ница. Ибҭахыда?
Наала. Ҟасҭеи аҩны дыҟоума?
Ница. Ааи, дыҟоуп, иԥсы ишьоит, бара бызусҭада?
Наала. Ҟасҭеи сиҩызоуп.
Ница. Сара иара иԥҳәыс соуп.
Анаԥшҩы. Ахан бзиахә агәҭа аҽаџьара ишьшьеит. Убас Наала лыгәгьы ашьа лацрыкәкәеит. Дкаҳарц акаалыгымхеит, аха лҽаанылкылеит.
Ница. Ихьаабымган сыхаара, саргьы уи еиԥш иагьарааны сақәшәахьеит. Ари раԥхьатәи бшьаҿа маншәаламхазар, баԥ-хьака анцәа дбыцхраап.
Наала. Саҭабымҵан. (Дцоит.)
Анаԥшҩы. Раԥхьаӡа Ҟасҭеии лареи ахьеиԥылаз абаҳчаҿ игылоу аҟәардә ашҟа лҿыналхеит Наала. Уа днатәаны лыԥсы еивҵахаз, дхәыҽны дызмоу налхылгарц. Иџьоушьаша аҵәуара ацынхәрас дԥышәырччо оуп дышцауа. Ааи, дахыччоит ауаҩытәыҩса иԥсы, илақәа, насгьы аԥсҭазаара зны-зынла иахьыччархәу. Дырхыччоит лыкәша-мыкәша илбо зегьы. Избан акәзар, адунеиаҿ агәрагара маҷхеит. Иагьа лыҽлырӷәӷәаргьы уи аҟәардәаҿ даннеи, инеимаҭәаны аҵәуара далагеит.
Дамыр. Сара ибасымҳәалози абас...
Анаԥшҩы. Наала уи дизыӡырҩуам.
Дамыр. Бара бызҭахыз дыбзымдырит.. Исыҭ азин сгәы иҭоу басҳәарц?
Наала. Угәы иаанагома, уара убри иурџьо ауаҩы иаҵкьыс уеиӷьуп ҳәа. Уара уоуп уажәы ламыслагьы уаҩралагьы илаҟәу. Сара уи бзиа дшызбац дызбоит.
Дам ыр. Изакәызеи ибҳәо, беилагама?!
Наала. Мап, сеиламгаӡеит. Сара гәыла схәаахәҭуам. Џьарак исҭихьеит, уахьынтәи хнырҳәышьагьы амаӡам. Суҳәоит иахьарнахыс абри аҭыӡшәала усмацәажәарц.
Анаԥшҩы. Наала иалылхит ахԥатәи амҩа. Амҩа шамахамзар ԥҳәыс илылымшаша. Ахԥатәи амҩа, аҵыхәтәаны зегьы шәзырхәыцша аԥҳәыс абриаҟара агәыҭбаара ду анлоуа.. Дунеи ахаан ԥсра зқәым агәы бзиабарала иӡрыжәу.
Дамыр. Бымш аабзиахеит!..
Наала. Уаргьы уаԥхьаҟа анцәа уирманшәалааит!..
Анаԥшҩы. Дамыр дналԥырҵны иҿынеихеит ихы иқәыжьны. Абар Ҟасҭеигьы дахьааиз. Еиҿаԥшуа игылоуп ҩыџьа ауаатәыҩса. Аӡәгьы ҿиҭӡом. Ҟасҭеи ихы длахоит. Уи ланарҟәит идуу ахара. Наала даақәгьежьын лҿыналхеит.
Ҟасҭеи. Иҟалозар, бнаскьазгап.
Наала. Иаҭахым, схала сцоит.
Анаԥшҩы. Абас ԥсык еицызхаз заԥхьаҟа аус дуқәа згәы иҭакны измаз, ҩыџьа анаҟә еиԥш ишьшьеит рразҟы. Нас дасу рхәыцрақәа рыманы хаз-хазы амҩақәа инарнылеит.
Ашьшьара... (Ахәаԥшыҩцәа рахь.) ашьшьара, аиҟәԥара, ахан аҭацәра оуп изызҳәоу ари, шәгәышәҽаныз аԥшәмацәа шәхаҵкы!
Алашара ыцәоит.
Ҟасҭеи иҩны
Ница. Сара иахьакәым сымҩахыҵит, ас иҟоу аԥсҭазаара сахәарҭам.
Ан. Ибыхьзеи нан?..
Ница. Быҷкәын иҟазшьақәа сгәаԥхом. Даазқәылаз иҽиԥсахит. Сцоит сара.
Ҟасҭеи (ашәаҿ). Банаауазгьы аӡәгьы бааимгаӡеит.
Ница. Ибзиаҵәҟьаны иудыруеит сара саазгаз.
Ҟасҭеи. Сбыҳәоит иҟалозар аусутә сымоуп бысԥырхагамхан.
Ница. Сышьҭалоит. Алашара сыбла ихыҷҷало сзыцәом. Уҭахызар абарҵаҿ унатәаны уҩла. (Дцоит.)
Анаԥшҩы. Изакәытә аахақәоузеишь Ҟасҭеи иоуа далагаз.
Ҟасҭеи. Нас, сан, бара иахыбҳәаауазеи?
Ан. Зегь бзиахоит, нан. Ахаҵа бзиа алацәгьазы алаба икӡом.
Ҟасҭеи. Ихы дшақәгәыӷуа дафар? Уажәшьҭа бышьҭал, сан. Сара аусутә сымоуп.
Ан. Аус ула, нан, саргьы стәаны сухәаԥшлар сҭахуп.
Анаԥшҩы. Ҟасҭеи иҩыга аашьҭихит, аԥенџьыргьы аартны адәахьы дындәылԥшуеит. Абар днагәыдыԥшылоит, иара, иблақәа ирхгылоу ахан. Ахан хазынахә. Ус иаразнак илаԥш иныҵашәеит митәеиқәаҵәак: аҩны ахьшьаз азбжарак ламыҩрын, иара даманы ҵаҟа илҭалеит. Иаразнак ҵламахәк даамҵасын иԥсы еиқәирхеит. Ишьапы адгьыл инықәыргыланы аҩада дҩаԥшызар, аҩны абжа иаанхаз, еибарччо, еибархәмаруа иҩноуп гәыԥҩык ауаа, Ницеи Дамыри назлоу. Дамыр ибжьы рдуны акы даԥхьоит ахан иазкны. Зегьы рнапы
еинырҟьоит. Ҟасҭеи аӡәаӡәала илаԥш нархигоит, аха Наала дыҟаӡамызт.
Ҟасҭеи. Ишьыхтәуп мамзар ашьшьара иацлар ауеит.
Ан. Уи закәызеи, нан?
Ҟасҭеи. Уажәгьы бышьҭамлаӡаци, сан? Быԥсы шьа, абар аҵх агәы еиҩнашеит.
Ан. Ибзиоуп, нан. Иумыршаӡан мамзар аусура уагхоит. Анцәа дуцхрааит сыҷкәын! (Дцоит.)
Ҟасҭеи днатәаны аҩра дналагоит.
Анаԥшҩы. Абар шәара шәаԥхьа дтәоуп ауаҩы, аԥхьаҟа ҳара ҳашьҭамҭаз ихәыцуа. Уи ихәаԥшуеит зқьыбла. Аха аблақәа ирыцу агәы ауп аус злоу. Агәы мыждақәа ацәгьараан зҽыԥхьазкуа. Абар абыржәы Наала дмыцәаӡакәан, лыҩны аԥенџьыр дадгыланы дыԥшуеит, Ҟасҭеи иуада алашара ахьыҩнаҷҷо ахь. Лара уажәшьҭа лгәы калыршәит, иара хаҭала дылцәыӡит, аха дазыԥшуп абри ауада ҭшәа хәыҷы аҿы ииуа, аԥхьаҟа ихәарҭахаша ахан ԥшӡеи иара иҩноу ауааи ирызку ашәҟәы хазына. Агәыӷра ауаҩы амч инаҭоит шәхаҵкы.
Алашара ыцәоит.
Ҟасҭеи иусурҭа акабинет
Дамыр (дааиуеит). Мшыбзиақәа!
Ҟасҭеи. Бзиа убааит! Утәа.
Дамыр. Иџьоушьаша, аҳәынҭқарцәа русураҿы, избан, шьоукы иааргәаԥхо зыҟарҵо?
Ҟасҭеи. Иуҭаху иааркьаҿны иуҳәарцаз суҳәоит.
Дамыр. Избан сышәҟәы уажәраанӡа аредакциа зазумуз?
Ҟасҭеи. Сара сеиҳабацәа ирасҳәахьеит уи зынӡаскгьы ишышьҭысымхуала.
Дамыр. Ишԥа?!
Ҟасҭеи. Суҳәоит маҷк убжьы ларҟәны усацәажәаларц.
Дамыр. Бӷеиҵыхра усҭарым сара сеибгазар. Избан акәзар, зегь рыла суиааиуеит.
Ҟасҭеи. Уара иуздырам акәымзар, зегь рыла уаҵахоит сара сҟынтә. Уареи сареи акыр ҳабжьоуп, Дамыр. Сара исҳәеит ушәҟәы даҽаӡәы иазиуааит аредакциа ҳәа. Избац акәзар, сақәшаҳаҭым удунеи хәаԥшышьа. Уфырхацәа ргәы иҭоу акәӡам идурҳәо. Зегь бзиоуп, ччароуп, напеинҟьароуп, кәашароуп. Аха уара иззуҳәо ауаа есымшааираҵәҟьагьы имкәашозар? Уара угәы иаанагома, аԥсҭазаара алаба ныхшьыланы еиҟарартәхьеит ҳәа. Уи аиҟаратәра азыҳәан иаҭахуп иашала ақәԥара. Амц мҩала аиашаҿ узнеиуам, Дамыр.
Дамыр. Сара сашшуеит. Абахҭа уҭаркыргьы алшоит, акьыԥхьахь инарышьҭыз ашәҟәы иаҳәо мцуп ҳәа ахьуҳәауазы.
Ҟасҭеи. Уара зҿы уашшуа ауаа, уара ушхәыцуа ихәыцуазар, ҳәара атахума уахаҵәҟьагь сҭаукыр улшоит. Аха урҭ ирбоит ушфраҭым, убри акәхап зны-зынлагьы иагьзузымӡырҩуа. Убарҭ ауаа иахьа амчра зманы иҟоу зны-зынла сгәы зларцәкаҳауа убри ауп, уара уеиԥш иҟоу ауаа мцқьақәа шыҟоугьы рдыруеит, аха иранарыжьуеит. Ракә сакәзар, мчыбжьык аҟара сусқәа зегьы ааныжьны, шәара шәыцҟьара напы асыркуан. Ҳара ҳаҩнаҭа цқьахарц азыҳәан уи адагьы ԥсыхәа ыҟам.
Дамыр. Ушьа сымазар изжәуеит, убриаҟара усцәымӷуп.
Ҟасҭеи. Уи ушәҟәы аҵыхәала акәым ҳәа сыҟоуп?
Дамыр. Ааи, иудыруеит ибзиаҵәҟьаны шаҟа ламысдарала Наала улызныҟәаз.
Ҟасҭеи. Исыдуп ахара, уаҩытәыҩса дҩаҵалан изышьҭымхыша. Аха Наала лҿы сыбзиабара цқьоуп. Сара исылшоит уи адамра иҭазгаларц. Аха уара иуулакгьы ҳаицруҟьеит. Сара сқьиара уаӷрагылеит.
Дамыр. Сара ус суӷрамгылакәа Наала дсызгомызт. Избан акәзар, бзиа дызбон. Иагьсылшеит уи снапаҿы лаагара. Уара угәаӷ аҟынтәи ажәагь сылҭахьеит.
Ҟасҭеи. Аԥсахҩы, аламысда... Уара ҿаҵак атәым чыс азыҳәан, уца алахҭым аҵарԥаны ихыршәҭны икаужьуеит. Сара узбоит, уара уқәрахь уаннеилакь уҟазшьа бааԥс узыцәшәо ауаа рҿы уԥсы иаҵаҵәахны, уҭыԥ уамырхыр ҳәа
ушәаны, хәшьадарас иҟоу зегьы ухы алархәуа, сара соуп дурҳәашт џьоукы уззеилымкаауа. Сара зны-зынла ҿымҭӡакәа сгәы ашьа ацрыкәкәо аудиториақәа рҟынтәи сдәылҵны сцалоит, избан акәзар, уара аԥхьаҟа узеиԥшрахараны иҟоу иахьатәи урҵаҩцәа абиурократцәа, рфилософиатә жәақәеи ргәи еимадаӡамкәан, рыҵа ҟьашьны, ражәа рацәаны, арахь ихшыҩданы, уара ахшыҩ удырҵарц ианалаго. Сара ҩызак иаҳасаб ала иуасҳәоит. Зегь реиҳа сыԥсы злаз аԥҳәызба дсцәурӡит ҳәа, исчҳауеит, амала уаргьы-саргьы иаҳмырӡроуп ҳхатәы интересқәа рзыҳәан Ҳаԥсадгьыл. Ирцәыхьчатәуп убырҭ реиԥш иҟоу ауаа ухгьы, ҿыц иҳаҵагыло ахшарагьы.
Дамыр. Уара излазбо ала абацәа ураӷоуп.
Ҟасҭеи. Мап, сара абацәа рыла сыԥсы ҭоуп. Абацәа сызҵадыргылаз, ахыброуп макьанагь исхагылоу. Аха убри аҭуан иҵагь иҳаракхарц азыҳәан, саргьы истахуп ак сылшарц. Аҷкәынра ианакәызаалакгьы ҷкәынроуп, аха аҷкәынра иамоуп аамҭақәа хаз-хазны. Дареи ҳареи ҳаҷкәынра, аамҭала еиԥшым. Иахьатәи аепоха зегь акоуп иара ахала уархәыцуеит. Сара агәра згоит ҳара ҳабацәаны ҳаныҟало, ҳаҷкәынцәагьы шҳадгыло инааго аус ҳамырдарц. Усҟан агәынамӡареи, мап-чапи зынӡаскгьы иаҭахым. Ирыцхраатәуп. Ирыццатәуп амҩа иашахь, избан акәзар, аҿыц ианакәызаалакгьы иаиааиуеит.
Анаԥшҩы. Арҭ аҩыџьагьы уажәраанӡа игәыӷьны ас еибырмҳәацызт. Аха аамҭа акәзаап ауаҩы изҭо агәаӷьра.
Ҟасҭеи. Суҳәоит схала саанужьырц.
Дамыр. Сцоит. амала Наала уажәшьҭарнахыс лыӡбахә уаламцәажәан, уи сара дыстәуп.
Ҟасҭеи. Мап, дузгом!
Дамыр. Дызгоит!
Анаԥшҩы. Да, лара ҳалзыӡырҩыпи!
Наала (дааиуеит). Уажәшьҭа зегь акоуп сара сзы. Ҟасҭеи, сааит иуасҳәарц хаҵа сышцауа.
Ҟасҭеи. Бара биашоуп, Наала.
Наала. Сара аиашара-амиашара уажәшьҭа сашьҭаӡам. Уара уанысцәыӡ сызмазаалакгьы ауеит. Сара хаҵа сцаӡом ҳәа акәын сгәы ишҭаз, аха ус схы сражәыр уара узы еицәахоит,
уи хьааугалап, срыцҳаушьалап, убри акынтә иҟасҵоит уара суцәымӷхартә, сиццоит зегь реиҳа узҭахым ауаҩы. Убриала иузеиӷьу ҟасҵо џьысшьоит, Ҟасҭеи. (Дамыр иахь.) Сара издыруеит уара ушыламысдоу, аха усгьы суццоит избан акәзар, деиқәсырхароуп сара сзыҳәан кыр иаԥсоу ауаҩы.
Дамыр. Сара иуасҳәахьан дызгоит ҳәа.
Наала. Ухы уеиҷаҳала, Ҟасҭеи.
Ҟасҭеи (ихала). Иугеит, иуеит аԥсҭазаара. Аԥсҭазаара ахаара унаԥхыц аларԥаны ашьа алцәыцәааны ажәра уаҿуп, аха еиҭа уныҳәаҿақәа ааныркылоит. Дара рзы бзиа ухәыцӡом, аха арахь хадас уалырхуеит. Иахьа усиааит, аха иаабап ҳауа аԥсҭазаара ишьҭнахуа мышкы-зны.
Анаԥшҩы. Усҟан шәҩыџьагьы шәҟамлар ҟалоит.
Ҟасҭеи. Сара уи усыс исымаӡам, иахьагьы ишахәҭоу сыҟаӡам, аха сықәԥоит, еӷьу аԥсҭазааразы. Убранӡагьы ақәԥара саҟәыҵуам ҳара ишаҳҭаху ҳҟалаанӡа.
Анаԥшҩы. Анцәа иуиҭааит алшара.
Ҟасҭеи. Амин, аха сара еиҳа еиӷьысшьон, уара уҟынтә исоурц агәыразреи ацхыраареи.
Анаԥшҩы. Ҟасҭеи дцоит ашьшьыҳәа иаԥхьаҟа хара дыԥшуа. Ауаа зегьы амҩа ирҭоит, избан акәзар, има днеиуеит дара рзы ихәарҭахаша аус. Зегьы рыблақәа еиҟараны еихәаԥшларц. Ауаа иашақәа аҵамхаларц. Зегь ахан бзиахәаз гәык-ԥсык ала иҟазаарц.
Алашара ыцәоит.
Ҟасҭеи иҩны
Анаԥшҩы. Ҟасҭеи астол иқәыз ашәҟәы бӷьыц аашьҭыхны аԥхьара далагоит. Уи абас аҳәоит: «Сара агха дуӡӡа ҟасҵеит, уара уахь санымҩахыҵуаз. Еилыскааит иузызуз шхәарҭамыз. Уԥсҭазаара сырхәанчеит, убри аҟнытә уаԥхьаҟа уманшәалахарц азыҳәан, иуԥырызгоит схы. Убри ала исылсыршап еиҭа ушьапы уқәыргылара. Ухәыҷы сцәа иалоу, мышкы-зны уара уахь дхынҳәыртә иҟасҵоит. Умш аабзиахааит. Анцәа сиҳәоит угәыхәтәы уахьигӡарц азыҳәан. Ница»
Ҟасҭеи. Бара абас ауаҩ игә бымоуп ҳәа сыҟамызт.
Анаԥшҩы. Ааи, зны-зынла умхәыцрақәа рҟынтәи агхақәа ануоуагьы ыҟоуп.
Ҟасҭеи. Зны-зынла акәындаз... Смахәарқәа сзышьҭымхуа сышԥааԥсеи уҳәарауазеи.
Ан. Иҟалазеи, нан?
Ҟасҭеи. Дцеит бҭаца.
Ан. Иџьашьатәӡам, ари адунеиаҿ ҳаԥсы заҵәык ада иаҳцәымцаз ҳәа иҟоузеи.
Ҟасҭеи. Уиакгьы ҳамазааит, аҵыхәтәаны џьара ҳашԥакылнамгари.
Ан. Анцәа иџьшьоуп убри аҩыза агәыӷрагьы ахьумоу.
Ҟасҭеи. Уи хәарҭоуп, сан.
Ан. Ишԥоуҳәеи, нан?
Ҟасҭеи. Ихәарҭоуп сҳәеит.
Ан. Убри оуп саргьы сыԥсы зку. Дцеит акәу?
Ҟасҭеи. Ааи, лыламыс дканацеит.
Ан. Ауаҩытәыҩса иаҳцәыӡуа?
Ҟасҭеи. Уи дхынҳәуеит мышкы-зны, сан.
Ан. Уаанӡа сара сыԥсы ҭоума?
Ҟасҭеи. Акымзаракгьы быхьуам.
Анаԥшҩы. Ани-аԥеи гылоуп ихәыцуа. Ҟасҭеи иан лыб-лақәа дхыԥшылоит. Уаҟа ихибаалоит агәыцқьара, ашәара, аԥхьака агәыӷра. Ари еиԥш ицқьоу аблақәа мхәашьыроуп. Урҭ ирыҭатәуп аԥсҭазаара. Иаԥырхтәуп ари аҩны азыҳәан згәы цқьам. Ница лхала лхы дырны дышцаз еиԥш. Иаахтны ираҳәатәуп шьоукы-шьоукы ауаатәыҩса, шуаатәыҩсам. Ааӡара злымшо, ахшара ыҵазырбго. Арҭ зегь Ҟасҭеи даԥхьоит иан лыблақәарҿ. Ан лыблақәа роуп арҭ зегь зҳәо.
Ҟасҭеи. Уаҳа ԥсыхәа ыҟам.
Ан. Изакәызеи, нан?
Ҟасҭеи. Иахьагьы уахагьы астолаҿ, ԥсраҽнынӡа аҩра. Ублақәа ааԥшуанаҵы ууаажәлар рыбзиабара... Сара иаԥысҵоит баргьы-саргьы ҳаӡбахә зларҳәаша аҩымҭа. Ҳауаажәлар
рзыҳәан. Абарҭ апатреҭқәа аҭӡамц икыду рҳаҭгәынқәа, аԥси-абзеи аумак пату рықәзымҵо ауаатәыҩса рыӷрамгыларц. Ашәахсҭақәа рӷьара иалагарц.
Ан. Анцәа дуцхрааит, нан.
Ҟасҭеи. Исыцхрааит ан лгәаԥхареи, суаажәлар рыбзиабареи.
Ан. Анцәагьы духоумыршҭын, сыҷкәын.
Ҟасҭеи. Ибзиоуп дысгәаласыршәалап, џьаракыр дсыцхраауазар.
Ан. Анцәагьы духоумыршҭын, сыҷкәын.
Ҟасҭеи. Сеилахоуп, сан.
Ан. Уара ишуҭаху. (Дцоит.)
Анаԥшҩы. Игоит ашәаҳәабжь... Чароуп, гәырӷьароуп, уи аҩнаҿы. Абар абри аԥсабараҿ, еилаҭәоит, еиқәԥоит хԥа: — аҩи, алаӷырӡи, амарқьафи. Урҭ еиқәԥоит, рыхәцәқәа ҵибакаауеит аиааира агаразы. Аҩы қәԥоит аиааира иара иагарц, аха иабаҟоу, иахьа иашьыз уаҵәы ихыԥсаауеит, уаҳа нарха амаӡам. Икаҭәоит алаӷырӡ ирыцҳаушьаша алаӷырӡ, ахра иагәыҵкьаса илеиуа арҩаш еиԥш. Аха иабаҟоу иара ахрагьы зны арҩаш анамҵәогьы ыҟоупеи. Абар иқәԥоит амарқьаф, уи дунеи ахаан ишықәԥалац уахагьы иқәԥоит. Ҟасҭеи имҵагылоу мшынк иаҟароу, мшынк аҟара иҵаулоу, амшын еиԥш ҭабара зықәӡам. Адунеиаҿ иаанхо оуп зегьы ириааиуа. Ус анакәха, ианаҳҵоит егьырт аамҭа иаццо ахҭысқәа. Аха дунеи ахаан иҭабауам уи Ҟасҭеи икалам зҭишьуа амшын, избан акәзар, уи ианнаҵоит аиаша.
Ҟасҭеи. Бахьнеиз балагәырӷьааит, Наала.
Наала (таца маҭәала деилаҳәоуп). Иҭабуп.
Ҟасҭеи. Сара ибзыҟасҵоит аҳамҭа, амала, акыраамҭа садхалар ҟалап.
Наала. Сара уи оуп уажәшьта сыззыԥшу, гәыӷырҭасгьы исымоу. Амала ухы уеиҷаҳала, Ҟасҭеи.
Ҟасҭеи. Сгәы бара ибыӡрыжәит, аламала ишәарҭахом. Уи илнахит ахԥатәи амҩа. Даҽа гәык еиԥш ихьаԥссауам.
Анаԥшҩы. Наала арҭ ажәақәа лаахеит азоуп зҿылмҭуа.
Ҟасҭеи. Аҵәуара гәҟычгоуп, уаҳа џьаргьы ихәарҭаны ҳәа иҟаӡам.
Наала. Уи ахьыҵыҵуаз иамҵәеит уажәшьҭа.
Ҟасҭеи. Бара бгәы уажәшьҭа бацкламԥшыргьы ауеит. Аԥсҭазаара бзиа бақәшәеит. Агәы уи аҟара аӡәгьы дашьҭам уажәы. Ус ауаҩы дахьынабгәыдыԥшыло уаҩ иблаҿ бааиратә быҟазааит. Уи оуп уажә иаҳа пату зқәу. Аха ауаҩы дыԥсаанӡа знык имкапаныр ауам, ибзиабареи ицәгьареи. Иҟалап иара убри аҽныҵәҟьа деиҭеиргьы. Рыцҳарас иҟалаз, усҟан зегь ахы инаркны уалагар акәхоит.
Наала. Иуҳәақәаз зегьы ак сывмыршәакәа сузыӡырҩуеит, Ҟасҭеи. (Дцоит.)
Анаԥшҩы. Абас гәаныла еицәажәон рҩыџьагьы. Гоу-гоу еиӷацәоушәа. Иашоуп зны-зынла аԥсҭазаара ауаатәыҩса еиӷацәоушәа ианыҟанаҵогьы ыҟоуп.
Ҟасҭеи. Аԥсҭазаара, ауаатәыҩса еиӷацәоушәа ианыҟанаҵогьы ыҟоуп.
Анаԥшҩы. Абас наниҵарц иҭаххан, аха иҽаанкыланы даазхәыцит.
Ҟасҭеи. Мап, ауаҩытәыҩса аԥсҭазаара иагәаԥхо зегьы аимырҟаҵароуп. Аԥсҭазаара ыҟазароуп ауаҩытәыҩса иҿы, аԥшәымасгьы иара дамазароуп. Убас дыҟазарц иаҭахуп ақәԥара, ачҳара, агәаӷьра.
Анаԥшҩы. Иара абас иагьаниҵеит ақьаадаҿ... Анирахьҟа чароуп, гәырӷьароуп еиқәырҭәоит алаӷырӡи аҩи. Арахь иҩуеит акалам. Аҭоурых шьҭазҵо, аԥхьаҟа ихәарҭахаша, ахан ԥшӡа иазку ашәҟәы абӷьыцқәа хазырҭәаауа.
Алашара ыцәоит.
Анаԥшҩы. Ахҭыс ахьыҟало ҩ-нызқь верс раҟара инаҳцәыхароуп. Ҳара ҳнаԥшны иаабоит иҟалаз ахҭыс шыҟалаз.
Ница. Ари иаб дыҟоуп. Сара иара изыҳәан зыԥсы ҭам аӡәы сиҩызоуп. Мышкы зны сан ҳәа дҵаар дыԥсхьеит ҳәа иабҳәоит. Бара излабҳәо ала ҭынха дбымамзар, дааӡа, мышкызны, алада ихароу иадгьылахь бигар, бара аразҟы змоу аӡәы бакәны бҟалоит. Иԥсадгьыл дацәыбмырӡын. Абааԥсы, анысгьы-абысгьы бара боуп имоу. Бысҭ абар иаб иадрес.
Анаԥшҩы. Абас лхәыҷы днарыҭан дцеит Ница. Амала дахьцо ҳәа акгьы лымҳәаӡеит. Саргьы исыздырам ишәасҳәара. Ихароу аҩадатәи ажәҩан аҵаҟа, иҵаарҷҷоит, асыҭәҳәеи афарҭыни, ирылҩны икьаасбжь гоит ҳара иҳаиуоу ахәыҷы. Аладатәи адгьыл иаԥоу, аҵаа дгьылаҿ ииз. Уи иаби иареи рыԥсадгьыл еиԥш дыԥшӡоуп, иԥсадгьыл еиԥш игәы ԥхоуп, игәы ҭбаауп... Шәӡырҩы, ахәыҷы икьаасыбжь. Иара иҭахуп иԥсадгьылаҿ ибжьы наӡарц. Уи ала иҳәоит идгьыл хәыҷы ишагымхо иара иҩызцәа аҵеицәа. Игоит абжьы... Аха... Иабаҟоу ибла аҭаԥшра иазгәаҟуаз уажәшьҭа илаҳауам, акәымзар.
Ҟасҭеи. Аҳаҳаи акы бацәымшәан, сан.
Ан. Мап, нан, уара уахьсымоу сзыцәшәозеи.
Ҟасҭеи. Ибгәалашәома санхәыҷыз исабҳәалоз алакә. Ашша зықәшьыз ацҳа иқәлаз ихьыз ҳәа?
Ан. Ааи, нан, ианакәызаалакгьы уаԥхьа укаԥшны ушьапы ргылала.
Ҟасҭеи. Ибгәалашәома егьи алакә, хшьапык зҵаз аҽы, арашь иаԥхныҩларц ианалагаз.
Ан. Убри еиԥшқәагь ҟалалоит, нан.
Ҟасҭеи. Иаҳа беиӷьӡами?
Ан. Иаҳа хәыҷык сеиӷьхеит. Аҭӡамцаҿ икыду апатреҭқәа сзааги.
Ҟасҭеи иааганы иналиҭоит.
Зегь рымшра уара иузынхааит сыҷкәын, нан.
Ҟасҭеи. Сан!..
Анаԥшҩы. Дыԥсит. Аиаҵәақәа аттаҳәа ажәҩан иалшәшәаны икаԥсоит. Ҟасҭеи даҽа патреҭкгьы аҭӡамц инкыдиҵеит. Зегь реиҳа иԥсы злаз иан лпатреҭ.
Алашара ыцәоит, ԥыҭрак ашьҭахь иаалашоит.
Хышықәса ирулакгьы еицынхеит Дамыри Наалеи. Аха уаҳа данамыхәа, зны лчамадан аашьҭыхны дындәылҵит. Дцеит
уи иҟынтәи, уаҳа хынҳәра лықәымкәан. Дышиашаз раԥхьаӡа Ҟасҭеи ажәа анилҭоз изықәтәаз аҟәардәаҿ днеит, аха уи аҟәардәгьы шьҭырххьан. Насҭхашәа икаршәын ауаа ршьапы иаҟәаҟәахьаз шәҭ-шьыҵәрак, уи лара леиԥш агәаҟра зхызгахьаз акакәын. Абар даалыдгылоит Ҟасҭеи.
Ҟасҭеи. Ари ашәҭ зыбҭода?
Наала. Ари аҩыза ашәҭ уажәшьҭа аӡәгьы иҭахӡам. Ашьапқәа ирҟәаҟәахьеит.
Ҟасҭеи. Избоит... Шәеилыҵит... Шаҟа бҽыбыԥсахзеи, быхцәгьы ашлақәа алаԥсеит. Бымҩа абахоу?
Наала. Сҩызцәа рахь, аусура салагоит. (Лҿыналхоит.) Усҭ ари ашәҭ, иагьа ашьапы ахысхьазаргьы, аԥхьа ишыбзиаз аныԥшуеит. (Дцоит.)
Анаԥшҩы. Дцоит Наала лҩызцәа рахь, дцоит шьаҿа ҭбаала, избан акәзар, лаԥхьаҟа иҟоуп амҩа, амҩа акыр ихароу. Мшәан, амҩақәа зегьы агәыӷра рыцми.
Алашара ыцәоит.
Анаԥшҩы. Ҳара ҳахәаԥшып уажәы, ҳаԥхьаҟа иҟалаша уск. Даҽа ҩажәеи фба шықәса рышьҭахь ҳфырхацәа рԥсҭазаара аҵыхәтәы. Уи ҳара иҳанаҳәоит урҭ рыгәыӷьреи рылшареи, ирхәаз аус анагӡара рылшоу ирылымшоу.
Ҟасҭеи. Сыԥсуама, Наала?
Наала. Уи ҟалашьа амам, уара дунеи ахаан уԥсӡом.
Ҟасҭеи. Саргьы уажәраанӡа агәра сызгомызт, аха уажәшьҭа изгоит. Избан акәзар, зыгәра згарц исҭахыз схы ақәысҵеит.
Наала. Уара уус наугӡеит, Ҟасҭеи. Иԥыххаа иқәуҵеит уаԥхьа игылаз аԥынгылақәа зегьы.
Ҟасҭеи. Иара убри акәхап, ас иаразнак слазышьҭыз. Амала бара блахьынҵадастәит.
Наала. Уи акаамеҭ уажәшьҭа агәаларшәара иаԥсам.
Ҟасҭеи. Хара сыдзар зегьы сшәеит ҳәа сгәы иаанагоит.
Наала. Ааи, ахарақәа рыҟнытә ҳҩыџьагь ҳацқьаӡа ҳхы ҳақәиҭуп.
Ҟасҭеи. Наала схы иаҵоу сшәҟәы ааҵхны, хәышәи жәаха адаҟьа бысзаԥхь.
Наала (даԥхьоит). «Ауаҩытәыҩса аԥсҭазаара иагәаԥхо зегь аимырҟаҵозароуп. Аԥсҭазаара ыҟазароуп ауаатәыҩсарҿ, аԥшәымасгьы иара дамазароуп. Убри азыҳәан иаҭахуп ақәԥара, ачҳара, агәыӷьра».
Ашьшьыҳәа дааҩналоит Дамыр.
Ҟасҭеи. Дызусҭа зшьапышьҭыбжь саҳауа?
Наала. Дамыр... Ашәаҿ дгылоуп.
Ҟасҭеи. Сара издыруан уи убас ишыҟалоз.
Дамыр. Сара сааит уара укалам аҿаԥхьа схырхәарц. Зықьҩыла ҳара ҳауаажәлар аԥхьаҟазы ихәыцуа, абар уҩнаҵаҟа амҩақәа ирынгылоуп, угәабзиара еилыркаарц. Убарҭ зегьы иркуп уара ушәҟәы, ушәҟәы бзиахә. Ҟасҭеи, ишуҳәалоз еиԥш иугеит аиааира.
Ҟасҭеи. Сара исҭахуп ҳашьҭамҭа еснагьгьы аиааира агаларц. Сара исҭахын ианакәызаалакгьы алагарҭаҿ ҳаилибакааларц, алгарҭаҿ акәымкәан. Иубома уаргьы саргьы зны маҷӡак агхақәа иҳауз шаҟа аус дуқәа ахылҵыз. Урҭ реиԥш иҟоу аилибамкаара хәарҭам, аусқәа ирцәыхьчалатәуп ҳара ҳҵеира. Наала, ашьшьарақәа анума уажәгьы?
Наала. Мап, Ҟасҭеи, ирынӡам ашьшьарақәа, амала ашәахсҭа рынхалеит акәымзар.
Ҟасҭеи. Сара агәра згоит, ҳара ҳҵеицәа ашәахсҭагьы шанырхуа.
Анаԥшҩы. Саргьы агәра згоит.
Ҟасҭеи. Сгәы исанаҳәоит абар дааҩналап ҳәа сыҷкәын. Бара уи анра изу. Абар исаҳауеит ишьапышьҭыбжь, уи даауеит дықәланы иабацәа радгьыл.
Наала. Сгәыԥҳәыхш ижәызшәа сихылаԥшып.
Ҟасҭеи. Санԥслакь ашьҭахь оумак имырҳау-ҳауцәакәа, сабацәа ахьжу ақыҭаҿ сыжәжы. Насгьы сышәҟәы иаҭныҵыз аԥарала, ҳҟәараҿы иқәжьу баша хаҳәк схаргыл, абас анҵаны: «Иԥсадгьыл бзиа ибон, азы иаӷа дицәшәаӡомызт» ҳәа.
Наала. Зегь нагӡахоит.
Ҟасҭеи. Да сышәҟәы насырки. Умш аабзиахааит сыԥсҭазаара зегь зқәысҵаз сҩыза иаша...
Наала. Ҟасҭеи...
Анаԥшҩы. Дыԥсит.
Наала. Абас лахьынҵас иман иара.
Анаԥшҩы. Наала дгылоуп Ҟасҭеи диҿаԥшуа, лыԥсы зегьы зыӷраз иблақәа ҭашәашәан дықәуп. Аха лгәы иадуп иажәа беиақәа зну ашәҟәы.
Арԥыс (дааҩналоит). Иҟалома снеир? Сара Ҟасҭеи...
Наала. Ԥшьшьала...
Арԥыс. Иҟалазеи?..
Наала. Уи дыԥсит...
Арԥыс. Саб, иагьа сҳәаргьы ас усԥылоит ҳәа сыҟамызт.
Наала. Сыҷкәын, нан... (Дылгәыдлыҳәҳәалоит.)
Арԥыс. Ишсабҳәара дызусҭадаз саб?.
Наала (ашәҟәы илкыз наилҭоит). Аа, уаԥхьа, нан, абра дубоит уаб дызусҭаз.
Арԥыс. «Ахан ԥшӡа иазку ашәҟәы».
Алашара иалкааны аҭӡамцаҿ ашьшьара иннажьыз ашәахысҭа иадԥхалоит.
(Дахәаԥшуеит. Ԥыҭраамҭак ус дгылоуп, нас ибжьы ларҟәны.) Ашьшьара... Ашьшьара...
Ашьшьыҳәа алашара нҭаауеит.
Аԥарда
Ҩ-ҟәшак аманы
Иалоу ауаа
Анаԥшҩы
Асҭамыр
Ламшьаҵә
Ладикәа
Анҭика
Назиа
Сариа
Цаца
Арсана
Ахәаԥшҩы
Ақәгылара мҩаԥысуеит ақалақь аҿы инхо ҭаацәарак аҟны
Аԥарда анаат ашьҭахь асцена аалашоит. Ауада ҭбаа-ҭыцә бзианы ирхиоуп. Ԥыҭраамҭак ҭынчроуп. Аӡәи-аӡәи еиҿаԥшуам, аҭыӡшәа шрымоу рныԥшуеит.
Анҭика. Ааи, абри аҩнаҭа сара сеиҳабуп. Аӡәгьы ихшыҩ, сҭахӡам... Шәара аҭакәажәи аҭаҳмадеи иҭабуп ҳәа сашәҳәар шәыхәҭоуп. Сыҷкәын зежә шықәса дшәысрааит. Уи, аты аҵла гәаҩа иааҭырго еиԥш дысзаашәышьҭит. Уажә ишәҭахузеи сара сҟны?..
Ламшьаҵә. Акымзарак, дад, бхаҵкы сцеит. Бара была ҳаԥсы ҭоуп, бшеибгоу аҭакәажәгьы саргьы ҳаԥсааит.
Асҭамыр. Сбыҳәоит сабду ус бимацәажәарц.
Анҭика. Ҿумҭын!.. Сара уан соуп. Уара уразҟы азыҳәан схәыцуеит. Уара уааӡатәуп ҿыц. Еиҭа агара угараҵатәуп.
Анаԥшҩы (ашә аҿынтә). Ибықәнамго бымҳәан. Бара рашҭа банҭалоз, ари аҭаҳмада анцәа диҳәауа бзықәгылаз адгьыл гәыдикылон, бымшны рыҩны быҩнагыларц азыҳәан. Шаҟантә ибасҳәахьоузеи мышкы-зны бшахьхәуа. Бхала бхы ҭабырхозар акгьы аурымызт, аха...
Асҭамыр. Сара хар сымаӡамкәа сааӡоуп, арыцҳашьареи аламыси сыманы. Бара ибааӡаз рыхьӡ рԥхашьагаханы ақалақь иахыҵәарц акгьы агӡам. Сашьеиҳаб, уара, ма бара саҳәшьеиҵбы... азин шәысҭауам... Ҳаҩнаҭа ма еилҩырӡароуп, ма ашьапы иқәгылароуп. Абри ҟалаанӡа ҩныҵҟалагь аибашьра ҳзаҟәыҵуам.
Сариа лашьа ииҳәаз дахыччоит.
Назиа. Бихымччан, башьа аиаша беиҳәоит.
Ладикәа. Уи бусс алам.
Асҭамыр. Сара азин усҭом, сашьа, уԥҳәыс абас улацәажәарцы. Лара зегьы дшәеиӷьуп, ламыслагьы, уаҩралагьы, зыԥсы цқьоу ԥҳәысуп. Шәара шәбаны саанхом, шәара ауаҩра зцәыӡыз... Сабду, саҭоумҵан, сабду, шәкасыжьыз џьышәымшьан...
Ламшьаҵә. Угәы ԥумжәан сыҷкәын. Уахьыҟазаалакь уаҳцәызгода. Уара уманшәалахааит, аҭакәажәи сареи акгьы ҳаурым. Дад, быххь згеит сҭаца, ҭакәажәыки ҭаҳмадаки ҳзыԥсгәышьар, ҳазлатәоу ҳаиашьара нышәк ҳарҭап. Акы ҳҭахны ҳәа ҳаҟаӡам, ишәыхәо акрыҟазар иаажәга, шәхы иашәырхәа...
Анҭика. Ҳара амалаз ҳаԥсӡом, ҳаҩны иҩноу ҳазхоит.
Ламшьаҵә. Шәыҩны ахаҭагьы сара сами ишәзаазхәаз, дад, бхаҵкы сцеит. Бара ишахәҭам ажәак исабҳәо акәым, лабала схы басыргьы ҿысҭуама. Абзиараз шәыҩны уаҩ дааилааит. Схәырџьын сзаажәг... Изҭышәымхызеи арҭ ашәырқәа?
Назиа. Ҳаҭоумҵан баба...
Анҭика. Баламкьысын ҳәа басҳәеит.
Назиа. Саҭабымҵан.
Ладикәа. Бареи сареи уамак ҳашзеидымхало бдыруазааит. Бара сара сеиԥш иҟоу иԥҳәысра баԥсам...
Назиа. Ус акәхап...
Анаԥшҩы. Аиаша уҳәеит. Назиа уара уеиԥш иҟоу иԥҳәысра лыхәҭамызт. Лара дуаҩуп, аԥсыцқьа зхоу ԥҳәысуп. Пату лықәуп ауаа рҿы, уара пату лықәуҵом. Аха уара ууаҩума, убри ауп зҵаатәыс иҟоу.
Назиа. Сабанӡахәо, сабанӡахәо, ауаҩытәыҩса игәы змам ауаҩы иҿы.
Анаԥшҩы. Ачҳара бымаз, саҳәшьа, ачҳара. Бара аҿар рааӡара баҿуп. Урҭ былахь еиқәны ирымбароуп. Ҳаԥхьаҟатәи ашьҭамҭа ари аҩыза хәаԥсарак рыламкәан иааӡатәуп. Убри азыҳәан иаҭахуп ачҳара... Уара, сабду, угәы каумыжьын. Уца ашьшьыҳәа аҩныҟа уахьнеиуа уҭакәажә, санду лгәы рыӷәӷәа! Илаҳәа: ҳаҷкәын ирласны даауеит ҳәа. Иумбои ихы кны
дыштәоу. Игәнигоит, игха еиликаауеит. Ус анакәха, иаԥхьаҟа акы изԥшуп. Иара ихарам. Унеи, игәы ааҟаҵашәа уца.
Ламшьаҵә. Схәыҷы, дад, абар абри аҳа ҵыԥхцәа еихауҳаз сынтәа акызаҵәык ҿалан, ахала ирҭны икашәаанӡа ҳәа аҭакәажәгьы уа даҵатәан. Усҭ, исымх!.. (Ихәырџьан ихәда инахшьны ашә ахь иҿынеихоит.)
Асцена аалашьцоит, абарҵаҿ Анаԥшҩы Ламшьаҵә днаскьеигоит.
Ламшьаҵә. Усҭ, дад, ари амҵмыџь. Арҭгьы амҩан исԥыло инадсырклап... Ишсоуҳәара, узусҭда уара абриаҟара гәыкала исацәажәо, иухьӡузеи, иужәлоузеи? Иузҭада абас арыцҳашьара.
Анаԥшҩы. Сара ус ауаҩы ҳәа сарҳәоит.
Ламшьаҵә. Лахьынҵа анцәа иуиҭааит, сыҷкәын, уи еиӷьу ахьӡ уаҳа иабаҟоу.
Анаԥшҩы. Исгәаԥхоит саргьы, аха иҟоу умбои, сабду, ақьиара абарбал ианушәа ауп ишыҟоу. Зны ҵаҟа уагоит, даҽазныхгьы — хыхь. Зегь акоуп, аиашара иамгар ҟалом. Сабду, иаҭоумҵан уҭацеи, лԥа еиҳаби, лԥҳаи, убарҭ рҩызцәа аӡәырҩы. Избан акәзар, урҭ лашәқәоуп. Ирыздыруам аԥсҭазаара шеибарку, ауаҩытәыҩса дзыԥсоу, рыстол иқәуи рџьыба иҭоуи роуп хшыҩсгьы намыссгьы ирымоу.
Ламшьаҵә. Абзиара узыҟалааит, сыҷкәын, анцәа уирманшәалааит. Аамҭа ануоуа уҩеи ақыҭахь.
Анаԥшҩы. Иаарласны Асҭамыри сареи ҳҩеиуеит. Умҩа аабзиахааит!
Ламшьаҵә дцоит. Анаԥшҩы ԥыҭрак дишьҭаԥшуеит. Ауада аалашоит, досу рҭыԥқәа рҿы игылоуп.
Анҭика. Сыҷкәын, нан, абри аҩнаҭа сдәылҵны сцоит ҳәа уаналага, сыҽшысшьуа удыруазааит. Аинститут ҳаԥхьа уҭалап; усҟан иамур, егьи ашықәс ыҟоуп, иамуӡар ауаҩы даасхәап. Ҳара ҳашшыртә ҳаҟам. Иҳагузеи? Быззашуазеи, сыԥҳа, иахьа ибшәу уаҵәы ибшәым. Уара, сыҷкәын, ақалақь аҿы зегьы уеихырхәоит. Бара, сҭаца, бызқәымгәыӷуаз ббеит. Нас ишәыгузеи?..
Назиа. Иашоуп, сызқәымгәыӷуаз збеит. Анышә сафап акәымзар, шәыҩнаҭа сшьапы ҩнасыргыломызт асҵәҟьа здырыр.
Анҭика. Иагьбыхәҭан иҩнабмыргыларц. Бшьапқәа еиҟәыжәжәа аӷьара быхгылазар акәын бара ибықәнагоз...
Назиа. Оҳ, изакәытә рыцҳароузеи сзыниаз.
Анаԥшҩы (инапы шьҭихуеит, ҿыбымҭын ҳәа). Уара ақалақь аҿы зегь зеихырхәауа, пату зқәу ауаҩы уԥҳәыс қьаранџьыс аҩны дыҩноумҵан. Уи азин аӡәгьы иуиҭауам. Уара зыԥсы цқьоу уаҩым. Ас еихоучаԥаз, иахьааугақәаз, аҳәынаԥ аӡлагара иҭоу еиԥш иҟауҵақәо зегь лдыруеит.
Ладикәа. Сан, азин сыҭ, даҽа уадак сыҩналоит. Иахьарнахыс сҭыӡшәа шәсырҳауам.
Анҭика. Нас уԥҳәыс уаҵәы ақалақь зегьы дакәшан илҳәарцы. Мап, абра ушьапы дәылуганы иҟалом. Сара схы сырԥхашьом. Аҳәса бзиақәа сырхыԥхьаӡалоуп.
Анаԥшҩы. Нас ус ишхәарҭам бдыруазҭгьы... (ааҭгылара). Бхәыц инарҵауланы бара аԥҳәыс, ибмырбган бҭаацәара. Ари ахыбра нап адкыламзар еилаҳауа иалагоит. Бара беиԥш иҟоу, сан, лыгәрагара цәгьоуп, лыхшара лыцәҭахаргьы ҟалоит.
Анҭика. Ари аҩны шәдәылҵны зыҟалом. Азбжак зегьы шәара ишәымаз. Ашьҭахьала шәылбаала, шәхалала. Егьи иаанхаз ҳара иҳазхоит.
Ани аԥҳаи даҽа уадак ахь ицоит. Асценаҿ Ладикәеи, Назиеи, Анаԥшҩи аанхоит.
Ладикәа. Зегьы бара боуп изыхҟьауа. Ари аҩны быҩнамзар, ҳҭынчӡа ҳҟалон.
Назиа. Сара харак сыман ҳәа схы збом. Аха харада ауаҩы ахара иқәҵара уажәы имодашәа иҟоуп уара уеиԥш иҟоу ауаа рҿы. Сара иарбан уара уҿы схы зыласырҟәра. Уԥҳәыс соуп. Иаарласны ахшара дҳауеит... Избан ублақәа ырцәгьаны узсыхәаԥшуа?..
Ладикәа. Ахшара дҳауеит-ба? Мап, бара бцоит иахьаҵәҟьа аҳақьымцәа рахь...
Назиа (дхаҳәханы). Аламысда, зыхшара знапала дызшьуа аламысда. (Адиван дықәтәаны аҵәыуара далагоит.)
Ладикәа (иааицәымӷханы). Сара ус баша исҳәеит, сыхаара, бара дунеихаан... Бҵәыуон...
Анаԥшҩы. Умнеин лааигәара. (Днеиҿагылоит.) Уара ауаҩытәыҩсара зцәыӡны иҟоу, сара издыруеит ибзиаҵәҟьан уԥҳәыс бзиа дшумбауа. Издыруеит уусқәеи угәы иҭоуи. Уара ауаҩытәыҩса иԥсы цқьа уалахәмаруеит. Ҽаӡәы лмали, лыбзи, лыԥшӡареи ухнахит. Улԥырҵ наҟ. Сара азин усҭауам гәыкала иузыҟоу аԥҳәыс абас улызныҟәарц.
Ладикәа ашьҭахьтәи ауадахь дцоит.
(Назиа лышҟа дынхьаԥшуеит.) Ааи, ҳаргьы иаҳхароу рацәаӡоуп, саҳәшьа. Зны-зынла ҳабла хааҩоит. Амаҭ амҩаду ианыжьлоу ҳаҩсуеит ахы мырҷаҷакәа...
Назиа. Сара уаҳа сзычҳауам, сцоит... Ара есымшааира иагсмырхозар, бӷеиҵыхра смоуит.
Анаԥшҩы. Ех, саҳәшьа, бгәы ишԥаанагоз аԥсҭазаара алаба ныхшьыланы аиҟаратәра ус имариоума. Џьара улбаароуп, џьара ухалароуп.
Назиа. Уара иуқәнаго ахьӡ умоуп, сашьа. Ауаҩы... уи ухьӡызҵаз дымҩашьеит. Ари аҩыза ахьӡ зегьы иузрыхьӡҵауам. Аказы суазҵаашан... Ауаҩытәыҩса ибла шааԥшуа ижьы ԥырҟозар, ичҳарыма?..
Анаԥшҩы дааԥышәырччан, ихы ирҵысуеит, ичҳароуп ҳәа.
Сара ахшара дсоуеит, уи изы зегь сычҳауеит. Убас дҩаӡароуп, уара уеиԥш ауаҩы ҳәа иарҳәартә. Сара уи ацәажәара далагар, сабду ашәа бзиаӡак сирҵан, схәыҷгьы исырҵароуп. (Ашәак лҳәоит.)
Ахаҵа дзиуа аԥсадгьыл азоуп,
Данаҭаххо ихьчарц азоуп,
Ашәахсҭа инылар еиҳа еиӷьуп,
Итәыла хьыԥшызар аасҭа...
Мышкахь ҩынтә ари ашәа анысымҳәо ыҟаӡам, даара исгәаԥхоит.
Ладикәа (ҿиҭуеит). Бҿарҳәама, еи, иабаҟоу сымаҭәақәа?..
Назиа. Саҭоумҵан. (Дцоит).
Анаԥшҩы. Ҳхыԥхьаӡара иаарласны даҽаӡә дацлоит. Шаҟа быбзиоузеи. Шаҟа буаҩузеи! Бара беиԥш иҟоу ажәлар рразҟы инапы иануҵаргьы уацәшәартә иҟам...
Арсана (ашәахьтә). Ааи, дыбзиан, аха...
Анаԥшҩы. Баша иуҳәоит ажәа, «аха». Лара дыбзиан, уажәгьы дыбзиоуп, дшыбзиоу даанхоит. Сара уеилыскаауеит, Арсана, ибзиаҵәҟьаны. Бзиа дубон, уажәы аусқәа шыҟоу убоит. Ахшара лцәа далашәаны дыҟоуп. Зегь хаз-хазы ишәгәаԥхо ҟашәҵо шәалагар, аҩнаҭа ашә ҳцәакӡаргьы ауеит.
Арсана. Исзычҳауама ари Назиа дышлызныҟәо, лара дыҩныԥҳәысуп, дмаҵуҩуп, уаҳа акгьы. Сара лыда аԥсҭазаара сҭахым... Угәы иалымсын, сашьа, уара баша иухьӡуп Ауаҩы ҳәа. (Иҿынеихоит.)
Анаԥшҩы. Уаангыл. Уаангыл ҳәа уасҳәеит!
Арсана ашәаҿы даангылоит.
Азин узҭада уара иааугәаԥхо аҟаҵара. Уцоит, аха уабацои, иашәыркуама шәыҩнаҭа ашә? Иззынужьуада уани уаби? Иабанӡа уанарыжьри уҩызцәа аҩыжәра узлагаз... Сара суазҵаауеит?..
Арсана. Саҭоумҵан, сашьа... Угәы нсырхама?.. Исыгқәоу рацәаӡоуп, аха сыриашаҩцәа уиаҟараҵәҟьагьы ыҟам... Уара иумдыруеи, сара изысурҳәозеи. Иахьа сусураҿы схы сакәиҭыртәит. Убааԥсуп рҳәан, усоуп сҳәеит. Исымҳәар амуашәа збан. Уара акымзарак улҵуам рҳәеит. Ус акәхап, аха сара суаҩхарц, сҭахуп ҳәа гәыӷьны исзымҳәеит.
Анаԥшҩы. Сахьуқәшаҳаҭқәоу ыҟоуп, Арсана. Зегь уара иухараӡам. Саргьы исхарақәоу ыҟоуп. Иумбои сҿы шсықәшаҳаҭхо. Уаргьы ухы унапаҿы иааг. Знацәкьыс узырбо зегь урыцмыҵҟьан. Уца, ара уҟазаара аҭахым ҳәа сгәы иаанагоит.
Арсана. Уца, уца (ибжьы неиҵыхны дыччоит.) Зегьынџьара уца. Абас аума ауаҩ игәы шыҟашәҵо. Сцоит, сара уи
сашьцылоуп, сцоит, аха иаба? (Деиҭаччоит ашәаҿ днеиуан еиԥш.) Сара уара уҿы сааит, гха сымазар суриашап ҳәа, арахь уара ажәак ухәлшәом. Изакәытә ссирузеи... Ишысҳәалац, саҭоумҵан. (Иҿынеихоит.)
Анаԥшҩы ҿиҭуам ԥыҭраамҭак.
Зҿумҭуазеи? Ахара шуду убоит. Иҟаларымашь мышкы ухарақәа уриашауа? Иумыриашаргьы ԥсыхәа шумам удыруазааит. Умш аабзиахеит (Дцоит.)
Анаԥшҩы (ихазы). Ацәа ҵаӷахан ашьа ацәцара иалагеит. Аха сара исхароузеи? Схы-сыԥсы ауаатәыҩса ирыхҭнысҵоите, рҿаҵа снапала рҿы иахьҭасымҵо аума... Мап ара аусқәа аҽакуп. Иҟоуп саргьы исхароу...
Ладикәа. Ари аҩнаҭа акымзарак бзаламзар иббома ашә ахьҿоу. Сара аҳәынҭқарра иснаҭеит аусура азин, аԥсшьара азин. Ус анакәха ҭынч сыҟазаашт.
Назиа. Суҳәоит иҟалозар иаахтны исоуҳәарц: исыгузеи уара уҿы?
Ладикәа (ашәаҿы днеиуаны). Зегьы...
Назиа. Иалкаан.
Ладикәа. Бҳаракым, агәеилгара бымам. Бара са сыпату аҟынӡа ианакәызаалакгьы бызхалом. Иахьатәи акультура бацәыӡит. Абри ауп, сыхаара, ибаҳарц ибҭахыз. Баха сымам. Бца ахәыҷқәа рахь, акы быцәрыгхап аҳаҳаи. (Дцоит.)
Назиа (лхала). Сцоит, сагьцаӡоит. Урҭ ааӡатәуп. Мамзар уара иуеиԥшхар нас адунеи иқәрхуазеи. Сара исылшоит урҭ иуаатәыҩсан рааӡара, сара сзыҳәан ари аҵкьыс гәырӷьара зыҟалом.
Анаԥшҩы. Саргьы агәра згоит, урҭ уаатәыҩсаны рааӡара бара ишбылшо.
Назиа. Зегьы сычҳауеит уара уҟынтә. Уара уахьиашоуи, уқьиареи рыҟнытә, насгьы аԥхьаҟаз агәрагара ахьсуҭо аҟынтә, сцәа иадоу сыԥшқа иҟынтә. (Днатәоит.)
Асҭамыр (даацәырҵуеит). Ишсоуҳәара, сашьа, изукымзеи ашыц иалху лабак, абни сашьа иҩызцәа рхы уаласларц. Мшәан, уара уи азин умоуп. Аҵәымӷ ихәахәоу акы иалауҵарц уҭахызар, иуриашароуп заанаҵ. (Ауада дыҩнаԥшуа.) Саб ипатреҭгьы кыдырхит. Саб рыцҳа, дҟанҭаруаз ԥсараха... Ариаҟара зысурҳәозеи, сашьа, ухаҵкы, ухаҭа иумбои, шьоукы кәараҵо аамҭа ишашьҭо. Арахь уаргьы саргьы ҳаидтәалан ҳаидашшылоит. Иазхоит уажәшьҭа... Усыцхраа, уара иулшоит усыцхраа... Ҳаб иҩнаҭа еилаҳан изыҟалом. Уи гылан, иагьгылароуп.
Иаалашьцоит.
Аԥарда
Ақәгылара ахьымҩаԥысыц имҩаԥысуеит. Ахәаԥшцәа ахьтәоу азал аалашоит. Ашә даалагылоит Анаԥшҩы.
Анаԥшҩы. Шәарҭ абра итәоу шәхаҵкы, ҩнаҭа змам аӡәымзараӡәгьы шәыҟам. Аҩнаҭа аиҿкаара ус аламала имариам. Уи ҭбаахарц, илашахарц азыҳәан даҭахуп аиҳабы, аҩнаҭа ахы, амҩа иаша иқәызҵаша. Ауаҩытәыҩса афатә агьама анидыруа убасҟан ауп, уи аарыхраҿы инапсыргәыҵа амса аныҵало. Абра итәоу ҩнаҭала шәеиԥшым. Аӡәы аџьабаа адымбалакәан иургылеит. Даҽаӡәы иахьагьы-уахагьы аус шиуагьы макьана дзалымгацт... Ааи, уаха шәызхәаԥшуа ари аҩнаҭа аилаҳара иаҿуп. Акыраамҭа ҵуеит уи гылоуижьҭеи, ҳаԥхьаҟагьы акыраамҭа игыларц азыҳәан аҭӡамцқәа ҳнапқәа рыҵаҳаргылароуп. Ари зегьы иаҳзеиԥшу усуп. Шәаргьы, саргьы, уаха иизгьы, имицкәан иҟоугьы.
Азал ашьшьыҳәа иаалашьцоит. Асценахь дхалоит Анаԥшҩы.
Асҭамыр. Бзиала уаабеит!
Анаԥшҩы. Бзиа убааит!
Асҭамыр (ааҭгылара ашьҭахь). Ишԥабзиаз аԥсҭазаара зқьы шықәса рҟынӡа иҳамазар. Иҳамбози аҵыхәтәа ахькылсуаз.
Анаԥшҩы. Уи аҵыхәтәа аилкаара азыҳәан уара иуҳәаз ашықәсқәа маҷуп. Унатәеишь сааигәара, иуасҳәап исаҳахьоу ажәытә ажәабжьк. Дыҟан нхаҩык, зны иааганы иашҭа агәҭаҵәҟьа еиҭеиҳаит ӡынгьы-ԥхынгьы зыбӷьы камԥсаӡоз ҵла ԥшӡахәӡак. Аҵла иаразнак иазҳаит. Аха шьыжьымҭанк зны аԥшәма дааԥшызар, иҵла хәыҷы аҵарӡны ҵла дук шавагылаз ибеит. Ус ишнеи-шнеиуаз, иҵла ԥшӡа аԥшшәы нахаҳан, абӷьқәа канӡо иалагеит, аҩарагьы аҽазнакит. Убасҟан ауп аԥшәмагьы ихаҿы ихшыҩ, анааи. Уара еилукааит ҳәа сыҟоуп ари ажәабжь зызҳәо?
Асҭамыр. Еилыскааит... Уи аҵла убра имгылакәа иара ахьадгылаз игылар акыр амазма...
Анаԥшҩы. О, сашьа, иара убри ауп аус злоу...
Асҭамыр. Уи, зызхәыцтәу акоуп ҳәа сгәы иаанагоит. (Деилашәаны дҩагылоит.) Аха иазхәыцуа дабаҟоу. Дабаҟоу ҳаҩны аҩнуҵҟа ихәыцны ицәажәауа.
Анаԥшҩы. Уҽырҭынч, умыццакын. Сара иуасҳәеит, умыццакын.
Асҭамыр. «Умыццакын», «ачҳара умаз», арҭ иажәхьоу ажәақәоуп. Аусқәа шцо ала арҭ ажәақәа еинаалом. Сара убас акәу џьысшьоит. Избагәышьоит ушеиҵанарӷәӷәаз... (Ашьшьыҳәа ашьҭахьтәи ауаҭах ахь дцоит. Анаԥшҩы ихала даанхоит.)
Анаԥшҩы. «Избагәышьоит ушеиҵанарӷәӷәаз». Ааи, аиаша иҳәеит. Ибзиоуп, аха иҟаҵатәузеи? Анҭикараа, Ладикәараа ыҟанаҵ, Назиеи Асҭамыри гәырҩа рыгхом.
Назиа лыԥшшәы лхаҳан ашә даалагылоит, аарлаҳәа лшьапқәа дааныркыло.
Ибыхьзеи?
Назиа. Исыздыруам, сыҩнуҵҟа амца ҭагьежьуеит. Сифеит аламысда. Иахьа днеин крыфара сигеит, ҵәыцак азна аҩы сиржәит. Уи иаман ахәшә, ихәыҷы дызлеишьшаз. Суҳәоит ирласны ацхыраара машьына уаԥхьарцы... Ах... аламысда...
Назиа дкаҳарц дҵысуеит, аха Анаԥшҩы дааникылоит. Убри аамҭаз дааҩналоит Арсана. Иблақәа ашьа рхыҵәало, Назиа даашьҭыхны ацәарҭаӷәы днықәиҵоит. Сариеи Цацеи еибарҩны еибарччо ианааҩнахх, ахаҳә рыхәлашәазшәа иаанхоит. Дааиуеит Анҭика, уи длышьҭаланы Ламшьаҵә ихәырџьан ихәда ихшьны. Зегь ҿымҭ игылоуп. Ладикәа, Анҭика, Сариа шәаӡыӡарак рызцәырҵуеит.
Анаԥшҩы (Ладикәеи Анҭикеи днарҿагыланы). Зыхшара алашара рбаанӡа хәшәла ицҟьа иқәызҵо шәара аламысдақәа.
Асцена аалашьцоит.
Ақәыџьмеи ауасеи рхала еицынхашьа рзыҟаҵом... Сара уиаҟара мчы шсымам зны-зынла избалоит. Аха зынӡаскгьы сгәы каҳауам. Издыруеит мышкы зны сара сҿы ишаанаго. Сара исуалуп уара аихатәы гәышԥы уманы уҟасҵарцы, уагьыҟасҵоит. Сара зынӡаскгьы исҭахым уи лыӡбахә ухауршҭырц.
Асҭамыр. Уаҳа ԥсыхәа сзыҟамҵеит. Мшәан, лара уаҩытәыҩса иҳәатәы хазҵо лакәым. Сара лара лҟны зеиԥш ҳәа акымзаракгьы сзымԥшааит.
Анаԥшҩы. Уи саргьы ибзиаҵәҟьаны издыруеит. Аха угәы иаанагома арԥыс лара уаҩытәыҩса иҳәатәы халымҵо, абыржәы дшыҟоу диит ҳәа. Лара диит ԥшқак дышиц, аха ишлызҳаз ауп узызхәыцша. Бзиа улбоит, аха дақәшәом бзиа убашьа. Уара иууалуп уи лшьапы лықәыргылара, дыԥҳәыс бзианы лыҟаҵара.
Назиа даадәылҵуеит, уи ашәы шылшәыц илшәуп.
Асҭамыр. Ладикәа џьаҳаным дцааит. Уи бизымхәыцын. Сара бныҟәызгоит, бхы балсырԥшуам.
Назиа. Аҵла иалҟьаз амаҭ ицҳаит ҳәа, сара аҩбагьы сыхьит. Схәыҷы дысцәишьит, дысԥырҵынгьы дцеит. Оҳ, изакәытә хьымӡӷузеи! Иҭабуп Асҭамыр, аха уажәшьҭа шәыҩнаҭа иҩнысхуазеи, сцоит сҭаацәа рахь.
Сариа (ҵкы ԥшӡак модала иӡаху лышәҵаны дааиуеит). Даба, Назиа, бахәаԥшишь, иснаалоума?..
Назиа (дхьамԥшӡакәа). Ибымбои рыцҳарас иҟалаз, сара арҭ реиԥш иҟоу амодақәа цқьа исзеилкаауам.
Сариа. Ауаҩ ихала ихы идыруазар еиӷьуп. Аиаша бҳәеит, иԥхашьараӡам ибзымдыруазаргьы.
Назиа. Ус акәхап, аха саргьы сгәы ак санаҳәоит, ари ас ицаӡарым ҳәа.
Анаԥшҩы. Саргьы...
Асҭамыр (днеины длыхәаԥшуеит). Убыс ибнаалоит, убас, ишԥасҳәари.
Сариа дгәырӷьо дыԥоит.
Ауаса ақәыџьмацәа ахаурԥар ишанаало еиԥш.
Сариа. Уара узы зегь аками, исшәызаргьы исшәымзаргьы. Аԥсҭазаара ахаара иаҵоу ҳәа акымзаракгьы уздыруам. Сара иуабжьызгоит, сашьа, ушьапы ааиҵухырц, унаԥшы-ааԥшырц. Иудыруазеи ҿыцк убар, иуҵар. Уи ухәарҭахап уаԥхьаҟазы.
Асҭамыр. Ишсабҳәара, сахьындәылҵуа исбырбода? Сара бара бҩызцәа срыхәаԥшыр аҵкьыс бжьра-быжьҵәа еиҩыжаан анышә самазар еиҳа еиӷьасшьоит.
Сариа. Уара амода уаӷоуп, ус акәзар.
Асҭамыр. Мап, иара саргьы бзиа избоит аҽеилаҳәара, уи акультура иатәуп. Аха рыцҳарас иҟалаз убри ауп, ауаҩытәыҩса адәныҟала акәымкәан, ҩныҵҟала ԥсыла данхәарҭамхалакь, усҟан ибзиарақәа абжак ицәмыӡыр ауам. Саҳәшьа, бара адәахьгьы-аҩнуҵҟагьы беиԥшуп.
Сариа. Уи уара уус алам, угәнаҳа рықәшәааит абас узааӡаз. (Дцарц лҿыналхоит.)
Анаԥшҩы. Баангылишь, аҭыԥҳа, бгәанала ибааԥсны дааӡоума башьа? Сгәы иаанагоит ибацәажәо дыбдыруеит ҳәа.
Сариа. Мап, дсыздырӡом. Уажәадагьы дсымбац.
Анаԥшҩы. Сыбдырхрагьы быҟоуп. Макьана акәым, аҵыхәтәаншәа.
Сариа. Уздырындаҳәагьы сыҟаӡам. Уара уда, издыруа сызхоит.
Анаԥшҩы (ибжьы ҩышьҭыхны). Сара сзызбазҵаауа рҭак саҳәауеит. Аинститут баналга, аусура бахьыршьҭуаз бзымцазеи?
Сариа. Гәаҟра сымам ақыҭаҿы сцаны аус зуртәы.
Анаԥшҩы. Изхыбҵәазеи быхцәы ишьқьыруа ибықәыз?
Сариа. Уи сара исусуп.
Анаԥшҩы. Ирҳәоит, бҩызцәа рҿы бхашәа хы бымбо брылоуп ҳәа...
Сариа. Саԥсоуп азы.
Анаԥшҩы. Бара бҵыхәала ҩыџьа арԥарцәа ашьа карҭәеит. Урҭ еибамырдырӡакәан брацәажәон.
Сариа. Сара излазбо ала, уара ацәажәара бзиа избо уаҩуп. Аха иаауҳәаз хшыҩҵакык рыманы ҳәа иҟаӡам. Иахьа аҩажәатәи ашәышықәса алашәқәа цәырҵуа иалагеит, ҳа, ҳа,.. ҳа! (Дцоит.)
Асҭамыр. Ааи, иубоума иҟоу, сашьа. Уакә сакәзар ари еиԥш иҟоу аус савсуамызт. Мшәан, уара...
Анаԥшҩы. Ус иаалырҟьаны зегьы рҿагылара ҟалом. Уи аԥсҭазаара иазакәануп. Иахьа дара, уаҵәы ҳара. Ус ишнеи-шнеиуа зны ахаҿы арыцқьоит. Абриоуп зҿысымҭуа... Абри ауп ҩнуҵҟала исхызго, сыхцәгьы зыршлаз.
Асҭамыр. Ианбанӡа, ҳаҩны анеилаҳалакь ашьҭахьу?
Дааиуеит Анҭика.
Анҭика. Уи уара иуусым, сыҷкәын. Иумыргылеит, аиҭаҟаҵарагьы хьаас аӡәы иуиҭом...
Асҭамыр. Иара цәымӷыс бызсымоугьы убри азоуп, сан, сыҩлаҭа арҿыцра сахьақәиҭбымтәуа. Бгәы ишԥаанагои, сбыхшеит, сбааӡеит, аха... Ма сыԥсыроуп, ма ҳаҩнаҭа ашьапы иқәгылароуп.
Анҭика. Уара аус дуқәа угәы иҭаҵәахны иумазаап. Аха арҭ ухала иузыӡбауамызт. Иазхоуп, сҭаца, уажәшьҭа маӡала алекциақәа рыԥхьара. Бызлазбо ала ибҭахуп сыҩнаҭа бырбгарц. Мап, сылашара, бақәымгәыӷын. Бара бҵыхәала сыҷкәын аҩны ддәылҵны дцеит. Ара быҟанаҵы уи арахь дыхнымҳәуазар акәхап. Еиӷьуп заанаҵы ибӡбар, баԥхьаҟа бразҟы бахькылнагаша.
Анаԥшҩы. Ӡыг-мацәазк азна иадамзаргьы бара ауаҩреи аламыси былан быҟазар, Назиа шәара шәҵыхәала дызҭаԥшхьоу аҟынтә абарҭ ажәақәа лабҳәомызт. Бара ибҭахӡамызт бԥа иԥа дкны билахәмарларц. Аха уи аҵкыс еиӷьабшьеит асаби ахәшә дашьырц, иагьыҟабҵеит ишыбҭахыз. Зхи-зыԥси мацара иашьҭоу бара баҵахароуп.
Ан лхы кны днатәоит, дааиуеит Сариа.
Сариа. Сан ибыхьзеи? Уара лгәы нурхама?..
Асҭамыр ҿиҭуам.
(Анаԥшҩы иахь.) Сара азин усҭом сан ишлыхәҭам улацәажәар-цы. Исзеилкаауам ҳаҩнаҭа аԥсҭазаара узаԥырхагахауа, уҳабым, уҳашьам. Сара иахьарнахыс иаахҵәаны исҳәоит сашьа, бара сҭаца, уара зегь здыруа, шәыхшыҩ иарбанзаалакгьы иҳалашәымҵан, ҳара ҳаизхартә ҳаҟоуп... Сан, уаха сзымаар, хьаас иҟабымҵан, сҩызак лахь сцоит... (Ашәаҿы днеиуеит.)
Анаԥшҩы. Бымцан убрахь, сара ибасҳәеит бымцан ҳәа. Уи бижьон, аамҭа былеихигон... Иара уаха ԥҳәыс дигоит...
Сариа. Уара уаҵкыс уи игәра згоит. Уара усыздырӡом. Баша ухы аџьабаа аурбоит. Сара сцеит. (Дцоит.)
Анаԥшҩы. Зҿыбымҭуазеи ан? Бара ибдыруама быԥҳа дахьцауа? Мшәан, сара сбазҵаауеит.
Анҭика. Сара сыхшара срықәшаҳаҭуп, урҭ сааӡоит сгәы ишаҳәо ала. (Дцоит.)
Анаԥшҩы. Цаца даауеит ҳәа сыҟоуп. Уара иухәҭоуп уҽаархаан улԥыларцы. Сара агәра усыргоит, ушеилылкаауала. Уи заԥхьаҟа акы иазкылсуа ԥҳәызбоуп. Иахьатәи мацара уахәамԥшлан...
Цаца (дааҩналоит). Сзужьазеи, сара сузыԥшын аблеҭкәа амхны?..
Асҭамыр. Саҭабымҵан, Цаца. Снеиртә сыҟамызт.
Цаца. Иуҳәарц уҭахума зынӡаскгьы снеиуам ҳәа.
Анаԥшҩы. Бмыццакын, аԥҳәызба, зны ихьыз еилкаа.
Асҭамыр. Мап, аха сгәы иаанагоит бара ибхамышҭыц ҳәа аҭак шсыбҭахьоу?
Цаца. Мап, исхамышҭыц, иудыруазааит, иара убри шакәу абас исыгзырхазгьы. Схәыцуеит сеиҭахәыцуеит. Сара сырҵаҩуп, ақалақьаҿ сиит. Уажә абарҭ зегь нкажьны ақыҭахь ацара сзыцәгьахоит. Ара саб акы ҳагирхашам. Ҳаҩны ашаха ахаҵаны иугозаргьы, мап уцәикуам... Ухәыц, суҳәоит. Ицәгьоуп уи еиԥш ақыҭаҿ сцан аусура...
Асҭамыр. Абыржәеиԥш аан ауп узҭахугьы данудыруа. Сцоит сахьырааӡаз ахь. Ҳаԥхьаз аекзаменқәа рзы аҽазыҟаҵара саҿуп. Ақыҭанхамҩатә институт сҭалоит. Разҟы сыман
схы сыԥхьаӡарын, баргьы саргьы аԥсҭазаара амҩа ҳзанылар, аха...
Цаца. Уажәы Угәы шны уҟоуп, саҭоумҵан... Иҟалап сара сакәзар изыхҟьо арҭ зегьы уажәшьҭан...
Анаԥшҩы (аԥенџьыр ахьынтә Цаца дахьцаз длыхәаԥшуеит). Сара иуасымҳәази, сашьа, лара ахәыцра змоу, ирласны зыҽзыриашо уаҩуп ҳәа. Абрантә сахьлыхәаԥшуа илнызбаалоит, илаҳақәо зегьы лыдкыланы, лыхәда лыкәаҽ дышцо. (Асааҭ днахәаԥшны.) Унықәианы уԥсы шьа. Сара исҭахуп ԥыҭраамҭак схала саанхарацы.
Асҭамыр. Ибзиоуп. Иҟалап угәы ҿыӷьыр.
Анаԥшҩы. Уацәымшәан. Аа, аус зҿы исымоу ауаа ахьтәоу.
Асҭамыр. Иабаҟоу ауаа. Аа, асценаҿ ҳаҟоуп ҳәа сгәы иаанагаӡомызт. Сцап, сыԥсы ааиҭаскып. (Дцоит.)
Анаԥшҩы (ԥыҭраамтак дхәыцуа дгылоуп, нас асцена аԥхьа дааины днатәоит). Ишыжәбо еиԥш, шәареи сареи ҳхала ҳаизаанхеит. Азин сышәҭозар, иахәҭоуп ҳәа исыԥхьаӡоит ҳаицхыраан ҩбаҟа-хԥаҟа зҵаара еилҳаргарц. Ауаатәыҩса ҩнуҵҟала иҳамоу ацәанырра, адәахьы ҳхы иаҳзархәозар, усҟан ауп дасу ҳахьхәарҭоуи, ҳахьхәарҭами цқьа ибзианы ианеилаҳкаауа. Ауаҩы дхәарҭамхакәа аԥсҭазаара пату изақәлом. Ахшыҩ змоу изларҳәо ала, ауаҩы ауаҩ иоуп ԥсҭазаарасгьы разҟысгьы имоу ҳәа. Ус анакәха шәаргьы, саргьы, абарҭ аҩызцәагьы ҳнеидтәалан еицаҳаӡбап уахатәи аспектакль аҵыхәтәа ахькылаагаша, насгьы ишкылаагаша. Арҭ ахаҿсахьақәа ижәбауа макьаназ иуадаҩуп рыхцәажәара. Избан акәзар рызынтәыкгьы абри аҩнаҭа алахьынҵа азыҳәан ихәыцуеит. Аха руа дарбанхарушь аҵыхәтәаны ажәа зауа. Ахәаԥшькацәа шәхаҵкы, шәареи сареи иҟаҳҵап семинар хәыҷык. Сара сшәыҳәоит шәарбанызаалакгьы абра итәоу, ҳәоу заҵәык иадамхаргьы шәгәаанагара шәҳәарц азы. (Ԥыҭрак дааԥшуеит.) Сара излазбо ала аӡәгьы ақәҿышәҭуам ауп. Даара иссируп. Ауаа аспектакль иахәаԥшырц иаауеит, ицоит идәылҵны гәаанагарак рымаӡамкәаны. Ус акәзар, шәхаҵкы, ахәаԥшыҩцәа, сара снапы нашәықәкны шәуа
дарбанзаалакь далхны сиазҵаар акәхоит. (Азал аалашоит. Анаԥшҩы дрылаԥшуеит.) Уара арԥыс угәы аанагарақәа ҳауҳәарц суҳәоит.
Ахәаԥшҩы. Сара ишәасҳәаша акымзаракгьы сымам.
Анаԥшҩы. Иагьа ус акәзаргьы, атеатр уаныҩнала акы еилукаауан жәаҳәарада. Сара сгәы иаанагом уара баша аамҭа ухугарц уҩналеит ҳәа.
Ахәаԥшҩы. Аха абри арԥыс дзыргәамҵуа ҳәа акымзаракгьы сзеилымкааит. Мшәан, уи игузеи. Иҩны анцәа ишиҳәара дыҩноуп. Арахь игәы наӡом. Ажәак ала, ухаҵкы, дысзеилкаауам...
Анаԥшҩы. Ааи, иара убри ауп рыцҳарасгьы иҟоу, уи дзыргәамҵуа ахьузеилымкаауа. Ухал арахь.
Ахәаԥшҩы дхалоит.
Угәы иалымсааит, аҩыза, сара уԥысшәарцаз акәӡам. Сара исҭахуп абра итәоу ахәаԥшцәа уара ула рхы реилдсыркаарц. Сара агәра ганы сыҟоуп урҭ ара ишырацәо. Убри аҟынтә суҳәоит сызуазҵаауа зегьы рҭак суҭаразы.
Ахәаԥшҩы. Сӡырҩуеит.
Анаԥшҩы. Уара занааҭс узҿузеи?
Ахәаԥшҩы. Сыстудентуп.
Анаԥшҩы. Ибзиоуп. Аҩыза астудент, ишсоуҳәара, узаазеи уаха атеатр аҿы?
Ахәаԥшҩы. Аспектакль сахәаԥшырц.
Анаԥшҩы. Даара ибзиоуп. Иубазеи?
Ахәаԥшҩы. Иубазеи шԥа? Зегьы. Аҩны ҭбаа, асахьа бзиақәа...
Анаԥшҩы. Уаангыл, уаангыл, адекорациа акәым узлацәажәаша, ауаатәыҩса шԥоубо?
Ахәаԥшҩы. Убриами, мшәан, аԥхьан исҳәаз. Арҭ зыргәамҵуа ҳәа иарбанзаалакгьы конфликтк ыҟам.
Анаԥшҩы. Саҭоумҵан, уажәа ахьааныскыло. Аха ари апиеса ҩуп конфликтда. Уара уагхан уҩналама?
Ахәаԥшҩы. Хә-минуҭк раҟара ауп сахьагха.
Анаԥшҩы. Уара ианакәызаалакгьы уагханы ушыҟоу уныԥшуеит. Инагӡа уажәа.
Ахәаԥшҩы. Сара сгәы иаанагоит арҭ рыҩны аҭӡамцқәа ишрыхӡыӡаауа еиԥш ишәарҭам ҳәа. Урт ӷәӷәаны игылоуп. Нас иарбан рыцҳарас иҟалаз?
Анаԥшҩы. Рыцҳарас иҟалаз убри ауп, уара аԥстазаараҿы урыцҳан уахьиз.
Ахәаԥшҩы. Сара ус аӡәгьы исаимҳәац, ухаҵкы. Уара хәыҷык ухы аанкыланы уцәажәала.
Анаԥшҩы. Иара убри ауп еиҭа рыцҳарас иҟалаз, угхақәа уҿаҿы иахьуарымҳәоз..
Ахәаԥшҩы. Усацәҳарц аума ара сызхоугалаз, ухаҵкы? Ас шакәыз здыруазар, атеатр сыҩналомызт.
Анаԥшҩы. Иубома ауаа шыччо. Уца утыԥахь...
Ахәаԥшҩы иҭыԥахь иҿынеихоит. Дааиуеит Асҭамыр.
Асҭамыр. Аҩыза, иҟалозар минуҭк усҭахын.
Ахәаԥшҩы. Уаргьы усацәҳарцу?!
Асҭамыр. Мап, сара суҳәоит аказы. Иашоуп, уара уартистым, аха иуасҳәо сзыҟауҵар, сгәы иаанагоит ҳаилибакаап ҳәа.
Ахәаԥшҩы. Исылшо акәзар...
Асҭамыр. Иулшоит. Иаҳҳәап, уара ианаацәылашоз инаркны урашәон, амхы уҭагылан, даара амла уакит, уагьааԥсеит. Ашьыбжьон аҩны уанааи, ухәы рхианы аишәа иқәгылоуп. Уара иаразнак акрыфара уалагоит. Суҳәоит иухоумыршҭырц, астол иқәгылоу афатәқәа уара иааурыхыз шракәу. Уалага.
Ахәаԥшҩы акулисахьынтә дааиуеит, уаҳа наиламкәаны астол днахатәаны акрыфара данналагоз, Асҭамыр днеины иааимҵихуеит.
Ахәаԥшҩы. Иҟоузеи, ухаҵкы, измааноузеи ари?!
Асҭамыр. Убри ауп измааноу, сара абас иахьсгәаԥхо аҟынтә.
Ахәаԥшҩы. Уара иугәаԥхо зегь ҟаларым, аҩыза. Ари сара иаасрыхит, сыҩны акрыфара сақәиҭумтәуеи? Сара суазҵаауеит ари змааноузеи ҳәа.
Асҭамыр. Уақәиҭыстәуам. Узҵаарагьы аҭак усҭауам. Иааурыхзар ишԥаҟасҵои зугәахәуа. Саргьы истахуп аԥсҭазаара.
Ахәаԥшҩы. Нас аԥсҭазаара уҭахызар, иҟаҵа уаргьы. Сара сыҩны уҽыҩноумыжьын. Уара зынӡаск ламыск ҳәа улаӡамзаап. Мап, аҩыза, азин усҭом, ма уара, ма сара. Сабацәа рыламыс ахьчара макьана исылшоит.
Анаԥшҩы. Уҽырҭынч, аҩыза. Атеатраҿ ауп ҳахьыҟоу.
Ахәаԥшҩы. Ааи, ааи, саҭоумҵан. Ишакәымшәа сгәы ԥжәеит ауп. Саҭоумҵан. (Ашьшьыҳәа авансценахь дааскьоит.) Шәаргьы саҭашәымҵан ахәаԥшцәа, шәхаҵкы.
Анаԥшҩы. Нас?
Ахәаԥшҩы. Еилыскааит зегьы, аха ари ахәыцра аҭахуп. Сара... Шәара... Мап, ҳара еиҳа еиӷьуп ҳәа сгәы иаанагоит.
Ахәаԥшҩы иҭыԥ ахь дцоит. Асценаҿ ҭынчроуп ԥыҭрак.
Аха арҭ афактқәа маҷуп ҳәа сыҟоуп.
Анаԥшҩы. Иара убри ауп аусгьы злоу, аҩыза, афакт уажәазы ихәыҷызаргьы, уашьҭан иахылҵуа закәхо еилкааны ахәыцра. Аха сара сгәы иаанагоит уахатәи атеатраҿы уаара алҵшәа аманы иҟалеит ҳәа.
Лыԥшшәы лхаҳан ашә даалагылоит Сариа.
Бара ибымҳәази уаҳа схынҳәӡом ҳәа, нас?..
Сариа. Сыхнымҳәыр акәызма? Сара иагьа сҳәаргьы ари агәра сызгомызт. Сыԥсеиԥш бзиа дызбон. Иара иаха аҽаӡәы дигеит. (Дҵәыуо адиван лҽнықәлыжьуеит.)
Анаԥшҩы. Быԥсеиԥш бзиа дыббон, аха иԥсеиԥш бзиа бибозу бимбозу ахьбзеилымкааз ауп абарҭ зегь бзызуз. Ахәаԥшцәа, шәхаҵкы. Аспектакль нҵәаанӡа ахәшьарахь ҳзиасыз аԥхьаҟа ихәарҭахарц азоуп. Ааи, еиқәрҽаҽан, иҟам-иным ада ирԥшӡаны, ажәа хаала ихыркны ҳалымгарц азыҳәан, уахатәи ахәмарра абра иаанкылахоит. Ҳара уи баша иахьыӡҳамҵеит «Изылгам аспектакль». Уахарнахыс ахәаԥшцәа идҳарбарангьы ҳаҟам. Афишақәагь кыдаҳхуеит, арепертуаргьы иалаҳхуеит. Избан акәзар, ари зҵаатәуп, зны ибзианы иӡбатәуп. Уаха ахцәажәараз иалҵыз ирҳәо рҿамшәо иҟамлартә еиԥш, уашьҭан ирҿыцны ианықәҳаргыло аамҭазы. Ишыжәдыруа еиԥш, апартери асценеи рбжьара аҳәаа ыҟоуп, ахәаԥшцәа шәхаҵкы. Шәара уи аҳәаа шәахыԥшны
хара ҳшәымбо, ҳара уи аҳәаа иахыжьны ҳҟазара ара шәара шәҟынӡа ианҳазнамга усҟан... Суҳәоит ацәашьы урцәарцы.
Ацәашьы ыцәоит. Ԥыҭраамҭак тынчроуп, апиеса иалоу ахәмарцәа зегьы амҩа иқәуло реиԥш ишындәылҵра ихиоуп. Ацәашьы акуеит. Зегьы асцена аԥхьаҟа инеиуеит, урҭ алашара иалкаан ирықәлашоит, идәылҵуагьы мҩаԥнагоит. Егьырахь лашьцоуп.
Шәара ишәхашәмыршҭын шәышуаатәыҩсоу. Насгьы ижәдыруазааит, ауаҩытәыҩса иаҟара иҳараку акгьы шыҟам. Азал ҭацәижьҭеи акрааҵуеит. Реиҳараӡак ахәаԥшыҩцәа уаха риарҭаҿы измыцәо, шәара ҩныҵҟала шәеиҿыхара аҵыхәтәы шәахькылнагаша иазхәыцуеит. Иазхәыцуеит ари аҩнаҭа иаарласны ашьапы ишықәыргылатәу. Еиҭа шәасҳәоит, иахьа мацараз акәымкәан, уаҵәазгьы шәхәыцла, ишәхашәмыршҭын аԥсҭазаара уаҵәқәа шамымҵәо.
Назиа (лчамадан кны асцена аԥхьаҟа дааскьоит). Иахьарнахыс схы сақәиҭуп. Сара исоуит ааха ӷәӷәаны, аха исымоуп, сааха схазыршҭша саԥхьаҟа акры. Сгәы иаанагоит иҟасҵо иашоуп ҳәа. (Лхы-лҿы аччара аақәлоит.) Ахәыҷқәа, сара зааӡара саҿу ахәыҷқәа рахь исыхоит сгәы. Абзиараз! (Дцоит.)
Арсана. Иахьа амҵәыжәҩақәа соуит, исызшеит. Адунеиаҿы амца злеиқәуҵо мыҿ-хьышьаҵәык ыҟамзаргьы, сара бзанҵык аԥхара быгсырхом. (Дцоит.)
Асҭамыр. Сара сыбжьы ларҟәны сцәажәозар, уи иаанагом агәкаҳара. Абжьыҳаракрагьы лҵшәа анбаиухьоу? Сышәзеилымкааит, аа... Сеилызкаазгьы ишәзымгәаӷьит сыхцәажәара, егьаурым, еиҭа ҳаибабахп. Сара уажәазы саб иҩны ааныжьны ақыҭахь сцароуп. Уа аҳауа цқьоуп, уа иҟоуп сандуи сабду, уа исымоуп аҩызцәа, ауаа қьиақәа, ауаа намысқәа, ауаа ӷәӷәақәа. Сара агәра згоит саб иҩны аҭӡамцқәа дунеихаан ишмыӡуа. Урҭ ыҟан, иҟоуп, иагьыҟалоит. (Дцоит.)
Сариа (лчамадан кны). Исхарақәазгьы сыдыскылоит. Сцоит дахьцаз, сара уи ида аԥсҭазаара сцәыхьанҭоуп. (Ирласны дцоит.)
Антикеи, Ладикәеи, Сариеи акы рҳәарц рҭахуп, аха Анаԥшҩы иааникылоит.
Анаԥшҩы. Саҭашәымҵан, шәхаҵкы, аха шәара ажәа шәымаӡам. Суҳәоит аԥарда ауркрацы.
Аԥарда
Қәгыларак змоу адрама
Иалоу ауаа
Аслангьери — иарԥысра дҭагылоуп.
Рафида — Аслангьери бзиа иибо.
Сунар — зеижә шықәса ихыҵуеит.
Шәҭыц — Сунар иаҳәшьа 16 шықәса лхыҵуеит.
Ажьгьери — уаҩ быргуп, 60 шықәса ихыҵуеит.
Озбашь — 23 шықәса ихыҵуеит.
Аҭуџьар — даҭырқәоуп.
1-тәи ан.
2-тәи ан.
1-тәи аруаҩ.
2-тәи аруаҩ.
Иҭҟәаны иргоз гәыԥҩык аԥсуаа.
Абџьар зкыз аҭырқәа ир, хҩы-ԥшьҩык раҟара.
Ахҭыс мҩаԥысуеит Амшын еиқәа иху аҭырқәа ишхәаҿ. Иҭҟәаны иргоз аԥсацәа: Аслангьери, Сунар уҳәа ԥыҭҩык арԥарцәа кыдҿаҳәалоуп. Анацәа рыхцәқәа рықәԥсаны итәоуп. Аҭырқәа ианичарцәа рабџьар кны ирыдгылоуп. Агәаҟ ашәа рҳәоит.
1-тәи ан. Дыԥсит... Дыҟам сыԥшқа уаҳа. О, шәарҭ ауаҩжьыфацәа.
2-тәи ан. Ԥшьаала, идыбмырдырын акәымзар, дбымхны амшын даладыршәуеит.
1-тәи ан. Мап, уи зыҟалом.
2-тәи ан. Бгәыҳәԥы ицәошәа даҵаҵа, арахь иаауеит...
1-тәи аруаҩ. Ҳанум џьан, бара бқәыԥшӡоуп макьана. Дзыбҭахызз ахәыҷы. Да снеиҿарԥшишь, дзеиԥшроу збап...
2-тәи ан. Анцәа ишиҳәара, ухаҵкы. Амала ан лгәыԥҳәыхш ацымхәрас ашьа ижәуеит акәымзар.
1-тәи аруаҩ. Ҳанум, ишсабҳәара ашьа ижәуоу, ижәырц дыҟоу?
2-тәи ан. Уашьҭан ижәырц азыҳәан уажәнатә даршьцылатәуп.
1-тәи аруаҩ, (иҩыза иахь). Иубома, Рафеҭ, арҭ агьааурқәа рыҳәсақәаҵәҟьагь шыҟоу. Уажәнатә аԥшқа ашьажәра дадыршьцылоит, мышкы зны рыԥсы ҳарҭарцы.
2-тәи аруаҩ. Арҭ рҿы агәҽанызаара аҭахуп, ухаҵкы.
1-тәи аруаҩ. Уи уажәоума ианудыр. Ашьха реиԥш, рыхшьаара ҳаҿуп, аха даргьы аҟыҿыҳәа ицҳауеит. Зыԥшқа дыԥсны дцәырзымгаз иангьы иаргьы ахаҳә рыцраҳәаны амшын иалаҳажьуеит. (Ауаа ирылаԥшуа рҿынархоит.)
2-тәи ан. Ани аԥшқеи рыгәнаҳа шәзымгааит шәарҭ аимҵәацәа.
Амызгәыҭ иадҳәалоу Сунар ишьапқәа лгәыдырӷәӷәалан дтәоуп Шәҭыц.
Шәҭыц. Сашьа, ирхәруама ашахақәа угәышԥы?
Сунар. Мап, саҳәшьа ашахақәа ирхәруа сара сыԥсадгьыл ауп.
Шәҭыц. Хаԥыцла ахыҵәҵәара салагап, уеидырҟацала узку.
Сунар. Сыԥсадгьыл иакәыршоу аҳәагәыжьқәа, ба беиԥш зыцламҳәа кәадоу иакәымкәа, даҽацламҳәак ихнаҵәароуп.
Шәҭыц. Уеидырԥахла узку рҟнытә ухы уақәиҭзар, ҳаԥарын ацәқәырԥахьы, ҳаԥсадгьыл ахь ҳашԥазӡхымҵрыз.
Сунар. Ҳаԥсадгьыл... Ҳаԥсыргьы егьамаӡам. Аԥсра зны-зынла аиааира анагалогьы ыҟоуп.
Шәҭыц. Уцхыраара ҳаҭ анцәа ду!
Сунар. Иаԥсам уи аҟара иҳәара. Ҳара ҳзы анцәа дыҟаӡам.
Шәҭыц. Нас ҳара иҳацхраауада?
Ажьгьери. Ацәқәырԥа, сыԥҳа, ацәқәырԥа. Еҳ, дад, иџьанаҭын заанаҵ сыԥсыр, абри еиԥш акаамеҭ саламԥшыкәан. Ужәҩақәа ухьуама?
Сунар. Акымзаракгьы, сабду. Ҳхы лаҳмырҟәырц азыҳәан зегьы сычҳауеит. Дрыцҳауп саҳәшьа, анаатәи ацәқәырԥеи аалысуа абра сшьапы дамҵажьуп. Дыжәга, ҭыԥк лышәҭ.
Ажьгьери. Еҳ, иаҳауеи, ҳмиӡар акәымзи, ҳашьҭамҭа аиаӡаара ишԥалагеи...
Сунар. Аҳҳаи, сабду, угәы коумыжьын. Ҳашьҭамҭа аанхароуп адунеиаҿы. Ҳара ҳҿазҳәо наунагӡа ашаха зыҟалом. Уи мышкызны иԥаҳаҵәҵәоит.
Ажьгьери. Шаҟа шахеи ҳәагәыжьи ԥаҳҵәарызеи... Шаҟа ԥшатлакә гәышԥыла ҳаҿагыларызеи. О, анцәа, иҳаҭ, амч, ҳадгьыл аҿы ҳара ҳаԥшәыман ҳҟалартә, ҳшьа зшьам напхгара даимҭартә, ҳашьхаԥшӡа аҵаҟа ԥсыртас иҳауа.
Сунар. Акымзарак ҳахьуам, ухаҵкы. Сара агәра згоит мышкы-зны ахақәиҭра шҳауа ала. Иԥҵәатәуп арт ашахақәа... (Игәы еибакны дахоит.)
Шәҭыц. Уамыхан, сашьа, уамыхан, умахәҿақәа ашьа рылҵуа иалагеит.
Сунар. Амахәҿақәа егьрурым, уи агәы иалҵуа иаламгааити.
Ажьгьери. Агәгьы шәарҭахо иалагеит.
Сунар. Ишсоуҳәара, сабду, зны-зынла ҳзаҵахало абри еиԥш акаамеҭ ҳаахықәгылаанӡа ҳахьазымхәыцуа акәзар? Цқьа ҳахьзеидымгыло, џьоукы хаз-хазы иахьахо акәзар?!
Ажьгьери. Иухоумыршҭын, дад, аԥсадгьыл аҵеицәа рыла ауп излеиқәхо. Аха урҭ рыԥсала, иара ахьӡ-аԥша хара ицоит. Атәыла аӡбахә зларҳәо ауаа рылоуп, дад, ауаа бзиақәа, ауаа иашақәа, агәыӷьра злоу ауаа еилҟьақәа; урҭ рыхьӡ аԥсадгьыл арбеиоит.
Шәҭыц. Арахь иаауеит.
Дааиуеит аҭуџьар.
Ажьгьери (ашәаны иҳәоит). Арԥыс, уԥхьарца арахәыцқәа рхиа.
Аҭуџьар. Изызҳәоузеи, ашла қабада, ари уашәа ҵәыҵәы?
Ажьгьери. Ари ашәа хаакәакәараӡоуп сара ишсаҳауа. Ҳара ҳлымҳаҿы иҵәыҵәуп даҽа шьҭыбжьык.
Аҭуџьар. Уԥаҵа шҩоу иссоит, уара аламысда.
Ажьгьери. Уажәы аамҭақәа акалашәа иҟалеит акәымзар, ԥаҵа зҿамыз ҳара ҳҿы аҳәсақәа ҳәа ирышьҭан.
Аҭуџьар. Аҟамчы ихышәҟьа, днаган агәашьа дадҿашәҳәал!..
Аслангьери. Шәиламкьысын!..
Аҭуџьар. Ҳо, иџьоушьаша, шәара ишәҳәо шьҭамҭам акәымзар, сара исмаҳац икыдҿаҳәалоу дыҵҟьоит ҳәа. Ҳоо, Аслангьери, сара аллаҳ сиҳәауан, мышкымзар-мышкы абри агәашьа уадҿасҳәаларц. Ардәына уаҩызаха уҭынчӡа сышхәа уақәсыртәеит уара аԥсуаа кәылӡыс ирымаз.
Аслангьери. Икыдҿаҳәалоу ауаҩы иҿаԥхьа иҽхәаӡом, шәара ԥсылагьы, уаҩылагьы, хаҵаралагьы илаҟәу аҭырқә еинцәышқәа. Аллаҳ ҳәа узҿу уи аҟарагьы игәра умгаӡан. Уи уаргьы иуҵеикыр ауеит.
Аҭуџьар. Уара иуздырам макьана сҟамчы аԥҵаҵа шаҟа иҿацоу. (Дисуеит.)
Сунар. Шәиламкьысын, аламысдақәа!
Аҭуџьар. Ҳоо, ашьшьыҳәа уҽырҭынч. Ҳара ҳҳәынҭқарра иадыруеит ибзиан аӷба ҟаҵара, узыдҿаҳәалоу амызгәыҭ кәадамзар ҳәа сыҟоуп.
Сунар. Уи кәадандаз уара шәыԥсык ухазаргьы уеиқәхомызт.
Аҭуџьар. Абжьас зхылҵыз еиԥшхоит, абарҭ зегьы абасоуп ишыҟоу. Шаҟа шықәса ухыҵуазеи?
Сунар. Зежә шықәса.
Аҭуџьар. Нас умахәарқәа умыхьӡои, ишԥоубои ас еиԥш иҟоу аԥсҭазаара?
Сунар. Ақарбыҷ еиԥш, аха аҵыхәтәаны аз еиԥш иашахаргьы ҟалоит...
Аҭуџьар. Иузырҵада ас ацәажәашьа?
Сунар. Сабацәа, шәара аҳәала шәеихыхны шәықәызҵоз.
Аҭуџьар. Нас уара узаҵахазеи?
Сунар. Сара саҵахеит ҳәа схы сыԥхьаӡом, икыдҿаҳәалоу ауаҩы дықәԥоит азоуп ашаха дзаку.
Аҭуџьар. Убас ушыҟоу, ушыԥсуа удыруазааит.
Сунар. Зегьы акоуп уажәшьҭа сара сзы. Сышҿаҳәоу сыԥсыр еиӷьуп, шәара шәҿы схы сақәиҭны сгәаҟуа адәы сықәзар аасҭа.
Аҭуџьар. Ҳара ҳҿы аҟарзаара уара узы иџьанаҭуп, уара аԥсуа гәыжәлацәгьа. Оо, ари дызусҭада?
Сунар. Саҳәшьа лоуп.
Аҭуџьар (2-тәи аруаҩ иахь). Арахь даарԥши, дзеиԥшроу аабап ари агәыжәлацәгьа иаҳәшьа. О, аллаҳ, Ҳанум, дынцәа хшазаап. Ари лҩыза ара иҟалҵозеи, дыжәга сара сахь!..
Сунар. Шәарҭ аламысдақәа, шәылҟәаҵ саҳәшьа!.. Шәлыцхраа, абааԥс ажәлар!!
Атҟәацәа зегьы аҳәҳәара иалагоит, атҟәацәа қәԥоит, аха Шәҭын мчыла дыргоит.
Ажьгьери (ашәаны иҳәоит). Арԥыс уԥхьарца арахәыцқәа рхиа. Арахәыцқәа рхиа.. (Аслангьери иаԥхьа длатәоит.) Угәы ишԥаанаго, ишеибаҳҳәаз аума?
Аслангьери. Уаҳа ԥсыхәа амам. Иҟашәҵалакгьы сара соурыжьыртә аус утәуп. Сшьапқәа аԥдан ашьарҵаргьы иаԥырхагам. Ахәшә ҵәахны Рафида илымоуп.
Ажьгьери. Иазхарушь...
Аслангьери. Сгәы иаанагоит агәҭа еиҟәнажәап ҳәа. Агәаҽанызаара аҭахуп. Макьаназ уареи, сареи, Озбашьи ҳауп издыруа.. Аха аҵыхәтәаны ажәлар ираҳәатәуп рлахьынҵа закәхо.
Ажьгьери. Ицәгьоуп урҭ рлахьынҵа уаҩытәыҩса ишимҳәац ала...
Аслангьери. Атәым дгьылаҿ хьымӡӷыла адәы ҳақәзар аҵкыс, еиӷьуп ҳашьхақәа ҳашрыхәаԥшуа ҳаԥсыр.
Ажьгьери дцоит.
Рафида (дааины Аслангьери иааигәара днатәоит). Ҳаҵахеит, ҳаҵахеит уаҩытәыҩса ишимбац ала.
Аслангьери. Бымшәан, Рафида. Ҳара ҳиааиуеит. Баргьы саргьы ҳчара уаҵәуха акәхоит. Изакәытә чарахарызеи? Аҭырқәцәа ршьа аԥаҭхьқәа рыла еинҟьаны иаажәыроуп.
Рафида. Иуҳәо закәызеи, Аслангьери, изакәытә мҩоузеи иалухыз?
Аслангьери. Уаҳа назҭахым амҩа... Амаа ҳара аиааирахь ҳазго. Ҳахьыҟазаалакгьы бара сасҟны бҟалоит.
Рафида. Уа ҳаннаргалакь ҳаиԥырыргоит. Ацәқәырԥа саҵәахыр еиҳа еиӷьуп, уахь сыргар аҵкыс.
Аслангьери. Акымзаракгьы, сара ирасҳәеит бысзаанрыжьырц. Ахәшә ибысҭаз иахьымцәаакша иҵәахны ибымаз.
Рафида. Изуҭахузеи уи ахәшә мыжда.
Аслангьери. Сгәы ԥсыҽхо иалагар, иақәыԥсаны амца ацрасырсырц.
Рафида. О, шаҟа ҳлахьынҵадаз уаргьы саргьы, Аслангьери.
Аслангьери. Зегьы акоуп, ҳабзиабара шыҟац иаанхоит. (Рафида дцоит.) Сунар, ухы шԥоубо?
Сунар. Сыԥсы алеиҩеира иаҟәыҵаанӡа ҿысҭуам.
Аслангьери. Ҳаурыжьны иҟалозар, егьа ҟарҵаргьы, ҽырҵысрак ҳәа ҟамлароуп. Сара ишуасҳәо уныҟуоит.
Сунар. Исаҳауеит.
1-тәи ан. Нан, Аслангьери, схәыҷы дыԥсит.
Аслангьери. Сара иаарласны урҭ зегьы аҭак рысҭоит.
1-тәи ан. О, ибааны ицаша уеидҿаҳәала узмоу ашаха.
Аслангьери. Уи акгьы агӡам, иттаны ацара иалагеит.
Шәҭыц (амчымхара дақәшәаны лымаҭәақәа ԥыжәжәаны дыҩны дааиуеит). Сашьа, сашьа, уара уажәшьҭарнахыс иаҳәшьа думам. Уи ахьымӡӷ лдыргеит. Сыпату... Узлаҿаҳәоу хаԥыцла ихысҵәҵәон, аха ахьымӡӷ згаз ақьышә уааигәа исызнагом. Бзиала сыԥсадгьыл, митәеиқәаҵәа ззыҟалаз!.. (Дыԥоит амшын ахь.)
Ауаа еилаҩ-еиласуеит. Сунар ашаха дахоит, аҭырқәа ир атәцәа ирысуа идыртәоит. Дааиуеит аҭуџьар.
Аҭуџьар. Шаҟа дыбзиоузеи иқәыԥшу аԥсуа ԥҳәызба, акыраамҭа духамшҭыртә дыҟоуп. Сара исылшоит Стампыл ҳаннеилакь ҳамҭа бзиак усҭарц.
Сунар. Уи аҳамҭа ацынхәрас иԥыртла ашахақәа исыкәыршоу.
Аҭуџьар. Ҳоо, цәгьа иубарымызт, арԥыс.
1-тәи аруаҩ. Ухаҵкы, ацәқәырԥа лҽалҭеит аӡӷаб.
Аҭуџьар. Ишԥа? Шәабаҟаз аилымгақәа. Шәеимда ибзианы, ашхәа аҩныҵҟа ԥсы дҵәахны дрымазаргьы дрымхны амшын далашәыжь. (Дцоит.)
1-тәи аруаҩ. Ҳанум, быԥшқа уажәгьы ашьа ицәома? Да снеиҿарԥшишь?
1-тәи ан. Уажәыгь дыцәоуп уи. Макьанагьы далымҵӡацт.
1-тәи аруаҩ. Дааг арахь!
1-тәи ан. Дусҭом, уара аԥсжьыфаҩ. Дусҭом!
1-тәи аруаҩ. Аа, абри бымаз. (Лгәшԥы дыҵасуеит.)
Ан дынхьашьшьны дкаҳауеит. Ахәыҷы амшын далеижьуеит. Ажәлар еибарҳәҳәоит.
Аслангьери. Еи, шәарҭ анацәа зыԥсадгьыл иахыргаз. Шәгыл зегьы амшын ахь шәшыԥара. Ҳҽаҳҭап ацәқәырԥа.
Зегьы аԥаразы ихианы игылоит.
Аҭуџьар (дааиуеит). Иҟалазеи?
Аслангьери. Сара суазҵаауеит ҳазхурҟьозеи ауаҩытәыҩса игәы змам? Ҳаԥсҭазаара анеиӷьымха, икыдҿаҳәалоу ҳаноушәмыжь — ижәдыруазааит ажәлар зегьы амшын ахь ишыԥо. Усҟан иҭабуп ҳәа уарымҳәаргьы ҟалоит, аҭуџьар. Раԥхьа иԥоит анацәа рхшара шыргәыдкылоу.
1-тәи ан. Сыԥшқа дахьцаз саргьы сцоит.
Зегьы. Ҳарҭ зегьы, ҳахәарҭам ас аҟазаара.
Аҭуџьар (иҩызцәа рахь). Зегьы акоуп, арҭ рҿы бзиарак ҳәа аабараны ҳаҟаӡам. Егьа дтәызаргьы иахьааига узымдырӡо ҟама ццышәк угәы иалаиҵоит. Еиӷьуп маҷк ахақәиҭра раҳҭар. (Ауаа рахь.) Еи, шәарҭ икыдҿаҳәалоу, сара шәоусыжьуеит. Ҟамчылагьы ишәхьысны ҟалом. Амала, гәынамӡарак анҳау шәара шәҟнытә, каамеҭ еиқәаҵәа шышәзыҟало жәдыруазааит. (Дцоит.)
Икыдҿаҳәалоу аурыжьуеит.
Аслангьери. Уҽырӷәӷәа, Сунар! Рафида, исыҭ џьара ҿаҳәагак, имыхәҿақәа цәгьала ашьа рылҵуеит.
Сунар. Иаҭахым, Аслангьери. Саҳәшьа дызласҵәуаша алаӷырӡ ацынхәрас икаҭәааит сшьа.
Аслангьери. Уҽаанкыл... Аӡы сышәҭ.
Рафида. Аӡы ҳамаӡам...
Сунар. Абар аӡы, ҵаҟа игазо иахьҳаҵоу. Амҳаџьырцәа ҳнышәынҭра... Аслангьери, исыҭ азин, аҭуџьар хаԥыцла деиҩыҵәҵәаны дықәсҵоит... Абар шәназԥшы. Ерцахә аарлаҳәа лаҳәак иаҟароу, шәахәаԥш аҵыхәтәаны.
Зегьы. О, ҳадгьыл лахьынҵеиқәаҵәа.
Сунар. Абар, иаҳауеи сыблақәа ирцәыӡит.
Зегьы. Иаҳауеи ҳаргьы иаҳцәыӡит.
Зегьы леизҟәыҿуеит. Ацәашьы ыцәоит. Аҵх агәҭаны. Ацәашьы ҭаауп. Агәҽанызаара рыман рыбжьы ныҵакны ицәажәоит.
Аслангьери. Абас ауп, шәазхәыц, ма атәра, ма аԥсра.
Озбашь. Даара ицәгьоуп, Аслангьери, хәыҷи дуи рыгәнаҳара абанӡанаӡои.
Аслангьери. Саргьы издыруеит, аха аҭырқә иадгьыл аҿы ҳаигәыдырҵо, ҳҭыԥҳацәа ирҭаху рылагӡо... Ҳамаҭәа ацымхәрас реиқәа ҭбаақәа ҳашьаҵаны, ҳазбо ҳхыччо ҳаҟазар аҵкьыс, ҳаԥсыр иаҳа еиӷьуп. Ус акәӡами, сан?..
1-тәи ан. Ан лзы зегьы акоуп уажәшьҭа. Ахьымӡӷи атәреи раҵкыс аԥсра еиӷьуп, нан.
Ажьгьери. Ашла иԥаҵа шҩоу ирсар аҵкьыс, амшын иарԥсаар еиҳа еиӷьуп. Сара снапы сҩахоит ашхәа аԥжәара азыҳәан.
1-тәи ан. Саргьы.
2-тәи ан. Саргьы.
Аслангьери. Бара, Рафида?
Рафида. Аслангьери!..
Аслангьери. Мап, Рафида, ари хырԥара зқәым усуп. Ҳчара аҿҳәара ааигәахеит. Даҽа ԥыҭраамҭак ашьҭахь «аҭацаагарашәа» аккаҳәа амшын агәаҿы игароуп.
Ажьгьери. О, шәышьҭамҭа ыӡааит, ҳара ҳазмырҿио ауаа...
Зегьы. Ами-ин...
Аслангьери. Уара, Озбашь?
Озбашь. Сара сақәшаҳаҭым. Ҳцап уахь, иаҳзырулакгьы — ҳаԥсы ҭазааит.
Ажьгьери. Еҳ, дад, ҳара иаҳзырулакгьы ҳәа иҟаз шьҭамҭаӡамызт. Аха уажәы ҳаазқәылаз ҳаилыҩруа ҳалагеит. Шәара ишышәҭаху, шәаԥхьаҟа ишәзеиӷьхап шәгәахәуазар шәца, шәымҩа бзиахааит.
Аслангьери. Мап, сабду, ари ашхәа аӡәгьы даццаӡом. Ура, Озбашь?
Озбашь. Сароу? Зегь шәылымкаа сшәарцу? Мап. Аҽшьра, ақәӡаара — абри акәмызт сара сзызхәыцуаз. Сара исҭахын ақәԥара. Мышкы зны иҵегьгьы ишԥеигәнымҩрыз ҳажәлар. Аха иаразнак ҳажәҩақәа ҳадҳалеит. Аԥсрахьы ҳхы ҳархеит. Сара ақәԥара сҭахын, аха ианаму шәымш аабзиахааит. Сыӡсалап сыԥсадгьыл ахь схы рханы. Сӡааҟәрылозаргьы убрахь схы шхо сӡааҟәрылааит. (Аӡахьы дыԥоит.)
Аслангьери. Шарԥиаҵәа ангылауа убасҟан акәхоит.
Зегьы. Шарԥиаҵәа агыламҭаз.
Абжьы. Ишәымун, ишәымун уи аҩыза акаамеҭ. Ҳара ҳауп ишәацәажәо, шәара шәаԥхьа амшын аҵа иӡаатәалаз шәашьцәа. Ара бзиарак ыҟам. Шарԥиаҵәа умгылан. Акаамеҭ азыҟашәымҵан, ауаатәыҩса зыцәмаҷу ҳадгьыл.
Зегьы. Шарԥиаҵәа, угыл!
Абжьы. Умгылан!..
Зегьы. Шарԥиаҵәа, угыл!
Абжьы. О, ирзыҟалааит акаамеҭ ҳара ҳауаажәлар рхы рцәымыӷхартә иҟазҵаз.
Зегьы. Ами-ин...
Ажьгьери. Ихиоума?
Аслангьери. Ихиоуп, сцоит.
Рафида. Саргьы сцоит.
Аслангьери. Аԥсуа ҵасла иԥшӡам, аха уҳақәныҳәа, уаха ԥҳәыс дызгоит.
Ажьгьери. Иа анцәа ҳашьҭамҭа умырӡын адунеиаҿы!
Абжьы. Ҳашьҭамҭа абамыӡуеи, ҳхала ҳхы ҭаҳархозар?
Ажьгьери (илаӷырӡқәа рыцқьо). Сара сгәы иаанагомызт, џьара цәыкәбарк иадамхаргьы, лаӷырӡык сзаанхан иҟоуп ҳәа.
Аслангьери. Умҵәуан, сабду, умҵәуан!
Ажьгьери. Мап, мап, сҵәуаӡом, сыҽсырӷәӷәоит. Иҟалап иаҳзымӡбазаргьы. Озбашь диашазаргьы, аха... Сҵәуаӡом, амреи амзеи реиԥш шәеидажәлааит! (Длеизҟәыҿны длатәоит.)
Аслангьери (ҳаҭыр иқәҵан дҩеиргылоит). Сара исзымдыруа џьушьома, ҳара иҟаҳҵо шиашам. Аха ҳахәарҭам тәрыла аԥсҭазаара. Ҳашьҭы, Рафида.
Сунар. Саргьы сцоит.
Аслангьери. Уа митәеиқәаҵәоуп, Сунар.
Сунар. Нас, Рафида?..
Рафида. Зегьы аками...
Сунари Рафидеи цоит. Итәаз зегьы ҩагылан амҳаџьыр ргарашәа рҳәоит, шарԥиаҵәа агылара иазԥшуа. Алашара ыцәоит.
Ԥыҭрак ашьҭахь ашхәа аҵаҟа алашьцараҿ Аслангьерии Рафидеи.
Аслангьери. Ишԥаббо ҳчара?
Рафида. Уаҳа назҭахым.
Аслангьери. Бразҟы бамеигәырӷьаӡои, насгьы сааигәара бахьыҟоу?
Рафида. Сышԥамеигәырӷьои. Акыраамҭа ас ҳҟаларушь?
Аслангьери. Акыраамҭаӡа.
Рафида (ахәшә зҭаз наирбо). Ари?
Аслангьери. О, уи иаанарԥшуеит ҳауаажәлар хьыԥшымхарцазы агәыӷра ирымоу.
Рафида. Нас иалшарыма уи аиааира агарц?
Аслангьери. Ааи, зынгьы аԥсра аиааира агоит...
Рафида. Анцәа ҳиҳәап ҳаԥсымҭаз.
Аслангьери. Иаҭахым. Быблақәа хызҩап.
Рафида. Мап... ишсоуҳәара, иззыҟаҳҵозеи абарҭ зегьы?
Аслангьери. Ҳхьыԥшымхарц азыҳәан. (Ахәшә амца алеиҵоит.)
Ацәашьы ыцәоит. Атҟәацыбжь гоит. Инахараны иубоит ибылуа ашхәа шӡааҟәрыло. Ашьшьыҳәа еиқәтәоит амҳаџьыр ргәаҟ ашәа.
Аԥарда
Иалоу ауаа
Никәала — ашкол адиректор.
Назиа — иара иԥҳа, 10-класск рҿы дтәоуп.
Кәатат — ашкол хьчаҩ, 65 шықәса ихыҵуеит.
Бабу — рҵаҩуп.
Дауҭ.
Нуца.
Дусиа — 10-класск рҿы итәоу аҵаҩцәа.
Кәынта — Аҟәатәи иааз акомиссиа дреиуоуп.
Ҭина — ашкол аҿтәи ашәҟәыԥхьарҭа аиҳабы.
Арҵаҩцәеи аҵаҩцәеи.
Ашкол ашҭаҿ ауп. Ҩыџьара игылоуп шьапызаҵәык зҵоу астол гьежьқәа, насҭхашәа аҵлақәа ршьапқәа ирыдҟаҵалоуп атәарҭақәа. Итәоуп ажәабатәи акласс аҵаҩцәа, Назиа лыда. Дааиуеит Кәатат.
Кәатат. Дад, аҵаҩцәа шәыззыԥшыда?
Дауҭ. Арҵаҩы ҳалзыԥшуп, аҽазыҟаҵара ҳамоуп.
Кәатат. Аԥышәарақәа шәанбарылагои?
Нуца. Даҽа хәымш рыла ҳалагоит.
Кәатат. Дабаҟоу Назиа?
Дусиа. Аҩныҟа дыҟоуп, дмаацт макьана.
Кәатат. Даара дҩыза бзиан дшәымазаап?!.
Дусиа. Избан?..
Кәатат. Ушьҭак сгәы ааԥылҵәаӡеит.
Дусиа (иатәамбашәа). Шәгәы ԥылҵәартә иҟалҵазеи?
Кәатат. Мап, дадраа... Митәык ҟалҵеит ҳәа акәым исҳәо, аха лара илыхәҭам уи еиԥш.... Шәара шәыцхыраарала сынтәа ҳашкол иакәыршан еиҭасҳаит ашәҭ ԥшӡақәа. Ариабжьарак,
ҳашәҭқәа хыҵәҵәаны ишгоу збоит, аха изгаз ҳәа аӡәгьы дсыздыруамызт. Иахьа адиреқтор иуадаҿ сныҩналазар, рхацәқәанӡа иаагәылыҳәҳәо ашәҭқәа иргәылатәоуп; «ари заабгазеи» ҳәа санлазҵаа, лаб, аҳәаха лымҭакәа «сара ашәҭқәа бзиа избоит азы илаасыргеит» иҳәеит. Ушьҭа уиҿаԥа ухаҵазар...
Дусиа. Назиа уи аҩыза луамызт.
Дауҭ. Иажәа анагӡаха иҭ.
Кәатат. Сара хынҩажәеи хәба шықәса схыҵуеит, аха макьана сыблақәа ирыгымхаӡацт, ауаҩы деилыскаартә сыҟоуп. Уи азы сыгәра жәга. Уи моу сынтәа абаҳчақәаҵәҟьа сеилимырхит.
Дауҭ. Избан?
Кәатат. Акгьы сыздырам изхыҟаиҵааз, ҿарԥас иеиҭо иузыҟаҵом ҳәа акәзар, сара саагылазар бзиа избоз абаҳча ааӡаракәын, аха...
Нуца. Ус иаанхама?..
Кәатат. Ус иаанхеит, ааи, хацк џьаргьы иҿамлаӡеит, абаҳча еилумхыр иҿалома!?
Дусиа. Ибзиамында иҳәозма адиректор, ибзиахозар акәхап, иара имдыруеи иаҳа.
Кәатат. Ибзиазар аабап ҭагалан. (Дцоит.)
Нуца. Ишәҳәа аҩызцәа, иашоума ари?
Дауҭ. Ҳара даҳԥырхагоуп ари аҩыза ҟазҵо, ашкол акәша-мыкәша арԥшӡоит ҳәа еиҭаҳҳаз уи ашкол иаҭахуп азоуп, аха жәа-класск рҿы итәоу Назиа макьанагь илзеилымкаацт ашәҭ анырааӡалакь ихжәаны ишырымгауа.
Дусиа. Иҟалап илзымдыруазар.
Нуца. Даҽа жәабжьқәак иҟам-ианым анеибылҭо, усҟацәа илдыруеитеи?!
Дусиа. Назиа Никәала Бирам-иԥа диԥҳауп!
Дауҭ. Адиреқтор диԥҳауп акәушь! А-а, ассир уи акәхап баргьы лхахәы зылбхуа, бгәы иаанамгааит уи даҽа закәанк лымоушәа.
Зегьы. Лабак наҳхыршьылазшәа ҳаиҟароуп.
Дусиа. Уи уара уаҵкыс лылшоит!
Дауҭ. Ииашоу аус азы алшара змам ҳәа аӡәгьы дыҟам.
1-тәи аҵаҩы. Биашам аҩыза, биашам, ибзеилымкаацт макьана аҽырԥагьарақәа раамҭа шцахьоу.
Нуца. Аӡә ҳаԥсы ҭоушәа дыҟам, адиреқтор дахьиԥҳау.
Дусиа. Уи лара илцәаҩоуп.
Нуца. Хԥа ҳәа аарла дзыхьӡо рзгьы, излыхәҭоузеи ԥшьбеи-хәбеи лзықәыргылара?
Дусиа. Шәара аӡәгьы дшәеицәаны илҵом ҳәа сгәы иаанагоит.
1-тәи аҵаҩы. Зегь бзиазааит, аҳасабраз дышԥаҟоу? Илыхәҭоума хԥа, афизкультуратә аурокахь зынӡаск днеиӡом, арҵаҩ Дамеи лхы доуижьӡан давоуп, ахатәы бызшәа акәзар ҩажәак иашан илзыҩуам, нас иарбан ҳара дызлаҳаиӷьу, иҳәеишь?
Дусиа. Иҟалап афизкультуратә урок алагылара лылымшозар!
Дауҭ. Даара илыгуп, излымшашагь аӡә лоуп, дызкапануа аихаӡа шьҭылхуеит илгәаԥхар.
2-тәи аҵаҩы. Ажәакала адиректор дахьиԥҳау азоуп ариаҟара лхы дзақәиҭу.
Дауҭ. Жәаха акомҿар реизараҿы лара лҵыхәала азҵаара иқәгылаз саналацәажәа, ишәымбози Бабу Михаил-иԥҳаи Никәала Бирам-иԥеи шаҿагылаз, сара исҭахын лахь лысҭарц, аизара ҳшаҿыз ашә кыджьылан дахьцаз азы, аха адиректор иҽаԥыраижьт ишәмаҳауази ииҳәоз?
Дусиа. Уи шаҟа лгәаӷ шәымоу ала саргьы сышәҭахымзар акәхап?
Дауҭ. Назиа лҭыҳәрыкьқәа брымҟәыҵахалан бахьрымоу азы.
Дусиа. Ибзиоуп нас сышәҭахымзар сцоит.
Нуца. Бцала, бцала, аха ус бызцарым. Шәаалешь абаҳчахь, иацы иаҳцәаанхаз ҳрашәап
Ицоит, Дауҭ ида. Дааиуеит ашкол ашәҟәыԥхьарҭа аиҳабы Ҭина.
Ҭина. Мшыбзиақәа!
Дауҭ (дҩгылоит). Бзиа жәбааит!
Ҭина. Унатәеишь, Дауҭ! (Инатәоит.) Уара уҿы исымоуп усқәак.
Дауҭ. Сӡырҩуеит.
Ҭина. Сара исаҳауеит адиреқтор иԥҳаи уареи аусқәа шәымоуп ҳәа. Исҭахуп гәык-ԥсык ала сшәыцхраарц.
Дауҭ дааҭрысуеит.
Дауҭ. Аԥҳәызба дыцәгьам ааи, аха ҳара ҳазлаҵаҩцәоу ала, макьана иҳаамҭам абзиабара алацәажәара.
Ҭина. Назиа бзиа дубоит...
Дауҭ. Имцуп, Ҭина, иҟалап аӡәы бижьазар.
Ҭина. Мап, сжьаӡам.
Дауҭ. Мап акәым, аха бжьоуп, Ҭина.
Ааҭгылара.
Бзыргылада Назиеи сареи ҳабжьара қьаӷьриас?
Ҭина. Аӡәгьы. Ианеилыскаа сара схала иаԥшьызгеит абри аус ҟасҵарц.
Дауҭ. Избан, аӡәыр дбыҳәама?
Ҭина. Уара узы ишыцәгьахо удыруоу Назиа думгар?!
Дауҭ (иааџьашьаны). Избан?
Ҭина. Избан-ба? Назиа адиректор диԥҳауп, илылшоит уҵараҿы акәзаргь џьара уеиҵалырхар.
Дауҭ (дгәаан дҩагылоит). Ари шԥа!?
Ҭина. Арҵаҩцәа зегьы лыҩны инеиуеит-иааиуеит, иудыруазеи иузылӡбауа.
Дауҭ. Мап, Ҭина, сара мчыла аӡәгьы бзиа дсызбом.
Ҭина (дҩагылоит). Уара иузеиӷьуп, сара сзы акымзаракы.
Дауҭ. Сара сзыцәшәо ҳәа ус сымам. Убас уашьҭарнахыс сыӡбахә џьаргьы илҿалмыршәааит, мамзар иҽеихарым (Дцоит.)
Ҭина (лхы рҵысуа). Ибзиоуп, иласҳәап, аха ушахьхәуа дыр. Уаҳа лылымшаргьы сынтәа укласс уахалырхап.
Назиа (дыццакны дааиуеит). Сӡырҩуан, аха ииҳәаз зегьы сзеилымкааит, акы даргәаашәа дыҟан, ибеиҳәазеи?
Ҭина. Исеиҳәахуаз акыр былшозар дахьырхәтәуп.
Назиа. Мап иҳәеит акәу?
Ҭина. Аи, мап иҳәеит. (Абаҳча дныҵалан ашәҭқәа дрыхәаԥшуеит.)
Назиа (ԥыҭраамҭак дхәыцуа дгылоуп). Рацәа исыҵоукит, Дауҭ, сара саҵкыс Нуца деиӷьушьеит акәу, даара ибзиоуп, сара исылшап шәара шәеиԥҟьара (Дхәыцуа днатәоит.) Абар ҩышықәса ҵуеит ибзиабара сымоуижьҭеи. Иагьа иҵазгаларгьы сара сахь дхьамԥшит, аха Бабуи иареи еснагь еизуааӡам, лара лурок аҿы дахалырхартә шԥасзыҟамҵари. Баша сан длаҳәшьома. (Лыбжьы наҳаракны.) Ҭина, бааишь, исхәыцыз басҳәашт.
Ҭина (дааскьауа). Ибхәыцзеи?
Назиа. Бабу иласҳәашт, жәаха Дауҭ ииҳәаз ажәақәа: аԥышәарақәа ианрылаго, аурыс бызшәа аҿы акомиссиа алатәамкәа аекзамен ҭира дшақәшаҳаҭым, ҩбагьы; ишиҭаху араион ахь ашәҟәы алаҵара, адиреқтор ашкол ишахәҭоу дацклаԥшуам ҳәа. Арҭ зегь урҭ рлымҳа аҟынӡа иназгар бзиарак идырбом. Уажәазы ари ауп исылшо, ушьҭангьы схәыцлашт.
Ҭина. Уи бзыҟаҵар хшыҩла аус буеит.
Назиа. Саазқәылаз схы сзалакуам абри ақыҭа, ишԥаҟоу мшәа ицәыҩҩаӡа!
Ҭина. Саргьы убыс, Назиа. Ашкол шәшааурышьҭлакь сықәҵуан, сгәы цәгьа иҿыӷьуеит.
Назиа. Ма аҩызцәа бзиақәа сымандаз исхараз, Дусиа заҵәык лыда ухы наздукылаша аӡәгьы дыҟам
Дааиуеит Дусиа.
Бабаҟаз?
Дусиа. Шәара шәахь сыҟан. (Днатәоит). Сгәы ԥжәоит, иҟалап исызхымгар...
Назиа. Аӡәыр дбацәҳама?..
Дусиа. Мап аӡәгьы.
Назиа. Нас?
Дусиа. Аҩызцәа бара бзыҳәан бзиа рҳәауам, ԥсыхәа имам Дауҭ Доууа. Сара иахьсаҳауа ирҳәоит, сгәы шԥнажәо рдыруеит азы.
Назиа. Ирҭахузеи урҭ сара сҿы?
Дусиа. Бахьреиӷьу иаҵашьыцны...
Ҭина. Ирдыруазааит Назиа Никәала дышиԥҳау, лара илҭаху алалыгӡоит. (Днаскьашәа лыбжьы рмаҷны.) Сара сзыҳәа зегь, акоуп рыхқәагьы еинырҟьааит (Ашәа ҳәо дцоит.)
Дусиа. Абра ҳшыҟаз дааит Кәатат, амитә ҟаҵо, бара бзы ашкол ашәҭқәа лгеит ҳәа.
Назиа. Ахҭыԥшша аҭахмада, ара аусура ишьапы алихырц аума дзыргәаҟуа?
Дусиа. Уи идгылеит Нуцагь Дауҭгьы.
Назиа. Идгылозар рсырбап, уажәы ус рҳәоит, аха...
Дусиа. Абарҭ зегьы Бабу илаҳәа, уи илылшоит Никәала Бирам-иԥа илымҳа аҟынӡа иналгарцы, амала имаӡазароуп.
Назиа. Абар Бабу Миха-иԥҳа дахьаауа, илаҳҳәап иахьа аӡәгьы дмааӡеит ҳәа.
Бабу (дааиуеит, шәҟәқәак лкуп). Мшыбзиақәа, шәара шәыда аӡәгьы дмааӡаци?..
Назиа. Мап аӡәгьы дмаац, иагьымаауазар ҟалап, иацы ҳанеицрыҵуаз ҳааӡом ҳәа рҳәеит.
Бабу. Ирҭахӡами, мшәа аҽазыҟаҵара?
Дусиа. Ҳхала ҳҽазыҟаҳҵоит рҳәеит. (Назиа лахь дынхьаԥшуеит.)
Бабу. Даара ибзиоуп, иаабап рыҽшазыҟарҵо. Аԥышәараҿ ихәарҭам роур, усҟан ргәы иалсып. Сара излазбо ала сынтәатәи ажәабатәи акласс иахыҵуа маҷхоит. (Ашколахь лҿыналхоит.)
Назиа. Дусиа, сара Бабу акы ласҳәоит ара быҟаз. (Дыҩны длышьҭалоит.)
Дусиа. Абар Нуца дахьааиуа, иласҳәоит Дауҭи Назиеи бзиа еибабауашәа, илҳәауа саҳашт.
Дааиуеит Нуца.
Нуца. Дауҭ дыббазар, Дусиа?
Дусиа. Дауҭ дахьыҟоу сҳәом.
Нуца. Дабаҟаларишь уи, ари аҟара имаӡаны?
Дусиа. Мап, изымаӡоузеи, аха.
Нуца. Уеизгьы.
Дусиа. Инасыԥ длацәажәоит.
Нуца. Инасыԥ бҳәоу, дарбану?
Дусиа. Ы-ы, ибзымдырӡои Дауҭи Назиеи бзиа ишеибабоз?
Нуца (иаалцәымыӷхан). Исыздырамызт.
Дусиа. Ибыхьзеи, Нуца, бхы-бҿы аԥшшәы быԥсахитеи?
Нуца. Акгьы, башоуп, ус сыхлахаҵ гьыжьшәа иҟалеит ауп (Дцоит.)
Дусиа. Рацәа иаабыҵысхит бымаӡа, ҳара ҳаибгазар Дауҭи бареи бзиа шәеибабо шәҟаҳҵарым.
Даадәылҵуеит Назиа.
Назиа. Баала, Дусиа, абаҳчахь, ибасҳәоит бзеигәырӷьаша акы. (Еибарччо ицоит.)
Дааиуеит Дауҭ.
Дауҭ. Дсыдызцалазеи, мшәан, убри аԥҳәызба. Иарбан бзиабароу уажә лареи-сареи иҳабжьалаз (Дхәыцуеит.) Мап, ари абзиабараҵәҟьагь иатәым, ара маанак ыҟоуп. Аха еилкаатәуп. (Дҩагылоит.)
Ашкол даадәылҵуеит Бабу.
Бабу. Даара ҳгәаӷқәа умоуп ҳәа саҳауеит. Араион ахь ашәҟәы ҳзалагало агьиуа.
Дауҭ. Ишԥа, изакәытә шәҟәузеи?
Бабу. Уара иудыруеит ибзиаҵәҟьаны закәы шәҟәы.
Дауҭ. Ишәазҳәада, Бабу Миха-иԥҳа, ари еиԥш ибашоу ажәабжьқәа?
Бабу. Ибашам, аха зынӡаск ииашоуп. Амала ухы иазеицәоу ауп иҟауҵауа, иаабап иаҳа зышәҟәы ииааиуа.
Дауҭ. Скомҿар блеҭ шаҳаҭуп, сара ишыҟасымҵаз.
Бабу. Баша уџьыба иҭоуп укомҿар блеҭ. (Дцоит.)
Дауҭ. Абар ассир сахьақәшәа, арҵаҩцәа рсовет ҟамлацт, ианааҟала лара лмаҭәар азы ихәарҭам сылҭозар акәхап (Днатәоит ихы кны.)
Кәатат (дааиуеит еигәышә кны). Иҟоузеи, дад, угәы бзиами?
Дауҭ (дҩагылоит). Мап, сгәы бзиоуп, аха Бабу Миха-иԥҳа дсықәмақарны дцеит.
Кәатат. Избан?
Дауҭ. Араион ахь ашәҟәы лзаласҵазшәа аӡәы илеиҳәеит.
Кәатат. Уи хьаас иҟоумҵан.
Дауҭ. Мцәшәашьасгьы исымоузеи, абар иаарласны аԥышәарақәа ҳрылагоит, нас аекзамен ахь сналмышьҭыр?..
Кәатат. Умыццакын, Дауҭ, усҵәҟьа ицом аусқәа. Ус анакәха араион ахь ашәҟәы ҩы, аԥышәарақәа рзы уахьынтә ауаҩы дышәзаарышьҭырц, шәкласс аҿы знапы аҵазыҩуа ираҵарҩны. (Дцоит, иааиуеит егьырҭ аҵаҩцәа.)
Бабу (даадәылҵны). Шәабаҟаз шәымҳәои, ҳааӡом ҳәа шәымҳәази?
1-тәи аҵаҩы. Изҳәада ҳааӡом ҳәа, ҳара шьыжьаахыс ара ҳаҟоуп. (Дааиуеит Никәала.)
Нуца. Ашкол абаҳчахь ҳаҟан.
Никәала. Ишәҭахызеи уахь, аҭалара азин шшәымам шәзымдырӡои? (Настха игылан Назиеи Дусеи ччоит.) Сара ишәасҳәахьеит уахь инеиз ашкол ишьапы алихуеит ҳәа. Даба ишәҳәеишь иҟашәҵоз уахь?
Кәатат (дааиуеит). Сара иуасҳәеит, аҩыза Чикба, аҵаҩцәа уахь изцаз...
Назиа дцоит.
Урҭ сара соуп изышьҭыз, рҩыза Назиа ашәҭқәа ирзылуа рбарцы.
Никәала. Ирзылуазеи ашәҭқәа?
Кәатат. Еснагь ихыҵәҵәаны илгоит, сара сҵаауеит избан ҳәа?
Никәала. Аҵаҩцәа ушьҭит, аха ирылшозеи?
Кәатат. Шаҳаҭра рылшоит, ирылшо рацәаӡоуп.
Никәала. Иззыҟарҵода шаҳаҭра?
Кәатат. Ирацәаӡоуп.
Никәала. Уаҟәыҵ, Кәатат, амақаррақәа, ашшырҭақәа уара уаҵкьысгьы иаадыруазар ҟалап.
Кәатат. Сара узласзашшуа ҳәа ус сымаӡам.
Никәала. Нас сара исымоума?
Кәатат. Ирацәаӡоуп...
Аԥарда
Уаанӡатәи аҭыԥ. Рыбжьы ныҵакшәа еицәажәоит Никәалеи Бабуи.
Бабу. Убри аҩыза зҩыз, еицәоу даҽакалагьы дҳашьҭалоит, ҳәарада уажә ажәабатәи акласс ахьӡала акомиссиа аакылсыр ихәарҭахом, ҳаргьы ҳагхақәа рацәоуп.
Никәала. Ибдыруама араион ахь ашәҟәы шиҩыз, бацәымҩашьо?
Бабу. Ииашан издыруеит, Никәала Бирам-иԥа.
Никәала. Бабу Миха-иԥҳа, Дауҭ уажәы дызлаҭаҳцо ҳәа акгьы ҳамам. Убри аҟнытә макьана ҳишьклаԥшлап, ҽаангьы ҳамоуп, бмыццакын.
Бабу. Иашоуп, аха...
Никәала. Ари маӡазароуп. Кәатат ианиаҳа имҳәарц залшом, сара даара сицәшәоит уи аҭаҳмада.
Бабу. Ихы дақәиҭтә, Никәала Бирам-иԥа.
Никәала. Сара шаҟа исҭахузеи иамхра... Ҵыԥх абаҳча иааҿалаз зегьы инапы иҵахҩан иҭины аԥара ааганы ишьҭеиҵеит. Аҵәа ԥыҭк сыҭ сҳәан имуит, ҳашкол иатәызар аҵаҩцәа ирфар акәымзи, аха иуам, арахь ииҳәаз бмаҳауази иацы, адунеи азна агхақәа сымоушәа дсыдгылоуп, сынтәарнахыс ара дҟасҵарым. Урҭ зегь бзиазааит, аха иара иусс иалоузеи жәантә исеиҳәахьеит Ҭина Мӷьералашьвили лтәы, «аԥхьарҭа ашә аартӡам, ашәа ҳәо абаҳча дыҵоуп» ҳәа.
Бабу. Арт зегь аазыхҟьо Дауҭ иауп, аусқәа зегьы уи еиҵихоит.
Никәала. Сара ибасымҳәеи даара бизҿлымҳаз ҳәа!
Бабу. Уажә аакьыскьа акы саҳаит иуасҳәару сыздырам, макьана цқьа еилыскаанӡа.
Никәала. Изакәхарызеишь?
Бабу. Назиа ҭыԥ лиҭом, иацы дҵәуа дыштәаз сналыдгылт, ибыхьзеи ҳәа санҵаа акыраамҭа исалымҳәеит, аха ашьҭахь илсырҳәеит.
Никәала. Иҟалазеи, иҳәеишь ирласны?
Бабу. Бзиа дибоит, мчыла дыршәаны дигарц игәы иҭоуп ашкол дшалгалакь.
Никәала (ибжьы наҳаракны). Иашан ибҳәома?
Бабу. Лара лҿала исалҳәеит!
Никәала. Мап, дисҭом уи сыԥҳа, дисҭом! (Идәықәлоит.)
Бабу. Назиа лхы аахуҵәаргьы Дауҭ диццом. Уи азы сара агәра усыргоит, уаангылишь зны, уара иумаҳаӡазшәа уҟаз, сара исоуҳәаз ҟасҵоит. (Никәала дцоит, Бабу лхала дхәыцуеит.) Ишԥа ииашамхари ари аус, ииашазар Дауҭ иҭыԥ сара дықәысҵап. (Ашкол дныҩналоит.)
Иааиуеит аҵаҩцәа.
1-тәи аҵаҩы. Дара ишырҭаху иҟалома ҳара зегьы ҳаҿагылоит Дауҭ ихәарҭам ҳәа ахәшьара ахьилҭаз азы, иаагароуп акомиссиа!
2-тәи аҵаҩы. Иаагароуп иаага, дабаҟоушь Дауҭ, шәаалеишь иаҳҳәап.
Ицоит, дааиуеит Дауҭ.
Дауҭ. Рацәа исылгеит, сынтәа сзахымҵуазаап. Иреиӷьны издыруаз амаҭәар азы ихәарҭам сырҭеит. Иаарушь акомиссиа ашәҟәы ахьырзызҩыз? Ех, Бабу Миха-иԥҳа, ибдыруама шаҟа бзыхәмгала бшжьоу, аха иааԥшыхра иҟоуп аиаша, дысиааит рацәа хшыҩла Назиа, лгәы иҭалкыз налыгӡеит... (Ихы астол инықәиҵоит.)
Бабу (дааиуеит). Ухы ухьуама? Ма угәы иалазар ихәарҭам ҳәа ахьуоуз?
Дауҭ. Мап, сгәы иалаӡам, исыхәҭан азы исоуит, амала инашәыгӡеит рацәа шәгәы иҭашәкыз фырхаҵарылаҵәҟьа.
Бабу. Сара цәгьашақә ҳәа акәымкәа, иухәҭаз усҭеит, уара узы схы сзырӡуам. Амала иҳәа — избан дкыдцалан дызумоу адиреқтор иԥҳа?
Дауҭ. Бабу Миха-иԥҳа!?
Бабу. Ари еиԥш аус хәмгароуп, адиреқтор иаҳар уҭеикуеит зынӡаск.
Дауҭ. Мцуп, Бабу Миха-иԥҳа, ишәазҳәада ари еиԥш ажәа?
Бабу. Назиа лхаҭа исалҳәеит.
Дауҭ. Назиа-ба? Былжьеит ауп, ихабымҵан.
Бабу. Сара ихаҵаҵәҟьан сыҟоуп, амала ари аус ҽеихом иудыруазааит, сара адиреқтор илымҳа аҟынӡа инасыгӡоит (дцоит.)
Дауҭ (ихала). Ишԥалҳәеи мшәан, дкыдцаланы думоуп ба? Еицәоу аус сзырԥшааит. (Днатәоит.)
Дааиуеит Нуца.
Нуца. Изуоузеи, Дауҭ, ихәарҭам ҳәа, аурыс бызшәа азы аума?
Дауҭ. Акгьы сыздырам.
Нуца. Хьаас иҟоумҵан, иуриашап...
Иааиуеит егьырҭ аҵаҩцәа.
Дауҭ. Шәааскьеишь, аҩызцәа, ишәасҳәоит иҟалақәаз аусқәа. Сара исзыҟаҵоуп аус ӷәӷәала. Назиа иахьа уажәраанӡа исмырдырӡакәа дсышьҭан лыҽкынҵаҵәҟьан, аха илҭахыз аусқәа ҽеимхошәа анылба, даалаган дкыдцалан дсымоушәа Бабу илалҳәеит. Убри аҟынтә илҭахуп лхы дахәарц сара сеиҵаҟьаразы. Жәаха Ҭина исалҳәеит зегьы ааҭкааны қьаӷьриа ҳасабла. Убри аҟынтә уажәы иаарласны аизара ҳамоуп, уа шәықәгылароуп, уи анаалыҵыҵ, нас лабгьы илшо аабап. Бабу иахьа дсықәмақарит, аха икалҵаша сыздыруам.
Нуца. Иарбанзаалак акы лылшом, зегьы аӡәк иеиԥш ҳақәгылоит.
Абжьқәа. Ҳақәгылоит, ҳақәгылоит.
Аҵаҩцәа ашкол иныҩналоит, Кәатат аҵла ашьапы даавҵит, уаанӡагьы ирҳәауаз иаҳауан.
Кәатат. Изакәызеи, мшәан, исаҳауа, иашахарушь?.. Излоугарызеи Дауҭ игәра, уи дыҷкәыноуп, иҟалап ус дкыдцаланы димазаргь, лара илҭахымкәа. Аха иҟалап Назиа игәаӷ лыман иҟалҵозар. Еилкаатәуп мамзар аҷкәын дҭадырхоит (Днатәоит, дааиуеит Назиа.)
Назиа. Қәатат, сҩызцәа убахьазар?
Кәатат. Мап, исымбацт, дад (Назиа ддәықәлоит.) Дад, баангылишь минуҭк. Бышәҟәы иахьа аԥошьҭахьынтәи иаазгеит.
Назиа. Иабаҟоу?
Кәатат. Ара сџьыба иҭоуп. Амала аказы сбазҵаауеит, убри сабҳәар ибысҭоит.
Назиа. Иарбаныз?
Кәатат. Ушьҭа баргьы бҭыԥҳауп, аӡәы бзиа дыббар алшоит. Сара ушьҭа акры аасхыҵуеит, аха исҭахуп акы салацәажәарц. Дауҭ Доууа бзиа бшибо басҳәоит бысцәымгәаан.
Назиа (даагәырӷьан). Бзиа сибоит ба? Исызхаҵом?!.
Кәатат. Бара бымсааит.
Назиа. Саргьы дысцәымӷӡам (Дцоит дгәырӷьаҵәа, лышәҟәы лхашҭны.)
Кәатат. Аҳ-а-а, аԥҳәызба хәыҷы рацәа издырит баҩсҭаарақәа. Уи аҭыԥ иқәысҵап.
Бабу (дааиуеит). Мшыбзиақәа!
Кәатат. Бзиа ббааит, Бабу, шәусқәа шԥацои?
Бабу. Ҳусқәа аӷьараҳәа ицоит!
Кәатат. Мап, иагьыбзиацәам шәусқәа.
Бабу. Избан, Кәатат, уара еснагь ҳара ҳзы агәынҷыхьа зумоу?
Кәатат. Бгәы иалымсын, шәусурақәа зынӡаскгьы иҟаимаҭым. Ҳдиреқтор иакәзар, ашкол иагуи иабзоуи хьаас имам, ақәа кылыкәкәа ицоит сара сзыҩноу. Иабеигеи аинтернат аремонт аҟаҵаразы ирҭаз аԥара?
Бабу. Иабеигоз ара имоуп, ус уиҿамԥалан акәымзар уамихыргьы ҟалоит.
Кәатат. Џьарамзар-џьаргьы сизамхуам, даба иаабап сшамихуа.
Бабу. Иареи уареи адиреқторра еимашәкуеит ауп иҟалаз. Уара иузбома адиреқторра?
Кәатат. Ҳаи, ҳаи избаргьы ҟалап, гәыкалаҳәа аус ууазар иумбо ҳәа егьыҟаӡам.
Никәала (ашкол аԥенџьырахьтә). Бабу, бааиуанда минуҭк!
Бабу дцоит, дааиуеит Кәынта.
Кәынта. Мшыбзиақәа!
Кәатат. Бзиа убааит, бзиала уаабеит! (Инапы ааимихуеит.)
Кәынта. Сара сааит Аҟәантәи, шәшкол аҟынтәи, ажәабатәи акласс аҳәара злаҟарҵаз ала аԥышәарақәа рҿы срылатәарц.
Кәатат. Даара ибзиоуп, дад, даара, аҵаҩцәагьы уара уаара иазыԥшуан!
Кәынта. Адиреқтор иҭыԥаҿ дҟалап?
Кәатат. Уа дыҟоуп, унеи уахь. (Дцоит.)
Иааиуеит аҵаҩцәа.
Кәатат (даагәырӷьан). Дааит Аҟәатәи ауаҩы!
Дауҭ. Иашан, иахьаҵәҟьа акомиссиа еиласыртәоит, дсазҵаароуп. (Ашкол дныҩналоит.)
Ԥытрак ашьтахь аҵаҩцәа ааиуеит.
Нуца. Еҳ, Дауҭ изиазҵаауа акы даҵамхандаз, уаҳа акакәым.
1-тәи аҵаҩы. Даҿахонда акомиссиа ҭигозма. Иааирԥшып аиашамра зегьы.
Назиа. Акомиссиа еиуоу ус дааит ауп. Уи Бабу лаҵкыс иидыруа егьыҟам. Лара ианықәлыргыла ихәартам ҳәа уи нагӡахоит.
Нуца. Баҵкыс идыруа, дбеиҵаны атметка ахьимоу ааԥшыр ҳәа бшәан акәхап баргьы бзацрала, баангыл. Иахьа ириашааит ушьҭантәи амчыбжь азы иҟалараны иҟоу акомҿар еизараҿ ибзиан аҳамҭақәа баҳҭап.
Назиа. Иаҵкыс сымдыруанда исырҭарымызт.
Дусиа. Нас ишԥа! Арҵаҩцәа рхы еилаго џьыбшьома.
Нуца. Иаадыруеит арҵаҩцәа рхы шеилагам, аха... Бабу Миха-иԥҳа Дауҭ изы ианакәызаалакгьы ус дыҟамызт, аха уажәы даазқәылаз дҽеим.
Назиа. Иас уигь гәынҷыхьак лымазар акәхап, арҵаҩы лакәым, баша уаҩыкгьы игәҭакы наигӡахьеит.
2-тәи аҵаҩы. Ауаҩ баша ҳәа аӡәгьы дыҟам ибдыруоу сыздыруам акәымзар.
Назиа. Сара шәара шәзы ианакәызаалакгьы цәгьа ҟасымҵацт, иагьысымҳәацт.
Аҵаҩцәа руаӡәы ашьҭахь ала дааиуеит.
Иааиз. Дауҭ изиазҵаауа зегь рҭак ҟаиҵоит.
Нуца. Ихаҵкы уи иааз...
Назиа. Баша ихаҵкы бцоит, аҵаҩцәа ирзеицәоу ауп иҟарҵо.
Нуца. Еицәоу-еицәаму бара ибусым, имҳәар ҳәа сшәоит иҟақәоу.
Назиа. Ҳәатәыс имоузеи?!.
1-тәи аҵаҩы. Аҳәатәқәа рацәаӡоуп... Бмыццакын, шәаала ашьҭахь ала ҳӡырҩлап.
Ицоит, Дусиеи Назиеи рыда.
Назиа. Баша игәырӷьоит, Бабу деибгазар илҳәаз налыгӡоит.
Дусиа. Назиа сара еиҳәшьак леиԥш бзиа бызбоит азоуп избасҳәо. Дауҭ цәгьас изыбхәыцхьоу зегьы еиликааит. Бара ибҭахуп акы ихараӡамкәа дабыркырц, аха уашьҭа дацәцеит. Акомиссиахь иҳаԥхьар убри ауп сзыцәшәо.
Назиа (лнапы ҟьаны). Акы бацәымшәан, Дусиа ибаҳахьоума адиреқтор иԥҳа дахахеит ҳәа. Сара санахыҵуа баргьы бахыҵуеит.
Дусиа. Иашоуп, ҳахыҵуеит, аха...
Назиа. Хьаас иҟабымҵан...
Бабу даадәылҵуеит.
Бабу. Рацәа исыҵыҵит иҟасҵақәоз зегьы. Дауҭ даара ибзиоуп ҳәа ахәшьара ирҭеит,. аха уиакәындаз исхараз. Баргьы быӡбахә иҳәеит лдырра еилышәкаа ҳәа.
Назиа (лышьҭахьҟа днаскьо). Сзыҩналом.
Бабу. Иҟалома быҩнамлар.
Назиа. Аԥсра иқәшәандаз рацәа ҳҭаирхеит. Адиреқтор ииҳәозеи?
Бабу. Ииҳәахуеи, даара ицәымыӷхеит бара бахьнарго.
Назиа. Сыҩналоит, аха акгьы сыздырӡом.
Бабу. Зегьы акоуп, быҩналароуп.
Ицоит.
Дусиа (лхала). Абри акәын ибасҳәоз, Назиа.
Иааиуеит аҵаҩцәа.
Аҩызцәа, иахьа уажәраанӡа шәҩызара хара сахьацәгылаз саҭашәымҵарц сшәыҳәоит.
Нуца. Уи егьаурым, уажәраанӡатәи бывбақәа ахьбыриашаз иҭабуп ҳәа баҳҳәоит.
Дусиа. Ас сшәыдышәкылоит ҳәа сыҟамызт, иҭабуп идуӡӡан. Назиа акомиссиа лыԥхьеит. Дауҭ даара ибзиаӡаны ириҭеит рҳәеит.
Рнапқәа ааинырҟьоит, адиректор даадәылҵуеит, данырбалакь аҵаҩцәа цоит.
Никәала. Изакәызеи, мшәан, изакәытә напеинҟьароузеи ара ирымоу. Рацәа сыбӷа ԥырҵәеит. Иагьа сҳәандазгьы аусқәа ас ицоит ҳәа сыҟамызт. Џьара компаниак сҽазыскроуп. (Инапы неиҵыхны.) Ара уааи, уара, ара!..
1-тәи аҵаҩы (дааиуеит). Кыршәҭахызма, Никәала Бирам-иԥа.
Никәала. Ушзахәо уцаны Уарҭан, адиреқтор иҭахуп ҳәа, қыжәк имхны исзаага! (Ашкол дныҩналоит.)
Нуца (дааиуеит). Изиҭахыз?
1-тәи аҵаҩы. Амца икӡеит убама. Ақыжә азы Уарҭан иахь сишьҭуеит.
Нуца. Иааԥшуеит аиашақәа.
Иааиуеит лҩызцәа, Ҭинагь дрыцны.
Нуца. Бабаҟаз, Ҭина, иахьа?
Ҭина. Џьаргьы, аҩны сыҟоуп, Назиа дабаҟоу?
Нуца. Назиа лтәы аҳәара цәгьоуп, асуд лымоуп.
Ҭина (иаалцәымыӷханы). Иҟалазеи?
2-тәи аҵаҩы. Акомиссиа лазҵаауеит.
Дааиуеит Кәатат.
Кәатат. Дауҭ ддәылҵхьоума макьана?
Нуца. Мап, ддәылымҵыцт. Иусқәа бзиоуп.
Кәатат. Уигь бзиоуп, зынгьы анс иҟалоит, зынгьы абанс.
Дауҭ (даадәылҵуеит). Аиаша ахала аҽариашоит.
Кәатат. Дауҭ акыр узҳәаӡама?
Дауҭ. Аӷьараҳәа исҳәеит, даара ибзиоуп ҳәа исыриашеит ихәарҭамҳәа ахьсымаз.
Кәатат. Уԥсынҵры духааит!
Дауҭ. Аҳа-а-а, сқьаӷьриа бызбаӡомызт, абар бусқәа ахьааԥшыз, уажәы иаадәылҵқәар аҩызцәа рыгәҭа былахь аԥхӡы аазгап.
Ҭина. Уара узы цәгьа сымҳәеит!
Нуца. Иаадыруеит бара быгәҭакқәа, иахьарнахыс бхы ҳабмырбан.
Ҭина. Сара цәгьарас ишәзызухьоузеи? (Дцоит.)
Дҵәыуо даадәылҵуеит Назиа.
Назиа. Иҭабуп, Дауҭ!
Дауҭ. Сара акгьы бзысымуит, ибдыруазар наҟ сбыцхрааит.
Даадәылҵны иҿааихоит Кәынта, ишьҭахь гәыԥҩык арҵаҩцәа, Бабуи Никәалеи рыланы.
Мышкызны икаххаа иббара быҟоуп, сара иахьа ибзызуз аҭакс иҭабуп ҳәа сабымҳәозар. Сара избон бара бшыбжьырхуаз, бара бгәы иаанагон убарҭ иҟарҵоз бара ԥхьаҟа багошәа, аха бымҩа баԥхьатәи аԥҵәара акәын изышьҭаз. Сара исзымчҳаит арҭ реиԥш иҟақәаз ахәаԥсарақәа ҳашкол аҿы имҩаԥысуа ианалага.
Кәынта. Ибзиоуп, уара уганахь ала иҟоуҵаз, иҵегь еилҳаргап, имариоу усуп. Шәара шәԥышәарақәа раангьы сшәылатәоит, уажәазы абзиараз! (Дцоит.)
2-тәи аҵаҩы (дааиуеит дааԥсаха). Ақыжә аазгеит, Никәала Бирам-иԥа.
Никәала. Уажәшьта уара иумаз.
Дауҭ. Бабу Миха-иԥҳа, ишәҳәа, ишәазҳәада сара адиреқтор иԥҳа дкыдцалан дсымоуп ҳәа?
Бабу (длакҩакуа даанхоит). Аӡәгьы исеимҳәеит.
Дауҭ. Мап, Бабу Миха-иԥҳа, ишәҳәароуп абра аҩызцәа ишраҳауа, дызусҭда ишәазҳәаз?
Назиа. Сара схаҭа иласҳәеит. Сара дызжьеит. Акгьы лхараӡам, Дауҭ сара бзиа дызбон азы исҳәеит, иара мап ацәикуан, убриазы сизгәаан сыҟан... (Аҵәыуара далагоит.)
Никәала. Ааит, бара алагызмал.
Назиа Лышҟа иҿынеихоит, аха Кәатат дааникылоит.
Кәатат. Уажәшьҭа аамҭа иуцәахыԥеит лыбжьара. (Дааужьны.) Абри акәын иуасҳәоз, абри акәын уареи сареи еимаҳкуаз.
Никәала. Уара уиашоуп Кәатат.
Бабуи Никәалеи цоит. Назиа астол лхы ықәыжьны дҵәыуоит.
Кәатат. Дадраа, аҵаҩцәа! Иарбанзаалак акы шәацәымшәан. Шәымҩа ҟьаҟьаӡа иаартуп. Аиаша ианакәызаалакгьы ииааиуеит!
Аԥарда
Ҩ-ҟәшаки жәа-сахьаки змоу адрама
Иалоу ауаа
Мадина Кәаӡ-ԥҳа
Арсана Делба
Нуца
Кан
Анҭика
Ҭарсхан
Даҭа
Қәаблыхә
Валентина
Асиа
Сасрыҟәа
Акапитан, нас аполковник
Алемс леитенант, нас Макс
Алемс маиор
Ахҭыс мҩаԥысуеит аибашьра шықәсқәа рзы Аԥсны, Урыстәыла, нас хынҩажәижәабатәи ашықәсқәа рзы еиҭа Аԥсны.
Аҿаҩа иазааигәоу аԥсуа қыҭак аҿы. Ҭарсхан иҩнаҭаҿы чароуп. Шьоукы амаҵ руеит, шьоукы ашҭа иааҭало асасцәа аԥсшәа раҳәаны акәаскьахь инарыԥхьоит. Аҿар ачамгәыр неимда-ааимдо, алаф ашәа рҳәоит.
Кан (ачамгәыр ашәа ациҳәоит).
Ббырфын ҩычан сцәа бадындаз,
Сыбла бышәҭыцны бхыршәландаз!
Ӡара фырџьан, фелдышь ԥҵәаха,
Бышԥа аиԥшу аҵәахаҳа!
Нуца (ачамгәыр ааимхуа).
Сфырџьан ӡарам уара узыҳәан,
Сфелдышь ԥҵәахам уара узыҳәан,
Ҽаӡәы изыҳәан сара сҵәахаҳауп,
Аҽаӡәы уажәшьҭа сара дсаҳуп!
Кан (ачамгәыр аалымхны).
Ҳаи, сышԥабшьи, абла еиқәара,
Бышҟа инеиуан сҽы кәаруа!
Сымра икаԥхоз атыҩ иакыма,
Срыцҳамшьакәа сшыбзоу сыбшьыма?!
Нуца (ачамгәыр ааимхуа).
Сышҟа изааиуам уҽы кәаруа,
Сара дсымоуп абла қаруа.
Амҩа сықәҵа сара сныҳәан,
Анцәа сишеит иара изыҳәан!..
Абжьқәа гоит, «аҭаца дааргоит!» ҳәа.
Қәаблыхә. Аҭацаагарашәа цәыржәга, дадраа, аҭацаагарашәа!
Аҿар аҭацаагарашәа аацәырган, иааиуа ирԥыларц агәашәахь рҿынархоит.
Нуца (Арсана днаидгылан). Иухьзеи, Арсана, уԥшшәы уԥсахит. Ари иуаҳаз угәы иалоума?
Арсана. Мап, мап, ус баша... Слахаҵ маҷк иаагьежьит.
Нуца. Издыруеит ухлахаҵ зыргьежьыз. Уи уаргьы саргьы ҳразҟыдалтәит.
Арсана. Нуца, анцәа дсыман сбыҳәоит уаҳа баламцәажәан. Иахьарнахыс уи акымзаракы сызлылам. Сылгәаԥхомызт нас ишԥаҟасҵари. Илҭахыз далылхит.
Нуца. Уиала исоуҳәарц иуҭаху здырит. Аха иухоумыршҭын, сара уара узыҳәаны гәкала сшыҟоу.
Арсана. Саҭабымҵан, аха сара ара акгьы схарам.
Нуца. Саргьы акгьы схарам уара уҿаԥхьа, анцәа ибоит.
Аҭацаагацәа ашҭа иааҭалоит, аҭаца дрыманы.
Даҭа (ихҭарԥа ааихыхны). Иа зхьышьыргәыҵа сакәыхшоу, анцәа ду, суҳәоит, иахьа абри ашҭа иҭанагалаз аҭаца, дымшны, дҵыхны, дмарымажаны дҟоуҵарц азыҳәаны. Лхаҵеи лареи амреи амзеи реиԥш еидажәло, нхара-чарада хьаа рымамкәаны. Уаҩԥсыла ирыцҳамхо, дара ишаарҭаху ргәыхәтәы иахьугӡарц! Уажәшьҭа длажәг, дадраа, аҭаца акәасқьахь.
Кан. Аҟамақәа шәаарых, аҟамақәа!
Ҩыџьа арԥарцәа аҟамақәа еиҿакшо, амардуан инаҿагылоит. Аҿар ашәа ҳәо, аҭаца илывакәашо дрыман рҿынархоит. Убри аамҭазы урҭ ргәырӷьабжьы аҵарӡуа, игәыҭшьаагаха игоит Левитан ибжьы, аибашьра ишалагаз ала адырра ҟаҵо. Ауаа ахьгылаз инышьхныԥсыланы уи абжьы иазыӡыҩруеит.
Алашара ыцәоит.
Ақыҭа аусҳәарҭа аҿаԥхьа. Рылахь еиқәуп ажәлар. Анацәа, абацәа ахәыҷқәа арра ицо наскьаргоит.
Қәаблыхә (илабашьа ныҵакшаны). Ҳаит абааԥсы, дадраа. Ҳтәыла зҭагылоу агәаҟра зегьы иаҳзеиԥшуп. Аӷа хәымга ҳтәыла амца ацразҵаз иҭыҩра дҭаҟәаҟәатәуп, дадраа! Сшьамхы снанагондаз иаргьы саргьы хандаз. Абарҭ ашьхақәа дрыхсыжьрымызт уи, ала аԥынҵа икылҟьаз. Аҳәсақәа, шәаҟәыҵ аҵәуара. Иаҭахым рымҩа алаӷырӡ аныԥсалара. Хаир мҩа анцәа шәықәиҵааит, дадраа ҳаҷкәынцәа. Ишԥаҟаҳҵари, анцәа иаҳзиуа аабап. Шәца шәхы шьҭыхны.
Арсана. Ҳанацәа, ҳабацәа, аҳаҳаи иарбанзаалакь акы хьаас иҟашәымҵан. Шәара шәзырԥхашьо аҵеи дшәымам, уи агәра ганы шәыҟаз. Абра иаанхо хәыҷгьы-дугьы шәымч еибыҭаны аус еицыжәула. Амла шәхы ашәмырган. Шәрыцхраала Ар ҟаԥшь иахьынӡашәылшо. Иахьарнахыс сара сҭыԥ аҿы ақыҭа сҭаршынс даанхоит Мадина.
Мадина. Иуҳәо закәызеи, Арсана, абри аус сара исызбома?!
Арсана. Уаҳа избода, Мадина. Ибымбаӡои ҳаҷкәынцәа зегьы ахьцауа. Абри схы иҭысымҳәааит. Араион аҿы ирыӡбыз усуп.
Қәаблыхә. Дад, Мадина, ибыдкыл асҭаршынра. Уаҳа иаанхада уи зылшараны иҟоу. Ех, сабиц изакәытә мшузеи ҳазхаанхаз, ҳарҭ жәымҭеиқәаҵәақәа.
Арсана. Ҳқыҭа ахьӡи ахьымӡӷи бара ибыдуп иахьарнахыс, Мадина. Уа нахьхьи мацара акәӡам, абрагь еибашьроуп. (Лааигәа днеины.) Избоит, былахь еиқәуп. Иагьа зундагьы
ԥсыхәа сзамҭеит. Срыҳәеит, сырчеит бхаҵа иааныжьразы, аха ирымуит. Ари иҟалаз аибашьра, зегьы ирзеиԥшуп.
Мадина. Уара уҿаԥхьа саҭамзааит, Арсана. Зегь лахьынҵазар акәхап. Уажәшьҭа иуасҳәараны иҟоузеи.
Арсана. Иаҭахым, уаҳа бымҳәан, Мадина. Бара сгәаҿы бҵәахны аибашьрахь сцоит. Сҭахозаргьы сыбла бшыхгылоу сҭахоит.
Даҭа (иуапа ааишәыхны Арсана ижәҩа инҭаирԥоит). Ига, дад Арсана, абри сара сҟынтә. Ахьҭа уанаркрым.
Арсана. Иаҭахым, Даҭа. Напы мыӡәӡәа иумкуа ууапа згартә иауазеи.
Даҭа. Шамахамзар абри ауапа ахы алҟьаӡом. Уахьчааит акәылӡеиԥш, анцәа ду, ухьышьыргәыҵа сакәыхшоуп!
Арсана. Иҭабуп, Даҭа, иҭабуп!
Қәаблыхә. Абри схылԥарч уара иухаҵа, дад Қан, Анцәа ду сиҵаныҳәоит уара ушызаҵәу гәеиҭарц азыҳәан.
Анҭика. Кан, уан дрыцҳауп, уан. Ухы хьча иахьынӡалшо, нан. Уи Гьытлар ала ҳара дабаҳзыҟалеи дхырҵәагаханы.
Кан. Хьаас сҟабымҵан, сан. Сара саҵкьыс еиҵбугьы абџьар кны аӷа иҿагылоуп. Ишԥаҟаҳҵари, зегьы ахьцо сымцакәа абра аҩны стәазаауама?!
Анҭика. Аха уаби сареи ишԥаҟаҳҵои, нан. Цәгьала агәы ҳақәымхеи. Иара ихы дахәом, аиарҭа дамоуп. Ҳхагахар ҳзыдҿарҳәалода, сыҷкәын, нан?
Кан. Ус бымҳәан, сан. Ишԥыкәу агәы шәшықәхо. Мадина дыҟами. Иҟами абарҭ зегьы.
Асиа. Кан, цәгьала иуцәымӷума аибашьра ацара?
Кан. Ишԥабасҳәари... Бара бахьаансыжьуа ауп сгәы иалоу акәымзар, сҩызцәа ахьцо схы шԥахызбаауеи.
Асиа. Сара сузыԥшуеит ухынҳәаанӡа!
Кан. Сани саби бырхылаԥшла, Асиа.
Асиа. Урҭ хьаас иҟоумҵан, Кан.
Нуца (ачабра аацәырго). Абри сара сҟынтә иумаз, Арсана. Салаугәалашәалап. Ицқьоуп, сара сыда напы иамкыц.
Арсана. Иҭабуп, Нуца! Издыруеит ишыцқьоу. Уи абра сыкәа иҭазаауеит.
Нуца. Машәыр уқәымзааит, Арсана.
Мадина (Ҭарсхан иахь). Иуасҳәарызеи, сгәы сыхьуеит. Ҳаиԥырҵшьа иубо ауп. Анцәа сиашьапклоит ухынҳәаанӡа.
Ҭарсхан. Аҳаҳаи акы бацәымшәан, Мадина. Бареи сареи ҳаума, жәлары зегьы еицырзеиԥшу еибашьроуп абри иҟалаз. Аԥсадгьыл иҳаднаҵо наҳагӡароуп.
Мадина. Сгәы иахәоит абас ухы шьҭыхны уахьцо, аха даҽаџьарагьы сгәы сыхьуеит. Ухы хьча амарџьа.
Ҭарсхан. Хара ицарым абри аибашьра. Схынҳәуеит сара.
Мадина. Ушьҭахьҟа хьаас акы ҟоумҵан. Уара ухәышҭаара амца агсырхом уаахынҳәаанӡа.
Ҭарсхан. Бара бахьсымоу сгәы ҭынчуп, Мадина. Аҵеи диир, бхыс, ҳахьышьҭало игҿагылоу сшәақь ала. Ҳәарада, уи абжьы сара сҟынӡа имнаӡарц залшом.
Мадина. Инаӡоит сара сгәы абжьы ацны. Сара сгәы уара иутәуп наӡаӡа, Ҭарсхан.
Ҭарсхан. Сара сыгәгьы. Бымш аабзиахааит! (Ибжьы ҩеиҵыхны.) Шәымш аабзиахааит зегьы!
Игоит аркьестр абжьы. Арра ицо амҩа инықәлоит.
Даҭа. Анцәа дышәхылаԥшлааит, дадраа ҳаҷкәынцәа!
Анҭика. Нан, Кан, уан дукәыхшоуп, ухы хьча, ҳашрыцҳау гәаҭа. Уда иҳамада.
Кан. Шәара шәгәы кашәмыжьын. Сара сҩызцәа ахьцо сцоит. Хьаас сҟашәымҵан.
Қәаблыхә. Бҽырӷәӷәа, Анҭика! Уи анцәа дитәуп, анцәа дихьчоит. Ҳара иҳалшагәышьозеи.
Анаскьагаҩцәа рхы рыкәаҽы игылоуп. Амузыка бжьы иаҳа-иаҳа еихсыӷьуеит.
Алашара ыцәоит.
Нхыҵ-Кавказ ашьхақәа рымҵан. Еибашьроуп. Акапитан ахырԥсаҟьага дадиаалан ахысра даҿуп. Аҭел лырҵәиуеит Валентина.
Акапитан (адҵа ҟацо). Дарбанзаалакь аӡәгьы шьҭахьҟа ацара азин имаӡам. Ҳазынтәыкгьы абра ҳҭахозаргьы, иаанкылатәуп урҭ алақәа. Мап анакәха, Кавказ ашьхақәа иҳацәхалоит. (Ибжьы ҩеиҵыхны.) Аҩыза алеитенант, уззыԥшузеи? Уаԥхьа иааиуа алемсаа амца рыжәҵа!
Ахысбжьқәа, ҵыхәаԥҵәара змаӡам, еишьҭагылан агара иалагоит.
Убас, убас, алақәа шәара. Валентина, артиллериа акомандир амаиори сареи ҳаимада. Избан рыбзарбзанқәа рҿы зеихаркыз?!
Валентина (аҭел дасуа). Алло, алло, Амрагь лара, Амрагылара! Ахра шәацәажәоит... Алло, Амрагылара! Аҭак ҟашәҵа... (Акапитан иахь.) Ма ател хҵәоуп, ма рызынтәыкгьы ндырҵәеит, аҩыза акапитан.
Акапитан. Басла, басла, Валентина! Урт зегьы шԥандырҵәарыз. Шәаргьы саргь хандаз, спара гәаҭан ишԥасыжәлеи. Исыцхраауа аӡәгьы дыҟамкәа адгьыл иахәлабгама?!
Валентина. Алло. Амрагылара! Ахра шәацәажәоит. Иҟалазеи, зҿышәымҭуазеи? Аҭак сазыԥшуп. Аӡәгьы ибжьы гом, аҩыза акапитан. Алло, Амрагылара!..
Акапитан. Асержант, артиллериеи ҳареи иҳабжьдоу аҭел гәашәҭа, иҟалазеи, зҿырымҭуазеи?!.
Абжьы. Исаҳаит, аҩыза акапитан!
Кан (дҳәазаны дааиуеит. Дхәуп, ашьа иҿашы). Аҩыза акапитан, ҳрота цҟьашәҟьа иқәырҵеит. Аџьаԥҳаны анҵәара иаҿуп.
Акапитан. Ҳзықәгылоу адгьыл амца адыркит, алақәа. Дабаҟоу арота акомандир Арсана Делба?
Кан. Ажәыларазы дахьдәықәлаз ахы иқәшәан дкаҳаит. Шәымҭақәак рышьтахь, уи дахькаҳаз акәша-мыкәша алемсаа ирымпыҵархалахьан.
Акапитан. Дҭахеит амцаԥшь иаҩызаз ауаҩы. Афицар нага.
Валентина. Алло, алло! Мрагылара! Аҭак ҟанаҵеит, аҩыза акапитан.
Акапитан (аҭел аалымкәыцәааны). Аҩыза амаиор, избан шәыбзарбзанқәа рҿы зеихашәыз? Избан ацхыраара
зҳашәымҭо? Ишԥа, ишԥа?! Шәара абзарбзан хы шәеиҷаҳауеит, арахь ауаа анҵәара иаҿуп. Ишәымбаӡои аӷа итанкқәа ахьааихьоу?
Абзарбзан хысбыжьқәа еиқәырццакны агара иалагоит.
Убас ҟашәҵар акәын уажәраанӡагьы. Аҩыза асержант, арота уара иудкыл. Иаанхаз шьтахьҟа шьаҿак аӡәгьы иҟаимҵароуп!
Кан. Исаҳаит, аҩыза акапитан! (Дцоит.)
Валентина. Аҩыза акапитан, ахԥатәи арота акомандир ателаҿы дыҟоуп.
Акапитан (ател аалымхуа). Иҟалазеи, алеитенант? Ишԥа?! Иабантәи аанагеи? Урт рышҟа амца аарты. Аҩбатәи авзвод аҟынтә ацхыраара урҭартә иҟасҵоит. (Аҭел ырҵәиуа.) Аҩбатәи, аҩбатәи. Ахԥатәи арота ацхыраара аҭ. Иарӷьарахь ала алемсаа икәшеит. (Аҭел ықәиҵоит.) Валентина, адивизиа акомандири сареи ҳаимада.
Валентина. Уахь аибадырга ԥҵәоуп, аҩыза акапитан.
Акапитан. Ԥу, аҩысҭаа ихәхааит. (Ахырԥсаҟьага днадтәаланы.) Валентина, апатронақәа! (Валентина ипатронақәа аалгаанӡа акапитан ахы иқәшәоит.)
Валентина. Аҩыза акапитан, Иван Фиодор-иԥа, иухьзеи?
Акапитан. Схәуп иӷәӷәаны. Бас, ахԥатәи арота акомандир иахь. Идикылааит абаталион.
Валентина (аҭел дасуеит). Ахԥатәи, ахԥатәи... Аӡәгьы аҭак ҟаиҵом, аҩыза акапитан.
Акапитан. Бца бышзахәо иара иахь.
Валентина. Уара?
Акапитан. Бца сҳәеит, сара хьаас сҟабымҵан.
Валентина. Исаҳаит! (Дцоит.)
Кан (дааиуеит). Аҩыза акапитан... Иухьзеи, Иван Фиодор-иԥа?
Акапитан (аарла). Иҳәа иҟалаз?
Кан. Ҳамч дмырхеит. Ҳашьҭахьала ҳакәшара иаҿуп. Хҩык ҳауп иаанхаз.
Акапитан. Ахырԥсаҟьаг уаҿатәа, асержант.
Кан. Зны уара аибашьра мца уалгатәуп, аҩыза акапитан.
Акапитан. Адҵа нагӡа, сҳәеит!
Кан. Исаҳаит! (Ахысра далагоит.) Аӡәы, ҩыџьа, хҩы... Шәааила, аҳәақәа! Абарҭ сышьхақәа шәырхалан изыҟаларым. Еи, уара, узымхысуазеи? Думбаӡои уаԥхьа дҳәазаны дахьааихьоу.
Абжьы. Апатронақәа нҵәеит, аҩыза асержант. Ааигәа дааир ҳәызбала деихысхуеит.
Кан. Акапитан дыхәны дышьҭоуп, аибашьра далга!
Абжьы. Уажәыҵәҟьа!
Руаӡәк дҳәазаны дааины акапитан диманы дцоит.
Кан (ипатронақәа нҵәоит). Апатронақәа, апатронақа! Еи, уа аӡәгьы шәыҟаӡами, апатронақәа сзаазгаша!
Ҭарсхан (Кан ивараҿ иҽаакаижьуеит). Иабатәи патроноу, иҟоу умбаӡои, адунеи амца адыркит. Уаҟәыҵ наҟ ахысра.
Кан. Уеилагама, Ҭарсхан! Иумбаӡои арыӷьарахь ала алемсаа шҳақәшаз. Ухыс, уззыԥшузеи, ухыс...
Ҭарсхан. Урҭ ҳара ҳзыриааиуам, Кан. Икажь уабџьар, ҳабналап. Уани уаби рыцҳашьа. Абарҭ ашьхақәа рынхыҵ ауп Аԥсны ахьыҟоу. Улашәума, иумбаӡои ашышкамс реиԥш ишаауа. Урҭ абџьар ирку закәу умбаӡои?..
Кан. Ҳара адҵа ҳамоуп, шьаҿак иадамзаргьы шьҭахьҟа ацара азин ҳамаӡам.
Ҭарсхан. Агаӡа уара. Унапсыргәыҵа рҿаумыргылозар излаанукылозеи абанҭ иаауа. Адивизиа зегьы џьаԥҳаныда итәоуп. Уаала ирласны. Макьана аамҭа ҳамоуп.
Кан. Усԥырҵ уара аламысда, аԥсахҩы, акәымзар... (Имаҟа иавҵаз агранат аавҵԥааны.) Абри угәыдысҵоит цәгьаԥсышьа зауша, ҳзырԥхашьаз Ҭарсхан.
Ҭарсхан. Уеилагама, Кан. Иузеиӷьу ауп исҳәо.
Кан. Усԥырҵ, сҳәеит, шәиԥхьыӡ уқәзааит аԥсахҩы. (Ахы иқәшәоит.)
Ҭарсхан. Абри акәын иуасҳәоз сара... Абзамыҟә. Уааныжьны сызцом. Сыжәҩа кы.
Кан. Усхьымсын акәымзар, снапсыргәыҵа аасыртуеит.
Ҭарсхан дцоит. Дааиуеит Валентина.
Валентина. Аҩыза асержант... Кан, ухәума?
Кан. Валентина, иҭых сыкәа иҭоу скомҿар билеҭ. Убра иагәылоуп спатреҭ. Убри ашәҟәы ацҵаны сан илзышьҭ.
Валентина. Кан, иуҳәо закәызеи?!
Кан. Аҳаҳаи сан илзыбмҩын сышҭахаз. Уи анцәа ишиҳәара дыҟоуп ҳәа лаҳәа. Алемсаа рырхра даҿуп ҳәа лаҳәа. Аҳаҳаи акы бицәымшәан, длахҿыхуп, аԥсҭазаара бзиа ибоит ҳәа лаҳәа. Иара убас деибга дызҩыда дбызнеиуеит ҳәа лаҳәа. Ахырԥсаҟьаг быман аҳаракырахь бышьҭахьҟа бца. Уа уи хәарҭахоит. Ҳаԥсадгьыл макьана ҳашьҭахьҟа иҟоуп.
Валентина. Мап, абра ҳаицыԥсыроуп уаргьы саргьы.
Кан. Ари дҵоуп, инагӡа, сҳәеит!
Валентина. Исаҳаит. (Ахырԥсаҟьаг лыман дцоит.)
Кан. Шәааила, шәааила, шәарҭ алажьыфацәа.
Алемсаа икәшоит.
Нагӡара ақәзааит аԥсҭазаара! (Агранат иршәуеит.)
Алашара ыцәоит.
Ақыҭа усҳәарҭаҿы. Мадина лтәарҭа ауада. Мадина длаӷырӡышо дгылоуп.
Мадина. Арсана, уаргьу... Иа, анцәа срыцҳашьа. Шәышԥанҵәеи ҳқыҭа арԥарцәа зегьы. Ирасҳәозеи шәара шәызхылҵыз жәымҭа еиқәаҵәақәа. Уаҳа алшом сгәы. Уаҳа сызгылом абри аҭыԥ аҿы.
Нуца (дааҩналоит). Ибыхьзеи, Мадина. Еиҭа акыр ҟалама?
Мадина (ашәҟәы иаразнак лыкәахь илҵәахуеит). Акымзаракы, исыхьуааз, сааԥсеит ус.
Нуца. Мап, Мадина, бара ус баша бҵәуомызт. Быкәахь ибҵәахыз закәызеи?
Мадина. Схаҵа ишәҟәоуп.
Нуца. Нас?
Мадина. Дырхәызаап, аха уиаҟара ибыргәым. Ус инасцәывасшәа ицеит, иҳәеит.
Нуца. Иԥсы ҭазар бзырҵәуозеи? Абар, хымз ҵуеит Арсана иӡбахә смаҳаижьҭеи.
Мадина. Сышԥамҵәуои, Нуца. Ибымбаӡои аҳәса ишаҳхаанхаз ҳқыҭа. Арахь аӷа иаҳа-иаҳа ааскьара даҿуп.
Нуца. Мадина, сааит ибасҳәарц арра сышцо.
Мадина. Излазбо ала, ҳқыҭа зынӡас иҭацәырц иҟоуп.
Нуца. Уаҳа сылшом... Уаҳа сзаангылом абра. Бырхылаԥшла сани саҳәшьа хәыҷи, Мадина. Урҭ бара бнапы ианысҵоит.
Мадина (лгәырԥхага аалшәыхны). Ига, Нуца, абри. Уа ахьҭа цәгьоуп. Бгәы арԥхалап.
Нуца. Иҭабуп. Бымш аабзиахааит, Мадина! (Дцоит.)
Мадина (дышьхныԥсыланы). Еиӷьуп иахьысымҳәаз. Амҩа дықәзааит агәыӷра лыманы. Издыруада зегьы иаҳԥеиԥшу абри адунеи аҿы.
Асиа (дааҩналоит). Исҭахым уаҳа аԥошьҭамҩаԥгара, Мадина.
Мадина. Иҟалазеи, Асиа?! Еиҭахацәама ҳқыҭа?
Асиа. Ауаа ргәырҩа саҵаланы ақыҭа салоуп. Санырбалакь, иаҳзаалгазеишь ҳәа ашәаӡыӡара иалагоит. Саргьы слаӷырӡышо амҩа сануп. Ҳқыҭа иалыҩхьоу аҳәҳәабжьқәа слымҳа иҭаҩуеит, ԥсцаха сырҭом. Исҭахым аԥошьҭаныҟәгара, даҽаӡәы идҵа.
Мадина. Асиа, иҳәа иҟалаз? Ашәҟәы хыртланы баԥхьама?
Асиа ҩ-шәҟәык лыкәа иааҭыхны Мадина иналылҭоит.
«Сыхаара сан, аҳаҳаи акы бацәымшәан, аӷьараҳәа сыҟоуп...» (Нас аҩбатәи ашәҟәы аахыртланы даԥхьоит.) «Дҭахеит аибашьра адәаҿы...» (Дныҩныҵәааны.) Иа, анцәа, уан жәымҭеиқәаҵәа, уан... Асиа, Кан дыҟам уаҳа... Ари жәеизаҩуп, ибаҳауама, ари жәеизаҩуп...
Асиа. Шәысҟәаҵ анцәа дшәымазар. Сара исҭахым ауаа агәырҩа рызназгаларц. Ари уаҩы изхымго акоуп. (Дцоит.)
Мадина. Уан, ишԥалыԥсыхәоу, уан... Иужәша аӡыхь ахы ыҵнамхыцызт, Кан, уан... Узыхшаз ражәымҭа еиқәаҵәамзи, Кан, уан!..
Асиа (дааҩнашылоит). Мадина, Кан иан арахь даауеит.
Мадина. Уи иасымша даауеит лыҷкәын иӡбахә лаҳауазар ҳәа. Бымцан, Асиа.
Асиа. Мап, сцоит. Сызлыхәаԥшуам уи агәаҟцәгьа. (Дцоит.)
Мадина (шәҟәык лыкәахь иҵәахуа). Уҵәахыз наӡаӡа сгәаҵаҿы уара лаӷырӡыла иҭәу ашәҟәеиқәаҵәа.
Анҭика (дааиуеит). Нан Мадина, иҟоузеи? Сыҷкәын ихабар ҳәа акыр баҳахьазар?
Мадина. Гәырӷьаҿҳәаша, ди. Кан ишәҟәы ипатрет ацны иааит.
Анҭика (апатреҭ дахәаԥшуа). Уан дукәыхшоуп, нан, уан... Дзаҟарахазеи, зынӡаск дхаҵахеит. Ашәҟәы бысзаԥхьеи, нан.
Мадина (ашәҟәы даԥхьоит лгәы еиқәҳәалан). Акыр исзаԥсоу сани саби. Аҳаҳаи иарбанзаалакь акы шәысцәымшәан. Сара аӷьараҳәа сыҟоуп. Макьаназы схы хәыцкгьы алымшәац аӷа иганахь ала. Наҟ иара иҭыҩра иҭаҟәаҟәара ҳаҿуп. Аҳаҳаи шәгәы кашәмыжьын. Ижәбахьоу сакәӡам уажәы. Схаҵахахьеит. Сҩызцәа аӡәы ишьҭахь сгыло сыҟаӡам. Саннеиуазы схәы ҵәахны ибымаз, сан.
Анҭика. Иҵәахуп, нан, ухәы. Уара уеибганы амца уалҵуандаз, сара исылшо угсырхараны сыҟазма. Анцәа дышәхылаԥшааит амца иалагылоу зегьы. Сцапи аҩныҟа. Даасыргәырӷьап аҭаҳмада. Ихала убра дхырқәақәо дыҩнатәоуп. Уан дукәыхшоуп, Кан, ҳашԥауршәеи абри абжьарак. (Дцоит.)
Мадина уа дгылоуп дхаҳәыршәыраха, илҳәара-илура дақәымшәо. Иааҩналоит Даҭеи Қ әаблыхәи. Урҭ Мадина ианыналҿаԥшы, иаразнак еџлыркааит иҟалаз.
Даҭа. Иҟалазеи, дад, Мадина?
Қәаблыхә. Иахацәама еиҭа ҳқыҭа?
Мадина. Иахацәеит, аха ишԥа ахацәеи... Ҭемыр, Арсана, Кан...
Даҭа. Ааи, уаргьы саргьы жәымҭеиқәаҵәа Қәаблыхә, ҳазхаанхазеи ҳан лхылсеит.
Қәаблыхә. Ааи, Кан, дад, уан аӡахәа еиқәаҵәа зхарҵаша, дышԥацоз аҩныҟа сыҷкәын ишәҟәы соуит ҳәа дгәырӷьаҵәа.
Даҭа. Жәеизаҩык аҵеира рыԥсӡы... Дад, Мадина, хабмыргәаҟын ҳара иахьа ма уаҵәы иԥсыша. Ҳаргьы хгәы уаҳа алшом.
Мадина. Нас иҟасҵарц ишәҭахузеи?
Қәаблыхә. Иҵәахы наҟ арҭ шәиԥхьыӡ зқәызааша ашәҟәы еиқәаҵәақәа. Сара хаҭала сызҭалом урҭ зыхшаз рашҭа.
Даҭа. Урҭ ранацәеи рабацәеи аӡахәеиқәаҵәа шәхарҵеит ҳәа сызраҳәом, дад, саргьы. Изаҳҳәахьоугьы ираҳамҳәандаз. Гәыӷрада ҳгәыӷлап ҳарҭ зегьы.
Мадина (ашәҟәқәа лыкәа инҭалҵоит). Наӡаӡа ԥсра ақәымзааит шәыхьӡ, сҩызцәа, сашьцәа хазынакәа.
Алашара ыцәоит.
Мадина лыҩны. Аԥенџьыр уналыԥшны иубоит еимагылан асы шлеиуа. Харантәи иааҩуеит абзарбзанқәа рхысбжьы. Анҭика ахәышҭаара ахаҿы дтәоуп. Мадина агара рҵысуа ашәа ацылҳәоит.
Уцәа сыԥшқа, сара сузӡатәуп,
Ахысбжьқәа гоит.
Аԥса еилышьра уабгьы далоуп,
Бџьар мцала уихьчоит.
Ақәыџьмақәа рыҭра иҭыҵит,
Ҳашьхақәа амца ркуп.
Уабацәа абџьар шьҭырхит,
Аӷа имҩа куп.
Анҭика. Убысҟан аахыс хәымз ҵит Кан ишәҟәы ҳмоуижьҭеи. Уҵеи заҵәгьы дыбжьаӡуа, уԥсадгьылгьы аӷа иуцәиго. Ех, нан, ҳазхаанхазеи ҳара жәымҭеиқәаҵәақәа иабгьы саргьы...
Мадина. Шәгәы кашәмыжьын. Ус заҟаҩы бжьаӡны иҟада, аха нас рыӡбахә аагахуеит. Абар Ҵышәаа рыҷкәын Аслан днықәыргеижьҭеи ишәҟәы ыҟамызт, аха жәаха ирзааит. Дыҭҟәаны дыҟазаарын, ҳара ҳтәқәа аннеи ихы дақәиҭыртәит. Анцәа дыҟазар шәаргьы шәиргәырӷьап иаарласны.
Анҭика. Ааи нанхеит, Мадина, сара анцәа дсымазар абас сыхьуазма.
Адәахьы аҵла амахә ихжәаз абжьы гоит, Мадина дшәаны дҩаҵҟьоит.
Бымшәан, нан, аҵла рымахә ахыжәжәара иалагеит. Ари асы иауазгьы дааннакылом уи ала.
Мадина. Аӷа иаҳа-иаҳа дааскьоит. Ҳкаҵәарақәа дырхалан, иҭыԥ ааникылеит. Уа данырзаанымкыла...
Анҭика. Ааи, Кан уан, жәымҭеиқәаҵәа уан. Уԥсы злаз ушьхақәа амца рықәҵәиаашеит, арахь уара ункылахәаша уӡит... Исылшозеи, сабацари акәымзар, абра амца сыҽҳәатәозма сара жәымҭацәгьа. Уажәшьҭа сцап, нан, сара. Аҭаҳмада ихала дыҟоуп, амца дыҽҳәаҳар ҟалоит. Абри асы алеишьа ала, ҳмаҵурҭажә канажьуазар акәхап.
Мадина. Ишаацәылашаз аҩнқәа асы рықәсхуеит сара. Аҳаҳаи акы шәацәымшәан, ахьҭеи амлеи шәасыркуам!
Анҭика. Ахәыҷы ахьҭа быцәиламлан. Иаахкәар, иҵаауазар акәхап. Сынтәа аӡынра ӷәӷәахоит, рҳәеит. (Дцоит.)
Мадина. Анцәа саҭеимҵааит иҟасҵаз, агәыӷра шәыҭаны шәахьысшьҭуа. Аха уаҳа ԥсыхәа ыҟамызт. (Аҿаԥарахь дныҩналоит.)
Ҭарсхан (дааҩналоит игәиҽанны. Иԥаҵа еиныланы дыҟоуп. Ашәақь икуп). Иа, анцәа ду, имыцәазаап саб ихәышҭаара амца. Ахшара диит сыҩнаҭаҿы. Схыбра сызҵарааӡаз, сышԥаузгәышьуаз.
Мадина (дааиуеит). Изакәызеи сыбла иабо! Уԥсы ҭоума, уанаџьалбеит?!
Ҭарсхан. Ишҭамзаара иҟоузеи сыԥсы. Макьаиаз саҿамшәац ахымҩас. Ари ахәыҷы?!.
Мадина. Дыҷкәыноуп. Изҳауеит амзаҿеиԥш. Сасрыҟәа ихьӡысҵеит. Унан, сызгылоузеи?! Иуфаша акы аацәырызгап. (Аишәа аалгоит.) Унапы ӡык нақәҭәаны утәа.
Ҭарсхан. Анапы ӡәӡәарҭа аҭыԥ аҿы иҟоума?
Мадина. Зегьы рҭыԥаҿы иҟоуп.
Ҭарсхан (инапы ӡәӡәаны дааины днатәоит.) Иҟоузеи ажәабжьс ҳқыҭаҿы?
Мадина. Бзиара ыҟам. Жәеизаҩык ҭахеит ҳәа адырра ҳаухьеит. Ҳқыҭа агәыҭҟьа иаганы ауп ишыҟоу.
Ҭарсхан. Ҳусқәа ҽеим. Ҳар шьҭахьла ацара иаҿуп. Ҳҵеира Марыхә икыдынҵәалеит. Абжаҩык асыԥса иагоит. Абџьар рызхом. Иҟам афатә. Аӷа иахь ииасыз рацәаҩуп. Уаҳагьы ԥсыхәа ыҟамзар акәхап.
Мадина. Уара уԥсы ахьҭоу анцәа иџьшьоуп. Акы унацҳала, сара Анҭика иласҳәап ушааз.
Ҭарсхан (дҩаҵҟьаны). Мап, иаҭахым. Аӡәгьы изымдыруазароуп сара абра сшыҟоу.
Мадина. Уи шԥеилкаатәу?!.
Ҭарсхан. Ишыбҭаху еилкаа... Сара...
Мадина. Ҿумҭын... Уара?..
Ҭарсхан. Ааи, сыбналеит... Уаҳа ԥсыхәа ыҟамызт. Иахьа ма уаҵәы ҳар рабџьар шьҭарҵар акәхоит. Изҭасырхозеи схы. Уиаҵкьыс ҳахша дҳааӡап. Алемсаагьы уаауп, ҳарфарым.
Мадина. Убз уацҳа, шәииԥхьыӡ згымхаша уара. Еӷьымзи ашәаџьҳәаҩ уԥсӡы иманы сашҭа дҭалар, абас ухынҳәыр аҵкьыс.
Ҭарсхан. Сара схала сакәу џьыбымшьан ибналауа. Аӷа иахь ииасуагьы рацәаҩуп!
Мадина. Урҭ зегьы аҟәҟәаҳәа иреихсны иршьуеит. Зыԥсадгьыл зыԥсахыз анышә аӡәгьы иқәиԥсараны дыҟаӡам. Сыхәда ԥуҟеит ҳәызба цагәыла. Ахьымӡӷ аургеит абри агара, уан узгаралааӡаз.
Ҭарсхан. Беилагама, Мадина! Сара сзыхынҳәыз...
Мадина. Агара ашҟа умнеин. Исҭахым унапы ихьысырц аԥшқа.
Ҭарсхан. Абар ассир!.. Абас бысԥылоит ҳәа сыҟамызт.
Мадина. Нас сышԥауԥылап зугәахәуаз?! Адамра хыла иаурсит уани уаби. Хьӡыла аԥсра уацәшәан хьымӡӷыла аҟазаара еиӷьаушьеит. Уара уакәхарын изгоз аҳәсеибацәа рыжәзаҵәқәа.
Ҭарсхан. Сара саара бара беигәырӷьоз џьысшьон, аха ус анакәха бҽааныбкылар еиҳа еиӷьуп!..
Мадина. Сҽааныскылаӡом.
Ҭарсхан. Нас бара ибҭахызма уа сҭахарц?
Мадина. Аи, аи, уаҟа уршьыр еиҳа еиӷьын, абыржәы уԥсы ҭаны саԥхьа ушгыло аасҭа. Ишәит уара уганахь ала сгәы. Ухәыҷы дысгәдкылан иааӡара саҿын, уҵәҩаншьапы смырӡырц азыҳәаны. Ухәышҭаара амца агымхарц схы-сыԥсы сеигӡомызт. Иахьа хәлаанӡа анцәа сиҳәон, абри аҵеи абыда днымхарц азыҳәан. Арахь уара уи иаԥхьаҟатәи иԥсҭазаара уаӷраԥалахьазаап. Мҩа заҵәык ауп ухьымӡӷ ухыхразы иузаанханы иҟоу. Укылс аусҳәарҭахь. Иҟоуҵаз аахтны ажәлар ираҳәа.
Ҭарсхан. Быҽсбыршьуеит, бара аԥҳәыс.
Мадина. Сыбналоит ҳәа уаламган. Асы хкәеит. Уграпара ыӡраны иҟаӡам. Ухала укылымсыр, сыҳәҳәаны ажәлар еизызгоит. Зегьы ирбааит, зегьы ираҳаиит схәыҷы дызгароу агара амаҭ акәҵәиашарц ишалагаз.
Ҭарсхан. Абри ахәыҷы иоуп акәымзар, бгәы кылблаан бкасыжьуан абра.
Мадина. Мап, Ҭарсхан. Уара ахысра улшаӡом уажәшьҭа. Ахысра улшозҭгьы... Уца аусҳәарҭахь...
Ҭарсхан (ишәақь аакыдԥааны). Мап, џьарамзар џьаргьы сцаӡом. Сара сааит сыҩны. (Дындәылҟьот.)
Игоит ахысыбжьы. Мадина дныҩнаҵәааны агара лҽнахалыжьуеит. Дааҩналоит, дгәыҭҟьа-ԥсыҭҟьаха, Анҭика.
Анҭика. Мадина, ана асы илажьу дарбану?
Мадина. Схаҵа иоуп. Иҽишьит ихала. Уи иԥсадгьыл злаиԥсахыз аграпара асы иеиманаԥсахьеит. Уаҳа царҭа иман ҳәа дыҟамызт. Дбыдкыл сыҷкәын, Анҭика. Сара уаҵәы сцоит араион ахь, срыҳәоит аибашьра сдәықәырҵарц. Иԥсуа рцынхәра харҭәаатәыми. Абни анышә даҭаны еиҟараҳтәып. Хыхь ажәҩан ҵака адгьыл, бареи сареи ҳада аӡәгьы изымдыруазароуп. Сара исҭахым заб дыԥсахҩыз ҳәа сыҷкәын изырҳәарацы.
Алашара ыцәоит.
1943 шыкәса анҵәамҭа. Алемсаа ахьаҵра иаҿуп. Адивизиа аштаб. Акапитан Кудимов уажәы аполковник ичын ижәҩа иқәуп. Аԥахьа аасҭа иҽиԥсаххьеит, ихы-иҿы ааԥсара аныԥшуеит. Астол иқәу ахсаала дахәаԥшуеит. Аҭел дадтәалоуп Валентина. Хрыжь-хрыжь игоит абзарбзан хысбжькәа.
Валентина. Аҩыза аполковник, аинрал дуԥхьоит.
Аполковник (аҭел аалымхуа). Адивизиа акомандир аполковник Кудимов сӡырҩуеит... Уажәазыҳәан ҭынчроуп, аҩыза аинрал. Ус ала акгьы гәаҭам... Атанкқәа рыхабар аабом... Иҳамоуп... Ҳахиоуп... Исаҳзит... Инагӡахоит, аҩыза агенерал... (Аҭел ықәиҵоит.) Нас Валентина, излазбо ала бареи сареи Берлинынӡа ҳнаӡар акәхоит, ус акәу?
Валентина. Сара сыхиоуп, аҩыза аполковник. Берлинынӡа акәым, сагьынахысыргьы сылшоит.
Аполковник. Аи, аи, Валентина, уажәшьҭа агәра згоит Берлин ҳашнеиуа, аха уанӡа иаҳцәыӡуеи, иаҳцәыӡхьоуи роуп сгәы иалоу.
Валентина. Шаҟаҩгьы сыблаҿы иҭахахьоузеи. Аха зегьы раҵкьыс схаҿы иаанхеит уи аԥсуа ҷкәын Кан иҭахара. Даара иуадаҩзар ҟалап сара сеиԥш иқәыԥшу лзыҳәаны, убри аҩыза акаамеҭқәа агәы алакӡара, Иван Фиодор-иԥа. Еснагьгьы сыбла дыхгылоуп бахәык еиԥш бгара иқәымкәаны.
Аполковник. Бзиа дыббозма иара?
Валентина. Данҭаха ашьҭахь, аҩыза аполковник. Уи убас хаҵала дыԥсит хашҭшьа ақәымкәаны. Алемсаа аникәша ишьапы дҩықәгылан дыҳәҳәеит: «Нагӡара ақәзааит аԥсҭазаара» ҳәа. Уи нахыс икәша-мыкәша амца акит. (Ԥыҭрак ашьҭахь.) Ааи, Иван Фиодор-иԥа, бзиа дызбеит уи арԥыс, алемсааи иареи цҟьа-шәҟьа аҳауа ианалала нахыс. Иахьа уажәраанӡагьы слымҳа иҭаауеит уи иҳәҳәабжьы. «Нагӡара ақәзааит»... (Аҵәыуара далагоит.)
Аполковник. Бымҵәыуан, Валентина. Ари аибашьра иагьа гәалашәара хьанҭа ҳзыннажьып. Макьанагьы ҳаԥхьаҟа шаҟа мҩа хара ҳзышьҭоузеи.
Валентина. Аибашьра сеибганы сзалҵыр, сцоит Аԥсныҟа, уи дзыхшаз иани иаби рахь. Избар сҭахуп убырҭ ауаажәлар, убри иеиԥш агәымшәа дызхылҵыз.
Аполковник. Снапы бысҭоит беибга-бызҩыда аибашьра бшалҵуа ала.
Аҭел абжьы гоит.
Валентина. Аҩыза аполковник, аполк акомандир Кравцов аҭел аҿы.
Аполковник (аҭел аашьҭыхуа). Сӡырҩуеит. Ишԥа уҳәеи?! Иԥсы ҭоума нас? Уахь днеиуеит ба? Иҭабуп, Саша, иҭабуп. (Аҭел ықәиҵоит.) Абар алалабатәы ахьыҟалаз. Арсана Делба иԥсы ҭоуп.
Валентина. Уи дарбану?
Аполковник. Сара дысҩызан. Дҭахеит ҳәа адырра иҩныҟа иҟаҳҵахьеит.
Валентина. Нас уи уажәы ишԥаҟалои?
Аполковник. Аибашьра зыхьӡугьы убри ауп, Валентина. Аԥси абзеи еилзыргода, адунеи рцәаӷәеит, иҟоу бымбаӡои. Арсана Делба убригь Аԥснытәуп. Закәытә залымдарозеи иҟалаз!
Арсана. Снеир ҟалоума, аҩыза аполковник.
Аполковник. Арсана Делба, ари лабҿабоу ԥхыӡу?!
Арсана. Лабҿабоуп, Иван Фиодор-иԥа!
Иааигәыдибаҳәҳәалоит.
Аполковник. Исызхаҵом, акапитан. Мшәан, уара...
Арсана. Аиаша ҳҳәозар, сара нарцәынтәи сааит. Сара усҟан сырхәит схы сзымдыруа. Шықәсыки бжаки, аконцлагьер аҿы. Ашьҭахь сыбналеит. Акыраамҭа схала абна сылан, спартизануан. Ех, убысҟан ауп сшьа кәапеила ианыста. Алемсаа ирыздыруамызт ахыкәаала изго ахьынтәаауаз. Аиаша уасҳәап, аҩыза аполковник, саԥхьа абаз каршәзар,
игәыӷьны ишьҭызымхәаз, ауаа рӷьычра убас сашьцылеит, ахьшьгьы акәҷышь агара убас иазымариамызт. Ашьҭахь апартизанцәа рахь сиасит. Иара усҟангьы схала сакәын абз аагара ицоз. Ҳкомандиргьы гәыбӷан сиҭахьан, схала убри аҩыза «аӷьычрақәа» ахьыҟасҵоз. Схала санцоз алемсаа еиҳа иманшәаланы сыҵәгәыр иаҿашәон. Ҳара ҳар ажәыларахь ианиас, сара сазыԥшын уареи сареи ҳаиԥылара. Ашьҭахь уара уахьыҟаз анеилыскаа, акомандаҟаҵаҩы сиҳәаны абрахь сиасит. Ажәак ала, Иван Фиодор-иԥа, уажәазы уаргьы саргьы ҳаԥсы ҭоуп.
Аполковник. Иҭоуп, аҩыза акапитан, ҳара ҳаԥсы, аха ҳҩызцәа бзиақәа иҳавыршьааз роуп исызхымго. Дугәаламшәо уара уқыҭа аҟынтәи асержант еиҿамс Кан захьӡыз.
Арсана. Ихьзеи?
Аполковник. Дҭахеит.
Арсана. Ааи, иани иаби агәаҟцәгьақәа. Ида дрымамызт. Рацәа рыҩн ашә акит.
Аполковник. Уи дҭахеит хаҵала. Москваҟа идәықәҵоуп ашәҟәқәа афырхаҵара ахьӡ ихҵаразы.
Арсана. Дқәыԥшӡан. Сыбла аҿаԥхьа изҳаит. Дымнаӡеит акәымзар, акыр злыҵуаз аӡәы иакәхон.
Аполковник. Убас шаҟаҩы... Изыԥхьаӡараны иҟада, Аԥсадгьыл зхақәызҵаз ҳҵеира.
Аҭел абжьы гоит.
Валентина. Сӡырҩуеит... Аҩыза аполковник.
Аполковник (аҭел аашьҭыхуа). Сӡырҩуеит, аҩыза аинрал! Ишԥа? Мап, иаҳмоуц уи аҩыза адырра... Ҳахиоуп... Инагӡахоит, аҩыза аинрал. (Аҭел ықәиҵоит.)
Арсана. Иҟалазеи, аҩыза аполковник?
Аполковник. Адырра ҟарҵеит, иаадыруа анаҩыс аӷа имчқәа иҵегьы ирыцлеит ҳәа. Адҵа ҳамоуп, уаха иахымгакәа абз аагарцы.
Арсана. Абз уҳәама? Уи ара уаԥхьа дгылоушәашәа иԥхьаӡа, аҩыза аполковник. Азин сыҭ, сара сцоит.
Аполковник. Иудыруазааит, аҩыза акапитан, ухала ушысмышьҭуа. Аҩызцәа уцысҵоит.
Арсана. Саҭамзааит, Иван Фиодор-иԥа, аха сха ла сцара иԥышәоу усуп. Сманшәалахарц уҭахызар... Азин сыҭ амҩа ақәлара.
Аполковник. Уца. Амҩа бзиа уқәлааит. Угәҽаныз!
Арсана. Абратәи аҭыԥқәа сыхәнацәак реиԥш издыруеит, Иван Фиодор-иԥа. Абзиараз! (Автомат аашьҭыхны дцоит.)
Аполковник. Уманшәалахааит, Арсана Кьамшьышь-иԥа. Валентина, аполкқәа ркомандирцәа бсызрыԥхьа.
Алашара ыцәоит.
Еиҭа убри атыԥ аҿы. Аҵх ашарахь инеихахьеит. Аполковник дгәаҭеиуа дыҩноуп. Уажәы-уажәы ахышә дынкылԥшуеит. Валентина лышьнел лҽылаҳәаны акҿыҩра дыкҿатәоуп. Аҭел абжьы гоит.
Аполковник (аҭел аашьҭыхуа). Макьана акымзаракгьы ыҟам, аҩыза аинрал. Ҳаԥшуп... Исаҳаит. (Аҭел ықәиҵоит.) Жәаҳәарада, акы ихьит уи. Сара исхароуп ихала дысмышьҭыр акәын. Снапала дҭасырхеит ҳәа сыҟоуп. Бгәы ишԥаанагои, Валентина?
Валентина. Сгәы исанаҳәоит уи деибга-дызҩыда дгьежьып ҳәа.
Аполковник. Саргьы! Аха иабаҟоу, уажәшьҭа шоит. Изакәытә ҵхы лашьцоузеи, убла аҵәыршы ҭакызар иубом. Аҩбатәи абаталион акомандир бсызиԥхьа.
Валентина (аҭел дасуа). Алло, алло, «Ашьауардын»... Амаиор аҭел аҿы дыҟоуп, аҩыза аполковник.
Аполковник. Аҩыза амаиор, иҟоузеи, убжьы гаӡомеи? Сыԥшуп уҳәоу? Зегьы ҳаԥшуп, ажәылара азыҳәаны. Ухиоума уара? Убас, убас, Алексеи Константин-иԥа. (Аҭел нықәҵа, ахышәахьы дыԥшуеит.) Ихала дысмышьҭыр акәын. Еснагьгьы амҟәыба аӡы аанагома?! Ихы дшақәгәыӷуаз дҭахеит ҳәа сыҟоуп. Иԥсы ҭазар, дмаакәа иуамызт уажәшьҭа.
Мадина (дааҩналоит, фицар маҭәала деилаҳәоуп). Снеир ҟалоума, аҩыза аполковник?
Аполковник. Сыбзыӡырҩуеит.
Мадина. Аҩыза аполковник, алеитенант еиҵбы Кәаӡ-ԥҳа Мадина шәара шәырхәҭахьы саашьҭуп, аштаб аҟынтә. Абарҭ ақьаадқәа шәыхьӡала иааишьтит аҩыза аинрал.
Аполковник (Мадина инҭкааны длыхәаԥшуа). Бызлаазеи бхала абри аҵх лашәы багәылсны?
Мадина. Уажәшьҭа акрааҵуеит, арҭ аҵх лашәқәа схала сыргәылсуеижьҭеи, аҩыза аполковник.
Аполковник (ашәҟәқәа илҭаз дрыхәаԥшуа). Оо, бара згәы мшәо ԥҳәызбазаап. Ашәҟәқәа ибыцугьы даара ибзиоуп. Сгәы иаахәан бсыдыскылоит. Тәылас бабатәиу бара?
Мадина. Аԥснытәуп, аҩыза аполковник.
Аполковник. Аԥсны! Аибашьра иалагаанӡа сыԥсы сшьон Гагра. Аԥсуаа рыҩигьы снанагахьан. Урҭ зегьы уажәы ԥхыӡушәа ауп ишызбо.
Ашә аатуеит. Арсана диман дааҩналоит лемс маиорк, иҿы шәаҳаны ишьҭахь инапқәа ҿаҳәаны.
Арсана. Удҵа насыгӡеит, аҩыза аполковник. Абар алемс маиор аҷҷаҳәа аурыс бызшәа ҳәо уаԥхьа дахьгылоу.
Аполковник. Афырхаҵа, Арсана Делба... Уара иашаҵәҟьаны...
Мадина (иажәа алгаха имҭакәа дныҩныҵәаан Арсана ихәда лҽынахылшьуеит). Арсана, уԥсы ҭоума уанаџьалбеит...
Арсана. Мадина, ари бара боума, мамзаргьы сыблақәа сыржьо!
Мадина. Арсана, уара, мшәан!.. (Аполковник иахь лҽааидыԥсаланы.) Саҭамыз, аҩыза аполковник, аха абри ауаҩы сара сқыҭа аҟынтәуп. Насгьы дҭахеит ҳәа ашәҟәы инеиз, сара исҵәахит.
Аполковник. Аиаша ҟабҵеит, аҩыза алеитенант еиҵбы. Арсана иҩызцәа ауаа ԥсра рықәымзароуп.
Арсана. Сара сгәы иаанагомызт бара абра бсықәшәап ҳәа.
Мадина. Саргьы, Арсана... Исызхаҵом сыбла иабо. Исызхаҵом!
Аполковник. Иара саргьы иацы аштабаҿ дсықәшәеит анкьа аинститут исыцҭаз ԥҳәызбак. Убриаҟара сгәырӷьеит, ажәҩан мҵәыжәҩада сԥырны салалоз џьысшьеит. Абас ауп ишыҟоу аԥсҭазаара. Шьоукы еиқәшәоит, шьоукы еиҟәнагоит. Даба ари аԥсаатә еиқәаҵәа иааугаз ԥыртлеишь, снаиҿацәажәарц сҭахуп.
Арсана (алемс маиор дԥыртло). О, ари иԥыхьашәара уадаҩхеит даараӡа. Акыр аамҭа сиаҩаӡон. Сара снаԥшны избон х-ҩык ҳара ҳтәқәа, лабала рхы дасуа иахьиргәаҟуаз. Нас инаскьаган аҟәҟәаҳәа дреихсны ишьны инеиқәижьит. Ус, ԥҳәызба қәыԥшк машьынала дааргеит. Саргьы сҳәазаны абри дахьыҩналаз аҩны ашҟа снеит. Аҵх акыр ицаанӡа салдаҭцәақәак уа акәша-мыкәша илеиҩеиуан. Нас аӡәы дааныжьны, егьырҭ цеит. Убри акәын саргьы исҭахыз, имариаӡаны нарцәыҟа дсышьҭит уи ахәымга. Нас ауп убрахь саныҩнала. Абри аҿаасҭа ақьафура иман. Итапанчахь инапы дәықәиҵаанӡа, рҩыџьагьы ахыза иласырбылгьеит. Лара дҿаҳәаны уа дықәысҵеит. Иара ақәыџьмеиԥш дшыцҳауаз, абрахь даазгеит.
Амаиор. Сара сыԥсуп уажәшьҭа. Иҟам аӡәы сиҩызоуп, шәара шәнапы санамԥыхьашәа нахыс.
Аполковник. Алемс фашистцәа шәтәыла ахьымӡӷ ашәыргеит, Европа атәылакәа хшьаауа шәҿанаашәха инаркны.
Амаиор. Ҳара ҳдәықәлеит адунеи «ашьапы иқәҳаргыларц».
Аполковник. Аха уажәы шәара шьҭахьҟа шәцоит. Иаарласны иԥҵәоит алемс фашизм аҵыхәтәа.
Амаиор. Мап, уи аҩыза зыҟалом. Ҳара ҳидеиа аанкылашьа амаӡам.
Мадина. Ауаа зшьуа аидеиа, нарха амаӡам. Абар, абри сара сануп. Аӡҟы дкаршәны сааит шәара шәабашьра. Сара сеиԥш миллионла аҳәсақәа. Адунеи иқәынхо ауаатәыҩса цәымӷыс шәхы рышәҭеит.
Амаиор. Шәара шәфанатикцәоуп. Имфа-имжәы, шәшьапы хырҟьаҟьа адәы шәықәзаргьы усс ишәымам, ани шәленинизм шәаҵаныҳәонаҵы... Аха ижәдыруаз...
Арсана. Еи уара, алаԥынҵа икылҟьаз, ара алеқциа уаҳзаԥхьарц аума узаазгаз. Ахшыҩ наҳарҵаны, нас уеиҭаганы ани акаҳԥы улыцшьҭасҵоз џьушьозма?! Иааркьаҿны уцәажәала!..
Аполковник. Аҩыза акапитан, уаамыццакын, ари алаԥынҵа икылҟьаз иааркьаҿнгьы дцәажәахра дыҟоуп.
Арсана. Сгәы иазычҳауам ицәажәашьа, аҩыза аполковник. Абас сааҭбжак аҟара сиқәиҭында, ԥсуала дсыршьацәхыртәра сыҟан...
Аполковник. Суазҵаауеит иааркьаҿны аҭак ҟоуҵарц: шаҟаҩы ыҟада шәырхәҭаҿы?
Амаиор. Сара сҟынтә акымзарак уаҳараны уҟаӡам. Иҟамлаӡац убри еиԥш алемс фицар Германиа ирԥхашьо.
Аполковник. Шәара иҭашәырхеит Германиа. Ишәырӡит Ҳиотеи, Бетховени, Тельмани рыԥсадгьыл.
Амаиор. Иахьа Германиа зтәу Ҳитлер иоуп.
Аполковник. Германиа ҭазырхаз. Европа аԥсра азаазгарц иаҿу. Аҭак ҟаҵа азҵаара иусҭаз!
Амаиор. Уара иулшоит усеихсны сушьыр. Аихаҵәы ршыла сыблақәа ҭуџьаарц, аха сара сҟынтә уара акы уаҳараны уҟаӡам.
Мадина. Аихарши, арыҭәеи, амца иақәҵаны рыбылреи шәара шәоуп иҟазҵо. Аҵеџьқәа ахәыҷқәа рыла ишәырҭәуеит. Махәыцыԥхьаӡа шәшахақәа ахшьуп. Нас еиҭа ҿуҭуам акәу?
Амаиор. Ҳара иҳадырҵо адҵа наҳагӡоит. Егьирахьҟа, аҵеџь иҭажьуи икнаҳауи уи сара сусс алам.
Арсана. Ах, уаргьы саргьы хандаз, амҩан уанаазгоз иусырбара сыҟан акнаҳашьа зеиԥшраз, аха...
Аҭел абжьы гоит.
Валентина (аҭел аашьҭыхуа). Сӡырҩуеит! Аҩыза аполковник, аинрал иоуп.
Аполковник (аҭел аалымхуа). Сара соуп, аҩыза аинрал. Ааи, дгьежьит. Уи напы мацарала ианакәзаалакгьы дхынҳәуам. СС амаиор, урысшәала аҷҷаҳәа дцәажәоит... Уажәыҵәкьа, аҩыза аинрал. (Аҭел ықәиҵоит.) Аинрал ишҟа унеиԥхьоит, амаиор.
Амаиор. Башоуп, сара сҟынтәи уи акы иаҳараны дыҟаӡам.
Аполковник. Аҩыза акапитан, иаарласны аинрал иахь дга абри амаиор. Уи ишихәҭоу уа иацәажәап.
Арсана. Исаҳаит, аҩыза аполковник! (Амаиор диманы дцоит.)
Аполковник. Сара избахьоу аруаа, шәара зқәым аӷьеҩқәа ираԥхьагылоу аӡәы иоуп Арсана. Абри еиԥш иҟоу аҵеира ыҟанаҵ аԥсадгьыл ианакәызаалакь ишәарҭахом. Бара базхәыци, аҭынчра аамҭазы шаҟа дуаҩы бзиахарыз иара.
Мадина. Арсана убас иҟәымшәышәыз уаҩын, ҳқыҭаҿы зегьы иҿынҵәаауан. Хьӡи-ԥшеи иман.
Аполковник. Хьӡи-ԥшеи арҳара аҭахуп, алеитенант еиҵбы. Аамҭа ауаҩы даӡрыжәуеит, иаратәала дҟанаҵоит.
Абзарбзанқәа рхысыбжьы гоит.
Абзарбзанқәа ацәажәара иалагеит. Анцәа дышәхылаԥшааит сҩызцәа амца шыра иалагылоу! Иаамҭоуп ажәылара!
Алашара ыцәоит.
Илашьцоу, ицәааку ауада. Уа алемсаа атҟәацәа ахьдыргәаҟуа ҭыԥуп. Астол иқәуп ауаа зладырҳәацәо амаҭәахәқәа. Аӡыӡ, арыҭәа, аҟамчы. Ахы зладырӷәӷәо аҭелқәа. Уа иқәгылоуп афымца ԥечка, аихаҵәы ршқәа зқәу. Аҭӡамц аҿы икнаҳауп ашахақәа, ауаҩы ишьапқәа рыла дызлакнарҳауа. Ауада агәҭа игылоуп ҟәардәык, абӷа ақыдҵарҭа аманы. Имаҟҿаҳәара аҟынӡа деилыхны уи аҟәардә дадҿаҳәалоуп Арсана. Ишьҭахь дгылоуп алемс руаҩ. Дааиуеит СС алеитенант.
Алеитенант. Уажәыгь ухаҿы ухшыҩ мааиӡаци уара аҳәа?!
Арсана ҿиҭуам.
Ирҵәи иҵегьы инапқәа.
Алемс Арсана инапқәа ырҵәиуеит.
Загьакоуп иусырҳәоит, загьакоуп ухаҿы ухшыҩ аазгоит.
Арсана ҿиҭуам.
Сара суазҵаауеит, шаҟаҩы ыҟада шәырхәҭаҿы? Шаҟа танк шәымоузеи? Иарбан сааҭу ақәылара шәгәы ианҭоу?
Арсана. Баша аџьабаа убоит. Сара сҟынтә акымзаракы уаҳараны уҟаӡам. Ԥу, уара ала!
Алеитенант (диҿасуа.) Инапқәа ырҵәила Кавказтәи ақәыџьма. Зегьакоуп ухаҿы ухшыҩ аазгоит уаха.
Арсана. Сара сыԥсы узҭыхраны иҟаӡам. Сышьҭахьҟа миллионҩыла игылоуп сара сашьцәа, афашизм аҵыхәтәа ԥызҵәараны иҟоу.
Алеитенант. Уи ҟалашьа амаӡам. Зегьакоуп адунеи зегьы ҳара иаҳтәызаауеит.
Арсана. Адунеи акра шәшашьҭаз, шәыԥсадгьылгьы шәырӡит, шәара ауаа ржьыфацәа. Аха икьаҿуп уажәшьҭа шәаамҭа. Берлин каҳауеит иаарласны.
Алеитенант. Уанӡа уара уԥсуеит.
Арсана. Сара с-аруаҩуп.
Алеитенант. Ирҵәила инапқәа.
Арсана иаҳа-иаҳа имч каԥсоит, аха ҿиҭуам.
Сара суазҵаауеит, иабагылоу шәырхәҭа? Иарбан сааҭу шәжәылараны шәаныҟоу? Шаҟа танк шәымоузеи? Аҭак ҟоуҵом акәу, уара аҳәа? Арахь дыҩнажәгал уи аԥхәызба.
Илыгәҭасны дааҩнарыжьуеит Мадина.
Нас, ишԥаббо абри бҩыза иҭагылазаашьа?
Мадина. Ԥу, алақәа шәара! (Диҿасуеит.)
Алеитенант (лыхәцәа ҵкааны аҭӡамц дын-кыдирӷәӷәалоит). Сара сбазҵаауеит...
Мадина. Баша усазҵаауеит, сара сҟынтәи акы уаҳараны уҟаӡам.
Алеитенант. Бҩыза дҭәо далагар, усҟацәа ибҳәап. Ижәҩа аихаршы адкыл.
Алемс руаҩ аихаршы Арсана ижәҩа иадикылоит.
Нас, сара сбазҵаауеит?..
Мадина. Арсана, срыцҳау...
Арсана. Мадина, бара акымзарак быздырӡом...
Алеитенант. Ижәҩашәаҟьа аиаҵәа анҵа уи аҳәа.
Мадина. Арсана, уршьуеит арҭ алақәа.
Арсана. Мадина, беиламган, бара акымзарак быздырӡом.
Мадина. Уара?
Арсана. Сара аԥсадгьыл аҿаԥхьа исуалу насыгӡоит.
Алеитенант. Нас, ҿыбҭуам акәу? Ишәысҭоит аԥсҭазаара х-минуҭқ. Биацәажәа абри арԥыс. Сызиазҵаауа аҭак ҟаиҵар, аԥсҭазаара исҭоит. Мап анакәха...
Алемс руаҩи иареи дәылҵны ицоит.
Мадина (иаԥхьа днышьамхнышланы). Арсана, исоуҳәои?
Арсана. Бҽырӷәӷәа, Мадина. Хьаҵра ҟамлароуп...
Мадина. Ааи, аха акаамеҭ ҳалаԥшыр.
Арсана. Икаамеҭуп иара аибашьра ахаҭагьы. Аха ҳара иаҳуалуп хаҵала аԥсра.
Мадина. Сара суцымзар, арҭ урызкуамызт. Снапала уҭасырхеит.
Арсана. Арҭ еицәоу ҟарҵаргьы ҟалоит, аха иарбанзаалакь бгәы еиҭамԥан, Мадина. Ҳаԥсҭазаареи ҳабзиабареи аԥхьа игылазароуп Ҳаԥсадгьыл азҵаара. Арҭ алақәа ҳара ҳҟынтә акы рмаҳароуп. Ибаҳама, Мадина. Ҳара иҳахҟьаны зықьҩыла ауаа ҭахоит.
Алеитенант (дааиуеит). Ихшыҩ ихаҿы иаабгама, аԥҳәызба, абри арԥыс ԥагьа аԥсра иаҳәо?
Мадина. Уара ҳара ҳҟынтә иарбанзаалакь акы уаҳараны уҟам.
Алеитенант. Нас, уаргьы убас угәы иаанагоума?
Арсана. Уара угәы ишԥаанагоз нас?
Алеитенант. Ибзиоуп нас. Уажәыҵәҟьа бара бҿала зегьы бҳәартә иҟасҵап. (Арсана дыԥиртлоит.) Абни ауадахь днаганы, дԥахны абылтә иқәышәҭәа.
Арсана шьапыла алеитенант дисуеит. Алемс руаҩ иикыз алаба кьаҿла Арсана ихы данас, дкаҳауеит. Нас дырҳәазаны егьи ауадахь дыҩнаргалоит. Мадина дыҳәҳәаны дрыжәлоит, аха лнапқәа ырҵәины астол дықәыргәоит.
Мадина. Арсана, сымыш, иҟасҵарызеи?
Арсана ибжьы. Аҳаҳаи ахьымӡӷ сыбмырган, Мадина!!.
Алеитенант. Нас, аԥҳәызба, абензин иқәырҭәарыма?
Мадина ҿылҭуам.
Бара сбазҵаауеит... Была ишабо бҩыза дыблыр аҵкьыс... Абензин шәырмазеи... Ибдыруазааит сара уи азыҳәан зынӡаскгьы сгәы шеиламсуа. Ари аҩыза уажәы исымбеит.
Мадина. Адунеи зегьы иадыруеит шәара шәшуаҩжьыфацәоу. Убри азоуп шәагьзаҵахо.
Алеитенант. Уажәы баргьы аԥсра аԥхьа бгылоуп баҵаханы.
Мадина. Мап, сгылоуп аԥсра аҿаԥхьа сиааины. Избанзар, сышьҭахьҟа иаауеит миллионҩыла аиааира рыманы.
Арсана ибжьы. Убас, Мадина, уба... Ҳара ҳаԥсадгьыл аҿаԥхьа иаҳуалу наҳагӡоит.
Алеитенант. Абылтә иқәышәҭәа! (Мадина лыхцәы данкны мчыла ашәахь дирԥшуеит.) Быԥшла, быԥшла иббап уи дшыбылуа.
Мадина. Арсана, срыцҳауп.
Арсана ибжьы. Бгәы еиҭамԥан, Мадина!!
Алеитенант. Сыԥхьаӡоит хынтә.
Арсана ибжьы. Ҳаԥсадгьыл базхәыц. Бхәыҷы бизхәыц...
Алеитенант. Акы.
Мадина. Мап.
Алеитенант. Ҩба.
Мадина. О, анцәа. Мап, мап!..
Арсана ибжьы. Убас, Мадина, афрыԥҳәызба!!
Алеитенант. Хԥа.
Арсана ибжьы. Ҳаԥсадгьылаз, ҳабзиабараз!!
Мадина. Мап, мап!!.
Егьи ауада аҟынтәи алашара ргәыдыԥхалоит, Мадина лшьапқәа дрызнымкылакәа дкаҳауеит. Игоит ахысбжьқәа ааигәаны. Ашә ааимҟьоит, иааҩнаххуеит Ар ҟаԥшь.
Алашара ыцәоит.
Ицеит акыр шықәса аҩбатәи Аџьынџьтәылатәи еибашьра иалгеижьҭеи. Аҟәа Аибашьҩы ибаҟа аҿаԥхьа, Мадина акырӡа зҽызыԥсаххьоу, абаҟа аԥхьа ашәҭқәа нышьҭаҵаны, лхы ларҟәны дгылоуп. Игоит аруаа рныҟәашәа иазку амузыка абжьы. Иахьа аиааира иамшуп. Дцоит Мадина. Иааиуеит Валеитинеи Асиеи.
Асиа. Бара бцараны бахьыҟоу ақыҭа аҟынтәиуп сара. Иаҭахым уахь ацара, уи ихьӡала.
Валентина. Избан?
Асиа. Аибашьра аилгара шықәсык шагыз иаб дыԥсит.
Валентина. Иан дабаҟоу?
Асиа. Дыԥсгәышьеит, Анцәа иакәым сумырҳәан, аха дшыԥсыз еиҳа еиӷьуп. Рыҷкәын дышҭахаз зҳәоз ашәҟәы цәырлмгаӡеит Мадина. Иара убри еиԥш аӡәырҩы рышәҟәқәа ҳҵәахит ҳара. Иаҳҵәахуан, избанзар, урҭ зыхшаз рыԥсы шҭаз иҳамшьырц азыҳәан. Аибашьра анеилга ашьҭахь Масквантәи адырра ҟалеит афырхаҵа ҳәа ахьӡ шихырҵаз ала. Иан агәаҟ уахи-ҽни агәашәахь иԥшуаз, иҟалаз ларымҳәар ҟалозма. Уи нахыс деилагеит лара. Кан ибаҟа аусҳәарҭа аҿаԥхьа иҟарҵаз дадтәалан уахи-ҽни. Зны амыткәма лҳәон, зны дыччон лыбжьы неиҵыхны, лылаӷырӡ лҿашы. Ашьҭахь, ӡынра цәгьак азы абаҟа аԥхьа дыԥсны дшышьҭаз рбеит. Абас ала ашә акит уи иаб иҩны.
Валентина. Зегьакоуп сцоит сара уахь. Ашәҭқәа ықәысҵароуп уи ибаҟаҿы.
Асиа. Бара ишыбҭаху. Быҟаз сара сыҩны. Уа шьха қыҭоуп, аха уа бзиарҭануп. Уажәы аакьыскьа Кан ихьӡ ҳашколгьы иахырҵеит.
Валентина. Хымԥада, сцоит сара убрахь. Аҵаҩцәа ирасҳәоит дзакәыҵәҟьаз Кан. Хаҵала дышҭахаз, сыла ишабоз. Ииҳәаз иажәақәа.
Асиа. Ииҳәазеи ажәас?
Валентина. «Нагӡара ақәзааит аԥсҭазаара!..» ҳәа дыҳәҳәеит усҟан уа... Уи аԥсҭазаара бзиа ибон. Ихымацара азы
акәмызт, ауаатәыҩса зегьы рзы. Аҵаҩцәа ирасҳәоит Кан сара сыԥсы шеиқәирхаз. Ауаатәыҩса афашизм аҟынтәи ишеиқәирхаз. Иара дара ахәыҷқәагьы абас аразҟы бзиа рыман изыҟоугьы, Кан иҩызцәа миллионла рхы иахьамеигӡаз азоуп. Сбыццоит, Асиа, уаҵәы хымԥада.
Асиа. Бара дыббозма уи данҭахоз?
Валентина. Дызбон. Агранат рыгәҭа ианԥижәа ашьҭахь, алемсқәа иаанхаз хьаҵит. Саргьы ахырԥсаҟьаг анҭасырцәы ашьҭахь, снеит сҳәазаны уахь, аха аӡәгьы дудырратә иҟамызт. Зегьы цҟьа-шәҟьа еилажьын. Уи аахыс абри аҟара шықәса шцахьоугьы, уи ахҭыс сара сзы иаҳа-иаҳа иҿыцхоит. Кан абра сыбла дыхгылоуп. Срыҵашьыцуеит абарҭ аҿар. Урҭ лакәҵас ауп ишрыхәаԥӷшуа ҳара иаҳхаагаз аибашьра шықәсқәа. Аибашьра ахәра иҳаннаҵаз ҳаԥсаанӡа иаҳныҵрангьы ҳаҟаӡам. Дара уи аҩыза анцәа ирҟәырхуп.
Асиа. Сара хаҭала аибашьра сыҟамызт, аха лаӷырӡыла исхызгеит убырҭ ашықәсқәа зегьы. Сҩызцәа, суа, сҭынха шаҟаҩы мгьежьызеи. Иахьа аиааира иамшуп. Уахьынаԥш-ааԥшлак рхы-рҿқәа рхаччоит, нас ус акәхап аԥсҭазаара шыҟоугьы. Баала, ақалақь цқьа ибсырбап. Саҳәшьагьы абра дрымоуп, убрахьгьы ҳанкыдгылап.
Валентина. Бара ишыбҭаху. Амала, ахәылԥазы Мадина лҟны ҳаҟазароуп. Афронт аҟынтәи аҩызцәа ҳаиԥылоит.
Асиа. Уа саргьы исаҳәоуп, ҳнеип ианаамҭоу.
Валентини Асиеи цоит. Дааиуеит Мадина, Нуца длыцны.
Мадина. Сыҷкәын дхаҵахеит, амала, иԥҳәысаагара иахыԥеит акәымзар. Анемец бызшәа аинститут далган аинтурист аҿы аус иуеит. Абар мчыбжьык ҵуеит сасцәақәак иманы Баҭымҟа дыҟоуижьҭеи. Иахьа даараны дыҟоуп. Сыԥшуп аӷба анбаадгылои ҳәа. Уаха сыҩны инеиуа сҩызцәа дырбар сҭахыми. Бара ибыԥсҭазаашьоузеи? Акрааҵуеит бышәҟәы смоуижьҭеи.
Нуца. Аибашьра ашьҭахь акыршықәса Германиа даҟан. Нас — Куба. Уажәы схаҵа аррамаҵура шьҭеиҵеит. Нхара Аҟәака ҳаиасырц ҳҭахуп.
Мадина. Уажәы дабаҟоу иара?
Нуца. Асасааирҭаҿы дыҟоуп.
Мадина. Асасааирҭа шԥамышәхи сара ара сшынхоз.
Нуца. Ҳашьцылахьеит, асасааирҭала аԥсҭазаара. Даҽаџьара ҳхы мыцхәаҳшьоит.
Мадина. Уеизгьы-уеизгьы уаха сара сахь дбыман бнеиуеит. Иааҳгәалаҳаршәап аибашьра шықәсқәа.
Нуца. Ҳнеиуеит, хымԥада. Уажәы саҭабымҵан сыццакуеит. (Дцоит.)
Мадина (лхала). Иагьа ус акәзаргьы уи уиаҟара дырзымражәит илхылгаз агәаҟрақәа.
Иааиуеит Сасрыҟәеи Мерии.
Сасрыҟәа. Мшыбзиа, сан! Ибыдысныҳәалоит Аиааира амш!
Мадина. Уаргьы иудысныҳәалоит, сыҷкәын, нан! Шәарҭ аҿар шәоуп иахьатәи амш еиҳагьы изныҳәоу.
Сасрыҟәа. Шәеибадыр, сан, ари немец ҭыԥҳауп.
Мадина. Мадина сыхьӡуп, нан.
Мери. Издыруеит, Сасрыҟәа исеиҳәахьеит. Мери сыхьӡуп.
Мадина. Хазынак лоуп аиашазы.
Сасрыҟәа. Саргьы убас сгәы иаанагоит.
Мадина. Уаха хымԥада аҩныка днаԥхьа.
Мери. Иҭабуп, аха схала сыҟаӡам сабгьы дсыцуп.
Мадина. Лабгьы ларгьы уман унеи аҩныҟа, сыҷкәын.
Мери. Ҳнеиуеит ҳмыцхәцәамхозар.
Мадина. Аԥсуаа ҳҿы асас ианакәызаалакгьы дмыцхәӡам.
Мери. Убригь саҳахьеит шәыҷкәын иҟынтә. Шәмилаҭ рҭоурыхгьы акырӡа еилыскааит абарҭ амшқәа рыла.
Сасрыҟәа. Сан, ҳара ҳаццакуеит. Снеиуеит ианаамҭоу асасцәа сыман. Сан, бара быхиоума?
Мадина. Сара иаснагьгьы сыхиоуп, нан.
Мери. Хьаас иҟашәымҵан, ҳнеиуеит уеизгьы-уеиз.ьы. Саб шаҟа дуаҩы бзиоу жәбап.
Мадина. Бара беиԥш ассир дзыхшаз дыбзиамхар ҟалома.
Мери. Абзиараз!
Мадина. Сышәзыԥшуп! (Ицоит.)
Алашара ыцәоит.
Мадина лыҩны. Амшын ахықәан. Ашҭа хәыҷы ԥшӡаны ихкаауп. Аҩны аҩныҵҟа игоит амузыка абжьы. Мадина агәашә аҿы дгылоуп, ателеграмма даԥхьауа.
Мадина. «Ибыдысныҳәалоит иахьатәи Аиааира амш, сҩыза ӷьеҩ Мадина. Ҳара ҳшьа икаҭәаз ауаатәыҩса ирнаҭааит аԥсҭазаара ду. Ихәарҽхахьоу ҳабаҩқәа ҳрегӡауам Ҳаԥсадгьыл еиҭа иаҭаххозар. Саҭабымҵан сахьзымнеиуа. Уажәазы сшьапы сықәгылам, аха агәра ганы сыҟоуп быҷкәын ичара сшахатәо ала. Хашҭра рықәымзааит зыԥсадгьыл зхы ақәызҵаз ҳҩызцәа ӷьеҩқәа. Еснагь гәык-ԥсык ала ибзыҟоу аинрал-маиор ԥхьатәа Иван Кудимов». (Ателеграмма лгәы инадҵаны.) Иван Фиодор-иԥа, шаҟа исҭахыз иахьа абра уҟазар. Уи уажәшьҭа аиарҭа дзамымҵуазар акәхап. Имаҷхо иалагеит афронт еиҩызцәа.
Иааиуеит Валентинеи Алиеи.
Валентина. Ҳахьагхаз ҳаҭабымҵан. Асиа лаҳәшьа ҳаулмыжьит. Ари ателеграмма аазышьҭда?
Мадина. Москвантәи Кәдимов иааишьҭит.
Валентина. Ех, дзакәытә уаҩузеи убригь. Сышԥаҟоу зиҳәа?
Мадина. Сара даасыԥхьеит иахьатәи амш иҽалаирхәырц азыҳәан, аха иара аиарҭа дамазаап.
Валентина. Иԥсы ахьҭоугьы анцәа иџьшьоуп. Шаҟантә аԥсра дахыԥахьаз. Шаҟантәгьы ихәра ҿасҳәахьааз. Берлин ҳаицрыҵит.
Мадина. Шәнеи аҩныҟа, амузыка ашәырҳәа, шәычча шәыхәмар. Сыҷкәын иаара иахыԥеит. Ма аҭелгьы дамыситеи.
Амашьына шаангылаз абжьы гоит.
Сасрыҟәа (дааиуеит). Сан, саҭабымҵан, сусқәа сызрылмгеит.
Мадина. Асасцәа ааумгаӡеи, нан?
Сасрыҟәа. Ишԥаасымгеи, абар иахьааиуа. Шәааи арахь. Бзиала шәаабеит!
Агәашә иааҭалоит Мерии уи лаби, иаабахьоу алемс леитенант зықәрахьы инеихьоу, уажәы Макс зыхьӡу.
Мери. Еиҭах мшыбзиақәа!
Макс. Шьапымшла ҳааиааит!
Мадина. Бзиала шәаа... (Лҿы ахьыҩеихылхыз уа даанхоит. Лыхлахаҵ аагьежьын, аҟәардә днықәтәоит, аха иаразнак дҩагылоит.) Саҭашәымҵан, сааԥсара сыхьӡазаап, сыхлахаҵ аагьежьит. Шәлеи аҩныҟа!
Рызынтәыкгьы аҩныҟа илеиуеит, Мадина лыда.
Анцәа срыцҳашьа, ари закәызеи! Мап, иара иоуп, иара. Сыԥсҭазаара зфаз. Имӷьаӡо ашәахысҭа снызҵаз. Ишԥаҟасҵари? Иалымгаӡазаап макьана сара сзы аибашьра! Уи ҿыц еиҭалагеит сашҭаҿы. Схы еилагоит. Сыԥсы еилахәоит... Слымҳа иҭаҩуеит усҟантәи Арсана иҵәаабжь: «Ҳаԥсадгьылаз, ҳабзиабараз!» Аха сара уажәы ишԥаҟасҵо?
Асиа (дааиуеит). Мадина, ашәыр знаҳҵо авазақәеи аҳәызбақәеи ҳамбеит.
Мадина. Рызегьы ҵака асервант иҭоуп. Астол шәырхиама?
Асиа. Ааи, имазеиуп. (Дцоит.)
Иааиуеит Сасрыҟәеи Мерии.
Сасрыҟәа. Сан, уажәы бхы шԥаббо?
Мадина. Хар сымам, нан, хьаас сҟоумҵан.
Мери. Изакәытә ҭыԥ ԥшӡароузеи шәахьынхо. Шәнапы неиҵышәхыр, амшын инӡаашәкуеит.
Мадина. Сара исгәаԥханы иалысхит абри аҭыԥ. Бзиа избоит амшын. Зны иҭынчуп, даҽазных еилашуеит... Убри аҽеиҭакрала сыԥсы ҭоуп саргьы.
Мери. Саргьы бзиа избоит амшын. Шәара шәҿы зегьы ссируп. Абра сынхаӡаргьы мап ацәыскуа сыҟаӡам.
Мадина. Бара бмаалықьуп, Мери. Адунеи зегьы ҟьаҟьароушәа ббоит. Аԥсҭазаара беилаҳауеит. Шаҟа сбыҵашьыцуа бдыруандаз. Саргьы зны бара беиԥш сқәыԥшын. Сара Мери дысгәаԥхоит, сыҷкәын.
Сасрыҟәа. Саргьы дысгәаԥхоит, сан. Аха уи дызтәу дыргоит. Ара аангылара азин лымам.
Мадина. Анцәа иҟаиҵааит убри еиԥш аамҭа, абзиабара аҳәаа иазаанымкыло.
Мери. Ишәҳәаз саргьы сақәшаҳаҭуп.
Мадина. Шәнеи аҩныҟа, иаарласны астол ҳахатәоит. Сасрыҟәа, аҩы ҭга.
Мерии Сасрыҟәеи цоит.
Мадина (лхала). Бара ибхарагәышьоузеи, Мери. Бара бмаалықьуп. Иалыбдыраауазеи баб инапы ашьа шамҟәыҵыкәкәо.
Асиа (дааиуеит). Астол хиоуп, Мадина.
Мадина. Асиа, асервант аханы иқәгыло Арсана ипатреҭ абрахь исзаага ирласны.
Асиа. Уажәыҵәҟьа! (Дцоит.)
Мадина. Сара исхароуп уара уҭахара, Арсана.
Асиа (дааиуеит апатрет лыманы). Уаҳа аӡәыр бизыԥшума?
Мадина (апатреҭ аалымхуа). Ааи, абыржәы иаарласны аӡәы дааираны дыҟоуп. Аламыси агәыӷьреи ҳәа акыр изаанханы дыҟазар.
Асиа дцоит.
Уара еснагь убжьы саҳауеит, Арсана. Убри схы шьтнахуеит, алаӷырӡ зҭабахьоу сыблақәа знызынла иарччоит. Аха убжьы мацара ауп исаҳауа, ухаҭа...
Аҩны даадәылҵуеит Макс. Мадина дхаҳәыршәыраха дгылоуп. Урҭ рҩыџьагьы ҿымт еиҿаԥшуеит.
(Мадина лгәы иадкылан илкыз апатреҭ Макс ишҟа иналырххоит.) Дугәалашәоума абри ауаҩ, уара?
Макс. Мап, дысгәалашәом.
Мадина. Сара?
Макс. Бысгәалашәоит. Иаҭахым аамҭа агара, иҳәа иаахтны иҟалаз?
Мадина. Ҩынҩажәи хԥа рзы уажәраанӡа бзиала уаабеит ҳәа искыз унапқәа рыла, абри ауаҩ абензин иқәҭәаны дублит.
Макс. Усҟан алемс руаҩ ихараз маҷын. Иҳадырҵоз наҳагӡон. Иҟаҳҵозгьы аҭакԥхықәра ҳадмызт. Насгьы исгәалашәом ауаҩы дсыблит ҳәа.
Мадина. Сара иугәаласыршәап. Ицәаакыз ҩнык аҵаҟа абри ауаҩи сареи ҳаргәаҟра шәаҿын. Уара ускан СС алеитенант ичын ужәҩа иқәын. Абарҭ снаԥхыцқәа уара урыҭәа ауп иалзыжәжәазгьы. Еихаршыла ибӷа аиаҵәақәа рынҵара шәаҿын. Аха иара иҟынтә ишәҭахыз аншәмаҳа, арахәеиԥш дшьаҳаны дылкажьны... (Ацәажәара даҟәыҵны Макс иблақәа дырхыԥшылоит.)
Радиола игоит Арсана данырбылуазтәи абжьқәа.
Арсана ибжьы. Убас, Мадина, убас... Ҳара ҳаԥсадгьыл аҿаԥхьа иаҳуалу наҳагӡоит!!
Алеитенант ибжьы. Абензин иқәышәҭәа. Быԥшла, иббап уи дшыбылуа.
Мадина лыбжьы. Арсана, срыцҳауп.
Арсана ибжьы. Бгәы еиҭамԥан, Мадина.
Алеитенант ибжьы. Сыԥхьаӡоит хынтә.
Арсана ибжьы. Ҳаԥсадгьыл базхәыц, бхәыҷы бизхәыц...
Алеитенант ибжьы. Акы.
Мадина. Мап.
Алеитенант ибжьы. Ҩба.
Мадина лбжьы. О, Анцәа! Мап, мап!!!
Абжьқәа нҵәоит.
Арсана ибжьы. Убас, Мадина, афырԥҳәызба бара...
Алеитенант ибжьы. Хԥа.
Арсана ибжьы. Ҳаԥсадгьылаз, ҳабзиабараз!..
Мадина. Мап, мап, мап!..
Макс. Ааи, ари каамеҭуп, хырқьиашьа змам акоуп. Сгылоуп бҿаԥхьа ахара сыдны, ишыбҭаху бсызныҟәа.
Мадина. Угәы ишԥаанаго, сысас, аанкылашьас илымоузеи ан, аибашьра ашәытақәа макьанагьы адунеи аҿы иҳәазозар! Аха сара суаажәлар рҵас сзеилагом. Урҭ, рысас драӷазаргьы рыҩны дыршьӡом. Зхы пату ақәызҵо асас, иҟаиҵаша иара идыруазароуп.
Макс. Убысҟан агәра ҳдыргон, ҳара ҳраса зегьы иреиӷьушәа. Адунеи иаарласны ҳнапаҽы иаагарашәа Ашьҭахь ауп ианеилаҳкаа иҟаҳҵоз шыкаамеҭыз. Адунеи ауаатәыҩса зегьы рҿаԥхьа ахара шҳаду. Даҽа шәышықәса хырқьиашьа шҳамам.
Мадина. Иагьа ус акәзаргьы...
Макс. Снапқәа шыҟьашьыз саанхеит. Сыԥҳазацә дшыхәыҷӡаз сара дсааӡеит. Цәгьа бзиа сылбоит, дагьахыԥсаауеит сара абас акы салаҟоуп ҳәа лаҳар. Аха ацәгьаурақәа зегьы ирымоуп аҵыхәтәа. Мап анакәха, адунеи зыцқьахараны иҟам дунеихаангьы. Сбыҳәоит, Мери илабымҳәан акгьы. Иара быҷкәынгьы изымдыруазароуп. Ирзымдыруазароуп ҳаԥхьаҟатәи аҵеира, рабацәа ирымпыҵҟьаз акаамеҭ.
Мадина. Иазхоит! Улеи аҩныҟа.
Макс. Мап, бара бчеиџьыка ахьысра азин сымам сара! (Дцоит.)
Мадина. Макьанагь адгьылаҿ иҳәазоит аибашьра ашәытақәа, ауаатәыҩса рыхәрақәа ртытуа. Аха урҭ ақәӡаара иаҿуп
есымшааира. Сара сгылоуп амшын ду ахықәан. Саԥхьаҟа снаԥшны избоит ҵа змаӡам аԥстазаара ду. Сышьҭахьҟа рыбжьы саҳауеит сыҷкәыни сыуаажәлари. Дунеихаан хашҭра шәықәымзааит зыԥсадгьыл зхы ақәызҵаз!
Аԥарда
