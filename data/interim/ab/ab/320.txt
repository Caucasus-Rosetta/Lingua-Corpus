Џьума Аҳәба

Хәшәы змамыз
(Автобиографиатә жәабжь)

Ишԥасзымдыруаз аколнхара аусура аҟынтәи цәыкьанаҵ дшаауаз аҩныҟа сан. Еиҳарак дзырццакуаз, ашкол аҟынтәи амла сакны сшаауаз лдыруан, насгьы дацәшәон сымҩа хара аҵкысгьы даҽакгьы – ӡынгьы-ԥхынгьы, абахәууқәа срықәгыланы акәара сырны сцалар, саалар акәын.
Уаҩ дызхыччаша ачымазара – акалԥад чымазара – сажәра иҭазгалаз, раԥхьаӡа  иансызцәырҵыз аҽны, сан даанӡа заа снеироуп сҳәан, ишсылшоз сыҩуа, ҳаҩны амаҵурҭа сныҩнаххын, афархьқәа, амҿқәа нақәҵо,  амца агәгәаҳәа ианааибакы, еиҳарак амца зысҭахыз сан дааиаанӡа  сахьӡандаз ҳәа, амаҵурҭа ашә аалыртын, дааҩналеит сан. Еснагь еиԥш, лара илыцны ашәхымс иаахыҵит, қьиарала иҭәыз лԥышәырччара. Уажәгьы ашәхымс данаахыҵ:
– Уан дукәыхшоуп, заа уааны амца еиқәҵаны… – лажәақәа налыгӡаанӡа, сџьашьаны дсыхәаԥшуа, – акыр ухьма, нан,  уҵәуома?
– Уаҵәы ашкол ахь сызлацои? Ари ббома, нана? – сганаҿы ишьҭаз аимаа «Сухум-сочи» исзаанхаз акы налсырбеит.
– Егьи абаҟоу, иуцәыӡма?
– Акәара исцәагеит, арахь ақалԥадқәа бымбои, ибааӡоуп, баанӡа исырбар сҭахын…
Сзықәтәаз арымӡ ларгьы днықәтәан, сеимаагьы, сқалԥадгьы ашьшьыҳәа иаасымхны, наҟ инышьҭаҵаны:
– Ухаҵкы ицааит, нан, хьаас иҟаумҵан. Иухьыз цқьа исаҳәи? – лҳәеит.
Зынӡа иззымдыруа уаҩык иасҳәозшәа:
– Ашкол аҟынӡа ибжьоуп хәбаҟа километра инареиҳаны, амҩаду ианыршәланы сцозар, сымҩа акырӡа иаркьаҿуан абнара илсны ицо амҩахәасҭа. Ишылашьцоу амҩа сықәлароуп. Цас иауазшәа, ихыҵны иқәын Тата икәара. Саб, Пыҷа исзыҟаиҵеит абахәуқәа, наҟ санырлак, аӡәгьы иахьимбаша исҵәахуан, схынҳәны санаауаз, снарықәгыланы, акәара санырлак, арахьгьы исҵәахуан уаҩы иахьимбаша. Ибымдыруеи нана, иацы ақәа анау, акәара иацланы иҟан, уахь санцоз. Сманшәалаханы, сҭынчӡа, ҳҽы сақәтәазшәа ашьшьыҳәа снырит. Санаауаз, нана…
– Уаҟәыҵ уара, улабжышқәа уӡамҩа иахьыкәкәо, аӡәы ибар духыччоит.
Еиҭах исҳәац:
– Шьапык ала ашкол ахь  сцома?! Абахәуақәа ахаҳә иақәгылаз, ишыҟалаз сзымдырӡо, аҩбагьы ҩасыҵҟьан, аӡы салаҳаит. Сышәҟәқәа, стетрадқәа зҭоу ашәыра, сыҩнапык рыла ишьҭысхит, сшьапы санаақәгыла, сеимаақәа аӡы исышьнахит. Ашәыра сызнапык ала икны, егьи снапала  самҵасын, искит абри,  егьи, сахьымӡеит,  аӡы исцәагеит.
– Убахаӡаӡа. Амза мыжда, март ус адыруеит. Иаалырҟьаны ақәа ауеит, ахьҭа  ацны, нас иаахкәоит.
– Азныказ зынӡа сӡааҟәрылеит. Сшааиҵәҟьаз сҽысыԥсахит.
– Уан дукәыхшоуп, иухьыз ус бааԥсуп, аха иаҳагьы иузеиӷьуп.
– Иабасыхәо, сеимаак аӡы иаго, сқалԥадқәа, аа, цқьа брыхәаԥш, рышьхәақәа ԥыжәжәаӡа…
Илҳәац:
– Иузеиӷьуп, аԥсҭазаара, нан, иунарҵоит, ухы ушахәаша, – аҿырԥштәқәа раагара далагеит, «ажәлар раӷа» ҳәа ҳаб данҭарк, аҽага аарла ишьҭаҳхыртә ианҳазҳа, сышшәырӡа саныҩеидас, абнарахь ҳцаны иҳаҟәшәон аҳаҷҷақәа. Иҟәаҟәаны аҳаԥшьа иҭаҳажьуан, нас ауатка ршны, Дранда аџьармыкьаҿы иҭины, аҽуац иалхыз ҳәа изышьҭаз атетрадқәа шааҳхәоз.
– Арҭқәа зегьы, нан, иџьабаа дууп. Абри иухьызгьы, нан, џьабаауп, – схы шьышьуа, – ухы  уахәалароуп, нан. Аа, иумбои, ушааиҵәҟьаз уҽааилухит. Ус ҟаумҵазҭгьы, учмазаҩхон.
Иааилашәшәуаны саб данаа, исыхьқәаз аниасҳәа:
– Иҟауҵаз зегьы хаҵароуп, аха уаҳа улаӷырӡқәа сумырбан. Усабихама?
– Цқьа иумаҳаӡеи исҳәаз? Уаҵәы, шаанӡа, ишылашьцоу, ашкол ахь сымцои?
– Ушԥамцои?
– Шьапызаҵәла сцома? Исышьасҵои, ақлаԥадқәа ԥыжәжәаны!,.
– Ибзиоуп,  уҵәуала, аха усыхәаԥшла иҟасҵо. Арахь иааги, иаанхаз уеимаа «Сухум-Сочи».
Аӡы иамысхыз, иҭыҿҿа-ҭыҿҿаӡа, уақәыӷәӷәаны иуриашар, уақәԥаларгьы, еиҭах аҽариашон, арезина, апокрышка иалхны ирӡахуаз аимаа, ааԥиҟан, аӡахра далагеит.
– Нана, ибзианы исгәалашәоит, аибашьра анцоз, аласа иалхны ақалԥадқәа, анапҭарԥақәа бхахон…
– Аласа џьоукы исзааргон. Ҳара, иумдыруеи, ауасақәа ҳамаӡамызт.
Сеимаа аӡахра иаҿыз саб:
– Уаҵәы дрылацартә иқәыршә иқалԥадқәа, нас иубалап, уаб дукәыхшоуп, уара аҵара уҵондаз, аласа қалԥадқәагьы уоуртә сара иҟасҵоит, исыԥшаауеит, џьоукы ирымысхуеит аласа.
Ҳашьҭалаанӡа, сааҟәымҵӡакәа слыхәаԥшуан сан ақалԥадқәа ахьықәлыршәуаз.
– Угәы рҭынчны ушьҭала, нан.
Снапқәа аалыкәсыршан:
– Нана, раԥхьаӡа ауалафахәы ансоулак, иреиӷьӡоу ақалԥадқәа бзаасхәоит иббалап.
Исҿазыршәыз сыздыруам, аха сыцәарц санышьҭала, ацәа сагаанӡа: «Саб иашьа Махьал аҵара имоуп. Ибзианы деилаҳәоуп. Саргьы аҵара сҵароуп. Ауалафахәы ансоулак, раԥхьаӡа ақалԥад бзаасхәоит ҳәа нана иласҳәаз дахыччеит, илбап ишысхамышҭуа…» – ҳәа схәыцуан.
Аҵх лашьца салаԥшуа, ақалԥадқәа зны  рышьхәақәа, зны сшьапы ашьацәкьарақәа рҿы иахьԥыжәжәоу арахәыц еиқәаҵәақәа анынҵәалак, еиҭах арахәыц агәыр инкылго, сқалԥадқәа ахьықәлыршәуа сан сыбла  дыхгыло, сандухалак, аҵара анысҵалак, раԥхьаӡатәи суалафахәы ала ақалԥадқәа бзаасхәоит ҳәа исҳәаз, дахыччо, зны дԥышәырччо дышсыхәаԥшуаз сшазхәыцуаз, ашьшьыҳәа ацәа  сынҭанагалеит, сыцәоу сааԥшуоу сзеилымкаауа, адәқьан дуӡӡак сыҩнахуп, анаҟа-араҟа иқәуп ақалԥадқәа, зны сара сзы, нас сан лзыҳәан ақалԥадқәа неиқәҵаны агара сшаҿыз, акәара саналаҳа, смадаӷьмадшәо, аӡы саналҵлак, еиҭах акраамҭа аҵх лашьца салаԥшуа, уаҩҵас сызмыцәаӡакәа, абжьааԥны аҵкысгьы ашара акыр шагыз санааԥш, сымаҭәақәа ашьшьыҳәа иааидкыланы, уаҟа исшәысҵап сҳәан, сналбааит амаҵурҭа ашҟа.
Адәахьы, март мыжда иаҿыҵуаз аҷыхь, аҭӡамцқәа ирылшәшәон. Али-ԥси сҽааиласҳәан, аҿыцәаара иаҿыз амца акәасҭхақәа ааидкыланы санрыҭәҳәа, ахәышҭаара аԥхарра инацхраан, иааибакит.
Сан ианықәлыршә ашьҭахь даҽазнык илыӡәӡәазар акәхарын, аҟәардә хәыҷы иқәын ақалԥадқәа. Амца анадшыла, ахылҩаԥсылҩа аҩеира ишаҿыз, арымӡ снықәиеит сыцәарц, аха ацәа сымԥан имнеикәа, иарбан қалақьу сзымдыруа, қалақь дук салаланы сышнеиуаз, иныҵакны ашәак слымҳа инҭаҩит.
Исаҳац ашәа, исаҳац саб ибжьы. Ус ҟазшьас иман, ҳшынҭаацәоу ҳшыцәоу дҩагыланы, акәасқьа аҟынтәи, аарла иуаҳартә ашәак  ҳәауа амаҵурҭахь дналбааны, дахныҳәозшәа, ашәа ҳәауа инеиқәиҵон амца.
 – Уцәаз, макьана, уцәаз, – иҳәеит данааҩнала, – аа, уеимаақәа, – нас иччаԥшь ала, изхара данычча, – егьи уеимаа, акәара иагаз, иаанхаз аҩыза, инашьҭаланы ицан, иаманы иааит, абар, аҩбагьы. Уангьы зынӡа илырҿыцит уқалԥадқәа, – изхара данычча, – сара аҽы скәадыруеит, амца унахылаԥшла, уара.
Уаанӡагьы усеиԥш иҟаиҵақәахьан, сиҽхьынтәаланы, акәара аҟынӡа ҳаннеи, ишшара ишахьан. Еиҭах ихыҵны иҟан акәара.
Сынкаԥан, аҳәира аҟны иҵәахыз абахәуақәа анаашьҭысх:
– Уаҟа иҵәахыз. Уӡырҩы, дад, ҟазшьак умоуп, уамак исгәамԥхо, иуҳәаз уаҿаԥаны иукуеит. Аиҳабацәа ирҳәақәо урызхәыцла…
– Аиҳабацәа ирҳәақәо  ҽеимзар?
Амра ашәахәақәа рышҟа ихы рханы драцәажәозшәа:
– О, анцәа ҳрыцҳашьа! Дзакәи, уара исыхшаз?! Ара аҽы уақәтәеи! – сиҽхьынтәалан, сеимаақәа «Сухум-Сочи» мбааӡарц, сшьапқәа сырҩаханы, акәара санырига, – аурокқәа рышьҭахь, амҩа ду… Уара, исҳәо умаҳаӡои?
– Исаҳауеит. Аӡы иҵегьы ихыҵыр, абахәуақәа аӡы иагар?.. Арахь исзыругар…
– Сара акы сҳәоит, иара даҽакы дазхәыцуеит. Абахәуақәа арахь иаазгар, урықәгыланы… цқьа уӡырҩы. Март мза мышкала ҩынтә-хынтә аҽаԥсахуеит. Иҵегьы ихыҵыр ҟалоит акәара, уеимаақәа ракәым, уара ухаҭа уӡаарҟәрыланы, аӡы уашьыр ҟалоит.
– Ибзиоуп, абахәуақәа уаҟа иҵәахызааит. Амҩа ду хароуп, ишуҳәаз иҟасҵоит. Уара нана илоуҳәаз ҟауҵома?
– Иласҳәеи?
– Аласа сыԥшаауеит, иаазгоит, ақалԥад ҿыцқәа узылԥоит умҳәаз?
– Март мыжда  шниаслак, ауасақәа дырҟәыдуеит, ласхак шеибгоу иаазгоит. Исымҳәеи, иагьыҟасҵоит. Исҳәаз ҟаумҵар, ари убома? – дааҩаханы, цқьа избартә  инеиҟьа-ааиҟьеит аҟамчы.
Даахынҳәын, аҩныҟа дцеит акәара днырны.
Сымҩахәасҭа ианыршәланы, ашкол ахь санцоз схәыцуан, ииҳәаз ииашаҵәҟьаны иҟаиҵару ҳәа? Аҟамчы ала сипҟар, ус ҟаиҵарушь?
Аҟамчы…
Шаҟа аамҭа цахьоузеи! Акәарақәа ракәым, аӷбақәа, адәыӷбақәа, амшынқәа, аҳаирпланқәа, атәылақәа… Абахәуақәа срықәгыланы акәара саныруаз исхыҵуаз аҵкыс деиҳабуп смаҭа аиҵбы.
Ҽнак иаасгәалашәан, сыбла иаахгылеит саб иҟамчы. Амц сҳәозар, иара анарцә дсымбааит!
Ҟазшьала, уаҩрала, зегьрыла еиԥшӡамкәа, хҩык аԥацәеи, хҩык аԥҳацәеи зыхшаз, изааӡаз, зшьапы иқәзыргылаз анхаҩы, аҵара змамыз, иабантәааигеи ҳааӡашьа? Знызаҵәыкгьы, аҟамчы акәым, инапы  ҳаламкьысӡеит… Ааӡашьас имаз акызаҵәык акәын – илакыҵа. Илакыҵа ала дҳацәажәон, ажәада. Ҳара аҭак ҟаҳҵон ҳҿымҭрала.
– Ҳаилибамкааи? – иаахиркәшон.
Схы сназҵаалоит, излеиқәирхеи агәыбылра, ҳара, ихшаз ҳакәым, дсыздыруам аӡәгьы ишакәым дизныҟәаны, уимоу, дызхаанхаз аамҭа ажәа хьанҭала дахцәажәо смаҳаит, ахлымӡаахҵәҟьа шихигахьазгьы.
Раԥхьаӡа ихьӡырҵеит «кулак». Аҵакы хада – анхаҩ беиа имоу зегьы ааимхны, ахымхәа, ачычиа иеиԥштәра. Уи инашьҭарххны иааит аколлеқтивизациа. Изыруз азы иҽыргаӡашәа, ирлафны иҳәалон: «Ацәқәа ҳҭахуп рҳәан, ицәаӷәоз ацәқәа ҩба рысҭеит. Иҳазхом анырҳәа, иҵегьы  рысҭеит. Ауӷә ҳҭахуп рҳәан, инаганы сыцәқәа рыхәда иқәысҵеит. Акәаҭана анырҳәа ишԥархызбаауаз?! Урҭқәа зегьы бзиоуп, ацәқәа, ауӷәқәа… Аха исзеилымкаауа, сара скәаҭана ала сцәаӷәалар иабарԥырхагоу?! Саб иҭаиргылаз аӡлагара алуқәа цәгьарас иҟарҵеи? Иҟәыбаса икарыжьит. Ҳқәаҵа ду ажь анҿырхуаз, схаҭагьы аҵла сықәланы, иҭааны ирысҭон «ҳалалс ишәоуааит» ҳәа нараҳәаны. Аха исзеилымкаауа, аӡахәа зқәыз ал-ҵла дуқәа цәгьарас иҟарҵеи? Иԥыҟҟаны еиларыжьит. Аӡахәа уажәшьҭа иабақәло?»
Ус игаӡамызт аҳәынҭқарра знапаҿы иҟалаз! Ииҳәақәоз иҟаиҵақәоз рзы иаармарианы иҿы ркит – ажәлар раӷа ҳәа наиаҳәаны, ашьра уқәуп анырҳәа «троика» ажәак мҳәакәа, инапы анаҵаиҩ, сиазҵааит: «Пыҷа, – ус иаҳҳәон, – издыруеит, исоуҳәахьеит дшыршьыз уашьа еиҳабы Қәыџьмахан. Ашьра иқәуп анырҳәа, изхатәаз астол аашьҭихын, ашьапқәа наҵаԥыҵәҵәаны, иҩнапык рыла даарысуа дрылалеит, арезина лабақәа кны игылаз астраж, иара иааисуа дырҟәаҟәеит. Аухаҵәҟьа дыршьит, урҭ соуҳәахьеит. Исзеилымкаауа, Пыҷа, ашьра уқәуп ҳәа  ануарҳәа, усгьы уршьуан, џьара цәгьарак рзыҟамҵакәа,  ажәак мҳәакәа унапы аҵауҩит. Избан? «Қәыџьмахан ԥҳәыс дааигахьан, аха ахшара димамызт. Сара сус даҽакын. Уашьеиҳаб ҩышықәса ихыҵуан. Уара агара угаран. Хырҽхәарамкәа, ацә уыра атәыҩақәа аанкыланы, ахәда ырҵәины икасыжьуан. «Ашьра уқәуп» – зҳәаз, иаармарианы ихәда хызжәон. «Ажәлар раӷа, троцкист», дад, агәра ганы сыҟан, урҭқәа аԥшатлакә иаҩызоуп, аԥҭа еиқәаҵәа аамҭалоуп. Ауаҩы ишьра – уи зынӡаск даҽакуп. Уахеиԥш дҟәаҟәаны дҳаларыжьит Қәыџьмахан. Уаҵәы сыргон сара. Сыцәозма?! Ишԥаҟасҵо? Сашьа дыршьуеит, саргьы сыршьуеит. Ишуасҳәаз еиԥш, дад, иаармарианы ихәды хызжәон, сааилгон. «Сыҷкәынцәа ирызҳап. Ауаҩы дызшьыз ҳәа шәзырҳәалон шәыԥсы ҭанаҵы» – ҳәа аҭак сиҭеит.
Апалачцәа урҭқәа иабарызхәыцуаз! Ажәак мҳәакәа снапы анаҵарҩы, «Троика» хада, уаҩрак ицәынханы иҟазар акәхарын: усгьы арахь дхынҳәӡом,  иқәаҳҵап жәа-шықәса иҳәеит.
Ихаҭа ихигеит ажәаԥҟа: «Аҵла иалыҩрыз амаҭ ицҳаит».
Абар ихаҭа ииҳәаз:
– Ҳлагер ахьыҟаз убасҟак ихьҭан, аӡы анкаҭәоз, ашьашьал иеиԥшха иԥыҵәҵәо икаԥсон. Уи  ҳзымхозшәа, иҳацҭакын агенералцәа, аҵарауаа дуқәа, аибашьра ианалага, ҳаԥсадгьыл ашәарҭа иҭагылоуп, аибашьра  ҳшәышьҭы ҳәа ашәҟәы рҩит Сталин ихьӡала. Саргьы снапы аҵазҩит. Мызкы ҵаанӡа, аҽны инаркны аԥсыӡ-ҩа ҳҿарҵон. Ҳҿажәкуа ҳаналага, ҳаҵашьшьы иаҳжәит аӡы. Аҳәынаԥшьыга арҭазаап. Сыхдырраҿы санааи, аморг  сҭажьзаарын. Сҳәазаны сҭыҵит изулак, аказарма сыҩналан, сҽысҵәахит. Ҳначальник  дыршьу даҽаџьара диаргоу здыруада. Даҽаӡәы дҟарҵеит, аначальник снеиган:
– Уара узҭакуи? Иҟауҵеи?
– Сзыхдырҟьаз, араҟа шәара шәҿы ишьҭоуп ашәҟәқәа, – анысҳәа:
– Иԥсыз зегьы уаргьы унарылаҵаны, шәышәҟәқәа зегьы амца иақәыжьны ирыблит. Ухаҭа исаҳәа узҭаку.
– Ҳаҭыр ду зқәу аначальник, ҳара, аԥсуаа ҳҿы, иҽеим аха, грак ҳамоуп, бзиа иаҳбоит аҽқәа рӷьычра. Саргьы аҽы сӷьычит.
– Исзеилымкааит, аҽы ахьуӷьычыз азыҳәан абраҟа уҭакума?  – дааиԥхьан кануеик, – абри аӷьычҩы думаны уца, инахьхьи, аӷьычыҩцәа ахьҭаку.
Уаҟа шықәсык аҟара ҵхьаны аначальник снеиган, еибаҳҳәаз зегьы зуҭахузеи:
– Наҟ уаҳԥырҵ! – иҳәеит.
Хымз амҩа сықәын арахь саанӡа. Даара исыхәеит Москва. Адәыӷба санақәҵ, ааигәараӡа ача рҭиуан. Ача анааргалак, амашьына иақәысхуан. Сызхара ача анысфа, сыԥсы анҭала, шәҟәы ҳәа акгьы сымаӡамкәа, капеи кылҵәак сџьыба иҭаӡамкәа сшыҟаз, аӡә дсықәшәан, , ихьӡ-ижәла имҳәаӡакәа, ҳанеибадыр срыцҳаишьан, шәачанӡа сызлацашаз аԥара сиҭеит.
Ԥшьышықәса схыҵуан, раԥхьаӡа саб данызбаз, деибганы даныхынҳәы.
Сыԥхыӡ иалаз аргамахеит. Ҳаб ҳагәҭа дтәаны, ҳаччо-ҳахәмаруа, ҳаҩны ҳшыҟаз, ҳани сашьеиҳаби сареи иаҳзааргақәаз ҳхаршҭны, ҳгәырӷьаҵәа, ҳагәҭа агәгәаҳәа амца еиқәны ҳмаҵурҭаҿы ҳаштәаз, амҿы иақәаҳҵашаз ахәышҭаараҿы иҵегьы ишышьҭазгьы, ҳаб дҩагылан, ҳмаҵурҭа ашьҭахьтәи ашә ала дындәылҵын, иҵегьы амҿқәа иманы данааҩнала:
– Ус ҟаумҵан, – ҳнапы наҳақәкны, – арҭ уажәшьҭа ихәыҷқәаӡам, амҿы дара иаарымгои, – лҳәеит ҳан.
– Амца, ҳара ҳхәышҭаара сара сзыҳәан аныха иаҩызоуп, – сашьеи сареи ҳахқәа ааишьышьын, – шәан лакәмызҭгьы, наӡаӡа ицәон схәышҭаара.
Ҳазхара даҳзымбо ҳаб ҳашихәаԥшуаз, иаалырҟьаны, иааигәаӡаны, азныказ  инашы-аашын, аха нас, ахы аахазшәа, иҵәааит, иҳәҳәеит ҳла:
Ҳдәылҵырц ҳаныҩагыла:
– Шәдәылҵны шәазыӡырҩы. Шәымшәан, шәгәы кашәмыжьын. Сара сзыҳәан иааит, – ахьҭа дакызшәа, амца иақәкны, инапқәа арԥхара далагеит, ажәақәак аҳәара дшаҿыз, ҳмаҵурҭа ашә аӷьеҩ аӷьеҩ ҳәа иаадыртын, раԥхьа игылаз, ҳаб инапы наиқәкны ирымчны:
– Анахь уахьыҟаз, иуҳәаз амцқәа, араҟа иухәаӡом. Ажәлар раӷа, уара атроцкист, аҭаацәа урылатәаны, иухәҭаҵәҟьоу, ушьтәуп, – ишьҭахь игылаз ҩыџьа инапы нарықәикын – ддәылыжәга абаандаҩы –  иҳәеит.
– Драндаҟоума дахьыжәго? – иҟалаз данышәаны, ҿаалҭит ҳан ҭынч. Сашьеи сареи, ҳшәан, аҭӡамц ҳҽадырӷәӷәала ҳашгылаз, ҳаб ашә ахь иҿанынаиха ҳнеихьынҳаларц ҳҿанынаҳха:
– Шәиламкьысын! Шәаргьы шәирчмазаҩуеит! – ҳәа дҳаҵаҟьеит, ҳшәан, ҳҿы акит.
Ҳаб дрыманы идәылҵаанӡа, руаӡәк, ан дышлыхшаз игәалашәазар акәхарын, ҳан ихы налықәкны:
– Абахҭа дҭаркӡом, бымшәан, бара бхәыҷқәа ааӡала. Кындыӷ, амшын ааигәара абна ԥырҟоит абаандаҩцәа, амала, ҳан, аҩныҟа ааира азин имаӡам – иҳәеит.
– Сукәыхшоуп, нан, уарԥысра уалагәырӷьалааит. Шәара аҿарацәа роуп ҳзықәгәыӷуа.
Адунеи ацәгьеи абзиеи аҵанӡа инеины, аԥсҭазаара закәыҵәҟьоу, иахьынӡалшоз анеилыркаа, даԥырҵеит амифологиатә фырхаҵак. Ихьӡырҵеит иара Татал ҳәа. Ажәҩан днаҵаԥшын:
– Ҳазшаз унапы ҳануп. Уара иутәуп дгьыли жәҩани, аха саргьы суаҩуп. Есқьынагьы схырхәаны уаԥхьа сызгылом, – аниҳәа Татал, дзықәгылаз адгьыл ахәхәаҳәа иҩалҵит аӡы, ицқьаӡа аӡы. Иқәыԥхоз амра, иаалырҟьаны, убасҟак икашит, дҿажәкит Татал. Инапсыргәыҵақәа азна аҟара аӡы ижәырц, ишьамхы аҟынӡа иҩеихьаз аӡы,  ашҟа ихы анылаирҟәы,иныҵаба ицеит.
Иахьа уажәгьы, амиф излаҳәо ала, дахьгылац дгылоуп ихы шьҭыхны Татал. Дҿажәкуа данналагалак, дызҭагылоу аӡы ижәырц иҽанааирҟәлак, иныҵаба ицоит аӡы.
Хымз ааҵуаны саб данҭарк, хԥа-ԥшьба шықәса анысхыҵ, саб дабаҟоу ҳәа сан санлазҵаалак, ҳгәашә унҭыҵны унаԥшыр Драндаҟа, убраҟа игылоуп абахҭа. Убри абахҭаҿы дҭакуп уаб. Иаачҳа, доурышьҭуеит, даауеит анылҳәалак, агәашә ахь сынҭҟьаны, ахәы сықәгыланы Дранда абахҭа ашҟа сыԥшуан.
Уажәы, уахынла еимаҳаны ианылашьцоу, амаҵурҭаҿы амца еиқәҵаны, ҳмаҵурҭа ашьҭахьтәи ашә аартны, абнеиқәара ашҟа ҳаԥшуан сашьеи сареи. Зны мчыбжьык ала, даҽазнык хымш анҵлак, абнарантәи днаԥшы-ааԥшуа, ашә данаалагылалак, ихәда ҳнахьынҳалон.
Татал  иӡы иаҩызан ҳаб изыҳәан амш лашара. «Имшандаз, макьана имшандаз», – шаҳҳәо, ҳгәыдкыла Татал иӡы еиԥш, дныҵабон.
Уаҵәы раԥхьаӡа ашкол ахь санцоз,  уахеиԥш, сан слазҵааит:
– Нана, ашкол ахь снаскьеигарц даауама саб? – анысҳәа:
– Иухьи, уан дукәыхшоуп. Ашкол ахь ҳцоит ҽынла. Уаб ҽынла даазышьҭуада?! Аа, урыхәаԥши, уажәы иԥхарроуп, иузушьаҵом, иузысԥеит ақалԥад, зынӡа иҿыцӡа.
– Исызҳар ақалԥадқәа бзаасхәоит, – раԥхьаӡа уи сҳәеит актәи акласс ахь санцоз.
Ҳазыхынҳәып уажәраанӡа хыхь ҳазлацәажәоз – иҟәымшәышәӡа иҟаз ақалԥадқәа, иқәыршә-мыршәны инсылҭа, хыхь исҳәаз, шәгәаласыршәап:
– Нана, раԥхьаӡа ауалафахәы ансоулак ибзаасхәоит ақалԥадқәа.
Аҵла еиҭоуҳар, уаԥырхагамхар, ахала иазҳауеит. Иандухалак, иуҭахымхар, уҵла ԥҟаны акажьра уахымццакын. Амш цәгьазы, уныҵагылап, ашоура аан уныҵатәалап ашәшьыра. Акәиц еиԥш, сгәы иҭашәаз ақалԥад чымазара, сарԥысра аҭәымҭа санҭагыла, аӡәы иаҳар ԥхашьароуп сҳәан, изулакгьы  сҽысхәышәтәит ақалԥад-чымазара аҟынтәи. Уи ачымазара адунеи аҟны еицырдыруазаарын, ахьӡгьы амазаарын – хобби.
С. Ҷанба ихьӡ зху Аԥсуа ҳәынҭқарратә драматә театр, уаанӡа иахьӡын Аҟәатәи адраматә театр. Ахыбра ссир аҟны иҩнан аԥсуа артистцәа ргәыԥи, ақырҭқәагьы. Суликашвили, Еврипид идрама «Медеиа» иалхны иқәиргылеит аспеқтакль ароль хада, Медеиа лроль налыгӡон Минадора Зыхәба. Мҵәыжәҩада сԥыруа аҟара сзытҟәаз аспеқтакль апрограмма, сҵырҟа џьыба иҭаҵаны исҵәахит. Уамак мҵыцкәа, иацлеит даҽа программак – уи Леуарсан Касланӡиа ду инаигӡаз Отелло акәын.
Аԥсны сыҟанаҵ, аԥсуа театр аҟны иаақәдыргылоз аспеқтальқәа рыпрограммақәа рызегьы еизызгеит. Иҭаршәны иҵәахны, Москваҟа сцаны, аҵара санҭала, арепертуар аизгара ахобби, иаҳа-иаҳа иазҳауа, убасҟак сарбаандаҩит, иаасԥырхагахо аҟара.
Астипендиа ансоулак, хыԥхьаӡарала ирацәоу атетрақәа рышҟа абилеҭқәа аасхәон. Иԥсыҽыз, ибзиаз, зегьы акакәын, сызхәаԥшыз аспеқтакль апрограммақәа реизгарақәа сызҿыз, уаҟагьы саҿын уи.
Инарыцлеит акырӡа еиҳаз – Большой театр.
Атеатр уҩнамлакәа, апрограмма  аԥшаашьа мариан.
Сызхәаԥшыз абалет, сыззыӡырҩыз аопера, даҽакы – мап.
Большои театр аҟны сахәаԥшуан А.Ил. Хачатуриан имузыкала иқәыргылаз абалет «Спартак». Ароль хада налыгӡон Светлана Зантемир-иԥҳа Адырхаева.
Ауха сызмыцәеит. 
Адырҩауха,  еиҭах сцан, еиҭах сахәаԥшит «Спартак». Аҩынтәраан сызцаз, изызӡарызеи Светлана Адырхаева сыԥсы лылалеит, иҟасҵо сзымдыруа аҟынӡа сналгеит. Атеатр сандәылҵ, егьараамҭа дмааиргьы сцаӡом сҳәан, сылзыԥшын.
Реиҳа исцәуадаҩыз – аибадырра акәын. Уи ӡбаны исыман.
Данаадәылҵ:
– Шәыкәашашьа сыхнахит, иҭабуп! – сҳәан ашәҭ налсыркит. Издыруан «иҭабуп» наҳәаны дышцоз.
Аручка нақәкны:
– Даара сшәыҳәоит автограф, – сҳәан, иналсыркит апрограмма.
– Апрограммақәа ҩба зыҟои?
Сааҟаԥшьхан:
– Иахагьы сшәыхәаԥшуан, уахагьы  санахәаԥшуаз иаасхәан, аҩбагьы сџьыба ишҭаз…
– Ҩынтә шәахәаԥшыма?
– Ахԥатәираангьы саауеит. – Еилылкааит.
– Шәаала, акаҳуа ҳжәып. Уахь днеиуеит Иури Григоревичгьы, ахореограф.
Атеатртә программақәа иазыгәыҳәуаз схобби, исызхап сҳәартә аҟара снеихьаны, ахԥатәи акурс ашҟа саниас, раԥхьатәи сышәҟәы («Аҳәынҵәраԥшь асасцәа») анҭыҵ, азеиԥш нхарҭаҿы хазы ауада ансырҭа, амагнитафон аасхәеит амузыка сазыӡырҩларц. Акык-ҩбак аасхәеит аклассикатә музыка зныз апластинкақәа. Акурсқәа сҭалеит А.А.Бахрушин ихьӡ зху атетартә музеи аҟны, уи еиҳарак сызҭалаз аклассикатә музыка азыҳәаноуп.
Саланагало-саланагало,  амузыка аганахьала игәыҳәны иҟаз сгәы-сыԥсы самҽханакын, сытҟәаны сагеит ахобби ҿыц – апластинкақәа реизгара ашҟа.
П. Чаиковски, Моцарт, Бетховен, Шопен, Верди, Вивальди… Ачамадан ду иамкуа иаазгеит Москва аҵара салганы, Аҟәаҟа санаауаз.
Акрысҿоумҵан, исҭаху амузыка сазырӡырҩ. Иреиӷьӡоу сҩымҭақәа, асиужет азхәыцра салагаанӡа, схы-сгәы иқәыҩуа иалагоит исзымдыруа мелодиак. Амелодиа ажәа ашҟа аиагара саналагалак, аицәажәара иалагоит сашәеи  сажәақәеи. Амагнитафон инахасҵон «Истәу» симфониатә музыкак зну апластинка… Иреиӷьу сҩымҭак аӡбахә соуҳәар, изхылҵыз амузыка  уасҳәоит. Ашәҟәыҩҩ – аирыӡ деиԥшуп. Аирыӡ аӡыхь ҭоуҭәар, аӡыхь ҭутоит, аӡмах ҭоуҭәар – аӡмах уаҵашьшь ижәла. Сеирыӡ хәыҷы, исызхаша ансырҭәы, уаҟа узхара  умфеи,  уажәшьҭа, «Хамыжә уҽдыр», сухамышҭӡан аҳәазар акәхап, иаасзыхынҳәит раԥхьаӡатәи счымазара – ақалԥад чымазара хобби…
Раԥхьаӡа исҳәазшәа: «Нана, ауалафахәы ансоулак ақалԥад бзаасхәоит», – ҳәа иласҳәаз, сахьцалак исыцрымҵуа исыцын.
Лыԥсы сакәыхшоуп, амц сҳәозар, анарцә дсымбааит сан, Германиантәи ақалԥадқәа аахәаны, асахҭан батинкақәа  ирҭаҵаны ианлысҭа, лылабжышқәа аахаҟәҟәалан, лыблақәа иаахгылазар акәхап, арахәыцқәа лзымхо сқалԥадқәа анқәлыршәуаз:
– Уан дукәыхшоуп, уара уеибганы уахьааз, еиҳау ҳамҭас иҟоузеи, исзыҟауҵахьоу азхап, сызкәыхшаша, сҭаца илыҭ – лҳәеит.
– Уигьы илзаасхәеит.
Европатәи аҳәынҭқаррақәа Британиа Ду, Румыниа, Чехословакиа, Болгариа уҳәа рыдагьы, африкатәи аҳәынҭқарра Тунис аҟынтә иаахәаны иаазгеит ақалԥадқәа.
Ленинград ажәытәтәи ахьӡ Санкт-Петербург аназыхынҳә, сыҟан Урыстәыла адоуҳатә аҳҭнықалақь аҿы.
Неватәи апроспеқт ҳаныланы ҳнеиуан, акыр шықәса раахыс уаҟа инхо сҩыза ду Рауф Аибеи сареи.
Амҩаду аҟныҵәҟьа, еиқәҵаны ақалԥадқәа рҭиуан.
Ашәха збаз ацгәы саҩызахан, иаасхәарц қалԥадк анаалысх:
– Араҟа иааумхәан, сара иусырбоит иахьырҭиуа афранцыз қалԥадқәа, – иҳәеит Рауф.
Амаркақәа  еизызго, иара имам маркак џьара иҟоуп, измоу иӡбахә иаҳар, дыԥшааны, ахә иагьа ицәгьазаргьы, иааихәаанӡа уаҩҵас дзыцәаӡом – ачымазара – хобби.
Афранцыз қалԥадқәа ҩба аасхәан, акы сабхәында Шәарах Сангәлиа, Шәача инхо ианисҭа,  убасҟак деигәырӷьеит, аҽыкәаша исҭазшәа. Аигәырӷьара аҟны даанымгылеит, иҿыцӡа иааихәаз, асахҭан иалхны,  италиатәи аимаа ҳамҭас иансиҭа:
– Шәарах, арҭ ақалԥадқәа ахьырҭиуа, убри адәқьан аҟны ирҭиуеит иусҭаз италиатәи асахҭан цқьа иалху. Исзыбзиахоз сышьасҵан игәасҭеит. Урҭ рҩыза сышьасымҵацт. Изыԥсоузеи ҳәа санразҵаа, угәы ишԥаанаго, шаҟа иаԥсоуи?
– Ишԥасзымдыруеи, сара сами иаазхәаз.
– Жәаф нызқь мааҭ анырҳәа, абзиара шәзыҟалааит, ариаҟара аԥарала акостиумқәа ҩба аасхәоит сҳәеит.
– Уара уи ахә уаҟәыҵ, сыгәҭыха наугӡеит, – ишьеиҵоит, ишьихуеит, – цқьа уахәаԥш, акәҭы иаҵазшәа, џьаргьы иӡахӡам.
– Ԥшӡала иурхааит! Уаргьы ԥшӡала иурхааит атуфлиқәа!
– Схәаахәҭҩы дууп, уара! Қлаԥадк ала, иреиӷьӡоу туфлик соуит.
Аԥҳәыс бзиа, гәыкала бзиа улбар, уара иухарангьы шәеилыҵыр, даҽа ԥҳәыск дааугаргьы, ушылбац бзиа улбалоит.
Исԥырызгаз раԥхьаӡатәи ақлаԥад чымазара-хобби, еиҭах исзыхынҳәит, иаҳагьы аҽырӷәӷәаны. Ҳаицны ҳааилоит, зны ҳаинышәо, нас ҳаиӷацәахо.
Ихсыркәшап хшыҩҵак хәыҷқәак рыла.
Ҩажәиактәи ашәышықәса иаԥылеит Аԥсны шаҟьшаҟьо, изқәаршәшәо. Аӷацәа рыла ихҵәақәаз, рхәышҭаарақәа аиқәҵара иаҿуп.
Доуҳала ихҵәаз, наӡаӡа дыхҵәеит.

20.06.2015 ш.


























Аҟәыӷареи аԥсуареи

– Умыццакын, Нури, уара  уанцәажәоз, сара ҿымҭ сӡырҩуан. Уара, ууаҩ ҟәыӷоуп. Иудыруама, излеиԥшым, аҟәыӷеи агаӡеи?
– Излеиԥшуи, аҟәыӷа – дҟәыӷоуп, агаӡа – дгаӡоуп.Уаҳа акгьы.
– Убраҟагьы уццакцәеит. Агаӡа – данцәажәо, аҟәыӷа ҿиҭӡом, избанзар, аҟәыӷа – ачҳара имоуп. Агаӡа ачҳара имаӡам. Игәамԥхо ажәак уҿыҵшәар, иаразнак деилашәаны дуҿаԥшӡом, усԥырҵ ҳәа аанаго, убри аҟынтә, угәы ҟасҵаӡом, уара ууаҩ ҟәыӷоуп, иаачҳа, уаазыӡырҩы.
– Еилыскааит, аа, иубо ма, сыҿқәа еимагәаны стәоуп, уцәажәала.
– Ажәлар, шәхаҵкы! Ақыҭаҿы инхақәо ижәдыруеит, аиҳабацәа, аҟәыӷақәа  ҳаҭыр рықәышәҵоит. Абри,  шәара, иаанагоит – шәара шәхаҭақәагьы шәҟәыӷақәоуп. Ари иаанагоит, иныҟәыжәгоит аԥсуара. Аха шәыххь згеит, цқьа инарҵауланы ишәыздырӡом иҵегьы иаҵанакқәо аԥсуара. Аԥсуара – раԥхьа игылоуп – игәаҟуа, иӷархаз, мамзаргьы, заб дзыԥхаз, иҭынхаз ахәыҷқәа, ран дшыҟоугьы, рхы рызныҟәгом, амхы рзылаҵом, амҿы рзаагом, амҿы рмоур –  ахьҭа иагоит, саҭашәымҵан, ҿырԥштәыс дахьаазго сзыхшаз, сзааӡаз, ауаҩр сылызхыз саб. Сара сахьиз Аҭара Ахәы амца еимаҳдо  дынхон Нури Бигәаа. Нури иԥҳәыс, Қарча-ԥҳан Мила лыхьӡын.  Бзиа еибабан, аҭаацәара аԥырҵеит, ирыхшеит хҩык аԥацәеи, хҩык аԥҳацәеи. Иабаҟоу еиҳау анасыԥ? Нури аҵара иман,  ахәаахәҭшьа, аԥара арҳашьа, иҭаацәа рныҟәгашьа идыруан. Аҭара агәҭа адәқьан дыҵагылан. Усҟан аарыхра маҷын. Аҳәынҭқарра аӷарцәа ирыцхраауан. Ахә мариала, ирырҭон ачашыла. Аԥара змамыз, уалла ириҭон.
Ҽнак, амыждараз, Очамчыраҟа дцеит. Имашьына азнаҵәҟьа ааҵәақәа ачашыла рыла  ирҭеит.
Идәқьанаҿ данааи, ихәлахьан. Ачашыла ааҵәақәа асклад аҟны инышьҭаҵаны ацаԥха аркны, ацаԥха иџьыба иҭаҵаны, иҩныҟа дцеит, дышьҭалт, игәы ҭынчӡа дыцәеит.
Абжьааԥны еиԥшҵәҟьа, убри аҽынгьы ицаԥха иџьыба иҭаҵаны идәқьанахь дцеит, асклад аартны изаргәаҟқәоу анхацәа ааҵәак-ааҵәак риҭарц. Асклад ашә ааиртаанӡа:
– Уахь унаҳашьҭӡом. Ацаԥха абаҟоу? – ҳәа иааиҿагылеит џьоукы.
– Абар иахьыҟоу, – иџьыба иааҭыганы, еицыз хәҩык ишырбоз реиҳабы ацаԥхақәа ииҭеит.
Асклад иҩналеит. Реиҳабы ақьаад кны дгылан, ани ицқәаз ааҵәақәа ахьышьҭаз иаашьҭыхны даҽаџьара ишьҭарҵон. Ақьаад ианиҵон шаҟа ааҵәа ыҟоу. Нуригьы иџьыба иҭан Очамчырантәи шаҟа ааҵәа ааргаз.
Рыԥхьаӡара иалгеит.
– Нури, уара уҿы ааҵәақәа шаҟа хыԥхьаӡара ануи?
– Ԥшьынҩажәи хәба – иҳәеит, – аа,  шәахәаԥш, исызҭаз инапы аҵаҩуп,  сыгәра шәымгозар, – иҳәеит.
– Иузҭазгьы уаргьы шәеиԥшуп. Иаргьы даҽакала игазар акәхап, уара ааҵәак азна аҩныҟа иугеит.
– Аҩныҟа излазгоз, ауардын сымам, аҽы, аҽы акәым, аҽадагьы сымам. Исыхшаз, хәыҷқәоуп, ирзышьҭыхуам. Сыбӷа иқәҵаны сдәықәлар, мҩабжара снеиаанӡа, сыбӷа ԥҵәаны скаҳауеит. Иахьа аҩныҟа санцо исзышьҭыхуа, ҩынтә-хынтә иаҳфаша згоит. Ааҵәақәа анышәыԥхьаӡоз, хымԥада, шәгәы иалымсын, шәыххь згеит, гхак шәыхьит. Еиҭа ишәыԥхьаӡа.
– Уара ухы утәу, уара?! Абарҭ зегьы рыгәра умгаӡои? Ааҵәак агуп, ааҵәак уара ухаҭа иуӷьычит.
Ицыз ирыдиҵан, дырбаандаҩны дыргеит. Абахҭа дҭаркит. Дҭакын ҩымш-хымш. Уаҳа иҟаиҵара анизымдыр:
– Ишәҳәаз, иашоуп,  шәызжьеит. Ааҵәак ашыла ӷьычны аҩныҟа изгеит. Ишәасҳәақәаз ақьаад ианышәҵа, амц шысымҳәаз ала снапы аҵазыҩуеит.
Иақәшаҳаҭхеит.
Иааиҳәаз ақьаад ианырҵеит иара ишиҳәаз, исҳәаз иашоуп ҳәа инапы аҵаиҩит.
– Уҿы уқәԥҽит.
– Шәиашоуп. Амала акы заҵәык сшәыҳәоит. Аҩны снеины, сысабицәа аабаны, игәыдкыла-ихыдкыла, шаанӡа сҩагыланы абраҟа сҟалоит.
– Ибзиоуп уца, иааилашәшәхьеит, аха ашьжьымҭан уаа, – рҳәан, доурышьҭит.
Ишьҭалаанӡа иҩны днеит. Иԥҳәыс ҟәыӷа:
– Анцәа иџьшьоуп ушӷьычҩым агәра рган, уоурышьҭит, – лҳәан дгәырӷьеит, исабицәа џьоукы-џьоукы ишьамхы  иқәтәеит, џьоукы ихәда иахьынҳалеит.
Ашьҭалара аамҭа анааи, ишьҭалеит иҭаацәа. Иахьысҳәо ԥшӡам аха, хаҵеи ԥҳәыси ахьышьҭалоз ауадаҿы дианы дыԥшын иԥҳәыс Мила.
Нури иҩны, ҩын дуун. Ԥҳәыс дааигаанӡа иаб Алиас Бигәаа, ииҳәарызеи ҳәа иззыԥшуаз хаҵан, дуаҩ наган, иргылеит  ахьатә ҩны, ҩбаны еихагылартә. Аҩбатәи аихагыла аргыларазы азин анирымҭа, аҩбатәи аихагыла ккаӡа, иҭацәны иаанижьит, аамҭак ааир, актәи аихагыла хаҳәла иҟасҵап иҳәан.
Ҩ-ажәак еихысҳәаалоит.
Ҳара ҳҳаблаҿы Анцәа иџьшьаны, ахәыҷқәа рацәаҩын. Аҭара агәҭа ашкол бзиа ыҟан, аха уаанӡа ацара даара ихаран, ибжьан хәбаҟа километра, убри азыҳәан, аҳәынҭқарра ирыӡбеит, ԥшь-класск рҟныӡа ашкол ҟарҵарц, уи анраҳа, ҳҳабла анацәа, абацәа гәырӷьеит, иашьҭалеит аха ашкол ахьыҟарҵаша рмоуит.
– Уаҳа ишәмоузар, хыхь, аҩбатәи аихагыла сызшәыҭом, ижәбоит, сҭаацәа рацәаҩуп. Ишәыхәозар ишәымаз актәи аихагыла – иҳәеит Нури иаб Алиас.
Апартақәа рызҭодаз, арымӡқәа ма аишәа еиԥшха ахәыҷқәа ахьтәаша ҟарҵеит. Алиас асасцәа зхаиртәоз астоли асқами ииҭеит арҵаҩы.
Ажәакала, алагарҭатә школ аатит Аҭара Ахәы. Убри ашкола раԥхьаӡа сҭалеит саргьы.
Изхысҳәаауа, иҩны ҭбаа дуны иҟамзи, иԥҳәыс дахьизыԥшыз акәымкәа, реиҳа ихараз ауадахь днеит, асасцәа ахьышьҭаиҵоз. Иҽеилымхыкәа, аҳәызба ихчы иаҵаҵаны диеит дыцәазшәа, иудыруазеи, дабацеи ҳәа дааир иԥҳәыс, уимоу дыцәоушәа ахыза иқәиҵеит.
Дзыцәозма, «аӷьычҩы». Даҽазнык азхәыцра далагеит, иҟаиҵарц ииӡбахьаз.
«Саб дҭаркит. Ажәлар раӷа ҳәа дыршьит. Анцәа ираҭәеишьар, схәыҷқәа ирызҳап. Узԥада рҳәар, ирарҳәои? Саб дҭакуп. Дызҭакуи? Дӷьычҩуп. Уабду дызусҭада?
Ажәлар драӷан дыршьит». Уаҳа ԥсыхәа ыҟам, иҳәан, ихчы иаҵаз аҳәызбала, иҟырҟы хиҵәеит.
Иҳәҳәеит, иҵәуеит, анышә дамардеит «аӷьычҩы». Абыда иаанхеит асабицәа. Дара шаҳаҭуп, саб ицәқәа ауӷә рхаҵаны, акәаҭана рыҵаҳәаны, иара  ашьҭахь дгыланы, сара аԥхьа сыргыланы рымхы лаҳҵеит.
Мила лхәыҷқәа амла иаго ианалага, ишыхәыҷқәазгьы, илыманы дцаны ачаи аҿыхра далагеит, ирфо мацароума, иаахәатәын асапын, аџьыка. Аӡын аауеит. Ахьҭа иагоит. Ауардын азна амҿы ақәҵаны, иара ацәқәа раԥхьа дгыланы, сара хыхь сақәыртәаны ирызнаагон амҿы. Аӡын ачаи абаҟоу!
Ҳара арахә маҷымкәа есқьынагьы иҳаман. Амла иамгарц азыҳәан, ахш, ашә, ахырҵәы сан иганы ирылҭон. Милеи сареи қәрала уамак ҳабжьамызт, убри азыҳәан сан «сан» ҳәа лалҳәон Мила.
Ишырҳәо еиԥш, напеилаԥсала, ирызҳаит, аҵара бзиақәа роуит, рызегьы уаа бзиақәахеит,  икаршәны ирбаргьы ирымгартә иҟалеит, ршьапы иқәгылеит. Аҷкәынцәа аҳәса ааргеит, аӡӷабцәа хаҵа ицеит, ахшара бзиақәа рыхшеит, ҳрылаҽхәо. 
Аамҭа цеит. Аамҭа аҽаԥсахит, рҽырыԥсахит ауаагьы. Аамҭа шьаҭанкыла аҽанаԥсах, Нури иҷкәынцәа рызхәцыра далагеит. «Шәара абольшевикцәа, сабду Алиас Бигәаа «ажәлар раӷа», гәҭыхас иман, ҩбаны еихаргыланы аҩны иргыларц азин ишәымҭеит. Ишәсырбап сара, ҩбаны акәымкәа, ԥшьбангьы исыргылоит, реиҳа иахьырбаша аҭыԥ аҿы» ҳәа азхәыцра далагеит.
Акинотеатр «Комсомолец» ахьыҟаз наҟ илықәганы, иргылеит ԥшьбаны еихагылоу ахан. Актәи аетаж, ҳара ҳакласс ахьыҟаз еиԥш, изыхьчаша ашә дыларгыланы иааиртит «Коммерческий банк» Аҟәа агәҭа.
Снавс-аавсуа, сааҟәымҵӡакәа сазхәыцуеит сзыхшаз ан леиԥш ҳзыхшаз, ҳзааӡаз, СССР зхыбгалазеи ҳәа ахәыцра салагеит.
Сыхшыҩ хәыҷала еилыскааит абольшевикцәа ирцәымӷын ҳаԥсуара – раԥхьа игылоуп зхы иамыхәо ицхыраара, ирцәымӷын ауаа ламысқәа, ирцәымӷын ауаа ҟәыӷақәа. Иухәҭаз ухьит, ухыбгалеит ԥсышьацәгьа зауша СССР.
«Сухум-Банк» итәуп, ихатәуп Нури иԥа (Алиас Бигәаа имаҭа) Геннади Нури-иԥа Бигәаа.

2.07.2015.










Борис Адлеиба иакәмызҭгьы
(Иҟалаҵәҟьаз ажәабжь)

Сызлацәажәо аамҭақәа раан, амаҵурахь анеира уагхар, умаҵура уцәыӡыр ҟалон, еиҳарак анапхгаҩы изыҳәан, унапы иану дузаргьы ихәыҷызаргьы.
Асааҭ жәаба алагамҭазы, сыстол иқәгылаз аиҳабыра ртелефон абжьы геит.
– Сӡфырҩуеит!
– Шәара шәоума? – лыбжьы  татаӡа ԥҳәыск, сыхьӡ-сыжәла анылҳәа:
– Сара соуп.
– Шәусурҭаҿы шәыҟаз.
Абжьааԥынгьы сызҿыц, ажурнал  ианылараны иҟаз аусумҭақәа рыԥхьара, рыриашара, схы сымҩахо, сус сшаҿыз:
– Сыҩналар ҟалома?
Схы сымҩахаӡакәа:
– Уҩналахьеит,  узҵаауазеи?
Снеиҿаԥшызар, – исҳәо сҿамшәо саанхеит. Скабинет агәҭа дыҩнагылоуп апартиа Аԥснытәи аобласттә комитет актәи амаӡаныҟәгаҩ Борис Виктор-иԥа Адлеиба, ишызбац еиԥш, алаҳәа еиԥш, ихахәы еиқәаҵәаӡа, ицыр-цыруа.
Сзеиԥшрахаз ангәеиҭа, лафк налаҵаны:
– Ԥҳәызбак улзыԥшызар акәхарын, дыԥшӡоумашь лара?
Саргьы лафны:
– Ирҳәо саҳахьеит, иугәамԥхаз дупҟоит ҳәа, супҟарц уаазар?
– ЕГьиашаҵәҟьаны, упҟатәуп.
Сқамк аашьҭихын, амца ҭоушәа, ауаџьаҟ аԥхьа днатәан:
– Уаргьы усқам уманы уааи. 
Ажурнал «Аԥсны аҟазара» аредақциа  ыҟан Аԥсуа институт актәи аихагылаҿы.
Ҳара ҳҿы аус змамызгьы, ауаџьаҟ иахәаԥшырц инеилон. Уи аҩыза ауаџьаҟ, еиҳарак иҿаз ашә,  ахаҭа зегьы злаҟаҵаз италиатәи амармалташь уҳәа, аҵкыс еиӷьыз ауаџьаҟ Аԥсны иҟамызт, иара ахан-хьыҵәцарагьы.
– АТелефон иузасыз, смаӡаныҟәгаҩ лакәын. Уара умаӡаныҟәгаҩ, дааихьазар илаҳәа, аӡәгьы даалмышьҭааит.
– Ашә ацаԥха акуеит.
– Иудыруеит иахьа аҵыхәтәантәи амҩахь днаскьаҳгоит ҳҵарауаҩ ду, Аԥсуа институт аиректор Гьаргь Алықьса-иԥа Ӡиӡариа. Иахантәарак сазхәыцуан, Аԥсны азыҳәан даараӡа акыр зҵазкуа, ҳуаҩ ду дызхагылаз аинститут. Иҟаҳҵода иҭыԥ аҿы?! Амш ҩынҩажәа ҵаанӡа, уи алацәажәара ԥхашьароуп. Аԥсыжрахь сцаанӡа, заа уара уахь сзааз, ус дук азыҳәан суацәажәар сҭахуп.
– Сӡырҩуеит Борис Виктор-иԥа. Шәажәа хьыла иԥысҟоит. Саамаԥхашьаны  саанханы сыҟоуп, шәара шәҿаԥхьа, ауаа ишраҳауа, аминауаҭра шоьҭасҵар сҭахуп. Сыҷкәынра нсаԥысын, ишәаҭәамыз  ажәа шәасҳәеит аизара ду аҟны.
– Иарабн еизароу зыӡбахә умоу?
Сызхатәаз астол аганаҿы игылан, ажәытәӡатәи сеифк. иамаз ацаԥха заҵәы ҵәахны сџьыба иҭан. Иаасыртын, иааҭызгеит агазеҭ «Советская Абхазия».
– Исырки. Аа, ииун 28, 1979 шықәса. Днаԥхьеит: «Совершенствовать идеологическую, политико-воспитательную работу четвертого пленума Абхазского обкома КП Грузии».
– Ишәымдыруеи, сара сықәгылараан, аа, абри абзац ҳаԥхьап исҳәаз: «Тема дружбы неисчерпаема. Её необходимо разрабатывать и в буущем, но иногда, к сожалению, создаются произведения, которые вызывает чувство досады из-за того, что в них поверхностно разрабатывается историческая тематика». Абраҟа саангылазҭгьы… Ишәгәламшәои, ареспубликақәа ирызкны, ауаа рсахьа бзиақәа ацҵаны, иреиӷьыз ақьаад ала, иреиӷьыз атипографиа аҿы иҭрыжьуа ашәҟәқәа рҿы Қырҭтәыла иазку аҟны Қырҭтәылатәи аӡиас Кәыдры ааигә-сигәа инхоит аборигенцәа ақырҭқәа, рызегьы рыдагьы нхоит аурысцәа, аестонцәа, аԥсуаагьы. Уаҟагьы иаангыландаз, ашәҟәы авторцәа, академикцәа! Ақырҭуа СССР афырхацәа ахьеиқәырԥхьаӡо, рыгәҭа игылоуп аԥсуаа Габлиа, Ҳаразиа, Цугба… Убраҟа саангылазҭгьы, аха сгәы  сымҵасуеит, ашәҟәы мыжда, наганы шәаԥхьа иқәҵаны, шәара, Қарҭ абиуро шәалами, абас еиԥш аԥсуаа ҳзыҳәан аҩра  ҳаешьара ҳабананаго анысҳәа шаҟа ииашаны:
–Я тебе не почтальон! – ҳәа шаҟа исыхәҭаны иахьсашәҳәаз.
– Ишәцәызӡом, адырҩаҽны хынтә, хынтә иҩны иԥжәаны икасыԥсеит, ишырҳәо «по собственному желанию» смаҵура ааныжьны сцарц.
– УРҭқәа, урҭқәа наҟ иухаршҭ, амала иудыруазааит аредақторс уҟаҵара шаҟа сзааргаз…
– Шәлеишәа шыцәгьоу ҵыԥх, 1978 шықәсазы, аԥсуаа рықәгылараан, ишәгәаламшәои Бровиков дааны даныҟаз, шәкабинет аҟны аилацәажәара ыҟан, ҳара идумыз гәыԥҩык Ашәҟәы ду знапы аҵаҩыз ҳнажәган, аԥенџьыр ааигәара шәыбжьы рхәыҷны акы еибышәҳәон Шеварднаӡеи шәареи, дшәывагылан Кобахиа. Иахьеиԥш слымҳа иҭыҩуеит шәыбжьы рдуӡӡаны:
– Ты заткнись, иначе я тебя из окна выброшу! –  анышәҳәа,  ишәцәызӡом, сшәеит амашәыр ҟалоит ҳәа.
Аԥенџьыр дкылыруаа сыздыруам, аха ииашаҵәҟьаны ихаԥыцқәа ыҵысхуан. Ипапка  аанимкылазҭгьы, анцәа ииныҳәаша Кобахиа!
– Имаӡамзар, ахаан аӡәы иасҳәом, абриаҟара шәаргәаартә ишәеиҳәазеи?!
Ажәа абыржәы иаҳазшәа, дҩагылан, акы даӷраԥаланы ирҟьыцуазшәа: 
Вас абхазов, вот так надо раздавить, как клопов! –  аниҳәа, исықәлашьцеит. Иҵжәатәын ихаԥыцқәа, своловчь!
Даалаҩеин иҽааирҭынчын:
– Дҵак усҭоит, даара имаӡоу. Угәра згоит. Уаанӡа ишуасҳәаз еиԥш, Гьаргь Алықьса-иԥа Ӡиӡариа, уи иҟаиҵаз аус дуқәа зегьы ҟазҵаша даҳзыԥшаарым, аха Аԥсуа институт иахагылаша, уажәнатә ҳазхәыцроуп. Москва аус зуа, аҵарауаҩ Владислав Арӡынба дудыруама?
– Хаҭала ҳаибаздырӡом. Ибзианы дыздыруан иашьа, дыԥсхьеит. Ҳаиуацәан.
– Шәызлеизыҟаз?
– Иԥҳәыс Аҳә-ԥҳауп. Ишысҳәаз еиԥш, ихаҭа дсыздыруам, аха иусумҭак саԥхьахьеит.
– Изеиԥшроуи ииҩыз?
– Иҭиҵаауеит ажәытәӡатәи хетаа, шумераа рҭоурых, уажәтәи Ҭырқәтәыла атерриториаҟны.
– Аԥсуа институт аҟны аус зуа, аҵарауаа иузааигәоу, ибзианы иудыруа, урацәажәала. Ҵарауаҩк иаҳасабалагьы насгьы дзакә уаҩу уҳәа, дабанӡардыруеи. Уаҟа, иумдыруеи, ани бжьыҭирала далырхуеит адиректор.
– Борис Виктор иԥа, иара уаҟа аус зуа аҵарауаа рҟынтәи аӡәы, шәицхрааны, директорс дҟашәҵар, излаздыруа ала зыӡбахә шәҳәаз Арӡынба Москва аус иуеижьҭеи ҩажәа шықәса иреиҳауп, аԥсуаагьы, ҳҵарауаагьы, сацәшәоит дацәыхаразар ҳәа.
– Убри азыҳәаноуп еиҳарак дзысҭаху. Аԥсуаа рдырра азыҳәан, иара иакәым, ҳара, ара иҟоугьы реилкаара даара иуадаҩуп, егьырахь, иуасымҳәеи, ҩажәа шықәса иреиҳаны изакәызаалак џьара акала  Қарҭ дадҳәалаӡам. Ҳара, ачынуаагьы, ҳҵарауаагьы қарҭааи дареи убасҟак еилысхьеит, қарҭаа иаарҳәо аҟаҵара иашьцылахьеит. Ирҳәо ҟаимҵар, иҭыԥ ааныжьны дцоит Москваҟа, дызҿыц даҿызаауеит. Уажәааигәа иугәаларшәаны уалацәажәон, Шеварднаӡеи сареи иҳахьыз. Сыԥсы ҭанаҵы ианасыжьуам «аԥсуаа апаҿақәа реиԥш ирҟьыцтәуп» ҳәа ииҳәаз. Иуасҳәоит, иаахтны, аа уара угәы ԥыжәжәо иуҳәаз апленум аҟны. Қарҭаа ирҿазқшаша, сгәанала аӡәыр илшозар убри Арӡынба илшап, ма иҳәалап ҳҭоурых аҵәы шахьыршьуа. Уара ухаҭа, Мықә аизара инаркны, иахьа уажәраанӡа урҿагылами? Уахьықәԥо иувагылаша дуҭахӡами?
Сара, агаӡа, абыржәоуп схаҿы ианааи, сара сахь узааз?! Иуҳәаз даара сеигәырӷьеит. Иахьаауҳәо иахьсылшо схы сеигӡом.
– Иҟаҵатәу абасоуп. Сара ишудсҵаз уҿы иҭумыршәан. Реиҳа зыгәра угаша…
– Уажәа хьыла иԥысҟоит, доурысуп, аха думдыруеи, Иура Воронов? Ҳжурнал аҟны ласы-лассы даҳкьыԥхьуеит. Ишәҟәы «В мире архитектурных памятников Абхазии» ҳәа Москва иҭижьыз Қарҭаа амца иақәыжьны ирыблит. Есқьынагьы ҳаивагылоуп Роман  Ҷанбеи, Боча Аџьынџьали, – схы аҟара рыгәра згоит.
– Уажәшьҭа урҭ х-ҩык…
– Аа, дыҟоуп даҽаӡәы, апатриот иашаҵәҟьа, Артур Аншба. Иара, Инал-иԥа ихаҭа ицәгьамкәа дыздыруеит, ишәымдыруеи, қарҭаа изааргахьоу? Игәаанагара еилыскаар сылшоит.
Зыԥсаҭа шкәакәахаша, ҳҵарауаҩ, ҳуаҩ ду имш ҩынҩажәа ашьҭахь, мчыбжьык ааҵхьаны, Иура Воронови, Роман Ҷанбеи, Боча Аџьынџьали, Артур Аншбеи сареи шырҳәо еиԥш, Аԥсны аобласттә комитет актәи амаӡаныҟәгаҩ, ҳаниҳәа ҳидикылеит. Аԥсуа институт адиректор ҿыц иҟаҵара азҵаара азыҳәан.
Акраамҭа ҳанеицәажәа ашьҭахь:
– Аҵарауаа, аинтеллигенциа, ауаажәларратә  гәаанагара асеиԥш иҟазар, зыӡбахә шәҳәаз Владислав Арӡынба, азин шәысҭоит, сара сыхьӡала аҭел шәизас, дааиааит, дсыдыскылоит. Шәеицны шәааи, ҳаицәажәап, иара шәара ажәа иалажәгалаз дшазыҟоу, ииҳәо ҳаҳап. УИ аҭыԥ  хыхьынтәи априказ ҟаҵаны, аӡәгьы даҳҭаӡом,  азингьы ҳамаӡам, бжьы ҭиралоуп, ижәдыруеит, дшалырхуа адиректор, – аҵарауаа шәхы наиқәкны, – сара исашәҳәаз, уаҟа шәҩызцәа аҵарауаа ирашәҳәа. Ишәҭахызар, дааганы, уаҟа  шәиацәажәа, мамзаргьы, ишшәасҳәаз еиԥш, шәеиманы са сахь шәааи.
Уинахыс асса-мыссақәа, алацәажәара аҭаххарым, избанзар, иныҵыҩ-ааҵаҩны исаҳахьан, сара саҵкысгьы, иаҳагьы изааигәаз ауаа драцәажәахьан Борис Адлеиба Владислав Арӡынба Аԥсуа институт директорс иҟаҵара. Бжьыҭирала иалхра аан, Борис Виктор-иԥа ихшыҩҵак, директорс Владислав иҿагылақәаз шыҟалазгьы, Борис Виктор-иԥа аиааира игеит,  аиҳабыра телефонла ианидысныҳәала, исеиҳәеит, акыр зҵазкуа ажәа:
Иҭабуп.
 Аҟәа сахьынхо ааигәара ԥсрак ыҟан. Даҽа зҵаарақәак ҳашрылацәажәоз, Арӡынба изыҳәан ус ҿааиҭит:
– Дахьыҟаҳҵаз, даара ибзианы иҽааирԥшхьеит. Ҳазхәыцлароуп иҵегьы еиҳау даҽа ус дуқәак ахьыҟаиҵаша.
Анцәа ауаа шаҳаҭуп, ахаан саҿымызт иахьагьы саҿым акадрқәа раԥҵара. Знызаҵәык уи азҵаара аус аҿы исылшоз  ахәыҷы ҟасҵеит исыдиҵаз Борис Адлеиба ииҳәаз: «Ҳазхәыцлароуп, иҵегьы еиҳау даҽа ус дук ахьыҟаиҵаша», – зынӡа схахьы иаасымгеит. 
Аамҭак ҵхьаны, хатәы усқәак сыман, сқыҭаҿы ҳаҩны сыҟан мчыбжьык. Схынҳәны аусурахь санааи, аредақциа амаӡаныҟәгаҩ:
– Уара уанца, аҽны аиҳабыра телефон ала дасуан Борис Виктор-иԥа Адлеиба.
– АТелефон шәасуан, акыр шәҭахызма, шәара шәахь снеирыма?
– Уцхыраара ҳҭахын, аха уажәшьҭа уҳаруадаҩуам. Анцәа ииныҳәаша, аҷкәынцәа ибзианы аус руит.
– Изакә усуи, ибзиоума?
– СССР депутатс дҟаҳҵеит Владислав Арӡынба.
– Ишәыдысныҳәалоит, даҽа иааирак ахьыжәгаз.
– Уаҟагьы иҵегьы ҳицхраалароуп.
Владислав Арӡынба депутатс даныҟала, уаҟа дызҿыз иҟаиҵақәаз, Аԥсны мацара акәым, инахараны ирдыруеит. Иалкааны Аԥсны азыҳәан иҟаиҵаз – СССР Иреиҳаӡоу  анапхгара ишраҳауаз ииҳәаз ажәа, убри аҽны Аԥсны ажәҩан  икыдлеит,  аԥсуаа ыҟанаҵ анцәа иеҵәа. Уи иахьӡуп Владислав Арӡынба иеҵәахә. Уи иеҵәахә ажәҩан икыдлаӡомызт Борис Адлеиба иакәмызҭгьы.

Џьума Аҳәба
23.06.2015 ш.
Џьума  Аҳәба
Даҽа дунеик сзаатит

Ахԥатәи акласс ибзианы саналга, санаӡӡеи леидара иаҳа иласхеит. Аҩра, аԥхьара мацара акәым, саҿамхаӡакәа аҷҷаҳәа сцәажәон аурыс бызшәала. Ҳҭаацәараҿы аамышьҭахь, аԥсышәала дцәажәо ҳаҩны инеилоз, ҳааигәара инхоз, ԥҳәыс быргк, убри заҵәык лакәын аԥсышәала ҳзацәажәоз. Сабаӡӡеи, игәы иаланы иааиҿыҵҟьалон зынӡаск ҳаурысхеит ҳәа. Убригьы нацлазар акәхап, инхарҭа-инҵырҭа аԥсахра дзалагаз. Аха Аҟармара ааныжьны дцарц зиӡбаз еиҳараӡак изыбзоураз даҽакын.
Аибашьра анеилга ашьҭахь, аҳәынҭқарра ду аҩнуҵҟа имҩаԥыуаз ахҭысқәа, сара, ахәыҷы мацара сакәым, аҟәыӷацәагьы  уаҩҵас ирыздыруамызт. Ибзиаӡаны издырыз, исныԥшыз акоуп, зегьреиҳа сзыргәырӷьашаз.
Иаалырҟьаны Аҟармара днеит саб, уаҩҵас иҽеилаҳәаны, ихигақәаз зегьы ихашҭызшәа, длахҿыхӡа.
– Ус саҳаит, Очамчыраҟа нхара уиасуеить ҳәа, – иашьа днаиазҵааит саб.
– Усоуп. Араҟа сусурҭа маншәалоуп. Ашахта аҵаҟа сыҵалаӡом, хыхь бригадирс сыҟоуп. Аха уигьы сара истәым. иудыруеит, сара аграномуп. Исарҳәеит Очамчыра араион аҟны агроном хадас сҟарҵарц.
– Уи сеигәырӷьеит. Аха сзааз даҽакуп. Акы, Аҭара, ҳабацәа, рабацәа рынхарҭаҿы схала саанхеит. Иургылаз аҩны еибгоуп, кьыс амам уцагьы. Ухынҳәы, изуҭахузеи Очамчыра ақалақь, –  даарыцҳаушьартә диацәажәеит, аха акгьы алымҵит. Ашьҭахь:
– Сзааз даҽа уск азыҳәаноуп, – ҿааиҭит саб, сцәа иалашәеит сара сзыҳәан акы шырыӡбоз, – иумаҳахьеи, сашьа, ахшара змоуа, ахәыҷы драаӡар, ахшара дроуеит ҳәа.
– Ари, – схы ааишьышьын, ишьамхы снықәиртәеит сабаӡӡеи, – Анцәа инаигӡаша, имышьҭа бзиоуп, – уажәа ахы ахьцо еилыскааит, аха уи уаламцәажәан. Иҳалшоит, ҳара дҳааӡоит. Аҵара бзиа ибоит. Араҟа ииз, иааӡаз ахәыҷқәа рышьҭахь дгылам. Дхәыҷы ласуп, аха даҳбартә ҳаҟоуп.
Днаскьаны дгыланы иӡырҩуаз санаӡӡеи, саб лхы наиқәкны:
– Шәыпату схы иқәуп, шәыххь згеит, хәыҷык дҳаузар, иаҳааӡаз дмыцхәхама?! – Нас инацылҵеит, – дыпҟаны, ашкол данҭица арҵаҩы… – лажәа далгаанӡа, инапы наиҟьан:
– Уи арҵаҩгьы, уи ашколгьы, иҟаӡамызшәа иқәӡаахьеит, – иҳәеит.
– Сҭаца сбыкәыхшоуп, ибҳәо саҳауеит, идуӡӡаны иҭабуп, аха...
Иациҵаз ажәақәа смаҳаит сдәылҵны адәахьы сцеит. Аӡәк иаҵкыс аӡәк хьанҭаны еидарак сгәы иҭаҳаит. Слыхшаз аҟара бзиа сылбон санаӡӡеи, гәынҷыхь ажәак смаҳацт сабаӡӡеи иҟынтә. Арахь, изызӡарызеи, шаҟантә ԥхыӡ дызбахьаз сан, шаҟантә сылабжышқәа хаҟәҟәалахьаз дыгәхьааганы, инарыцлон сашьцәа рыгәхьаагара. Санаӡӡеи сабаӡӡеи рааныжьра шаҟа исцәыхьанҭаз, иааиваҟәыло аҟра исцәыхьанҭан, бзиа избоз сзышьцылаз ашколи, сҩызцәеи. Сҩызцәа ианысҳәалак, иахьагьы сыбла даахгылоит, партак аҟны исыдтәалаз, мышкы дымнеир, лыҩныҟа сцаны избоз, Лиудачка Маиаковскаиа.
Ҩ-ажәак еихысҳәаалоит…
Москва аинститут санҭаз, избарц ҽнак снеит апоет ду В.В. Маиаковски имузеи аҟны. Аҭӡамц аҟны икнаҳаз афотоқәа дрыхцәажәон аекскурсиа мҩаԥызгоз, зықәрахь инеихьаз аԥҳәыс бырг.
– Ари, лнапы нақәылкит партретк, – Володиа  иаҳәшьа лоуп, дыныхәыҷыз, Лиудмила Маиаковскаиа лоуп.
Лыԥсы ҭоума? – ҳгәыԥ аҟынтә аӡәы длазҵааит.
Дааԥышәырччан:
– Уажәы дыжәбар дыжәдырру? Уи сара соуп, – лҳәеит.
Амузеи сандәылҵуаҳ, саргьы лафшәа:
– Шәара шәаныхәыҷыз ахԥатәи акласс аҟны шәантәаз, ҽнак шәсымбар, схы еилаго бзиа шәызбон.
– Ианба? Иаба?
– Аԥсны.
– Издыруазҭгьы сымнеиуаз, – лҳәеит лафла,  қьиарала дыҭәны, сан лаҵкыс еиҳабыз В.В. маиаковски иаҳәшьа гәакьа, Сталин  иацәажәахьаз лашьа изыҳәан данҭаха ашьҭахь.
Ҳазыхынҳәып уаанӡа ҳазлацәажәоз, ацәгьареи абзиареи иахьеилаҭәаз аамҭа ашҟа.
Ажәак аҳәаха мацара акәым, нбан заҵәыкгьы сызмдырӡо, ақырҭуа школ сҭалеит, убри аҵара шықәсаан. Аҽны еилыскааит: «Ашкол уҭызцаз арҵаҩгьы ашкол ахаҭагьы ықәӡаахьеит ҳәа ииҳәаз саб.
Разҟыс исоуз, арҵаҩы ԥҳәызба, даԥсыуан, лхаҭагьы цқьа илыздырӡомызт ақырҭуа бызшәа. Саԥхьартә анбанқәа анысҵа, аҵакы зынӡаск исзымдырӡо, ҿырҳәала исҵон аурокқәа, реиҳа исзымариан аматематика, уаҟа ацәажәара уамак аҭахӡамызт.
Доуҳала ирбаандаҩыз ҳҳабла аԥсуа  хәыҷқәа, ҳаԥсуара зынӡаск иаҳцәымцарц, ҳаҵаҩы Лиуба Ҭамшьыгә-иԥҳа Делба еиҿылкааит ашәаҳәареи акәашареи.
Ахаан исхамшҭуа исзаанхеит иалырҵоз ашәа амелодиеи ажәақәеи. Дара ажәеинраалақәа убасҟан иласын, иухыԥрааз ажәҵыс еиԥш, ҳара иҳаӡбазшәа, акыр шықәса анҵы еилыскааит изҩыз Дырмит Гәлиа шиакәыз. Абар уи ажәеинраала ацыԥҵәахак.
Арҭ шәахь избахьада ауаа амхы ларҵоны!
Чари, чари, чарирама, ауаа амхы рцәаӷоны.
Арҭ шәахь избахьада ауаа амхы ларҵоны!
Чари, чари, чарирама ауаа амхы ларҵоны.
Арҭ шәахь избахьада, ауаа амхы драшәоны!
Чари чари чарирама, ауаа амхы драшәоны!

Аԥсуа бызшәа зынӡа исхашҭуа аҟынӡа инеихьаз, арҭ ажәақәа, амҵәыжәҩа рызҭаз амелодиагьы анацла, имариаӡаны исҵеит, аҩны схала санаанхалакгьы, сыбжьы рдуны аҳәара салагон, иарҿыхон аҿыцәаара иаҿыз сани саби рбызшәа.
 Сан деигәырӷьеит аԥсуа маҭәала сеилалҳәеит. Ашәа анаҳҳәалак, ма ҳаныкәашалак, аԥсуа жәеинраалақәа, ҿырҳәала иаҳҳәон. Исҳәақәо изхызымгац изеилкаауам. Ҳара ҳҳаблаҿы, аҵара бзиа избоз, абахатәрақәа злаз, ҩажәаҩык инареиҳаны, ашколахь еицҭақәаз, изыхҟьақәаз аилкаара мариоуп, сара аӡәы заҵәык аҵара ду салгеит. Егьырҭ зегьы амҩабжара ианхалеит.
Мпаҷк еиҳабыз, ма маҷк еиҵбақәаз, ҳара ҳабиԥара аҟнытә, иузлакгьы, мчылаҵәҟьа сара аӡәы заҵәык салгеит аҵара ду.
ЕГьырҭ зегьы амҩабжара ианхалеит, аҵара аганахьала, ирылаз абзиарақәа зегьы ргәы иҭаршьит, аамҭа иахәаҽит.
Еиҳараӡак исыцхрааз ҳарҵаҩы Лиуба Ҭамшьыгә иԥҳа Делба лзыҳәан ажәа ԥхақәак аҳәара суалԥшьоуп.
Лара Аӡҩыбжьатәын. Дынхон амшын аганахь. Ҳашкол аҟынӡа есҽны ацара-аара лцәыхаран, амҩагьы ҽеимызт, насгьы бнаран.
Лаҳәшьа гәакьа, ҳара ҳҳаблаҿы инхоз Ҳафиз Бигәаа диман. Маҟҿаҳәаранӡа ишьҭыхны, ҩ-ҭаацәарак ирызхартә аҟара иҭбаа-ҭыцәны, ахьа иалхыз акәасқьа рызгылан, амаҵурҭеи аказармеи аборуақәеи уҳәа ибеиаз ҭаацәаран.
Амца еимаҳдартә ҳаизааигәан. Ҳара ҳашкол ахьыҟаз ҩбаҟа километра инахараны, адлеиаа раблаҿы акәын. Имԥсыша аџьма амаҵә азылаҟәуеит ҳәа, арҭқәа сара исыхәеит, исыхәо акәым, зыда ԥсыхәа сымамыз акәын.
Сырҵаҩы, асабшеи амҽышеи раамышьҭахь, лаҳәшьа лҿы даангылон. Ҳашколахь данцоз данаауаз сылгон, аха уи акәым еиҳараӡак дахьсыцхраауаз. Ашкол аҟынтә ҳанаауаз, сымҩахылгон, хазы дахьыҩназ ауадахь снаганы, еиҳараӡак сзыргәаҟуаз – қырҭшәала аҩреи аԥхьареи, илдыруаз ахәҷала исылрҵон, санаӡӡеи леиԥш. Аурок ҳшаҿу, лхазы илҳәозшәа цқьа исзеилымкаауаз аԥсышәала ажәақәак ҳәаны, лылабжышқәа аахаҟәҟәалон, акырынтә игәасҭахьан.
Аамҭақәак анҵы, игәнылгоз еилыскааит. Ԥсабарала дшан рҵаҩыс, ааӡаҩыс, лара илыхшазшәа бзиа илбон лҵаҩцәа. Дазҟазан лхатәы бызшәа, аԥсуа бызшәа. Аус ахьылуаз, лқыҭан, Аӡҩыбжьа аԥсуа школа анаадыркы, аусура даҟәыҵна, шықәсқәак аҩны дтәан, гәырҩала дыҭәны, зымҵәыжәҩақәа ԥырҵәаз аԥсаатәе иԥш.
Ҽнак лаҳәшьа лахь дахьааиз, ҳҳаблаҿы аҟәыӷацәа, аҳәсақәа, ахацәақәа, ҳхәыҷқәа рҵаҩыда иаанхеит, ирыцҳахеит,  бҳацхраа, ҳаҳәшьа боуп ҳәа дыхҭакны дақәдыршаҳаҭхеит. Сара сеиԥш, ларгьы, илзымдырӡоз абызшәала аԥхьара аҩра аҵара далагагәышьеит, уаҳа ԥсыхәа аныҟамла.
Зыԥсаҭа шкәакәахаша, Лиуба Ҭамшьыгә иԥҳа, разыҟс илоуит дахаанхеит аԥсуа школқәа раартра.
Аԥсаатә ду  ажәҩан ҭбаа шаҭаху еиԥш, ахәыҷқәа реиҳараӡак  иахьырацәаз – Аҟәа аинтернат аҟны аусура далагеит. УБри даҿын, лыԥсы ҭанаҵы, лыԥсҭазаара зегьы  зыхҭнылҵаз ахәыҷқәа аҵара дырҵара мацара акәым, илааӡон уаҩрала, ҟазшьала, ҟәыӷарала – жәытәи-ҿатәи  ирдырлартә.




