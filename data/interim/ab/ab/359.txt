Аԥхьаҩ ухаҵкы! Уаԥхьа иқәу ашәҟәы «Ажәа еинраала» захьӡу уаанӡа иаабахьоу, ҳзыԥхьахьоу ашәҟәқәа излареиԥшым рацәоуп. Аԥсуа жәлар ишырҳәо еиԥш, ари ашәҟәы автор Иасон Џьапуа игылашьа гылашьак еиԥшымызт, ибаҩхатәра акәзар илашан, ашьха ӡыхь еиԥш ицқьан. Иара ихаҭа иқәра шыҟаз еиԥш (24 шықәса заҵәык роуп иниҵыз) иҩымҭақәа ласуп, иԥшӡоуп, абзиабареи аԥсҭазаара ахаара-бзареи рцәа рхьынҳәҳәыла ирыҟәнуп. Уи дахьиз, дахьааӡаз Ҷлоу ақыҭа Аимара аҳаблаҿтәи аҿабызшәа абеиарақәа рыла иҩычоуп. 
Анаџьалбеит, абас еиԥш абаҩхатәра лаша змаз, аԥсҭазаара зҭахыз арԥыс, арҿиаҩы даҽа ԥыҭрак иааиаӡазҭгьы …
Аха … Аԥсҭазаара гәымбылџьбара ак уҭаны ҽак умнахуеит. Иасон Џьапуа иахьа дышҳалагылмгьы, иаҳзынижьит дызмырӡуа, ҳхы-ҳгәы рҿы дынзырхо, наунагӡа ишқәыԥшу иаанхо иҩымҭа хазынақәа. 


Апоет-ҿа, ақәрахьымӡа

 Ҳазну  ашықәс анҵәамҭазы 60 шықәса ихыҵуазаарын, аԥсҭазаараҿы, иниҵраны илахь анцәа ианиҵаз ашықәсқәа рныхра иалагамҭаз, 24 шықәса дшырҭагылаз, изаамҭанымкәан машәырла зыԥсҭазаара иалҵыз Иасон Ламшьаҵә-иԥа Џьопуа.
Ҷлоу ақыҭа, Аимара аҳабла инхоз Џьапуаа даарылукаауа дыҟан Иасон иаб Ламшьаҵә,ԥшра-сахьала, уаҩышьала, иӡара ҭкәыцәаа, аԥҳәызба хымкых леиԥш ихәда ҭҳәа. Ҟазшьалагьы уаҩышьалагьы дуаҩ татан, дуаҩы ҟәымшәышәын рҳәоит дыздыруаз, ихааныз зегьы. Иқәра ифахьаны, 70-ҟа шықәса дшырҭагылаз ԥҳәысс дааигеит Ҭхьына ақыҭа иааӡаз, анхаҩ нага Воуба Гәыгәын-иԥҳа Минуца. Раԥхьатәи ирхылҵыз рыԥҳа лышықәсхыҵра амш аҽны иаалықәшәан лдунеи лыԥсахит. Анаҩс, декабр 20, 1947 шықәса рзы ииз ахаҵарԥыс ишықәс ҵаанӡа иаб идунеи иԥсахит. Даҽа ԥсҭазаарак ҳәа лхы мырхакәан, аԥҳәысеиба Минуца дихӡыӡаауа иахьынӡауаз акы игмырхакәан длааӡеит лԥазаҵә. Быжь-километрак шьапыла Аимарантәи Ҷлоутәи ашкол ахь дныҟәо аҵара иҵон Ҷлоутәи абжьаратәи ашкол аҟны. Ирҵаҩцәа изларҳәо ала бзиа ибон алитература, ашәҟәаԥхьара хҭакны иман. Дшыхәыҷыз ажәеинраалақәа рыҩра далагеит, икьыԥхьуан ажурналқәа «Амцабзи», «Алашареи», агазеҭқәа «Акоммунизм ахьи», «Аԥсны ҟаԥшьи» рҟны. Изныкымкәан ашәҟәыҩҩцәа ҿарацәа рконкурс аҟны аԥхьахәқәа игахьан, иаухьан аҳаҭыртә грамотақәеи агәаларшәагатә шәҟәқәеи ҳамҭас. Агазеҭ «Аԥсны Ҟаԥшь» аштат иалам корреспондентс дыҟан. 
Ҳаныхәыҷқәаз лассы-лассы Иасон даабалон «Ҷыҷыкәа ихаҳә» ҳәа аимараа ҳзышьҭаз (еицырдыруа аԥсуа поет Ҷыҷыкәа Џьонуа (Џьопуа) дзықәтәаны дыҩлоз, дықәтәаны ажәеинраалақәа шиҩлоз.
Аиашазы, Иасон зыҟны аҿырԥштәы игашаз ашәҟәыҩҩцәа икәша-мыкәша иашьцәа еиҳабацәа алҵхьан:Ҷыҷыкәа, Алықьса, Хәыта, Рушьни Џьапуаа.
Аԥсабара иланаҵаз ацәаҩеи, аҟазшьа бзиеи иақәнагоз аԥшреи асахьеи иман, аџьар дахьрылагылоу даарылубаауан, иара иақәнагангьы аҽеилаҳәара бзиа ибон. Данцәажәози данныҟәози дмыццакӡакәан, ихы ҳаҭыр ақәҵаны, дзацәажәозгьы пату иқәҵаны дцәажәон.
  Ашкол ашьҭахь аусура далагеит Тҟәарчал ашахтаҿы, уа аԥара рҳаны Ҷлоу аҩнеихагыла аргылара хациркит. Анхара-анҵыра, аусура инапы аиркит, иааикәршаны абаҳча аиҭаҳара далагеит. Ес-сабша иан лахь даауан, усҟан ныҳәан аҳабла ахәыҷқәеи аиашьцәеи  ҳзын. Данаалак ҳаизаны ҳикәшан ҳаатәон, ҳаиқәлацәоушәа дҳацәажәон, дҳалабжьон алекциа даҳзамыԥхьакәан аԥсҭазара иамоу абзиарақәеи аԥшӡарақәеи ҳрыдиԥхьалон, ҳадибжьалон. Дҳазрыԥхьон ҿыц ииҩыз иажәеинраалақәа, ҳаргьы маӡала ҳхы ԥаҳшәон аҩразы, иаргьы иҳабжьигон.
  Аԥсҭазара бзиа избоз, сынхап-сынҵып, сан зџьабаа ӷәӷәоу иналымданы лыԥсы лсыршьап ҳәа дшыҷкәыназ аҵарахьы дымцакәан, уи нас сахьӡап, зны сынхап-сынҵып, сҭышәынтәалап ҳәа аԥсҭазара амардуан ау иаҿалаз Ерцахә ашьхахь ахалара иамраӡакәан машәырла даҿшәеит. Даԥылеит рҳәеит иара аԥсрагьы хаҵарыла, ашәа иҳәон рҳәеит иԥсымҭаз ажәҩан даҵаԥшуа. Аԥсҭҳәақәа уаанӡа ашәа ззиҳәахьаз еиқәараха еилаҩынтуан:

Аԥсҭҳәақәа еилалоит еилыҵуеит жәҩанаҿ,
Аҳауаҿ рхала асахьақәа ҟарҵоит.
Џьоукы рҽыларҟә ашьхақәа рықәцәаҿ,
Бзиа еибабошәа иқәԥраа икәашоит!

  Дшыҷкәыназ иԥсҭазара далҵит сентиабр 20 1972 шықәсазы, иқыҭа гәакьа Ҷлоу, Қәмарча аӡиас ахықәан. Аӡын асы шьамхахьы ианышьҭоу аҵаамҭазы, агәмаркатыл иаҿгәыҳәааны ардәына ишафо еиԥш аԥсҭазаара дшазгәышьуаз, аԥсадгьыли, абзиабара цқьеи ашәа шырзиҳәоз, бзиа иибоз аҭыԥҳа изхара дылмацәажәацкәа, иаанижьит ари адунеи. Акәтаӷьцәа дылкәыкәаан дзааӡаз иан лыԥсы ҭанаҵы лнышәынҭра дшықәтәаз, амыткәма шылҳәоз лдунеи лыԥсахгәышьеит. Даныԥсуаз уасиаҭны исалҳәеит, хаҳә хәыҷык лыхьӡи-лыжәлеи анҵаны лхаҿы исыргыларц. Сара абаҟа сҭахӡам, сбаҟа уа исхагылоуп, уи сыҷкәын ибаҟоуп лҳәеит. Ан гәаҟ даныԥсуаз еиқәырҷабны илымаз лыҷкәын заҵә инапылаҩырақәеи, рҭаацәаратә альбоми сара исзынлыжьит
Иқәра шмаҷызгьы, апоет-ҿа дзыхьӡаз рацәоуп: ажәеинраалақәа, изылгам апоемақәа, ажәабжьқәа, аповестқәа, астатиақәа…
  Иҩымҭақәа рыхәҭак аџьабаа ду адбаланы иан лыԥсы шҭаз иҭижьит еицырдыруа аԥсуа поет Платон Бебиа 1979ш. «Ақәыԥшра амҵәыжәҩақәа» захьӡыз.
  Иахьа ишәыдаагалоит апоет Енвер Ажьиба аџьабаа ду здибалаз, редакторс дызмоу, изаамҭанымкәан здунеи зыԥсахыз апоет қәыԥш иҩымҭақәа реизга. 
  Аԥхьаҩ гәыраз, критикатә блаҵарыла уазымнеикәан апоет ҿа иҩымҭақәа, иқәыԥшратә дунеи, иҵәыуареи иччареи, игәалаҟазаареи, игәаҟрақәеи маҷк ицеиҩша, гәыблыла дугәаларшәа уара уеиԥш ари аԥсҭазаара ақәыԥшра зҭахыз уқәла, уашьа. Хымԥада уи иара иныруеит, избанзар ииҩыз ззиҩыз уара узын ауп. Дызхьымӡази изнымҵызи, уара уахьӡо иныуҵуа анцәа иунасыԥитәааит!


                                                 Аркадии Џьапуа.
Аԥсуа институт археологиа аҟәша 
аҭҵаарадырратә усзуҩ еиҳабы.





























АЖӘЕИНРААЛАҚӘА

Сара сахьиз

Сышьхақәа рымҵан ауп сара сахьиз,
Абраҟа раԥхьаӡа иеихызгеит сшьаҿа.
Сымра аҵаҟоуп са сымҩа ахьатыз,
Сыԥсадгьыл ашәабжь раԥхьа иахьсаҳаз.

Ахьча иҿарпын-бжьы слымҳа иҭасыз,
Ихамыршҭыган инхеит сгәаҿы ихааӡа,
Сышьха ӡыхьқәа среилаҳан иахьызжәыз,
Сҟарҵеит дара реиԥш сгәы цқьаӡа.
                
1965  ш.

Ишәҳәа, дарбан ?

Виетнам ашьыжь амра гылоит,
Адгьыл агәыҵаҳәҳәан иарԥхарц.
Аха убасҟан ԥсҭҳәақәак хылоит,
Ажәҩан-цқьа зынӡа ихәашьӡарц.

Дарбан аԥсҭҳәеиқәаҵәа хызҵарц,
Амра-хаа мкаԥхарц згәаӷьыз?
Виетнам адгьыл аҵыхәтәы ԥызҵәарц
Иашьҭоу дарбан, измам ламыс?

Дарбан абџьар шьҭыхны ицәырҟьаз,
Аибашьра амцабз казыршуа?
Асабицәа рыԥсы рхызҟьаз,
Ранацәа кнаҳаны изшьуа?

Наҟ ирхырҳәарц аԥҭа-еиқәара,
Жәлар еидгылан уаҟа иқәԥоит.
Рыжәҩа еибырҭеит ибаагәаран,
Аҭынчра иашьҭоуп, аиааира ргоит.
1966  ш.
                         Ааԥын

Ҳ-Аԥсны агәашә иҭалеит ааԥын шәҭышха,
Амра хааӡа абла цқьа хнатит.
Аҵла амахә иқәтәан уажәшьҭа шәыԥшла, 
Аҳәозшәа игәырӷьан акәукәугь ҿнаҭит.

Ашәаԥыџьаԥ бӷьы иаҵәала иҩычеит,
Адәқәа шьацла рԥаҵақәа дырҳәит.
Аԥсабара мыцхәы алакҭа ахаччеит,
Ҽааныбзиала, аԥхьа ажәҵар хынҳәит.

 1966  ш.

           
 Асы

Шьыжь сангыла асы леиуан,
Са снылалеит сгәырӷьаҵәа.
Аҵарақәа ҳца ашҟа инеиуан,
Какалк ркырц еиқәынҵәа.

Ашҭа агәҭан ауаҩы исахьа,
Сыргылт, иҭан аԥаҵа.
Аха ҳ-Мура иагәыдлан уаҟа,
Иарбгеит ӷьычҵас иԥхьаӡа.
                             
1963  ш.


Аԥсны

Ашьхақәа иҩарывҵны амра игыло
Раԥхьаӡа с-Аԥсны ауп изкәаԥхо.
Уи аԥшӡара абла ишыхгыло
Амшын инӡаалан ицоит ишыԥхо.


Сыԥсадгьыл Аԥсны, уара уҟны саԥшәымоуп,
Угәеисбыжь сныруа сыцәоит сыԥхаӡа.
Угәыразреи уцқьареи сара исымоуп,
Угәышԥы сықәлан сныҟәоит сыӷәӷәаӡа.

1960  ш.


Ашәа

Соуԥшәыл, сышәҭыц с-Хьымра 
Сбышьҭоуп, бышьҭа схыуп.
Игылеит, илашеит сымра,                 
Ачча сыбла ихыуп.

Сашҭа сҭыҵт ашамҭаз,
Ҽыла башҭахь снеирц.
Ибысҭоит сашәа ҳамҭас,
Амреиԥш бгәаҵа иазнеирц.

Усҟан бгәыԥшқа бымҟьан,
Сыхәмарп, сыгәра бгап.
Аԥшӡеиԥш бҿаԥхьа сцәырҟьап,
Бымҵарс бсыман сцап…

Соуԥшәыл, сышәҭыц с-Хьымра,
Сбышьҭоуп, бышьҭа схыуп.
Игылеит, илашеит сымра,
Ачча сыбла ихыуп.
	
1969  ш.



	  
	 
***

Уажәраанӡа сабаԥшуаз, ахәыцра сагама,
Иахьанӡа бсызгәамҭо сызлааизеи абас?
Жәахазны лымкаала сбыхәаԥшит аргама,
Быблақәа исарҳәеит ирыҵаз маӡас…

Ба бҿаԥхьа иаразнак сааҿыхеит сцәырҳазшәа,
Са сышҟа бгәы шыҟаз здырит уажәшьҭа.
Баагәырӷьеит ишызбоз, бҽеиҭабкит блашазшәа,
Сшыҟалаз аныԥшзар акәхап слакҭа.

Гәаныла, доуҳала аумаамҭа бсызхәыцуа,
Гәҭыхашәкы бхыбгозҭгьы, бгәаҵа иҭагӡа?
Абзиабара ӷәӷәаҵәҟьа иузгәаҭом ианцәырҵуа,
Ибызцәырҵзар икабмыжьын, бгәыӷра нагӡа.

Уи схаҭа саҵахом, аеҵәеиԥш сеицрала,
Усгьы бзиабаран гәаныла сзышьҭаз.
Быхьӡала адгьыл сакәшап, ажәҩан ахь схалап,
Ахааназ бҭымҵуа са сгәаҵа багьҭаз.
	
                                                    1969 ш.


        Смахәҿагьы  ԥысшәап…
                
Шьыжьын. Схәыҷра сҭысуан сашҭа санҭыҵыз, 
Иԥысшәоит смахәҿа, изурц схаҭа аус.
Аҩызцәа, сгәырӷьо ишәасҳәоит сгәеисра зышьҭыҵыз:
Мҩацәгьоуп сызқәылаз, схымҟьо снеиларц ус…


Усҟан сыҩны-сгәара сылаԥш рыхсыжьит,
Дырҩагь лхала дынхеит сзааӡаз сан.
Хәыҷҵас лӡамҩақәа гәыдкылан дынсыжьит,
Усҟан маӡа хәыцрашәк рыкәа сҭан…

Иашан, амҩа иалсхыз цәгәамзи хаҭала,
Иагьа умҳәан схаҭа сқәыԥшуп нас.
Сышьха-ӡышқәа сызбоз усҟан рлакҭала
Исарҳәон: – Иулшо? – скылкаа сгәарҭон цас.

Аԥсҭазара ацәқәырԥақәа срақәԥо сшамоугьы,
Адунеи иагьа иҭысҵаап, иагьа збап.
Аха имӡакәан ишәасҳәоит сара исгьамоугьы:
Сыԥсадгьыл гәакьа са сзахәар жәбап.

1968  ш.
   

Сышьха ԥшӡақәа

Сышьхақәа,
Ирласны исызҳарц шәара ишәҭахын…
Адәы сахьықәыз шәыблақәа
Еснагь сара исхын.
Схәыҷра 
Амшқәа срыман икаҳа-бӷало
Ииасны ианцоз,
Ҿымҭкәа доуҳала
Сышьҭыхны сзааӡоз.
Шәыхҭысқәеи шәҭоурыхқәеи
Ус ашәала ишсаҳаз,
Уи акәхап исыхан
Шәышҟа сзагаз.
Сылацәа анхыстыз шәызбеит,
Шәыгәра згеит…
Усҟан
Исылаз цәырызгеит ишсымчыз,
Сҽеибыҭан шәыбахәқәа сырҿалеит,
Са сышқәыԥшыз.
Иара уажәгьы исгәалашәоит:
Абахә акәацәра сныхшәан
Санырҿаԥшы ахра-ҿҟьара
Сеилаӡыӡеит сшәан…

Иара уи аамҭазы,
Акырцх сԥылеит,
Аԥша-цәгьа сԥылеит.
Аха зегь дара роуп гәышԥыла сжәылеит.
Нас, иара уажәгьы убасоуп,
О, сышьхақәа шәеимдаразы
Ԥхьаҟа сышцазоуп…
Аха
Макьназы уажәоуп сангыла.
Сҿоуп.
Зхала изызҳауа аџь қәыԥш сеиԥшуп,
Иагьа сԥеиԥшуп.
Сышьхақәа,
Иахьагьы шәмардуанқәа сырҿоуп.

1969  ш.


Сқыҭа афырхацәа

Ашьыжь. Аԥша ҟәанда леиҩеиуеит,
Абаҳча шәҭышқәа ирылсуа ахәхәа.
Аԥсҭҳәа хыршәлам, ажәҩан кеикеиуеит,
Иаҵәак кыдуп абла кәеицеиуеит,
Аԥсаа мҿыхац, ицәоуп иҭахәхәа.

Ааԥын аҵла махәқәа ирынчылаз,
Абӷьы иаҵәа ӡыла ицәаакуп.
Ачча рҿықәны ашьыжь игылаз,
Зшьапышьҭақәа ашьац ианылаз,
Рыҩны ашәқәа ҟьаҟьаӡа иаартуп.

Ачаи  хыхцәа – сқыҭа афырхацәа,
Ааԥын ашьац ианылт ршьаҿа.
Ҩаԥхьа сынтәа инхылт игәырӷьаҵәа,
Аԥсадгьыл иарҭарц урҭ ахьы-иаҵәа,
Рымчқәа азыркит, еилҳәоуп рмахәҿа.

Ашьха иавҵит амра ҿыхаӡан,
Аԥсаа рашәа шьҭыҵит, еиқәтәом.
Аҟата ԥшқақәа хырхуеит ирласӡан,
Рхыдҵа иргаз рыгәқәа ирҭыхаӡан,
Рнапы ласқәа улаԥш рыхьӡом.
1963 ш.


Ааԥын лыцуп

Ашьыжь шәа-хаак саҳан сҿыхеит,
Наскьа абаҳчахьгьы снаԥшит.
Изакә ашәоузеи, сгәаҵа иҭыхеит,
Сшьа-сда зегь уа еиланаршит.

Ашәҭқәа рыгәҭа дырхашәаҳәоит,
Напы ԥшқалагьы ишьышьуа,
Амра-хаа ацыԥхьқәа лықәнаԥсоит,
Ашәахәа гәыбзыӷ налыхьшьуа.

Са сгылоуп. Ҩ-мрак шеишеиуа,
Ршәахәа хиаала исҿаԥхоит.
Ааԥын лыцуп ла дахьнеиуа,
Ларгьы дацуп, дагәаԥхоит.
1964  ш.


Ашьыжь

Ашәахәақәа аушьҭуа амра хааӡа игылоит,
Аԥсаатә ҿыхоит амахәқәа рҿы ишәаҳәо. 
Ауаа ршьапышьҭақәа ашьац инанылоит,
Аԥсабара лахҿыххеит, иԥшӡахо.

Аԥхьан абла ҭыԥхо амза икыдыз,
Абар, уажәы ицәышхеит иҭааӡа.
Рхаҿқәа ԥшӡаӡа адәқәа рҿы ашәҭқәа шцәырҵыз,
Ԥшьшьала аԥшахьы рызнеиуеит ихааӡа.
1960  ш.


Аҟәа

Аҟәа раԥхьаӡа уанызба,
Сгәаҵа хәмарын, иаалашеит.
Ихымкыху аԥсуа ԥхәызба
Леиԥш,угылан уаасҿаԥхеит.

Нас уара уҟынӡа сыҟанда,
Са сгәазхара узбарын.
Усахьа аҭыхра сазҟазанда,
Аеҵә кыдԥаан иусыркрын.
1964 ш.

	
	***

Быхьӡ аҵла ацәаҿы ианысҵаз,
Иаҿуп ашьшьыҳәа аӷьара.
Аха абзиабара хәра исныбҵаз,
Арӷьара зылшода, иҳәа?
1967 ш.


	***	

Бара ибдыруоу, сҭынчра шыбго
Маӡа? Ибныруоу сшыҟоу нас:
Еснагь сгәаҟра мчыла ишхызҩо,
Абри гәабҭом, ибуама цас?

Имра шәахәоуп бара ибҿықәу
Сыхнахт быбла ақәыԥшра зхоу,
Зынгьы схәыцуа адәы сшықәу,
Снеилоит башҭахь сымҩа шхоу.

Усҟан сгәаҭан сышҟа бҿаабхоит,
Саргьы снеиуеит сыхгьы сҩах.
Быбла ԥшӡақәа хҿаны исаахоит,
Абрыскьыл иеиԥш сҿарҳәоит сԥах.

Усҟан сыҟаԥшьра сӡамҩа ианымԥшуа,
Бҿаԥхьа исылҵуеит сгәаҵахьтә дак.
Абан, бааԥши, сышьха ӡышқәа,
Абанҭ среиԥшхоит исзымҳәо ажәак.

Абас сызбаз жәҵыскгьы схыччан,
Быҩны абарҵахьтә иԥрит наҟ –
Убасҟан ииуеит сашәа хыҽҽан
Сгәаҵа иҭыҵуеит маӡа игәаҟ…

Абас ибдыруоу, сҭынчра шыбго
Маӡа? Ибныруоу сшыҟоу нас:
Еснагь сгәаҟра мчыла ишхызҩо,
Абри гәабҭом, ибуама цас?
1968 ш.


	Ерцахә       

Иршанхагоуп Ерцахә ашьха,
Уахь уҩаԥшыр, ухылԥа ухшәоит.
Аӡыхьқәа еибафо ицоит, ирҩашха,
Унацәа ӡааукылар, ихнаҵәоит.

Ерцахә ақәцәа – ахра ҿҟьара,
Абқәа аҿазаап ҵҩа змаӡам.	
Аха,
Абасҟак ианхала аҳаракыра,
Абқәа ргәы нырхатәӡам.
	1966 ш.



	Ахра аԥацәа

Аҵықьҳәа инҭҟьаз ақәшәеит аԥслаҳә,
Ашьац иаҵәа инылаҳаит гәыҭҟьабжьык ҭнацан.
Абла ԥшӡақәа рылаӷырӡ-ԥха уа ахаҳә
Инықәҭәеит. Иҩеихеит, аха амч цахьан.

Ахра ӡышқәа ирааӡаз, агәеисбыжь
Еиқәтәеит, аблақәа азхымтуа еиқәԥсан.
Иацҳәуаз абӷаб рҳаны имцеит аҽоужь.
Агәы иалсны иаахагылт иарбзан…

Нас игәаан иаагылт абла ҭырхахан,
Урҭ аблақәа икылкаа џьара иԥшуан.
«Сзыҟоузеи» – аҳәозшәа ахы илахан
Инаҳәит агәы ԥшӡа зымҩа иархан…

Аҵықьҳәа иҭҟьеит еиҭа, абла мцаԥшьқәа
Нҭашәашәеит, уи абӷабгьы цеит ишьҭҟьан…
Арҵәааҳәа иҳәҳәеит избоз ахра ӡышқәа,
Рԥацәа ирыхьыз ргәаҵаҿ инаӡан…
		1968 ш.


	Cышәҭқәа

Сышәҭқәа ишәыхьи шәхырқәақәо,
Абар шәканӡоит, шәхьышьшьы.
О,сгәы сшәмырхьын, аԥшӡақәа,
Шәҿара зцои есшьыжьы.

Аҽаҵәахт амра ҳахаара,
Амч маҷхо есымша.
Ҳқьышә инықәкуа ҳаԥсахаара,
Ҳрыцәшәоит ахьҭа, аԥша.
	                     1969 ш.


	          Макьана имшац	

Саԥылоит ашьыжь амра игыло,
Аӡаӡа сҿаҳәҳәы сықәиоуп ашьац.
Ссиршәақәа асахьа сыбла ихгыло,
Аҭыхра мариам, макьана имшац,

Игәасҭалоит сыдгьыл шьыжьла ианҿыхо,
Убасҟан аҩра агьама сзыркуа,
Сааԥынрагь сара сгәаҵа ишҭыхо
Сзырҳәо, ажәала сцәаҳәа хзыркуа.

Макьана ақәыԥшра акәа сҭаршәны
Самоуп, аха сгылоит храҵас.
Сыдгьылаҿ амра ашәахәа шьҭаршәны,
Ишықәԥхац иқәԥхоз еснагь убас!
	                    1969 ш.

	***
Ахаҳәқәа аԥыражь иркыз аӡкыра,
Абар иаҿуп, иаҿуп арбгара.
Уаҳа сахәом, сқәыԥшра ццакыра,
Уаҳа сылшом, саҿуп абылра.

Ахьшәҭҳәа снеины сҽеиқәа скәадыруеит,
Уажәшьҭа исзырцәом амца исхашу.
Ашәҭқәа рбаҳчаҿ уи дшыҟоу здыруеит,
Снеиуеит дымҵарсны дызгарц исзыԥшу!
	                     1967 ш.


	Ашьабысҭа хәыҷы

Сшәарыцо ахра сшаҿаз,
Саԥхьа ашьабысҭа нкаԥеит.
Исызҳәом уи шыԥшӡаз,
Самҵасырц снеиҭаԥеит.

Искит, агәы ҭыԥа-ҭыԥо,
Ахаҿы ԥшӡа аасшьышьит.
Абла разы шәаԥырҳаԥуа,
Сара иаасҿаԥшит.

Ус, ахысыбжь геит, снаԥшызар,
Сшьабысҭа абла нҭашәашәеит,
Арҵәааҳәа сыҳәҳәаны сааԥшызар,
Ԥхыӡын, даараӡа иџьасшьеит.
	1963 ш.

          
	         ***	

Иухьзеи аҳәозшәа	игыларц ҩаԥхьа,
Ашьхаҿ амза акасы ахшәоит.
Схала сцәажәоит ашәҭқәа рҿаԥхьа,
Сгәы мыжда аҭра иҭҟьарҳәа сшәоит.

Исыхьуааз хәыцрашәк рыкәа сҭамзар…
Бара соуԥшәыл, сҭынчра зга,
Сааигәа бцәырҵны быҟаз амзар,
Бымҵарс бшызго сыгәра га!
	1969 ш.




	                     ***	

Ҿымҭкәа ҳгылоуп, ҿымҭкәа ҳхала,
Ҳгәаҵа иҭыган ажәак ҳазҳәом.
Амшын ҭынчуп, ҩада ихала
Ацәқәрԥ шьҭыҵны агәы еисӡом.

Абаҳчараҿ ашәҭқәа хиаала,
Ҵаҟа илеиуеит, нас иччоит.
Аԥша ҳнысуеит ҳагәқәа ирҭала, 
Ҳагәра го, амза ҳхаччоит.

Ус, игәаҳҭеит жәҩанаҿ ԥшьала,
Зҩызцәа ирылшәаз уа еҵәак.
Быԥштәахәы ԥсахны, ибыхьи, Наала?
Уи хьаас ибымкын рацәак…

Бымшәан, Наала! Ҳара ҳгәаҵаҿ,
Ҳагәқәа шеисуа ус инхоит.
Абан быԥши жәҩангәы ҵәцараҿ,
Ҩ-еҵәак кыдуп, иеицынхоит.
	1967 ш.


      Асасцәа

Асасцәа,
Сшәыҳәоит сыҩныҟа шәымҩахыҵ.
Шәара шәоуп еснагь сыззыԥшу.
Шәара шәзыҳәан 
Ахара сцаны ишәзысшьып шәарахк,
Ишәзаазгап ҳамҭас,
Шьхеи ҿаҩеи сырхыҵ.
Шәанызар,
Шәабызар –
Ишшәықәнагоу ишәықәысҵап ҳаҭыр,
шәныҳәаҿа шышьҭысхуа
Жәбап.
Уарԥысзар –
Ахаан сухамышҭуа угәаҵа сҭалап,
Бзиа субап.
Убас иҟоуп са сҟазшьа.
О, анцәа,
Уара иумҭоуп абас сызша!
Быԥҳәызбазар –
Аҳ, усҟан ихысхып бгәы ԥшқа,
Ацәанырра ҭасҵап уаҟа мыцхәы.
Снабыдтәалан,
Ашәа бзысҳәап ишу.
Иагьгәабҭап,
Бара бзыҳәан сыблақәа агәыкра
Шырхыу.
Асасцәа, 
Сшәыҳәоит сыҩныҟа шәымҩахыҵ.
Шәара шәоуп еснагь сыззыԥшу.
Абан иахьсызгылоу иеихачаԥа
Аҩын ду.
Аха иаҳа сазгәхьаауеит са сԥаҵха,
Амца агәгәаҳәа иахьеиқәу.
Араҟоуп сгара ахьҵысуаз,
араҟоуп ахәышҭаара аҿаԥхьа аԥхара
Ахьсыншуаз.
Сԥацха аҿоуп
Жәытә-натә аахыс, сабацәа урҭ рабацәа
Ачеиџьыка ахьырфоз, иахьырҭыԥыз –
Шәарҭ ижәдыруаз,
Убрахь ауп сахьшәыԥхьо.
Асасцәа,
Сшәыҳәоит сыҩныҟа шәымҩахыҵ!
Шәара шәоуп сара еснагь сыззыԥшу!
	1969 ш.



	Уаха абаҳчаҿ

Сиарҭаҿ сыцәом исықәҵан схыза,
Сзықәиоу ашьац са сзы иԥхоуп.
Сҽеикәаԥса игылоу аԥслыш, сҩыза,
Амахәқәа сшьышьуа уа исхоуп.

Уаха абаҳчаҿ иҟоу ҭынчроуп,
Аԥша шааиуа са иснадоит.
Маӡа сымҵарсны ицо хәыцроуп,
Хаҿык сашьҭоуп са сеимдоит.

Сгәаҵа бҭыҵны соуԥшәыл, сцәымза,
Уажәгьы бзымцеит наҟ зымҩак.
Са исыԥшаауеит жәҩанаҿ амза,
Агәаҵаҿ иамоуп уигь гәырҩак.
			1967 ш.

	Нева

Мап. Узцашам улаԥш навга.
Ичча-хәмарит са слакҭа.
Санхыԥшыла сара Нева,
Мшыныз џьысшьеит ахаҭа

Уа мшыбзиа, Нева аӡиас,
Ақалақь дуӡӡа аԥа.
Аҭоурых иамоу аԥшәымас,
Иахьа избаз лабҿаба.

Кәыдры уеиԥшым џьара акала,
Иҭынчуп Нева уныҟәашәа,
Шәара шәгәеисра еиԥшым ҟазшьала,
С-Кәыдры ласуп уамашәа.
			1969 ш.


	Сышьха ӡыхьқәа

Сышьха ӡышқәа ишәылҵуа аӡыхьқәа,
Раӡын маҷарҵас иеилашуеит.
Ахьча икәахьча икыдҵан изқәа,
Абра аӡыжәра дазгәышьуеит.

Ерцахә аԥацәа шәыжәҩа еидкыла,
Шәлакҭа чча-ччоит иахьа абра.
Амшын цәқәырԥа ашәах хырчыла,
Иннаҿықәсуеит уи аҟәара.

Шәлакҭа хаақәа рҟынтәи исбарҭоуп 
Шәара ишәымоу агәыкра.
Сышьха ӡышқәа, са сзы иҳамҭоу,
Шәара ишәыцуп сыгәбылра.
			1968 ш.


      ***

Маӡа-аргама есымша сгәаҵаҿ 
Иҭалан дарбан аҳра зуа?
Нырцәӡа игылоу аҩны абарҵаҿ,
Ԥҳәызбак дшықәтәаз дгәасҭон уа.

Абас ҳшыҟаз имҩаст амшқәа.
Лбара сгәаҳәо снеизар ҽнак, 
Абарҵа ҭацәын. Ахаан исхамшҭуа
Уа сгәаҵахьтә исылԥсааит дак.

Уажәгьы снеилоит ахәԥшӡахь,
Уи абарҵахь сыԥшуа снатәоит.
Усҟан са сызлахәыцуа ала         
Зегьы-зегь ҭацәуашәа збоит.
                 1969 ш.

           ***
Амшын цәқәырԥақәа,
Са сахь шәеихала,
Исымԥаан схәыцрақәа
Наҟ ижәгала.

Шәа шәеиҳами лшарала,
Сгәалақәа шәхәаҽы.
Шәара амшын шәахшарами,
Сҟашәҵа, ишәымчу лшарами,
Гәырҩа анымло схаҿы.
		1969 ш.

    
	***

Ашьыжь ажәҩан каххаа ишыҟаз,
Амра ашәахәақәагь шыԥхоз,
Азаара азаазшәа аԥша ицәырҟьаз,
Абар иауыз сыбла ишабоз:

Рыхқәа ҭҟьазшәа аԥҭақәа еиваҩит
Ажәҩан хырҟьарц акгьы умбо.
Иара уиакәхеит асыҭәҳәа еимаҩит.
Асырҳәқәа дәықәлеит зегь ныхҩо.

Кьысда ишьҭаз адәқәа хырҟьеит,
Абар иныҟалеит шлаҵас.
Уаҳа сзымчҳазт, суада сдәылҟьеит,
Ашҭа сҭагьежьит хәыҷҵас.

Сгәырӷьоит, сарччоит асырҳәы илеиуа,
Ҩаԥхьа схәыҷра ҿыц исԥыл,
Еи, баангылишь, сҩыза инеиуа,
Иаанкыл сбыҳәоит ас-кәымпыл!
	

Асырҳәы еигәыдҵо ашҭа цәҳарҳәит,
Ас-быԥк ырхәаш-хәашо иаагоит.
Ҳачча-хәмаррагь уашьҭа иԥаҳҵәеит.
Аԥсҭҳәа хыҵуеит, амш еилгоит.
		1969 ш.


	               ***

Дышԥаԥшӡоу, дагьшԥахаау зегь рыла,
Лара илеиԥшу дыҟоумашь уаҳа?
Ԥсышәак сызламҳәеит ҳанеиԥыла,
Лара лҿаԥхьа исымоума гәнаҳа?

Лыԥшӡара сыхнахуам аиашаз,
Аха мчы ӷәӷәак лышҟа сагоит.
Данызбаҵәҟьа издырит сзыниашаз:
Сҭынчра шысцәылго агәра згоит.
                 1969 ш.

      Сгәы амаӡа.

Есымша,
Бара бзыҳәан ахәыцра саҿын.
Сылахь анеиқәыз – амза аӡамҩа 
Кыҷын…
Усшәа избон.
Абжьааԥны хыхь ихалан иҽырбон
Слахҿыхра
Бжьарӡны адәы сықәын,
Аха бансхашҭуаз
Агәырӷьара сҿықәын,
Урҭ зегь ашәымҭак акәын,
Дырҩегьых сзызхәыцуаз бара бакәын.
Арифмақәа сырхьынҳала 
Ажәеинраала бзыскуан,
Бхаҿсахьагь ҭысхуан.
Аха уажәы сымчыдоуп.
Бызбом бзиа – бызбоит доуҳала,
Ааи, доуҳала,
Ааи, доуҳала!
Уи са сзы иҷыдоуп…
Издыруада,
Сгәы бҭаԥшыр,
Сеилыбкаар зынӡаҵәҟьа сбымшьыр…
Уажә исаҳаит, бхынҳәит.
О, бара бакәын сыззыԥшыз!
Иахьанӡагьы сгәаҵа иҭашыз!
Избоит,
Ажәҵарақәагьы хынҳәит…
  			      1969 ш.
            
         Амреи марти

Бжьык агәы иқәсыз иаргылт ашамҭаз,
Амра аацәырҟьеит аԥсҭҳәа ахԥааны.
– Унан, март мыжда, исзуузеи уцамҭаз,
Уара утәы ҟоуҵеит, иузааны!

Иац исыршәҭыз гылоуп ишьхынԥсыла,
Рымахә ԥшқақәа лауышьҭит асаара.
Сбаҳчақәа ҭаха руҭом уажәааныла,
Есымша иузаауеит азаара!

Амч ду ӷәӷәала ианжәыла,
Март шәаны маҷ-маҷ шьҭахьла ицоит.
Аԥхара аманы амра аныҩхашла,
Март иазымычҳакәа алабжыш каҭәоит.
				1963 ш.

     Ашәҭқәа ԥышәырччеит

Сгылоуп схала дырҩегь ашәҭқәа рбаҳчаҿ,
Сгәеисра ццакуа иҭыҵуеит аҭра иҭыԥ.
Амза халарц ԥшьала иавҵуеит ашьхаҿ,
Маӡа сҳәыҵәы-ҳәыҵәуеит сакуам сҭыԥ.

Иамуит абар сгәырӷьа сӡамҩа ианымԥшкәа:
Дырҩегь дсықәшәеит соуԥшәыл ла лхаҭа.
Ажәак шысзымҳәаз рбозшәа ашәҭыц қәыԥшқәа,
Ихааӡа иаачча-ччеит уа рлакҭа. 
                      1969 ш.  

	* * *

Уахынлан. Амза аӡамҩа кыҷын,
Исыздыруам иахьыз, изыгәырҩоз иара?!
Сара усҟан ашәак аҩра саҿын,
Сызбодаз сгәаҟуан, схәыцуан хара.

Уамашәа сҿаԥхьа иҭынчын амшын,
Снықәиан сыԥсы сшьандаз убра!
Сыԥсы абасшьауаз, сгәаҵа бҭашын,
Ашәа бзыскуан, сбыххәыцуан бара.

Агәҭыха шсымоугьы схала саӡәым,
Убас шакәу изгоит агәра…
Сханыҵәҟьагь ажәҩан ашҭа ҭацәым,
Ԥырӷҵас иаҿуп аеҵә абылра.
	

Ҭагалан. Абыӷьқәа ҩеижьхоит, имхәеи. 
Апҟа ԥырны инеиуеит абан.
Шьҭарнахыс амшқәа сзыхгом сымҳәеи,
Бара быда исзыхгом, избан?!
			1968 ш.
     
      Абаҳчаҿ ашәабжь гон

Ашәҭқәа гәасҭом сҿаԥхьа ицәырҵуа,
Хәыцрашәк рыла сыбла хкыуп.
Сгәеисра шьҭыҵуеит аҭра иҭыҵуа,
Сқәыԥшра амҵәыжәҩа ласқәа аркуп.

Гәалак амоуп амза цәышӡа,
Ихәыцуеит жәҩанаҿ иара, уа.
Гәалак амоуп аԥслыш хышӡа,
Схьаақәа здыруа, сгәы амца зшуа.

О, бабаҟоу сҩыза, сықәла, 
Бышьҭа абаӡи нас иахьак?
Сыԥшуп, сыԥшуп. Сышҟа бнықәла.
Ба бгәынхара наҟ иԥхьак.
		1969 ш.


     Аԥҭақәа

Аԥҭақәа еилалоит, еилыҵуеит жәҩанаҿ,
Аҳауаҿ рхала асахьақәа ҟарҵоит.
Џьоукы рҽыларҟә ашьхақәа рықәцәаҿ,
Бзиа еибабазшәа иқәԥраа икәашоит.

Џьоукы еижәылан иҟарҵоит абаагәара,
Уа даацәырҵуеит ажәеиԥшьаа рҭыԥҳа.
Сасрыҟәагь даалҟьан амра каԥхара,
Ахан инаҵаххит ирашь еилыхха…

Аԥҭақәа срыҵашьыцуа, сиоуп сара ашьацраҿ,
Гәаныла сазхәыцуеит Абраскьыл ихыԥша.
Аԥҭақәа еилалоит, еилыҵуеит жәҩанаҿ,
Урҭ рсахьа сцәыумган, суҳәоит, аԥша!
			1968 ш.

			* * *

…Дырҩегь ҿымҭкәа бцозар схала сыҟаз,
Абра абаҳчаҿ иахеиԥш схала сныжь.
Исаҳәи, ӷьашьаз иамоу ашәҭ-ҵла иԥырҟаз?
Маӡа сгәаҭан исхоу амца схыжь.

Бара бҿымҭроуп имӷьо ахәра снызҵаз,
Уажәшьҭа бгәыԥшқа ацаԥха бхала исыҭ.
Бара бҿымҭроуп амшын цәқәырԥа схызҵаз,
Ирԥха, ирӡыҭ сгәаҵаҿ аҵаа-ҽыҭ…

Усҟан сара ибысҭоит сашәа ҿыцқәа.
Уи ала игәабҭап сгәаҵа заҟа ишу.
Урҭ са ибзыскит иалхны ашәахәа арыцқәа.
Ажәҩан ҵәцара аӡамҩа ашәаԥшь зыхьшу…

Нас бара, агәаҟра сақәшәеит усгьы,
Абри гәабымҭои, изакәытә мцоу сызго.
Убас шакәугьы инасыгӡоит сыҿу сусгьы,
Сара сқәыԥшра–қәԥара–мшқәан исыхго!
				1968 ш.


	                       Аԥа

Абаҳча иҭагылоу аҵлақәа ршәшьыраҿ,
Инап ԥахәқәа еинҟьо дыхәмаруеит аԥа.
Дкаҳауеит, дгылоит аӡы еилашыраҿ,
Дкыдҟьо дамоушәа ацәқәырԥа.

Ан лысаби дихӡыӡо, дылныҳәоит гәаныла,
Лхаҿы ԥшӡа еихаччоит ашәшьыраҿы дахьтәоу.
Лыҷкәын изҳарц, дыӷәӷәахарц деинҭәыла,
Ишьапы дықәгыларц, иаснагь лгәы иҭоу.

Ахәшҭаара аҿаԥхьа, дгараҵан агараҿ,
Ашәақәа изылҳәоит игәаҵаҿ дазнеи. 
Макьаназ издыруам иԥеиԥшу аԥсабараҿ,
Макьаназ иссируп, илакәуп идунеи.

Дани хаҵаҵас арҵәаа ааҭиргеит, 
Дарҿыхеит икыдхаҽа илеиуаз ақәа.
Убысҟан игара аԥхьа амра каԥхеит,
Жәҩанахь еиҵихит иаразнак инапқәа.

Аԥсы ихалт, ауаҩытәыҩса дықәлеит адунеи,
Иеҵәахә цәыҵлашо, харантә изыԥшуан.
Дкаҳауеит, дгылоит аԥшқа быжәгәалеи,
Ишьапы наҿаиргылт аԥсҭазаара амардуан.
				1968 ш.


           Аҭынчра абаҟа

Сыԥсҭазаара қьафла
Исхызгар сҭахым.
Са сымшқәа мариала 
Имҩасырц сҭахым.

Избан ҳәа шәҳәозар,
Избароуп аџьа. 
Сыдгьылаҿ сшәаҳәалозар, 
Нас дарбан сзырџьа.

Схәыцра мҩашьақәа,
Сгәаҵаҿ иҵәахуп.
Амҩақәа, ашьхақәа
Ирҿызгар сҭахуп.

Смахәарқәа ԥхьарҵәаны,
Сжьаҳәашьҭыбжь нарго,
Уа, ахрақәа ирҿыцәны,
Са сымчқәа неизго,

Адунеи зегь инароуны
Ирылаҩыртә ԥхьаҟа,
Аҭынчра иасимволны 
Исыргылоит абаҟа!

Аҭахызар еимаҵәан,
Илеиуаз ақәа.
Аҵлақәа еиларҵәан,
Иҵнахыртә ршьапқәа.

Адгьылгьы мшаҭакәа
Мчыла иарҵысуаз,
Иасуазааит аԥшатлакә,
Имацәыс идыдуаз,

Ахрақәа ирызхымго,
Иԥыххаасан ибгоз,
Ахаан мчык иазымго,
Снапала иҟасҵоит.

Адунеи зегь инароуны,
Ирылаҩыртә ԥхьаҟа,
Аҭынчра иасимволны
Исыргылоит абаҟа…
    	1967 ш.


	* * *

Хаҵеи ԥхәыси шеицу анызбо,
Са схәыцрақәа рҽырыԥсахуеит.
Рыбзиабара рыбла ианхызбо,
Усҟан са сгәы азнарҳахуеит.

Хаҵеи ԥҳәыси шаӷьуа срықәшәар,
Убасҟангьы сгәы нҭыԥсаахуеит.
Иамуазар, ажәа шҳамқәа рҿымшәар,
Схәыцрақәагь хара инаскьахуеит.


Абри еиԥш иагьа сгәаҵа иҭыхап,
Нас мышкы зны сышнеиуа ус,
Лафҳәаҩык иҳәан еиԥш, аӡәы саалыхап,
Аха ҳшыҟало атәоуп аус ?!
			1970 ш.


	Сара сааԥын

Сшымгәыӷӡоз жәҩангәашәԥхьара сзаатын,
Суада сныҩныҵын снықәлеит адәы.
Дырҩегь саԥылеит иқәыԥшӡоу сааԥын,
Дырҩегь сзырлахҿыхыз, сагьзырҭәы.

Дырҩегь сқыҭаҿ амшқәа схызгап,
Сдәықәлап сқыҭахь, иласҵап сымхы.
Сан дзыргәырӷьаша аҟәарамҿ еизызгап,
Дсырлахҿыхып, исырҵарып лшьамхы.

Акырӡа сацхраап сыҩны-сгәара,
Абаҳча сынҭалан ашәагь сҳәап.
Ирҿыцны иҭахыскаап сышьха-гәара,
Ашьхыцқәа сшырзааз агәра ргап.

Дырҩегьых дысԥылап ашәҭқәа рыԥшӡа,
Сыццакып саргь Лара дызбаразы…
Абарҭқәа зегь сдыргәырӷьо слахҿыхӡа,
Саԥылоит са сааԥын, сыԥсынҵры!
		1969 ш.

       Амшын аҟәараҿы

Ауаа цәтәалоуп амра рҽаҭан,
Џьоук амшынаҿы иӡсоит.
Сара усҟан хәыцрак сҽаҭан, 
Ажәеинраалак сыӡбоит.

Сҩагылеит сқьаадқәа ԥызжәап ҳәа,
Убриаҟара сгәы ԥжәоит.
Ԥхәызба ԥшӡак абри сибап ҳәа,
Сҿаԥхьаҵәҟьа дҽырбоит.
		1969 ш.

	
	* * *

Абаҳча дҭалан са сыхаара,
Даауеит ашәҭқәа лгәыдкылан.
Лгәаҵа иҭыҵуаз лашәа хаара.
Сгәы сҭанарҵәыуо уа сгылан.

Илкыз ашәҭқәа гәыразыла. 
Иааслыркын, са даасҿаԥшит.
Лнапқәа ааскит нас гәаӷьрыла,
Аха саблын саанарԥшит.
		1963 ш.

Аԥса

– Аԥса қәыԥш, узгылоузеи
Улахь еиқәҵаны?
Зымҩа ухы зынкылоузеи,
Уҩызцәа рыгәҭаны?

– Абарҭ игылоу рышәшьыра,
Сара абра исхарԥоуп.
Сазырԥхом амра ашырагь,
Абраҟа илашьцоуп.

Аԥсҭазаараз схы мшаҭа,
Сшықәԥо усгьы иубоит.
Алашарахь амҩахәасҭа
Ылызгарц сықәԥоит.
	1970 ш.


Аламыс

Заҟа ихьанҭоузеи аламыс,
Баша иурҵасырцу, мап!
Унеи агәы умоуп уалакьыс,
Ушарԥхашьо унарбап.

Абырг дышгылоу иара тәашам,
Раԥхьаӡа иара дартәоит.
Аҩыза дныжьны џьара ицашам,
Уи ихәҭоу зегь ҟанаҵоит.

Ҭынчрак аман џьара иубашам,
Ишԥалашо алакҭа.
Аламыс иазныҟәо ииашан,
Дламысуп иара ихаҭа!
                      	1969 ш.



             Ахраҿ амҩа

Уажәраанӡа изымариаз амҩақәа ныжь,
Сҩаҿалеит ахра сшьаҿақәа еихго.
Схалоит ацаҟьа, сааҭгыло, хрыжь-хрыжь,
Иԥысшәоит сымчи-сшьамхи, ԥхьа сызго.

Иԥысшәоит сқәыԥшра мҩахара сагарц.
Аԥсҭазаарахь сназго еихызго сшьаҿоуп.
Ашьхақәа сырхаларц, сгәы иҭоу насыгӡарц,
Иахьагьы ахра ԥагьа саҿоуп…
	1964 ш.

	

                                 * * *

Аӡӷабцәа, аӡӷабцәа – бзиа шәызбоит!
Шәахьызбо, шәахьсықәшәо ссиршәа шәҽырбоит.
Шәыблақәа шәхалашоит, ирыҵоуп маӡак.
Ашәҭқәа роуп изеиԥшыҵәҟьоу шәқьышәқәа зынӡак.

Ишәнаало, ишәҭахыу шәшәышәҵоит, шәеиҿкаауп,
Шәыԥшӡара ҳахнахырц шәшашьҭоугьы еилкаауп.
Амҩақәарҿ, адәышәҭеиԥш, шәсаҩсны шәанцо,
Сыблақәа хышәкуеит, исзымҳәо сгәы иҭоу.

Шәансаҩсуа цәаныррак сгәаҵа иҭаԥхоит…
Инсымҩатәны алафқәа ахьшәасҳәо шәгәаԥхоит.
Шәа шәтәала хақәиҭроуп ижәбо нцәахәыс,
Ижәдыруаз, ишәыхьуа шәқәыԥшра шәанахыс…

Аҷкәынцәа цәаныррак шәгәаҵа иадыркып,
Шәԥагьара, ахӡыргара ԥшьала илаҟәып.
Шәеиҩызцәан шәышнеихуа џьарак шәеиниоит,
Абриалагь аԥсҭазаара бзиахә шәырҿиоит.

Аӡӷабцәа, аӡӷабцәа – бзиа шәызбоит!
Шәахьызбо, шәахьсықәшәо ссиршәа шәҽырбоит.
Сшәылаԥшуа снашәылсуеит сара есымша,
Исыцәҟьалаз сыбзиабаҩ дшәылоу џьшьа.
				1964 ш.

          Акәашара

Аԥсуа хаҵа дкәашо дцәырҟьеит,
Иӡара кылшәартә амацәаз.
Акиҳәа ибжьы рылҟьеит,
Азал дуӡӡаҿ ауаа итәаз.

Иҳазырҭра, имаҟа, иҟама,
Иаԥсуа маҭәа дҭабаҟа,
Иӡара ҭкәыцәаа уажәы иаабама,
Ичаԥашьа, деилфаҷа.

Ибӷа ма иҵысыр ҟалома,
Акалмаҳаиԥш дкалаӡа,
Зегь иргәырӷьон, аӡә дҵысуама,
Иахьихәаԥшуаз деилҟьаӡа.

Нас даахырхуеит аԥсуа хаҵа,
Ирҭахымхеит иныжь дахьцаз.
Иԥсҭаҵаган иҭалт ргәаҵа,
Икәашашьа, ибжьы игаз.

Азалгьы асценагьы еиԥынкыла,
Икаххаа ишазшәа иаалашеит.
Ирҳәон итәаз рхы неидкыла:
«Аԥсуа ԥсыуала дкәашеит!».
               		 1967 ш.


Ҭагалан

Абар аԥша асит, ахьҭаха,
Абаҳҭча ахьгылаз еиқәшьшьы,
Аҵәа, абиа, нас аҳа,
Иаснагь иҟазҵалоз ашәшьы, 

Рызынтәыкгьы рыбӷьқәа еишьҭала,
Ҵаҟа иахьлеиуа рыԥсы рӡоит.
Рылахь еиқәҵа игәырҩоит ԥшьшьала
Ашәҭқәа ишырбо иканӡоит.

Ҭагалан ҵәыуоит игәыҿкааган,
Алаӷырӡ ҵаҟа икаҭәоит.
Амра аԥҳа лцамҭаз дыгәхьааган.
Сышьхақәа ахьгылоу ишлоит.
                  1968 ш.


                     * * *
Сыҩны санҭала абаҳча ԥшӡара,
Ашәҭ бызҿысхит бымбаӡои?
Быхцәы қамыз салахәмаруа,
Ажәак басҳәар ҟамлаӡои?

Сымра ҟәандан сылбааԥшуанда,
Бара бгәаҵа сырԥхауа.
Сҟармаҵысны са сԥыруанда,
Быбжьы хаара саҳауа.
                    1968 ш.



       Аԥацха

Зқьы шықәсала аԥсуа игәаҵа
Уҭами нас уара.
Уҽҳәаҿами аԥсуа хаҵа
Иахьиоуз ааӡара.

Уара уами аԥсуа ԥацха,
Аламыс змаз,
Аԥсуа иами умца иҩаҵха,
Аԥхьа уара иуҭаз.

Амца зкылԥхо ушаш ами,
Инахаран иԥхо,
Ухьӡ азгәазҭаз аԥсуа иами,
Убраҟа уигәаԥхо.

Ҳа иҳамҳәакәа изыҟалома,
Ҳԥацха ахәшҭаара.
Уажә узымбо ӡәыр дыҟоума? –
Иусҭоит азҵаара.

Аԥша ҩназаргь иҩнагьежьуа,
Гәыразыла уҭәын.
Аӡәгьы дцомызт днауаҩсуа,
Избанда, умца еиқәын.

Аԥсуа иакәын Сасрыҟәа шиакәу,
Укыдԥаан уизаазгаз.
Дагьацәҩашьом убриаз шакәу
Игәаҵаҿ узынхаз.
                  	  1969 ш.



     Бымшираан

Уи ауха сахнамгарц анцәа бышԥаиҳәоз!
(Бымшираз снатәаны ажәеинраалак зҩит).
Бныҳәаҿа сҳәарцаз аҵәца са санҩахоз,
Буадаҿ итәаз зегь сышҟа иӡырҩит.

Иаалырҟьан искыз аҵәца сымпыҵҟьеит,
Иԥыххааса, иҭаз зегь цеит иҭыкәкәа.
Бышҟа снаԥшызар, ишызбоз бындәылҟьеит,
Былаӷырӡ ԥхақәа бӡамҩа иахьыкәкәа.

Бҵәыуазар акәхап бхала инеимабҭәан,
Са исыхьыз гәныбгоит, иамои маӡас?
Дырҩегь аҵәыцак шьҭыхны аҩы нҭасҭәан,
Бааныҳәан изжәит уи сҩахан зынӡас.

Ус иаацәырызгеит ашәа са санаалоит, 
Мшәан, ба бзыҳәаноуп уи ашәа зызшаз…
Сашәабжь баҳазар акәхап,бааҩналеит,
Амреиԥш беихаччо, мраҵәҟьоуп бзыхшаз!


Мап, бара быда ԥсҭазара сызгьамам,
Иахьанӡагь исзымҳәеит сгәаҵа бышҭаз.
Уи ауха саҵәца ԥҽызаргь егьамам,
Бзиабароуп усҟан, идыр, изыхҟьаз!
                      1970 ш.


Аҵла-заҵә

Аҵлақәа ҿаарҭит: – узгылои ухала,
Уааи арахь унҳархоит!
Аҭакс ус аҳәеит аҵла-заҵә ԥшьала: –
Иарбан уахь сызнеиуа, арагь амра ԥхоит!

Аха уи ишаҳәаҵәҟьоз иҟамлеит аусқәа,
Амш ааиҭасын аԥша-цәгьа ҵысит.
Нас иҟалозма уи аҵла-заҵәгьы иамыскәа,
Иагьыҳәҳәеит: – Сҩызцәа, шәабаҟоу сыԥсит?!
                        1970 ш.


       * * *

Са сбызгәаҟуа ба санбышьҭаз,
Ганха бдәықәлон бхы-бҿы ршәы.
Нас сыбҟәаҵ ҽаӡәы сышлышьҭаз
Бҩызцәа ибарҳәеит. Нас уажәы,

Ибықәшәаз здырит, иагьеилыскааит,
Иеилыскааит, абар избоит:
Быбла ԥшӡақәа маӡак рхыскааит…
Багхеит. Иахьа са сҽырбоит…
                 		         1970 ш.


* * *

Ахәыцрақәа сыкәшан сышьҭыхны сыргама?
Ариабжьарак мчы ӷәӷәак сарҭынчит зынӡак.
Са сҿаԥхьа баагылан исабҳәеит аргама:
– Нас ԥыхьеиԥш уҟам, иумои маӡас?

Исымоу са сҿала исызбаҳәом аиашаз,
Сыблақәа ибарҳәоит игәабҭар, аха…
Бымариа сақәшәар, ибдыруоу бзыниаша:
Бымҵарсны бсымгашеи ҽыла сласха!
                            1970 ш.


* * *

Амза лбааԥшуеит,
Аеҵәа цәырҵит.
Са сгәы еилашуеит,
Са сызмыцәеит.

Аҵх зегь ҭынчроуп,
Са сгәаҭеиуеит.
Амцагь сыцроуп,
Исызмырцәеит.

Бсахьа ааины 
Сыбла ихгылоит.
Сара сзыцәом,
Стәоит, сҩагылоит…
         1967 ш.


     Шәарыцарантә

Мҩа цәгьак сықәын ахра ҿҟьараҿ,
Сааԥса, скараха, сынҵәа.
Ус санынаԥш ацаҟь ҭшәараҿ,
Ссируп избаз, ох сынцәа!

Аӡыхь амҵан дхәыцуа ԥшьала,
Аԥҳал ргыла, аӡы нҭаҭәо,
Дгылан уаҟа ԥҳәызба еинаалак,
Ахәыцра шәшьыраха илхатәо.

Сыбла шԥахки амра лбаазшәа!
Абри аҭыԥаҿ сгәы дҭашәоу,
Мамзаргь ҳҩыџьегь ԥхыӡ иаабазшәа,
Ҳшеиқәшәоз дырны ара ҳаиқәшәоу?

Илысҭои ҳамҭас уаҩы ибарҭан,
Сҿаԥхьа аԥҳәызба зшәахәа шуа.
Акгьы сзымшьит. Насшәа сгәалҭан,
Ԥшьала ҿаалҭит лхала уа:

– Хыхь абнаҟа игылоуп ҳқьала,
Ҳашҟа анықәлара уҽазкы!
Дсыцәцеит аԥшӡеиԥш. Бызшәа цқьала,
Ашәак лзуҳәап уи илызкы!

Ашьҭахь слышьҭалт, уа сышгылаз
Данцоз сымбеит – сыбла хҩоу…
Амҩа рацәоуп сышьха тәылаҿ,
Лышҟа сназго иарбан мҩоу?
                                     1969 ш.


* * *

Ажәҩан, аҳауа, амшын, аӡиас,
Амра! – адунеи зегь уи ала илашоуп.
Ишоит, ихәлоит, амшқәа цоит иниас! –
Аԥсабара азакәанқәа ссиршәа ишоуп:

Ауаа акосмос иалоуп-иааԥшуеит рылшара,
Џьоукы ирҭахым аамҭа баша ирышьҭыр.
…Дрыцҳауп ауаҩы – адгьыл ахшара,
Аԥсҭазаара зыԥсоу мдыркәан дыԥсыр.
               			        1970 ш.


* * * 

Ажәҩан иаахылеит еиваҩны,
Аԥсҭҳәа бымбылӡа еиларҳәы.
Амҩа сықәын. Ус еимаҩны,
Аҿаанахеит уаҟа асырҳәы.

Ус иаакылҟьеит аршәаа иасуа,
Абар, асыҭәҳәа хынҳәит.
Хыхь ихало ишьҭасуа,
Нас сабацои, цәгьа слаҳәит.

Сылаԥш нақәшәеит ҩнык ацәаара,
Сҿынасхеит уахь сгәырӷьаҵәа.
Цәгьала исыман сыԥсы ахаара,
Саныҩнала…Ох, сынцәа!

Ԥҳәызбак дыҩноуп лымацара,
Анс данызба сеилашӡан,
Иаасыншызшәа амра ацара,
Аԥхӡы аасылҵит – убас дыԥшӡан.

Лшәахәа исыжәлаз ауп сзырхагаз,
Исзымчҳазт сыҳәҳәеит. Сцәырҳан,
Схәыцра саналҵ, о, сабаҟаз,
Ҳхәшҭаара амца сыҽҳәатәан.
                     1969 ш.

      * * *

Исыздыруам амшқәа исырҭои исзааргои,
Саамҭа иамоу здыруеит ҟазшьас:
Ақәԥара, амшқәа заҟа сыгәхьааргои,
Аԥсҭазаара – қәԥароуп са сзызшахаз!

Уажә сҩагылеит акы сацәымшәо,
Аҳәыҳәқәа ԥыруа ҳауала ичарц,
Сыдгьыл сықәуп, сылаԥш ахмыршәо,
Ҳара ҳҭынчра абаҟа сыхьчарц!
                  			  1969 ш.


* * *

Иахьынтәааз уаҩы имбакәа,
Аурҭ кылҟьеит, имбатәхеит.
Аҵла ихынааз камҳакәа,
Аҩыза игылаз еиқәнархеит.

Схьаҵуам саргьы сшәаҵәҟьаны,
Аурҭ асы, ма идыдыр,
Сеиқәнархап сҩыза ужәҩахыр.
                   		  1970 ш.


     * * *

Ашьыжь сҿыхеит, сцәарҭа сҩылԥан,
Аԥенџьыр снахан, иаасыртит.
Амра мгылац саԥхьа шәҭышран,
Ашәҭқәа рыфҩы-хаа аасҿачит.

Аԥсаа рашәа суада иҩналан,
Сгәаҵа зегь еимлаҳәа иакит.
Ааԥын ашәҭқәа агәырӷьа рхалан,
Рыбӷьыц ԥшӡақәа аасдыркит.

Дара ртәала маӡак сарҳәан,
Нахьхьи адәы ԥшӡахь снаԥшит,
О, издырит, шьҭак агәылҳәан,
Са сшьа-сда неилашит.

Адәы аҵыхәан ачаирҭа дхылан,
Лнапы ццакқәа налыркит.
Сгәы ҭагылом. Амра гылан,
Ҳамҭас ацыԥхьқәа лнаркит.
                   1965 ш.

     * * *

Сымшқәа схызгоит сыдгьыл асценаҿ,
Сыԥсҭазаара убасшәа ишоуп:
Зны сықәԥоит, зны сгылоуп аганаҿ,
Зны сгәырӷьоит, аҵәыуарагь сҟазшьоуп.

Дуаҩуп аԥсҭазара зҵазгьы, избазгьы –
Саԥхьаҟа акыр ԥынгыла сзыԥшуп:
Аха акы сацәшәом, иара убасгьы
Ҳанбеиҿагылои ҳәа са сыԥшуп!
                     1969 ш.


* * *

Агәымшәара сылалеит сышқәыԥшыз,
Саҿалеит Ерцахә-амардуан,
Аԥсҭхәақәа сыжәымлеи ишрымчыз,
Усҟан имацәысуан, идыдуан.

Иахьагьы исыздыруам исԥеиԥшу,
Схалап, мамзаргьы сыбӷалап.
Сара аԥсрагьы ахаҵара исзеиԥшуп,
Ианамух сышьҭақәа анхалап!
                		    1970 ш.



АкьыԤхь зымбац

   		* * *

Абаҳча сыҵоуп снеиҩеиуеит,
Афҩы аҳауаҿ икәазоит.
Даарымашь мшәан, са сгәаҭеиуеит,
Схәыцрақәа сгәаҿы еизоит.

Сцәанырра ҟәанда ахы иахәан
Сшьа-сда ирҭалан еимнадоит.
Ишызбоз ашәҭыц саԥхьа ихырхәан,
Унаԥши анахь, уажә дубоит.

Са сахь дааиуеит, лыхцәы қьларуа
Лызқәа иқәуп еикәаԥхо.
Са сзыргәаҟуа абла қаруа,
Лара лами исгәаԥхо.
                   1963 ш.

   Алыкьса Лашәриа

Схәыцуа схала, еиҭа суадаҿ
Сыстол иаақәысхуеит уа ушәҟәы,
Ԥшьала снаԥхьоит схы ларҟәы,
Амца нҭалоит еиҭа сгәаҵаҿ.

Ашәаԥыџьаԥ, шәҵатәла иҩычо
Абӷьы иаҵәа-ԥшқа рыҟәнылт…
Ааԥын лахҿых, шәа шәеиԥылт
Сара сҿаԥхьа шәгәырӷьо шәыччо.

Ак шсыгхаз уажәы игәасҭеит.
Иахьа уныҟәо адәы уқәым.
Уашәа ссирқәа ԥсра рықәым,
Уааԥын рылан ҳара иҳауҭеит.

Уашәа ссирқәа иҟоуп, инхоит,
Бзанҵы еицакра зқәым, дара
Ашықәсқәа иргәылс ицоит хара.
Уааԥни умреи еицуп, иԥхоит.
                   1964 ш.


     * * *

Уи ауха сгәаҟуа аԥсхыхра саҿызшәа,
Уи ауха амзагьы аӡамҩа каҷызшәа…
Аԥсабара гәырҩозшәа сара сзы,
Ашьхақәа ахьгылаз ирӡазшәа рыԥсы.

Сан дысхатәазшәа гәырҩала дыҭәны,
Саҳәшьцәа сыкәша игылазшәа иҩышьны.
Сашьцәа хәыҷқәа ракәзар иҵәыуазшәа абра,
Исхагылан сырзымбозшәа рызхара…


* * * 

Маӡа сгәаҟуа срышьҭоуп ажәа лыԥшаахқәа,
Сҭынчӡа сҭахәхәа смыцәеит сиарҭаҿ сышьҭалан.
Ашьыжь аахыс ақәа шауаз ианаахкәа,
Аԥсҭҳәа ласқәа ажәҩан иалҵуан еишьҭалан.

Изакәу сзымдырит абри сара исыҵалаз,
Бзанҵы смыхиоу, сықәҵәиаау сара рымала,
Аа, нас сзышьҭаз, абар ажәа сшывалаз,
Слакҭа нхаччеит суадаҿ сыштәаз сымала.

Ажәа ԥшӡақәа гәылшәеит сааҭк иалыршан,
Еиқәшәеит ашәа, сшыҟаз уаҳа сымлашо.
Иззыскыз сааигәа дтәазар ажәҩан схалашан,
Имра шәахәан еснагь сара исхалашо.

Сгәаҵа иҭыган ажәала исызҳәом сшылзыҟоу,
Адәахьала сгәалҭом уи азы сгәырӷьоит гәаныла.
Еснагь схәыцра лыцуп схала саныҟоу.
Сҩыза иуасҳәап лсахьагь, абӷьыц ианыла.

Жәҩангә иаҵәеиԥш лыбла ԥшӡақәа ҵаулоуп,
Маӡа ахәыцра, агәыкреи аччеи рхыҳәҳәылан.
Ааԥын агәҭа игәылҵыз ашәҭқәа дыргәылоуп,
…Лыжәҩаҿ лыхцәы сымсыл шәпақәа рхьынҳалан.

Исҳәо сҿамшәо сылаԥш раҩымшәо сырхыԥшылоит,
Лыбла ҭаԥшра сзымхо лааигәа сангылоу.
Ашәахәа илхылҵуа цәашьҵас сбылуа исыншылоит,
Слыдҵны сзымцо ахәыцра рацәа сшыргәылоу.

Арԥыс! Шықәсы ҩажәа зхыҵуа ицәанырра,
Амшын цәқәырԥеиԥш игәы аҭра иҭыԥо изынкылом.
Аха сара исыманаҵ, исыманаҵ сыхдырра,
Аԥшӡеиԥш сцәырҟьан дымҵарс дызгап, саангылом…
                                                             1967 ш.


Ашәҭқәа лысҭар сҭахуп, аха…

Сгәеисбыжь аныҩуеит уахагь суадаҿ сахьышьҭоу,
Схәыцра суада иҩныҵны исыцәцеит еимбӷьыжәаан.
Амза ԥшаауеит жәҩанаҿ, иарбан изышьҭо,
Ҩаԥхьа игылаз аԥҭа цәышқәа иргәылжәаан.?

Сыцәа ҟьалан, схыза ԥхьаршәҭны санышьҭало,
Сҭынчра сыцәнарӡуеит, лсахьа сҿаԥхьа иаагылан.
Сгәырӷьа-хәыцуа схала абаҳча санҭало,
Ашәҭыц ҟаԥшьқәа ашәа рықәсҳәоит иаанкылан.

Ҩаԥхьа иҿысхуеит, рыԥсы ҭысхуеит харада,
Ҽазны ибзамхо, саатәоит ашәҭқәа сгәыдкылан.
Илысҭар сҭахуп, аха азин сымам иарада,
Ԥшьшьала инықәсҵоит лӡамҩа ацымхәрас игәыдкылан.

Азин сымам ицәырызгар сқәыԥшра сцәанырра,
Цәашьҵас сбылуеит, иарбан сара исыхәара.
Сара исылшом сшыҟац сшыҟоу лырдырра,
Ааԥын ашәҭқәа ирымҵәом дшырбаз лызхырхәара.

Зегь неилымхкәа амреиԥш дыԥхоит, аргама.
Иаартуп лгәаҵа, лҩыза дыҟам дышԥаишеи.
Лыбла ԥшӡақәа сыԥсы сызрылымхуа сыргама,
Уи лзы сгәеисра еиԥшым амшын цәқәырԥашьеи.

Ԥхыӡла избалоит хәыԥшӡак ҳақәлан ҳнеиуашәа,
Нас дсыцәцахуеит дсымбо аԥшӡеиԥш дысԥырҟьаны.
Сгәырӷьан сҿыхоит, сгылоит сықәԥраан сцарышәа,
Абаҳчахь снеиуеит, ашәҭқәа рааигәа сцәырҟьаны.

Ҩаԥхьа иҿысхуеит, рыԥсы ҭысхуеит харада,
Ҽазны ибзымхо саатәоит ашәҭқәа сгәыдкылан.
Илысҭар сҭахуп, аха азин сымам иарада,
Ԥшьшьала инықәсҵоит лӡамҩа ацымхәрас игәыдкылан.
                                					   1967 ш.


       Cымҩа сызнылаз

Аамҭа ццакуеит, иԥыруеит аамҭа
Исыцәцоит сҿаԥхьа шәуск сырбо.
Сықәԥоит, ишуеит иацы аасҭа,
Скалам, смилан иҭоу ҭзырбо.

Адәҳәыԥш иқәыз схәыҷра амҩа,
Сацәхьаҳә иныжьны ҽак снанылт.
Ақәыԥшреи аччеи зҿықәыз сӡамҩа,
Ахәыцра, агәҭыха, уажә ианшылт.

Сара издыруеит ишыцәгьоу даара,
Сымҩа ҭагәҭас цәгьа сзыншәаз.
Сара издырует сааԥын хаара,
Шысԥыло мышкызны, уажә сзықәшәаз.
               
           
          Ан қәыԥш лԥа
          ( Авариант)

Абаҳча иҭагылоу аҵлақәа рышәшьыраҿ,
Инапқәа еинҟьо дыхәмаруеит аԥа.
Изыхгахуам дахьыччо дахьҵәыуо игәашыраҿ,
Дахьызбо шықәсылагьы ихыҵуеит хԥа.

Дкаҳауеит дкәымпылуеит, нас имчқәа еидгалан
Дҩагыларц дахьықәԥоз ашьацқәа шьаҽуп.
Аҵарақәа ихашәаҳәоит абаҳча рхагалан,
Иа итәала дреигәырӷьан дрыцшәаҳәарц даҿуп.

Лысаби дихӡыӡоит, дылныхәоит лгәаныла,
Лхаҿы зегь еихаччоит асқамаҿ дахьтәоу.
Уи ирласны изҳарцаз дҟаларцаз деинаалан,
Иара уиами ангьы ахәыцрақәа дзырҭоу.

Ахәшҭаара аҿаԥхьаҵәҟа дгараҵан агараҿ,
Уаҟа ашәақәа изылҳәоит игәаҵаҿы иазнеи.
Макьаназ издыруам иԥеиԥшу аԥсабараҿ,
Макьаназ иссируп, илакәуп идунеи.

…Дырҩегьых аныҟәара иҵарцаз дшаҿызгьы,
Абжьыӷәӷәа нархылҵуан иахьеиниҟьаз инапқәа.
Хаҵаҵас арҵәааҳәа дыҩныҳәҳәеит данизгьы,
Дарҿыхеит икыдхаҽа иахьлеиуаз ақәа.

Дарҿыхеит, аԥшатлакә аҵлақәа ахьыҵнажәоз,
Дарҿыхеит, усҟан имацәысуан идыдуан…
Нас дарԥысхап,адгьыл данықәло дацәымшәо,
Са сеиԥшгьы дҩаҿалап Ерцахә амырдуан!
		                             1970 ш.


* * *

Мап, сара издыруеит абзиабара закәу,
Иара уи ами исыкәшан сԥахны сызку.
Иссируп, илакәуп иара аҟазшьа,
Уаргәырӷьоит уарҵәыуоит нас есымша.

Иуҭахызар иухаршҭ, убнал, убрагь,
Зегь дарароуп иуԥыршәом, иуцуп еснагь.
Абзиабара – иаша, иеиԥшу ахага.
Уи заанаҵы иалаҽит сгәеисра ԥагьа.

Исыгнархоит исыцнаҵоит уи мышкала,
Аха усгьы исныԥшуам џьара акала.
Сшьа-сдақәа ирҭалеит исамҳәаӡакәа аҽӡа,
Сышмаҷыз сышқәыԥшыз исхалт маӡа.

Дарбан уаҩытәыҩсоу абзиабара змам?
Дарбан уаҩытәыҩсоу ацәанырра злам?
Абзиабара сгәаҵа иҭашуп, иҭашын
Уи ацәқәырԥа сшалаз салаҳаит амшын!
                         1969 ш.


Абзиабара азы

Угәахы ԥнажәо иасуаз анаатә,
Мамзар ишьҭыҵуаз аурҭ.
Аԥшатлакә аҵлақәа арнаартә
Иасуазаат, ақәа цәгьа ауртә.

Иара амшынгьы аҭра иҭамӡо,
Ацәқәырԥа шьҭыҵны иеисуаз.
Амацәыс ашьхақәа ирхамӡо,
Адгьыли ажәҩани ҵысуаз.

Нас убасгьы уаҩ дырмыхәо,
Исоуааит аԥынгылақәа шәкы.
Ибдыруаз: сбызнеиуеит сышзахәо,
Урҭқәа сныркылом акы!
                    1969 ш.


* * *

Сқыҭаҿы амшқәа схызгон,
Ажәа сзааиуан ихиала,
Асахьақәа иамаз ацәызгон,
Иҭысхуан асахьа мариала:
Џьара ҵлакы скыдиаала,
Изыҩуан уаҟа ажәеинраала.
Ақалақьаҿ, аф аст, сзынхом.
Амшқәа сымпыҵԥраауеит, исызхом.
Ишысҭаху исызуам аус!
Аха сҽақәыршә снеиуеит, ус
Ԥшьшьала… Араҟа исыхәҭоу,
Аныҟасҵалак, нас сгәы иҭоу,
Сқыҭа ашҟа схынҳәуеит,
Уа, иаҳа ашәа сҳәауеит!
       		          1969 ш.


      * * *

Блашартәеиԥш бшәаҳәартәеиԥш бҟамлацызт уажәада,
Бгәырӷьацәеит, асқамаҿ бааигәа сантәа!..
Ҳаибамбацызт аумаамҭа, иҳазҳәомызт ажәада
Ҳагәҭыха, ҳҟалароуп ҳаизааигәан сынтәа.

Ҳаилызхырц иҳашьҭо ҳабжьара иҳабжьада,
Иҳашьҭалааит ҳахьырымбо цәымзала маӡа.
Ҳбаҳчақәа ирҭыҩлааит ҳашәақәа, ҳабжьада,
Еибаҳҳәап ҳагәҭыха ҳажәа раӡа.

Ҳаицымызт, ҳаизхәыцуан гәаныла доуҳала,
Аиашаз ҳаидыган ҳаҟан хара…
Иахьаҵәҟьа ҳанеиқәшәа, анасыԥ ҳхьынҳала
Иҳанаҳәоит, ақыҭахь шәцароуп нхара…

Ҭагалан аҵысеиԥш ишьҭхысны иаҳзааиуеит,
Ҭацашәак ааҭыҩроуп сашҭаҿ убра…
Ԥынгылас иҳамоу ԥыххаасан ҳариааиуеит,
Ҳарнызааит ҳамҩақәа ҳхымҟьо ҳара.

Ҳамала ҳахьыҟаз иазхазааит аиашаз,
Ҳанбеиқәшәо, ҳанбеинио абас ҳаԥшын…
Сыгәҭыха налаҳәо сналацәажәо ҳашиашаз,
Абаҳча ҳанҭыҵын ҳнавалт амшын.

Амшынгьы аҽарҭынчын инышьҭалт иуарҳалхан,
Ашьхақәа иаарывҵит амзагь лашо
Иааҳакәша аԥсабара лахҿыххеит иҳалалхан,
Сауԥшәылгьы егьылҳәомызт лыбла ԥхашьо…
                        			       1969 ш.


        Доуҳала ашәа аԥҵара

Маӡа сгәаҟуа срышьҭоуп ажәа лыԥшаахқәа,
Сҭынчӡа сызмыцәеит суадаҿ сышьҭалан.
Ашьыжь аахыс ақәа шауаз ианаахкәа,
Жәҩанаҿ аԥсҭҳәақәа налҵит еишьҭалан.

Сахьеиқәымшәаз цәгьала игәнызгоит игәхьаага,
Избан, саазқәылаз сзыргьежь рымала ?
Ишԥасҭахыз ашәа, ашәа гәҿкаага,
Уи азын суадаҿы схәыцуеит сымала.
Ашәа! Сгәаҵа иҭысхуа зынӡа ибашоума,
Нас изгарымҵуеи ашәа гарахан?..
Уаха абраҟа сгылан џьара сцашоума,
Иансзаму сыҩдәылҵит сааԥса-карахан.

Ашәҭқәа рбаҳчаҿ снеины ашәҭҵла скыдиаалан
Сыштәаз, жәеинраалак зымҩи иаалыршан.
Еиқәшәоуп ашәа! Амра ашәахәеиԥш еинраалан,
Иззыскыз былзааигәазҭгьы ажәҩан схалашан!..
                              1969 ш.


* * *

Лыхцәы шәпақәа хылҵәеит ирыцҳамшьа,
Сыжәбошь ҳәа, рбаӷьҵас лгәыԥҳәқәа ҿырҭит…
Лцәаныррақәа рыҵәахра анлылымша,
Лыҵкы хылҵәеит… луаҭәақәагь хылтит.

Уаҩык димбауа дҵәахума?!
Абас сылаԥш дыҵашәоит есҽны.
Са сгәы иаанагоугь бҭахума: –
Еиӷьуп ҳәа сыҟоуп бдәықәзар бҽыхтны.
                            1969 ш.


       Ашьхақәа рҵеи

Иҵәаабжь ҩнҟьеит аҩнаҭа,
Аҵеи ибӷа ырхәан.
Уи аамҭаз агә иахәан,
Иччеит адгьыл алакҭа.

Иҵәаабжь знымҩыз ашьхақәа,
Аҭҳарацәҳәа рыхқәа иаарҩахт.
Аԥша иаман инықәлахт
Аԥсҭҳәа, изхыз ахрақәа.

Аԥенџьыр икылсны ианизнеи
Шьыжьтәи амра ашәахәа,
Аҵеи ихалеит игәыкуа,
Дықәнарԥшырц адунеи.

Игәаҭа цқьаӡа, дҿыхаӡа,
Ишьха тәылаҿ изҳап,
Идгьыл агәеисбыжь иаҳап,
Адәы дықәлар дыӷәӷәаӡа.
                 1964 ш.

           * * *
Ашьыжь, амра мгылац. Ажәҩан ҵәцара
Аеҵә кыдуп, рыбла еикәаԥхо.
Ԥҳәызба қәԥшӡак ааԥынтә баҳча ԥшӡара
Дҭысны днеиуеит, лхала ашәа ҳәо.

Уи анаӡара ачаи иаҵәара
Уаҟа радла ишьҭоуп ицәқәырԥо.
Ихыхуа ихылоит ԥсаатәшәа ачаи ҟатара,
Лнапы ласқәа уамашәа узыршанхо.

Нас зегь зырҿыхауа, ашьыжь шара,
Амра ихааӡа игылоит ашәахәа ршы.
Араҟа иԥызшәауа зымч-зылшара
Дџьашьо илзааҭгылоит, илзыԥшы.

Лааигәа наскьа сгылоуп сымацара,
Ахәыцрақәа сгәаҵа иҭыхо имцаха.
Ачаи хызхуа сара сыблеиқәара
Лара лахьоуп иахьсыхоу, аха…
                    1964 ш.

      ***
Гәыкала уизыҟан уҩыза,
Аиҩызара аҵас наугӡон.
Бжеиҳак иқәуҵан уа ухыза,
Убри уԥсы унаршьон.

Аамҭа бжьысны, ашықәсқәа цеит.
Иахьа шәҩыџьагьы 
Шәанеиԥыла иԥынҵа ҩаган,
Зымҩа акы мҳәа дувсны дцеит.
Имаҵоура иауыз дарԥагьан
Дшыузыҟалаз улала иубеит.
                  		 1963 ш.

          Нева
      (Авариант)

Абар дырҩегь сгәаҵа иҭыхны,
Нева иусҭоит са салам.
Игәаӷьны ԥшьшьала смилан шьҭыхны,
Схәыцуа иҭысшьуеит са скалам. 

Ухықәан сгылан Нева аӡиас,
Уижьҭеи аамҭа кыр анҵгьы,
Схәыцра уалҵны сҿаԥхьа униас
Узымцеит, сгәаҵа уҭоуп уажәгьы.

Уҭынчуп Нева, уныҟәоит ԥшьшьаала,
Иарбан уара абас узшьо?
Сышьха ӡиас с-Дәабгьы шьала
Шәеиԥшым гәыла, нас шәҟазшьа!
                    1964 ш.




       Амшын уанхыла.

Жәҩахырла уӡсо амшын уанхыла,
Ирмариаӡан агәахьы уагоит.
Ушьҭрақәлан арахь мчыла уандәықәла,
Ацәқәырԥ ужәлан бӷарҵахьы шәеиқәԥоит.

Уанамҵгьы уахьгыло уара ублала,
Амшын-цәқәырԥ шыуиааиуаз агәра угоит.
Абзиабара убасгьы уаналала,
Уԥсҭазаараҿ уи алҵра цәгьахоит.
                    1963 ш.




Ухьамҵкәан уқәԥар…

Ажәа сшашьҭаз сгәаҟит, имааит иқәԥраан,
Сқьаадаҿ агәаҭа цқьамхеит са сбызшәа.
Сан дҿыхар ҳәа сшәо суаҭах ашә цәыҵраан,
Абарҵа снықәлеит аԥша хаа сҿаршәшәа.
Арагь сшыгәжәажәоз амза аӡамҩа гәылҭәаан,
Ашьха иҩавҵуеит акасы ԥшқа ахыршәа.

Хәыцрак самоуп сҭынчреи сыцәеи рҟьалан,
Хәыцрак самоуп, иарбан мчу сызго?
Ажәа ссирқәа сзықәԥо аҳауа иалан 
Иҟоуп сааигәа, рцәаарак џьа исымбо.
Иухьзеи аҳәозшәа амза шәахәа схалан…
Дәабгьы леиуеит иҭынчӡа абжьы мго.

Дырҩегь иамуит, дырҩегь сара сбаҳчаҿ
Суаҭах ныжьны иахеиԥш сааит еиҭа.
Снықәиеит ашьац иаҵәа аԥслыш амҵаҿ,
Скалам нкаршәны сыцәарц нас схаҭа.
Абар маӡа цәаҳәак ҭалеит сгәаҵаҿ,
Сҩаҵԥеит, ичча-хәмарит уажә слакҭа.

Ажәа ссирқәа еснагь сыԥсы шәылоуп,
Сгәаҟуа сшәышьҭоуп, иҟамлои аџьа сышәмырбар.
Аха шәҟазшьа шәыԥсахуам, шәшааиуа мчылоуп,
Машәырны схьаԥшыр ишәырӡуеит шәхабар.
Аҭакс сара исашәҳәо: «Насыԥ умоуп, 
Зегь уаҳиааиуеит ухьамҵкәан уқәԥар»
1967 ш.


Апоет иԥсра

Усзыӡырҩы «уара» акыр иаԥсоу,
Ауаҩы, ахьӡи ахьымӡӷи рзы ауп дзызшоу.
Исзычҳауам уажәақәа, уцҳәа.
Ех! Сауркуа џьушьоит ушьацҳәа.
Игәаҭи «Уара» аамҭала адунеи зтәу,
Ҳаамҭа цәгьамыцәгьарыла ишҭәу,
Аха урҭқәа узгәаҭом, ухы азцом –
Иахьа ҳуаӡәк дҭахоит, усҵәҟьа узцом.
Ахьымӡӷ, ашоура сгәаҵа иҭашуп,
Уаала, абнаҟа аҳәақәа ҳзыԥшуп,
Уаала, нас абас ҳнықәлап адәы.
Аха заанаҵ ирзеибаушаз атәы
Здыруаз аԥша асыҭәҳәа рҵысны
Асырҳәы аҿаанархеит, зынӡа иҿырпны.
Аԥсабара «Ау-уу!» ахгоит цәгьашәа
Иарбан абри аҟара изацәшәа?..
Усҟан иадырит апоет дышҭахоз.
Ус, аҩыџьагь иарбан инзырхоз,
Адәагәҭаҿ ишнеиз уа иааиҿагылт,
Наҟ-ааҟ атапанчақәа ааныркылт.
Усҟан апоет ҿааиҭит: – сыузыԥшуп,
Сыдгьыл уатәымуп, насгьы усасуп,
Аԥхьа ахысра умаз, уара иутәыз.
– Мап, ҳаиҿахысып ҳаамҭа ишатәыз.
– Бзиоуп, ҳхаҵоуп аԥсра ҳацәшәом,
Ҳаиҿахысып, усгьы улаԥш сыхшәом!
Апоет ианыҟаиҵоз аамҭаз шьаҿак,
«Егьи» аԥҟара еилеиган, аҭак
Ҟаиҵоит. Уиакәхеит апоет дҭахеит...
«Егьи» днықәлан дцеит, игәгьы нимырхеит.
Уи ашьҭахь иҟалеи? Амра ҭашәеит!
Уи ашьҭахь аԥсабара ахы-агәы ахшәеит.
Адгьыл ҵәуон, аргама маӡа,
Ажәҩангьы алакҭа лашьцаӡа.
Аԥсҭҳәақәа ҩхалан илашьцеит…
Уи аахыс ашықәсқәа ԥырны ицеит,
Аха апоет дышҭамхаз усгьы ижәбоит,
Иахьагьы ҳадгьылаҿ ибжьы гоит!
                   			     1969 ш.



* * *

Снышь хәыҷ рыцуп сҩызцәа рнышьқәа,
Амшын цәқәырԥа-рҳәы ԥсаҟьо.
Сааигәа игылоуп сышьха ӡышқәа,
Рӡыхьқәа рцәажәабжь ԥсыс исхоу.

Адгьыл сызқәу агәеисыбжь сныруанаҵ,
Сыжәлар ирысҭап сымч сылша.
Суал-цәгьа сыжәҩа ишықәу здыруанаҵ
Шәӡырызгар…исышәҭа нас аџьшьа.
                         			 1964 ш.


Избан абас бызсыхәаԥшуа?
        (Ад. Алла ибызкуп)

Цәажәарыла ауаа рахь зхы ӡырзымго,
Раԥхьаӡа бара боума сызбаз.
Бара быблақәа ирҳәо сзеилмырго
Лымкаала бызсыхәаԥшуазеи абас?..

Бзеирас исныббозеи, ба бгәы сахәоу,
Мамзар быбла гәыҭбаақәа быржьоу?
Џьара дгьылкахьынтәи саазшәа икҿахоу,
Са бызсыхәаԥшуазеи, нцәахәҵас сыбшьоу?

Аха, аҽыԥныҳәа снаҭоит быԥшышьа,
Аԥагьара аныббоит са слакҭа.
Аха, уи акәым бара бызхәаԥшыша
Еиҳарак бахәаԥшыроуп сгәаҭа…

Актиорҵас схымҩаԥгашьа шыбҭахым,
Уи сзымдыруа адәы сықәума абас?
Зегь рыла исныԥшуеит ҳәарада иҵәахым,
Ус аԥсабара иснаҭеит ҟазшьас.

Сара сеиԥш аԥсабараҿ игәыразу,
Сара сеиԥш иҳалалу дҟамлац.
Аха дагьыҟам са сеиԥш иласу,
Сеилызкааша макьана дмиӡац.

Аха уаҩы ишимбац ала бсызҿлымҳахар,
Ԥааимбарҵас издыруеит, – бгәаҵа сышҭашәо.
Сара гәыкала исҭахуп сыбҩызахар,
Аха ҳзеилибамкаар ҳәоуп сзыцәшәо.
                        1971 ш.


	Бабаҟоу?

Адәы сакараҿ бышьҭа сцәыӡит
Сзықәшәаз арбан цәгьа мышьҭоу?..
Аҵыхәтәан аԥшӡеиԥш зынӡа быӡит,
Уажәгьы снымха са сзышьҭоу!

Сымшқәа схызгоит сгәаҿы ишалоу,
Соуԥшәыл иарбан бгәы сзынхаз?
Сыԥхыӡ балоуп ацәа сшалоу,
Бсахьоуп маӡа са исзынхаз.

Усҟан бҟазшьа схаҟны имааикәа:
Бхала исабҳәеит ба ибыцраз…
Ашьҭахь ибдырт, сара сааигәа
Шаҟа бгәыӷра гәкы мцураз.

Усгьы ибдыруан сгәеисра шԥагьаз,
Аха имӡакәан бҿы иабырҳәеит.
Иара убасҟан шаҟа схагаз!
Бгәы зырҭынчша жәак сымҳәеит.

Убри азакәхап, бнацҳаит бқьышәқәа,
Аԥшӡеиԥш бсыдҟьан бцеит, бцаӡеит.
Мышкы мҩамсит сгәырҩа снымԥшкәа,
Нас бабаҟоу? Са сканӡеит!
	                         1969 ш.


          * * *

Ауаа цәтәалоуп амра рҽаҭан,
Џьоукы амшынаҿ иӡсоит.
Сара усҟан хәыцрак сҽаҭан,
Ажәеинраала сыӡбоит.

Аха сҩагылеит,
Сынҵа қьаадқәа ԥызжәап ҳәа,
Убриаҟара сгәы ԥжәоит.
Ԥҳәызба ԥшӡак сшыҟоу убоушь ҳәа,
Сҿаԥхьа дгыланы дҽырбоит.
             		         1969 ш.

	
      * * *
 (Авариант)

Избоит бхаҿы ибныԥшу саԥхьа,
Бара исыбҭои, исымои вбас,
Изысымҳәои нас бара бҿаԥхьа:
– Аҟазшьа быман бзыԥшӡои абас?..

Слымҳа иҭасуеит баргьы исабҳәо:
«Ухәыцуеит, уҭынчуп уԥагьоуп нас» –
Акәзааит, аха са сызҿабҳәо
Жәада! Избан? Изыбуеи цас!
1969 ш.

       Абахә ҟаԥшь
      ( Алегенда )

Ашықәсқәа неиуан ԥсаатәшәа еишьҭалан,
Игылан абахә аҭоурых ишатәыз.
Изыҟамлеит ауаҩы ихшыҩ иҭалан,
Изымдырит, абри абахә закәтәыз:

Ажәытәаахыс аԥарда еиқәаҵәа азхымҳәо,
Абахә маӡа ахәыцра иашьхьаз,
Иахьгылаз ахаҭа аҿахәы азымҳәо,
Аӡәгьы изеилымкааит иара зҟаԥшьхаз.

Сасрыҟәа иашьцәа ишьапы анԥырҵәа,
Дкаҳаит ҵлакеиԥш абахә амҵан.
Иарӡысеит ишьала иара иахыҵәа,
Ашьҭахь иҟалеит иара шьанҵан.

Ишьанҵахеит ишәыгәӡа, ишьала иҵаамхеи,
Ухаҵоуп хаҳәык узамԥҽыр, иузацәгар.
Ибӷарҵаз ахаҳә иашьцәа изырмаахеи,
Еиӷьымзи усҟан рызегь агар…

Ианубоит ажәҩан хара ашәаԥшьеиԥш,
Лакәҵас ауаҩы ишьа иахшаназ.
Иҟаԥшьыран ҩаскьа игылоуп ахраԥшь
Игылоуп, аҭоурых иалҵны, ишьанан.
                  			        1969 ш.


* * *

Уҭынчын, уныҟәон ухала есымша,
Уара иацы уанызба иџьасшьеит уҟазшьа:
Угәы алаҟоуп, ухы алаҟоуп, иуҳәоит алаф,
Мшәан ус амдыруеи иныҟоуҵа уқьаф!
                           1969 ш.



* * *

Издырит бансыхәаԥш исаҭәамшьо,
Аԥагьара тәыс сшамоу уажәыгь.
Багьдәықәуп былаԥш-хаа саҩымшәо,
Уи гәасҭом, сцәаныррақәа ажәит…

Сара сгәы ахьбызкыдым исхароузеи,
Нас ҳахьеиқәшәо сҿаԥхьа бҽырбоит.
Убасҟан ажәала исықәнагоу бҳәароузеи,
Аха ҿыбҭуам. Сахьԥагьоу бгәырҩоит.
                        			1969 ш.


                               * * *
…Уажәшьҭа сара ибасҳәара абраҟа агьсыздыруам,
Шьҭарнахыс ашәа бзысҳәартәеиԥш исымам алша!
Ҳаицәыхьшәашәан ҳахьеицәыӡуа са сагьаруазыруам,
Нас, бхаҿгьы иаабымган сбызхәыцуа сбызгәырҩо џьшьа…

Ба быжәҩа скын, уажә бынсыжьуеит, уи азы агьсхарам,
Бгәи быхшыҩи шҭацәыз еиԥш, адәахьгьы бхы ансбырба.
Аха…аамҭа ныбымхын, аамҭа егьԥарам.
Иблахьынҵоу бҽақәыршәа, аԥсабараҿ бҽырба…
                                1968 ш.


* * *

Ибыдысныҳәалоит ҳазҭалаз ашықәс ҿыцаз,
Бышқәыԥшу бшыԥшӡоу дырҩагь ибзырбаз.
Аԥсҭазаара, агәалаҟазаара еснагь ибыцыз,
Нас быччозааит, бшәаҳәозааит иара убас!
                                 1970 ш.


   * * * 

Абаҳчаҿ асқам сықәтәоуп ашәҭқәа сыкәыршан,
Аеҵә акәша икылкаан амзагь схалашо.
Уаха аҭынчра еилазго аԥырцәқәа аҿыкәыршан
Арҩаш лбааҽҽоит ахаҳә дуқәа ирықәхәашо.

Уаха убасеиԥш ажәҩан ҵәцоуп гьамала,
Аԥсҭҳәа цәышқәа ихыҵыз, инеиуеит иавалан.
Абан иубоит, ԥслышк гылоуп амала,
Иҵәыуо џьысшьоит, амахә ԥшқақәа шьҭацалан.

Ишыҟаз иҟоуп, маӡа ахәыцра иаҿушәа,
Игылоуп ԥшьшьала иара аӡхықә иацәымшәо.
Ахаангь ҳара иаҳҩызан гәыла ҳаиԥшушәа
Абас ақәсҵоит, уажәы сылаԥш ахьахымшәо

Аброуп ҩыџьа аиҩызцәа амҵан ҳахьеиқәшәаз,
Абра ҳцәажәон, иаргьы гылан иӡырҩуашәа.
Ахцәы бырфын ҳақәԥсон, аԥша иҿнаршәоз,
Ҳгәала анаҳҳәоз иаабон иаргьы ӷызуашәа.

Сҩыза! Амҩа хара дықәлон, данынаскьазгоз,
Дгылан, инапқәа иӡара иазнаган. 
Акы заҵәыкоуп иара ӷәӷәала деилазгоз,
Саргьы дысԥырҵуан, уи акәын дызмаз дырхаган.

Амҩа дықәлеит жәацы, иҳәашьа изызхымгоз,
Ишьха ӡыхьқәеи, изгәакьоу и-Нанеи гәхьааигон,
Маӡа драцәажәон гәыла, сара данызымбоз.
Имҩа дықәысҵеит жәацы, ҵаҟа дылбааган.

Иҳаҩсыз март азын, ааԥын анцәырҵ игәырӷьахәха,
И-Нана лаҳәшьа дылзааит уажәы исҩызахаз.
Иуаҩышьа бзиа сгәаԥхеит, дыҟан дхәыцраха.
Ҳҟазшьа шԥеиқәшәеи, ҳагәқәа рцаԥха шцәыргахаз.

Хымыз рыла сара исеиҳәеит ихҭысқәа,
Ихәыҷреи иқәыԥшреи, аҟәаԥа-ҿаԥеи дызнысқәоз.
Баша мышкгьы зцомызт сгәахы иамыскәа,
Иажәа рхәыцган ииҳәоз, игәгьы ианихьқәоз.

Цәгьаӡа иџьасшьаз ҩыџьа ҳахҭысқәа ишԥеиԥшхеи,
Иара дзықәшәаз ами саргьы иансымшхаз.
Иара уажәтәигьы налан усҟангь иаҳԥеиԥшхеи,
Абар ҳагәқәа ӡрыжәхеит абриоуп иаҳқәашьхаз.

Аха са исыздыруам ԥхьатәи слахьынҵа.
Цәгьала срыцәцеит сызмаз ацаҟь сызхықәҵан,
Усҟан исыцәцаз, имӷьо ахәра насынҵа,
Уажәы еиҭа исызцәырҟьан срымоуп слаԥшықәҵан.

Иахьагь сааиуеит рылаԥш ҳарамқәа сыцҳауа,
Ԥыхьагь сааиуан хаҳәҵас дара шсықәҳауаз.
Сара сеиԥшын уаҩы имбо имаҳауа
Абна еиқәараҿ ԥсаҵлак маӡа изызҳауаз.

Алаԥш-рацәа ҳарамқәа, убарҭ рыблала
Ирбон азоуп баҩхатәра ҿыцк шсылалоз.
Иахьагь иашьҭоуп маӡа сара исыҵалан
Сымҩа сықәҟьарц, ԥыхьагь убасоуп ишашьҭалоз.

Сҩыза иара убасоуп уаргьы ушыҟалаз,
Сара сеиԥшуп уажәгьы уқәԥо уагьшыҟоу.
Убри азоуп угәакьан сара узысзыҟалаз,
Ҳаиԥшын даара, ҳаиԥшуп абас ҳахьыҟоу.

Сослан, сҩыза иаша! Зегьы ҳариааиуа,
Амчқәа ҳарҭеит ҳашьха ӡышқәа иаҳзааигәоу.
Аха усгьы ҳара ԥшьшьала ҳнаиааиуа
Адәы ҳақәым, ҳагәҭакы ҭынчӡа инаагоу.

Шәара аҳарамқәа! Шәара шәҿаԥхьа ҳаҵамхеит,
Шәызҿу ацәгьа-хәыцра башоуп иазшәырха.
Шәара убри шәшаҿыз ҳӡрыжәхеит, ҳхаҵахеит,
Ҳара ҩыџьа шәаԥхьа ҳагьгылт ҳахраха.
                           1967 ш.


	Анжела бахь

Сбызхәыцуеит, быгәхьаазгоит, бабаҟоу?
Быблақәа схырхит зынӡас!
Еснагь са сгәаҵа бызлаҭаз,
Быҟазшьа быԥсахмашь бызлаҟоу?
Ибдырша бымдырхьаз бышҿазгьы.
Банызбаз иагьбасҳәеит уажәраанӡа,
Ахааназ бихашҭуам бызбаз.
Быԥшӡара ҳәаа амаӡам 
Доуҳала бысзаанхеит сыԥсаанӡа.
Сырцәымшәа ахрақәа сшырҿазгьы,
Иансыжәлоз аԥсҭҳәақәа аԥша-наатә,
Сԥынгылақәа сыриааиртә сҟазҵаз,
Бпатреҭ ауп, иадыбҵаз сгәышԥы.
Сагьнеиуеит аԥшатлакә самырнаартә,
Иарами сзырԥхозгьы ианҵаауа.
Исзыбҩит бахьыҟоу ишыхьҭоугьы,
Иаркны быҩнатәоуп быҩнхышәқәа.
Бааигәа стәазар исыгәӡрын бқьышәқәа.
Издыруеит ба бгәаҵа сышҭоугьы,
Са сзыҳәан ахәыцра шыбҭаауа…
                                            1970 ш.


 * * *

Лымацара,
амрацара
	лышьҭацеиуа,
	уа дахьнеиуа,
	са дызбоит.

Ҭыԥҳа ӡара
Лашҭа ԥшӡара
	Дҭалеит ԥшьшьала,
	Лыхцәы хиаала,
	Ла дҽырбоит.


Ашәа хаара,
     Лашәа ҭбаара,
	Сгәаҵа ишҭалаз,
	Хәыцрак сшалаз,
	ех дсыцәцеит!


Аԥсабара,
             абзиабара,
	лашәа иацын,
	маӡак дҭаӡын,
	ла илымҳәеит.

Изыурызеи,
исҳәарызеи,
	ҳаиқәшәеит ҩаԥхьа,
	аха лҿаԥхьа
	жәак сымҳәеит.

Исыхәарызеи,
	исыҵалазеи,
	лбара сзымхазт,
	жәакгьы сзымҳәазт,
	ус сынхеит.

Аха аҵыхәтәан,
	сҽеиқәа сақәтәан,
	аԥшӡеиԥш сцәырҟьан,
	бымҵарс бсыман
са бызгап!
		1967 ш.



	* * *

Амра нӡаалеит кәицҵас иҿыцәан,
Ажәҩан ашәаԥшь ахьнашьын.
Усҟан аеҵә ҭынчӡа ицәан,
Нас амзагь гыларц иԥшын…

Сҿаԥхьа иаанҿаст иуарҳал иаҵәаны,
Згәеисра иаҟәыҵыз амшын.
Аха, усҟан мцала сеиҩҵәаны
Сагартә са сгәаҵа бҭашын…
              		     1964 ш.

* * *

Шәҟәыҩроуп узҿу унымха еснагь ушзахәо,
Шәҟәыҩроуп узҿу утәазар зынӡакс иуҭахым
Иҟоуп абра сара сгәеилаш узлахәоу,
Уҩыза бзиоуп, уиашоуп уаҳа назҭахым.

Зынӡа ибзиоуп уара удунеи хәаԥшышьа,
Удунеи хәаԥшра еиҵыҵуа уамашәа иџьашьатәуп.
Ацәашьеиԥш ибылуа уара угәы амца еилашышьа,
Ишызбо уцәаҳәа уажәы зегьы ирыԥшьтәуп. 

гәаҵа иҭыҵуа уашәа-хаақәа цәырумгац,
Дара акәалаԥ иҭоу акеиԥш иҵәахуп.
Џьоукы-џьоукы уреиԥшны уашәа ӡырумгац,
Арахь маӡа гәыла иурҭо урынцәахәуп…

Ҳаицуп ҳҩыџьагь ҳаицуп, ҳгәырӷьоит ҳахьеиԥшу,
Аха ҳақәԥап иҵегь, мамзар ҳаркәаҳап.
Ҳаԥсҭазараҿ акоуп ҳара иаҳԥеиԥшу,
Ҳашәа ҿыцқәа цәырган ҳцәаҩа иаҳаргап.
                           1967 ш.


Сқьала иҵԥрааз сашәа

Сцәаҳәа цәажәоит бызшәа цқьала,
Уажәшьҭа саԥхьап нас сзыԥшуи.
Сашәа иныҵԥрааит сара сқьала,
Лара илызкны сгәы иҭашуи:

– Ахәыцра сысны сықәтәоуп скәахьча,
Абрантә бҩызцәарҿ са бызбоит.
Жәҩангәы ҵәцараҿ дызну ахьча
Амза, сҩыза ак снарбоит.


Схала сыҟоуп, сҭынчра ԥхарсны,
Исыкәша самоуп мчык сышьҭҳәа.
Бара исцәыбгеит сгәы ҭынч мҵарсны
Исыхәшәуи исыхәои, нас иҳәа?!

Бҩызцәа брылоуп бгәыԥшқа шьҭыҵны,
Бызқәарҿ быхцәы-хьы хыҽҽо
Гәыла сбыҳәоит, бҩызцәа брылҵны,
Сышҟа бҿааха нас быччо…

– Уааигәа ҳаҟоуп, шәоума иуҳәо,
Дарбан уара уи зызкыу?
Гәыԥҩык ааҩналт, жәакгьы сзымҳәо
Сҩагылт. Дрылам са сызку.

– Дырҩегь уаԥхьеи абӷьыц иуку,
Алаф сылхуа нас ихәмарт.
– Шәара инҵәаша шәӡырҩуан акәу?!
Раԥхьа сыччо ус смақарт.

Абааԥс шәсыцхраа, сгәыхәра ҿашәҳәа,
Абрахь ашьхахь смаар акәын.
Шәҩызалҿ шәнеины убасгьы лашәҳәа,
«Ашәа ззиҳәаз ба бзакәын»
                       1967 ш.



      Ашықәс ҿыц аламҭалаз

Сҿаԥхьа ишьҭыҵыз ашьха-ӡышқәа инарҿыҩит,
Сҟамчы ӷәӷәала сҽеиқәа иақәшәаз апҟаца
Сасра сшырҭааз рдырын ажәлар еигәныҩит,
Адәыԥшӡа цәырҳәны саӷәрагь саахеит ирҟаца.

Сгәыццак сыхоит ажәлар рышҟа снагара,
Сҽышькыл сангыл атәылагь сылаԥш аахсырԥоит.
Иара абраҟагь Нарҭаа ргәамчқәа, рԥагьара
Сыман, ажәлар еизаз рҿаԥхьа сааҽыжәԥоит.

-Мшыбзиа! – Аԥсшәа расҳәеит ажәлар исызҿыцу,
Даргьы ирҳәо рҿамшәо исыкәшеит сџьашьаны.
Дызбоит, Гәында илеиԥшу ԥҳәызбак дахьрыцу,
Сааигәа дмааикәа наскьа даагылт дыԥхашьаны.

Абри илеиԥшу дсымбац дгьылкаҿ шамаха,
Лыбла ԥшӡақәа цәажәоит сышҟа лабҿаба.
Аамҭа шсымам гәасҭан, сыбжьы гәырӷьаха,
Ҿаасҭит абас: – Ҽааны бзиала ҳаибарба!

Ахьышәҭҳәа сынҽыжәылт, ажәлар цқьаҵәҟьа срымбацкәа,
– Бзиала! – дырҩегь сыбжьы ахыҩит адгьыл Марс.
Аха баша сгьежьру, уаҳа сымхәыцкәа,
Рыԥҳәызба даашьҭԥаан сҿаасхеит, ажәларгь рыгәқәагь мҵарс…

Сҽырԥа-кәашо аԥҳәызба дсыман санаақәлоз,
Сцәырҳан сааԥшит. Сҩагылан сеилҟьаӡа.
Суада сдәылҵны сыҩны абарҵа саннықәлоз,
Сӡырҩын:ҳ-Аԥсны иахыҩуеит ҳаԥхьарца.
                                 			1967 ш.


	* * *

Ах сабаҟаз, сабаҟаз уажәраанӡа!
Бзакәыз сымбо анышә сықәжьны сҵәахызма.
Бгәыԥшқа ԥыжәжәо сҽыҭҳәа сышԥааи абранӡа,
Бгәаҵа сышҭаз сара сбывсуан бысҭахызма…

Бара бгәаҟуан, сара сбывсуан сҽырԥагьан,
Еснагь сбывсуан, сԥынҵа сҩахан, суаҩдуушәа.
Маӡа-аргама басҭон аԥша базнаган,
Бызбар сқьышә бықәсҵон харак быдушәа.

Уажәшьҭа быздырит, исҳәом ажәа еижьарак,
Абра сқьаадаҿ ихыдоу ажәак анылом.
Биаша-жәақәа ԥысҵәон сгәаҟуа ариабжьарак,
Биаша-жәақәа уажәыгь сартәом саргылом.

Уажәы исҳәо бара бзыҳәан агьаламыз,
Усҟан бара бҩызахара са исырԥсыҽуан.
Аха маӡа бымца-шоура саламыз,
Быбла-ԥшӡақәа рыла сгәамца сырҟычуан.

Урҭ зегь саҟәыҵт, бара бҿаԥхьа исуалыз,
Бара бҿаԥхьа уажәшьҭа исуалыз ахарџьара.
Аха быбзиабара ацәқәырԥа салаз,
Усгьы са сгәы бныжьны изымцеит ҽаџьара.
                               			1967 ш.


	* * *

Сымҩа сықәуп сара цәгьала,
Сымҩа сықәуп хәцрашәк сшалоу.
Убарҭ схәыцрашәк маӡа исхала 
Схахәы дыршлоит, сгәаҵа ишалоу.

Сара исыцшаз ахәыцра сԥырҟьан,
Схахәы здыршлои сқәыԥшра шыҟоу?
Сара сусқәа убасеиԥш крыҟан 
Акәу, мамзар усда сныҟәоу?

Сара исхәыцуа ԥарам малым,
Сгәаҵа иҭамшәо ԥхыӡкгьы салам.
Сара исзыбжьом искыз «с-Алым»
Ҳшеицу ҳагәқәа уаҳа налам.


Цәгьала сгәаҟуеит, анапы снаҭом,
Сыгәгьы шԥаԥжәои исмоуа хгарҭа!
Ихьаҳәратә еиԥшҵәҟьа ԥсыхәак сзаҭом,
Иара мбжьакәа исымам царҭа.

Аха агәыӷра сымоуп имԥсуа,
Агәыӷра шсымоу сгәаҵа иҭысуеит.
Иагьа ицәгьазаргь схьаҵуам смыҭрысуа,
Арахь сқәыԥшреи сымшқәеи мҩасуеит…

Сымҩа сықәуп сара цәгьала,
Сымҩа сықәуп хәыцрашәк сшалоу,
Убарҭ схәыцрашәк маӡа исхала
Схахәы дыршлоит, сгәаҵа ишалоу...
                     1967 ш.
    

         Ихьшәашәаз агәы

Аччеи-хәмарреи лахҿых ҩныҩуан игәырӷьахәха,
Лахьеиқәроуп уаха иҩноу аҩнаҭа.
Аҭаацәеи, агәылеи, азлеи еилоуп ирыцҳахәха,
Ачымазҩ дгәаҟуа дылоуп ицәарҭа.

Акыр шықәса ихыҵны ицәарҭа дахьылоу,
Измырцәо амца шоура далашәеит.
Ихҭыс рацәа, ихәыцра жәпақәа дахьрылоу,
Дышгәаҟуагь иарԥыс-хҭысқәа игәалашәоит:

Иабџьар шьҭыхны ашамҭаз «Кьараз» далан,
Ахақәиҭраз ишьа азкеиҭәон, деибашьуан.
Ашьҭахь ҳаӷа иааиуаз ҳтәыла далалан,
Дырҿагылан ӷәӷәала ршьажәқәа каиршуан.

Игәашьамх ӷәӷәаӡан, дныҟәон, дкәашон дышьҭхысаан,
Даныҷкәыназ иҽеиқәа иақәгон апҟаца…
Абар уажәы ихәыцра жәпақәа еимбӷәыжәаан,
Ачымазыҩ аарла даҳәеит иԥхьарца.

Ахра ашәа лахҿых ҩнаҩит иккаӡа,
Ихьаархаршҭган иара уажәы ауп даназхәыц.
Аха дырҩегь ауада ныҟалт иууаӡа,
Иҩныҵәаан адыхҳәа иԥҵәеит арахәыц.

Иҵәаа-ҵәаауа ашҭа инықәлеит, инапала
Ииаӡааз ила, аԥша иархьҭакыз.
Иҽеиқәа акәзар имаз аҽҭра иҩнагала,
Икьыркьырит, ишьамхыст уаҵәҟа иахьҭакыз.

Иҭаацәа уажәоуп рыбла ианаба иԥсымҭаз,
Агәырҩацәгьа рҿаԥхьа иаагылт хәдацәахьы.
«Уажәшьҭа шәыҟаз» – иҳәазшәа дыԥсит ашамҭаз,
Игәыҭҟьаган анаатә ҵәыуоит адәахьы…
                               1967 ш.


Ҳаинбраалеит

Дырҩегь ҳҟамлеит ҳара ҳхала ҳаизыуаан,
Дырҩегь сгәаҟуеит суадаҿ сиарҭа саниала.
Схәыцра неиуеит ҟәаԥеи-ҿаԥеи ирхыууаан,
Ажәа сашьҭоуп, анапы снаҭом мариала.

Анапы снаҭом, ацәаара сцәыӡуеит саргәжәажәоит,
Кәицны угәаҵа иҭашәаз зхәарҭои ихьшәашәар.
Ҩаскьа ашьхаҿ арҩаш шцәажәац ицәажәоит,
Ажәа сызнымхои сиеҵә абла нҭашәашәар.

Убасеиԥш сара исҭаху сара исыниашаз,
Сара исҭаху ажәа сыцәцеит ибналан.
Хәыҷҵас са сгәы ԥнажәо сҟалоит аиашаз,
Аха бара бцәырҵны схәыцра балалан.

Ҳәашьа сзаҭом сгәырӷьеит ҳхала ҳшеинбраалаз,
Абар ажәа ҵәахқәа сзаауеит ихиаалан.
Ажәҩан ашәаԥшь кыдҵо амра шынӡаалаз,
Адәахьы сдәылҵит сажәеи ацәаҳәеи еинраалан.
                            		          1967 ш.


* * *

Акәтаӷь нцәуҵар амра иаӡып минуҭкала,
Ашоура сзымчҳазт сааин аӡхықә схықәтәалоуп.
Снаҩсшәа ахәыҷқәа аӡмыжь иазцоит инӡааҵәила,
Бжаҩык аҟәараш хырҩо амра ицәтәалоуп.

Ахаҳә ссақәа аԥаҩ иамхны икадыршәоит,
Хланҵы иҭалоит асаба шкәакәа рхылыршәо.
Абар, абар схәыҷра асахьа сгәаладыршәоит,
Аԥаҩ ҳарак ахьынтә иԥо, иацәымшәо.

Абнаҟа акәын сыԥоит шысҳәоз сахьалырҩыз,
Аӡмыжь сӡааҳалт ӷәӷәала аԥаҩ сықәҵәраан.
Иара убраҟа ахахә кәымпыл исыцкыдырҩыз
Сшьамхы иақәшәеит сӡаархт икылчаа, ихиаҵәааны…

Схәыҷра ашықәсқәа рсахьа сзааиуан иласкәантраха
Ахәыцра жәпақәа срылан кыраамҭа срылахан,
Аха еибӷьызжәааит ахәыҷ ссирқәа срызгәырӷьаха
Рышҟа снеирц сҩагылт сыԥсы рылахан.
                                  1967  ш.

* * *

Скалам нықәҵан, ашьац снықәиеит сшеилахаз,
Иашан иахьа сааԥса карахан.
Бара сымра, бызхәыцра сзалымҵуа сшалахаз
Мчыла сыцәеит, адгьыл гәыраз сызгарахан.

Анцәа сишеит абри сара схәыцраха,
Сыгәгьы мԥжәаҵәҟьо уахык иадымзар сзыцәахьоу.
Минуҭк мҵыцкәан сааԥшит, сҩаҵҟьеит сгәырӷьахәха,
Уажәтәи сыԥхыӡ иреиԥшым бара бзы избахьоу.

Амза ахаҿы гәырӷьан ацԥхьқәа ахьаԥсаҟьаз,
Ҳара ҳаԥшуан лбааҟа ҳхықәгыл ацаҟьа.
Ҳлымҳа иҭасуан арҩаш ашәа ахьҭнаҟьоз,
Ҳгәеилаш мцақәа еисуан, еисуан аԥсаҟьа.

Ҳара иаабеит ҩ-еҵәак ажәҩан иаҵалан,
Маӡа ишааиуаз иааидылт амца рхыддыла.
Арахь мчыла иаҳкын ҳгәаҭра иҭацалан,
Аха ҳгәыкра ҳиааины ҳқьышәқәа анеидыла.

Быԥсыԥ ԥхара, бқьышәқәа срыблын уамала,
Сааԥшит, абар уажәы аиаша збазаарын,
Снаҩсшәа ашәҭыц ҿыхны бара быхьӡала,
Маӡа игәыдкыл сқьышәқәа ирықәҵан сыцәазаарын.
                                 			1967 ш.



* * *

Сқьафқәа шыҟаз ԥшьшьала абаҳча сынҭалан,
Сышнеиуаз сшанхан аџьшьа сакны сааҭгылеит.
Ашәҭ ҵла ашьапы лыхьӡи лыжәлеи ианхалан
Иҟаз цәымзас икны сылаԥш надхалеит.

«Абри ашәҭҵла ашьапы ахаан ианымҵуа,
Быхьӡи быжәлеи сара сгәаҵеиԥш ианысҵоит.
Сара иҟәнысшьом ашықәс рацәа ахьахыҵуа.
Аха быхьӡ наган иара уа ианысҵоит».

Слымҳа иҭасуеит уажә, усҟантәи сцәажәара,
Баша сцәажәон, аха схаҭа сжьазаарын.
Шаҟа гәырҩа схызгеи, шаҟа гәжәажәара,
Сара бзанҵы исымбо ҩы-цәак лхазаарын.

Усҟан сгәаҵа дҭаԥшноуп дышсывс, лҽырԥагьан
Дышцаз. Лымҩа данылт «……» иазнагоу.
Издырт ашьҭахь лара дызмаз дырхаган.
Самжьеи сқәыԥшра сцәанырра, иахьа исызхәыцгоу.

Усгьы имкыкәа сгәахгьы ԥымжәо ҳәызбала
Ианысхт лыхьӡи лыжәлеи ашәҭҵла ианхалаз.
Ҩаԥхьа ахәраз ашәҭҵла мԥсышеи гәырҩала.
Сара сҭыҵит схәыцуа, абаҳча сызҭалаз.
                             1966 ш.


           Шьхатәылан аныҟәара

Сныҟәоит схала, сныҟәоит хәыцрашәк сыкәыршан,
Ашьхеи аҿаҩеи сырҵыс, акырцх сықәхәашо.
Арҩаш ҭрысқәа лбааччоит ршәахқәа рҿыкәыршан,
Ҵаҟа иҭажьу ахаҳә дуқәа ирықәхәашо.

Снеиуеит ӷәӷәала, снеиуеит сара исаԥгылоу,
Анаатә-кырцхқәа еимырҟьо срақәԥоит гәышԥыла.
Снеиуеит, сгәахәтәы сгәыӷра маӡа сшыргәылоу,
Ашьха ҵасқәа ибааԥсноуп сара, сара ишысԥыло.

Иацы сыҟан, жәацгьы, абра шьхатәылан,
Исфарц акәӡам сара аҳауа гәырҭәыла.
Ҩаскьа игылоу Ерцахә сыла ишьханԥсылан
Изакәытә маӡа жәабжьуи иаҳәо гәаныла?

Араҟа исарҳәоит ашьха-ӡышқәа ргәалақәа,
Дара рыхҭысқәа, рыгәқәа ицәымӷны иалақәаз.
Араҟа ицәажәоит ахаҳә дуқәа рыблақәа,
Ажәытә аахыс Аԥсны азыҳәан иақәлақәаз.

Араҟа ицәажәоит ахаҳә-шьанҵа блахкыга,
Абра Аԥсны иамаз амца еибаркыгас.
Насгьы ашьанҵа иамҳәеи сыхшыҩ иазкылга,
Ажәытә иара шрымаз нҵагас, напҩыгас.

Ҩаԥхьа сышнеиуаз есымша шьаҿак снышьҭыԥа,
Аџьгьы аацәажәан иаҳәеит иара иахҭысхьоу.
Ашә-ҵлагь агәаҵа иҭыҩит иамаз агәҭыха,
Аԥсуа, аԥсуа нбанқәа знырҵаз, иҭырҟахьоу.

Ҩаԥхьа сҿынасхеит схәыцуа ԥшьшьала сымала,
Ихыҵны инеиуеит аԥсҭҳәа-цәышьқәа сывалан.
Ашьыжь сыҩны ашәхымс схымҵит рымала,
Ҩада, сгәыццак-мычқәа снаргоит исыҵалан.

Слымҳа иҭасуеит Нарҭаа рашәа ирхылҟьоу,
Сышьха-тәылан дшықәц дықәуп Сасрыҟәа.
Зегьы рҭоурых дуӡӡоуп избо сахьныҟәоу,
Зегьы исарҳәоит рҭоурых-маӡа мҵәахыкәа.

Аброуп сахьиз, сышьха-тәылан салшан,
Абра сааӡеит амра шәахәа схалашо.
Срааӡеит сышьха-ӡышқәа рнапқәа сыкәыршан,
Абар, уажәы исҵоит дара ирыҟазшьо.

Сгәамчқәа рыԥхӡы исылсхуа каҭәом башаӡа,
Арахь сымҩа-храқәа нҵәашьа рымаӡам.
Сара иҭызгоит сышьха тәылан амаӡа,
Исарҳәо рҭоурых-жәабжьқәа ҵыхәаԥҵәара рымаӡам.
                                1967 ш.

 
Ажәҵыс

Ашьац канӡа сықәиан схәыцуа сгәаныла, 
Сырзыԥшуан аԥсҭҳәа цәышқәа ажәҩан иаахылаз.
Ԥшьшьала инеиуан амра аӡамҩа ианыла,
Алахь еиқәылт амра, аԥсҭҳәа шаанчылаз.

Адгьыл хьшәашәа сықәиан сзадымҵуа сынкылан
Хәыцра хаҿқәак срыман сыбла иаахгылаз…
Аԥсҭҳәа ргәыҵач ԥсаатәқәак шнеиуаз рҽеидкылан,
Сылаԥш рықәшәеит, сыҭрыст, сҩаҵҟьан сшаагылаз

Слымҳа иҭасит ашәа, ашәа гәыҿкааган,
Абарҵахь снаԥшит, сыжәҵыс гәыԥшқа исзааигәоу
Ашәа аҳәон ацамҭаз аҩнра игәхьааган,
Ашәа шԥаҳәоз мамзар, снеит азааигәа.

Сганахь схьаԥшит ажәҵыс сылаԥш ахызган,
Зынӡа иҩежьхеит ҳбаҳча ԥшӡара игәыҭгагаз.
Сеиҭа ҩхьаԥшзар сыжәҵыс сылаԥш азнаган,
Ихаԥыруан ихагьежьуан аҭра изызгагаз.

Агәыкреи агәыԥжәеи, ажәҵыс агәаҵан ианыруа,
Ҳаҩны ҳгәареи иакәшо краамҭа иԥырԥыруан.
! Ишьҭыԥрааит, изааӡаз аҩнра иадыруа
Иныжьны иахьцоз амҩан ихьаԥшуа иҷырҷыруан.
                              1967 ш.


		* * *

Шьыжьтәи ашара лахҿых адәы ианықәло,
Аеҵә рыбла анҭыԥхо ажәҩан иадхалан.
Убысҟан сгылан сыҩны абарҵа санықәло,
Схәыцуеит, абанҭ аеҵә сылаԥш рыдхалан.

Маӡа ибылуа иқәыԥшу смаҵә рылашәан
Џьара избозар краамҭа сырзыԥшуеит сҽазышәо.
Аха исзалымхкәа, агәашә алыкә ныларшәан,
Есшар ашҭа сҭыҵуеит сылаԥш нархыршәо.

Иахьа убасгьы сашҭа сҭыҵит ашамҭаз,
Дырҩегь аӡәгьы игәеимҭеит сара схырхарҭа.
Сҭыԥаҿ сышнеиз, сгәыццак ԥсшьарҭак шыснамҭаз,
Сус сналагеит, џьара иҟамҵо ԥсеивгарҭа.

Сахьчоит еиҭа ахра ҳарак схагылан,
Амҵан ацаҟь ԥысҟоит сҟыгеи сжьаҳәалеи.
Шьыжьла ишгылац амра ԥшьшьала иҩагылан
Сарԥхоит сгәыдкыл ацԥхь ашәахәалеи. 

Абаҟа хәыҷы ҟасҵарц ахра иалаԥысҟеит,
Хара инаҩуеит сҟыгеи сжьаҳәеи ирхылҟьо.
Ахаҳә ҽыҭқәа сҟыга иамԥҽны иаԥсаҟьоит,
Са сарццакуеит сымчқәа ҩбаны исызцәырҟьо…

Ҩаԥхьа ирҿыцны снапқәа аӡаӷьа рыҵалан,
Амра шынӡаалаз сыҩны абарҵа сааҵалоит.
Заанаҵ исҳәоит: сара схазы сцәыҵалан
Исыхәо сшаҿым, уи азы сгәырӷьан сҩаҵԥалоит.

Ԥхьаҟаз сқәыԥшреи сгәамчреи наҭо садхалоит,
Имариошь угәыхәтәы наугӡарц, адгьыл иақәлахо?-
Абар уажәы схәыцуа сылаԥш кыдхалоит,
Жәҩангәы икыдлаз аеҵә сыԥсы рылахо.

Дырҩегь избом ажәҩан ашҵа кыдырӷӷан
Сеимдеит, аха агәыӷра сымоуп сахьашьҭо.
Мышкызны алакҭа снарбашт, сиаҵә сеигәырӷьан,
Абаҟа наган ҳамҭас сыжәлар ианрысҭо.
                        			     1967 ш.

Ажәеиԥшьаа рҭыԥҳа

Сабџьар сыҵарс саагылт, ахра ҳарак сышхалоз,
Ҵаҟа, бахәи цаҟьареи сырҿыс сышхалаз мариалоуп.
Убысҟан анаҟә иалҵны шәахәа лашак шысхалаз
Санхьаҳә, сганаҿ ԥҳәызбак ахьтәы уарҳал даниалоуп.

Сгәаҭра иҭыԥо лааигәа снеины саагылоит,
Лара дыцәан лыхцәы шәпақәа лгәышԥы иқәҳәалан.
Сылаԥш лыхмырԥо сшыԥшуаз, ачча лӡамҩа иаанылоит,
Лшьабсҭа неины лылахь инагәӡы,ԥшьшьала илыдҳәалан.

Аԥсык лара лышҟа ашьапқәа сызнамго изкыда?
Уаҳа сзымычҳазт снапқәа рыла аҳауа аалныздоит.
Дарбан рԥызбоу дызтәу, ахаангь лылахь ианыда?
Сгылан сышхәыцуаз луарҳал дҩалԥан блала сааимылдоит.

Сара сгылан сҭыԥаҿ, сгылан сылаԥш лыхмыршәа,
Ак самҳәакәа сшыԥшуа дықәԥраан дцап ҳәа сацәымшәо.
Схаҭа сцәажәарц сҭахуп, лара лҿаԥхьа сҽазышәа,
Аха иауам, иауртә ҳагәқәа ахаангьы еилымшәо.

– Иҟоуп уара уааигәа арашь бзиак, – даацәажәеит, –
Убри бжьаны усышьҭал сыԥшаа сара сахьыҟоу…
– Баангыл! Сыҳәҳәеит, сааԥшит дсымбеит, ԥхыӡын саагәжәажәеит,
Абрантә слымҳа ҵнахуан арҩаш абжьы иахылҟьоз.

Иашан усҟан исԥшааит арашь, абар ҳаидхалан
Ахы снаҭом, ицәгьоуп акыр бжьара садхалоит.
Исымбжьар ҟалом, ҳхала ас адәы ҳацәхалан,
Исыбжьар, ахы снаҭар, ажәеиԥшьаа рҭыԥҳа слышьҭалоит.
                              			       1967 ш.
          
* * *

Салам бымоуп дырҩагь сара сыхьӡала,
Салам бымоуп, сҩыза ашәа зызҳәатәу.
Иҳаҩсыз ааԥыназ сгәаҟра схызгон маӡала,
Иара уажәыгь сыҟоуп мцала сшеиларҭәоу.

Иашан ааԥын-баҳчаҿ ашьац санылаиа,
Бара бзыҳәан ашәа ансырҭәоз, санырҿыз,
Исықәҿион убасҟан. Уажәы сазгәааит мариала
Аӡын мышьҭацәгьа агәилқәа рӡамҩа зыркыҷыз…

Убасҟан абаҳча сҭамзи сара, иарада,
Усҟан зегьы реиҳа маӡа сзызгәыкуаз,
Ашәҭқәа ҿысхуан, рыԥсы ҭысхуан харада,
Ҽазны ибзамхо, саатәон хәыцрак сшаҿакыз…

Анцәа иџьшьами, иара уажәы сызлаҟоу,
Ашәа ҳәашьа сбырҵеит, гәыла-цәанырран,
Ашәа ҳәашьа сбырҵеит, бхароуп бабаҟоу?
Акыр бшысзаԥсоу бааигәа сыҟазар ибсырдырран…

Сара бышсыцу еснагь бышсыцу доуҳалоуп,
Бара ибзыскуа сашәа-хаақәа брынцәахәуп.
Еснагь, сара ахәыцра – дуқәа сырхьынҳалоуп,
Бымшәан, сыбзиабара имаӡоуп, иҵәахуп.
                               1967 ш.



          Аеҵәақәа рыеҵәа

Дгәырӷьо хәмаруа, дыҩуа адәы дықәуп,
Адәы шәҭышқәа илбо зегь лгәаԥхо.
Ақәыԥшреи агәыкреи, аччеи лӡамҩа иқәуп,
Ааԥын лахҿых амра хаа икаԥхо.

Зных абаҳча дҭалоит ашәҭқәа гәхьааган
Ашәҭқәа напы ԥшқала рхы шьышьуа.
Лгәаҵа иҭыҵуеит лашәа хаа гәыҿкааган,
Имаӡоу хәыцра хаҿык лгәы иҭашуа.

Лыдгьыл гәакьа дызқәу агәеисбыжь лныруеит,
Агәышԥы лҽадҵан дыцәоит ла дырԥхо.
Лышьха-ӡышқәа дзааӡаз ргәаҭа лдыруеит,
Лышьха-ӡышқәа еснагь ԥсыс илхоу.

Зных лҽыхәа иаҵәа дақәтәан хҵас днеиуеит,
Ллакҭа ԥшӡақәа ырцәгьан ԥхьа дыԥшуа.
Лашьцәа раԥхьа дгылан лаҳәа цеицеиуеит,
Лтәыла аӷацәа иақәлаз ршьа каршуа.

Леила Абашиӡе! Уи лрольқәа-хәмарра,
Бзынҵы ихамышҭуа изынхоит избалакь.
Ааԥын лахҿых шәҭышӡа изгымхо аԥхарра,
Еснагь лара илыцуп дахьцалакь
                        1967  ш.


Аԥҳәызба

Амреиԥш бҩызцәа брылҷҷо бшами аԥҳәызба,
Ажәҩан схалоит, сгәырӷьоит, сара банызбо.
Бара бҩыза дыҟам, блеиԥшым «аҽырба»,
Игәыкра шәахуп быбла ԥшӡақәа ирхызбо.

Еснагь гәылагь -ԥсылагь бсыцуп, сбызхәыцуеит,
Бара ибдыруоу сгәаҵа бышҭахаз бызҭымҵуа.
Ашәҭқәа иканӡаз дырҩегь ааԥын иарҿыцуеит,
Изџьоушьеи абзиабара шәахсҭа иснымҵуа?..
                 			          1967 ш.


Маи акы, аныҳәа

Амра гәырӷьо акасы ахыхны,
Адгьыл ианнықәаԥш иааԥшӡахеит.
Аԥсаа иҿыхаз рашәа лахҿыхны,
Агәы ианнықәыҩ иаашанхеит.


Амра цқьа иабарцаз икыдхалан
Ацыԥхьқәа лбаашьҭуа икаҷҷоит.
Абаҳча рышәҭқәа хыхьӡа ихалан
Ажәҩан иалоуп ичча-ччоит.

Ажәлар неиуеит амҩа ианылан,
Ргәыргьа хыҵны ицауеит.
Жәҩанахь ишьҭыху рбираҟ рхаргылан,
Аума ҟаҵо иԥыр-ԥыруеит.

Аҟәара иасуеит ашәах харчылан,
Амшын цәқәырԥа агәы еилашуеит.
Маи аныҳәа – шәа иаргылан
Ашьхақәа рхы шьҭых иԥшуеит.
                    1962 ш.


* * * 

Ажәҩан цәцараҿ амза ӡса-ӡсоит,
Абла ҭыԥхо уи иара.
Ашәахәа хәмаруа урҭ ирхаԥсоит,
Икахәхәа игылоу аԥсара.

Абар уажәшьҭа ацәа рҽарҭоит,
Аԥсаа изгымхо шәаҳәара.
Рыҭраҿ аҵх-ԥшӡа аҭынчра рнаҭоит,
Ашәа рзымҳәацт ргәазхара.

Аха сгәаҵа хәыцрашәк ҭыхоит,
Схы самырхәо сызгара.
Сышәҭыц зызку дааиуа џьысшьоит,
Аха дыҟам сгәаԥхара.
                   1962 ш.


* * *
    (Авариант)

Ажәҩан ҵәцараҿ амза ӡсаӡсоит,
Хәыцрак шамоугьы иара,
Ашәахәа хәмаруа ирханаԥсоит,
Икахәхәа игылоу аԥсара.

Абар уажәшьҭа ацәа рҽарҭоит,
Аԥсаатәқәа иахьа ишәаҳәоз
Рыҭраҿы аҵх ԥшӡа аҭынчра рнаҭоит,
Ааи ирнаҭоит, ишәаҳәоз.

Аха са сгәаҵа хәыцрак ҭыхоит,
Аха са сылахь уаҳа егьаным.
Сышәҭыц зызку дааиуаз џьысшьоит,
Амҩа ҭацәуп, уаҩ даным.
                     		1962 ш.


      Аӡыхь

Ицәгьоуп аӡыхь аԥсҭазара,
Иқәԥоит амҩа ылнахырц.
Уи ахьцәыҵоу алашьцара
Икылнажәоит ицәыҵыҵырц.

Абар икылхәраарц егьагым,
Аха избаз иршәаҳаит.
Ирзықәԥеит еиҭа, уи иалаз
Закәыз днарбеит, урҭ рҳаит.

Аӡыхь хәыҷы иааԥса-кара,
Уи агәыцқьа неилашит.
Уажәшьҭа иамоуп ахатә ԥсабара,
Игәырӷьо адунеи инықәԥшит.
               1962 ш.


    * * *

Аԥслымӡра быхьӡ знысҵаз,
Ацәқәырԥа ианнахит.
Ишызбоз бхы-бҿы иԥшӡаз,
Аԥштәахәы аԥсахит.

Аԥҳәызба сгәы зысҭаз,
О, бысцәымшәан сара.
Быхьӡ сгәаҵа ианысҵаз 
Ианызхуада џьара.
     	           1962 ш.


    
* * *

Быхьӡ аҵла ацәаҿы ианысҵаз,
Уаҵәҟьа иаҿуп аӷьара.
Абзиабара-хәра исныбҵаз,
О, изылшода арӷьара.
1962


* * *

Еснагь угәаҵа иҭашуа ашәа,
Иузынкылом уа иҭыҵуеит.
Ухы иузамырхәакәан ианхьшәашәа,
Ишузааиз еиԥш иуԥырҵуеит.
            		      1962 ш.

    Аԥслыш

Аԥслыш уҵәыуо узгылои ухала,
Уҩызцәа урылҵны узгәырҩои?
Џьара сухәар…исоумҳәои угәала,
Угәырҩа ҵәахны изурмаӡои!

Нас иуасҳәап сҩыза, сымаӡа,
Аха игәаӷьны исызҳәаӡом.
Абра дызбеит ԥҳәызба ԥшӡа,
Уи лзы сгәырҩақәа нҵәаӡом.

Уи аԥҳәызба лбаха самраӡа,
Ллакҭа сҭаԥшаанӡа дсыцәцеит…
Лыхьӡ сҵәахит са сгәы иҭараӡа,
Лара лзыҳәан схахәгьы шлеит.
                     1961 ш.


       ***
Амза ахькыдыз абла ҭааӡа,
Акы иахгәаҟуа иазыԥшуеит…
Ашьха иавҵыз амра хааӡа 
Амца ашәахәа аҵнаршуеит.

Иара убасгьы харантә бшааиуа,
Сыблақәа ҭраа сыбзыԥшуеит.
Амра аҵкьыс бшәахәа исзааиуа,
Сҭыԥаҿ сахьгылоу сеилнаршуеит.
            		           1967 ш. 

         
                      ***

Исҳәо сҿамшәо кырӡа сгылан,
Илзыскхьаз ажәақәа сцәеимпит.
Сгәаҿы имыцәо амца ҭалан,
Лҿаԥхьа сышгылаз са сыблит.

Сааигәа игылаз ашәҭыц хысҵәан,
Ԥшьала инаган иналсыркит.
Абри бымаз сара исымҭан,
Аарла ацәажәара згәаӷьит.
            		         1961 ш.


          ***
Саԥхьа амахә иааҵыс-ҵысит,
Схәыцуа стәамзи са сгәы ҭрысит,
Убысҟан бцәырҵит бгәырӷьо, быччо,
О, амреи амзеи реиԥш бкаԥха-каҷҷо.

Быхцәы кьларуа бызқәа иқәуп,
Бӡамҩа ҟәымшәышә ақәыԥшра рҿықәуп,
Сҿаԥхьа бгылоуп ба беикәаԥхоит,
Убас бахьыҟоу са бысгәаԥхоит.

Соуԥшәыл шаша са сгәазҳара,
Сбыхәаԥшуеит сара сгәазҳара.
Аха ҿыбҭуам ҵаҟа быԥшуеит,
Са сахьгылоу сгәы еилашуеит.
            		           1960 ш.


         Ааԥын аҭыԥҳа

Соуԥшәыл сымра шаша,
Ааԥын аҭыԥҳа,
Бсыдҟьан бызцои баша,
Башәа хаа сырҳа.

Абан, ааԥын лхалак,
Уа ашәҭқәа лнаркит.
Сгәаҵа амца ҭалан,
Аԥырқьҳәа иакит.
               1960 ш.


     Аблақәа

Абарҭ аблақәа жәак сдырҳәом,
Сгылоуп сара сыршанха.
Са сгәы мыжда џьарак изтәом,
Зынӡа ибылуеит ицәашьха.

Сышәҭ ԥшӡа иску са сузгәыкуеит,
Исзааиуам сара ажәа.
Усыцхраа! Напқәак удсыркуеит,
Са сцынхәрас уара уцәажәа.
            		        1960 ш.


* * *
Амшын ҿықәаҿ са снеиааиуеит,
Аԥша сысуа ахәхәаҳәа.
Рҽеикәарҳәны ацәқәырԥ ааиуеит,
Ахаҳә-сса цәажәоит ахьхьаҳәа.

Ба бызхәыцра ԥсгаха снамҭо,
Сара сгәаҵаҿ еилашуан.
Иуарҳал иаҵәан саԥхьа ишьҭо,
Снықәиарындаз, сыԥсы сшьауан.
                      1960 ш.

     * * *
Игылоуп ишлаӡа ашьхақәа,
Рыжәҩахырқәа еидҵаны.
Ишьҭасуеит аҵла рымахәқәа,
Асы хьамҭа иаҵаны.

Ҭынчӡа рыкәа иҭаршәу сқыҭа,
Иԥхашьа-ԥхаҵоушәа збоит.
Ҭацаҵас игылоуп ахаҭа,
Акасы ахаршәуп иҽырбоит.
            		          1960 ш.


     * * *

Ахаҿы ԥшӡа ахәы днавшәеит,
Лшәахәа ҿыцәоит имцаха.
Лсахьа аҭыхраз даара сҽысшәеит,
Аха дсыцәцеит дыԥшӡаха.

Лхәынга сацәхымҟьо ахаҳә снықәтәеит,
Сгылан сшылзыԥшуаз сааԥсеит.
Лыԥсы лшьарцаз лцәарҭа днықәиеит,
Ишызбоз лыблацә неиқәыԥсеит…
            		             1960 ш.


     * * *

Амра ацыԥхьқәа, аԥсабара 
Хьышәахәала иақәнаԥсоит.
Сахьазхәыцуа быбзиабара,
Сгәамца ӷәӷәала иацнаҵоит.

Ара сынбыжьит сымацара,
Сылаԥш бышьҭоуп ибыхьӡоит.
Амреиԥш исҿаԥхоит бсыхәаччара,
Ашәҭ ибызҿысхыз сыцәканӡоит…
                        1960 ш.


     * * *

Абаҳча дҭалан са сыхаара,
Даауеит ашәҭқәа лгәыдкылан.
Лгәаҵа иҭыҵуа ашәа хаара,
Сгәы ҭнарҵәыуа уа сгылан.

Илкыз ашәҭқәа гәыразла,
Иааслыркын, са даасҿаԥшит.
Лнапқәа ааскит уи гәаӷьрыла,
Аха саблын саанарԥшит.
                      1960 ш.


        * * *
   (Авариант)
Амра ацԥхьқәа аԥсабара,
Хьышәахәала иақәнаԥсоит.
Сахьазхәыцуа быбзиабара,
Сгәамца ӷәӷәала иацнаҵоит.

Ара сынбыжьит сымацара,
Сылаԥш бышьҭоуп ибыхьӡоит.
Са исҿаԥхоит бымрацара,
Саԥхьа сышәҭыц сыцәканӡоит.
                     		  1960 ш.


    * * *
Сбызгәаҟуа сбызхәыцуа сбышьҭоуп,
Ашьыжь шаанӡа сышгылаз.
Аха, ашьацаҿ исзынхаз бышьҭоуп,
Бшьапышьҭа аӡаӡа ианылаз.
         		             1960 ш.


    * * *
Аԥсабара мҿыхац, ацәа иалоуп,
Ҭынчроуп, ԥсаатәқәак шәак рымҳәац.
Ицәылашаанӡа сгылан ачаи ахь сцароуп,
Сҩызцәа уаԥхьа ҳааит рымҳәарц.

Аҟармаҵыс абжьы хаа мгац абаҳчахь,
Ицәоуп, изаҳауада уи абжьы?
Скалаҷкәыр сыман сдәықәлеит ачаирҭахь,
Схәыцуан, инеихьада саԥхьа аӡәы.

Сынхыԥшылт ачаирҭа, амахә снахан,
Абар ассир! Саԥхьа аӡәы дхуп,
Дысзеилмыргеит, снеимҭаз лхы дҩахан
Санылба лыбла ачча рхылт.
                          1959 ш.


     Сшәырқәа

Напы ԥшқала сшәырқәа еиҭасҳаит,
Сышкол ԥшӡа аԥхьа сазгәыкны.
Нас ҳәызбала урҭ еихасҳаит,
Аԥсы ҭалартә игәцаракны.

Иҭахыскааит уаҵәҟьа ӷәӷәала,
Акы ҭамлартә иԥшӡаны.
Сгәырӷьа хыҵны сҩагылт ԥшьшьала,
Сызҿыз сусқәа нагӡаны.

Сышкол шәаԥысны жәҩангәы шәхалеит,
Ааԥын агәҭа шәҽырбаны.
Ара саналго са снаскьажәгашт,
Шәҵәақәа ргьама сырбаны.
                            1959 ш.


Уаха сбаҳчаҿ

Аԥша ахәхәаҳәа араҟа иасуеит,
Абаҳча рцәажәо еимнадоит.
Ашәҭыш махәқәа ҵаҟа ишьҭасуеит,
Рыбӷьыц хиаало икаԥсоит.


Ааԥын, ааԥын сара сбаҳчаҿ,
Рышәҭыш ҟәашӡа иччауеит.
Жәҩангә ҵәцараҿ дызну ахьча,
Амза сбаҳча иахаҷҷауеит.
            		            1959 ш.


     Ашәҭыц

Ашәҭыц аҭра иҭасыргылеит,
Саҿыгәҳәааны анышә гәӡа нҭаԥсо.
Нас инаган инықәсыргылеит,
Амра ацԥхьқәа нахаԥсо.

– Избан арсҟак уԥсы зыхҭнуҵо,
Изхагыло уара ушәҭыц.
– Ишәасҳәап сҩызцәа, бзиа изызбо,
Сылашара илыхьӡуп Шәҭыц.
   	                     1959 ш.

      
Шьоҭа Русҭавели ибаҟа аҿаԥхьа

Баҳча еиужьк сынҭалт ԥшьшьала, гәил ҟаԥшьқәак сҿаԥхьа ихырхәеит,
Ааԥын агәҭа рхаҿқәа зырԥшӡаз, амра шәахәа гәыбзыӷ рыхәеит,
Урҭ снарылсын са сааԥсаназ, ӡыхьк илеиуаз са снаҿыхәеит,
Изакә ӡыхьузеи ара ицәырҵыз, ацԥхьқәа иаршәуаз са сгәы иахәеит.

Шьацра иаҵәаҿ ԥшьшьала снықәиеит, иааԥса иҟаз ацәа схасит,
Абри аамҭаз ҩада ишьҭыҵны шәахаак са слымҳа инҭасит,
Исаҳац аума, сгәырӷьа шанаха сҩаҵҟьан шьаҿак ԥхьа снеиҭаҵит,
Сылаԥш рықәшәеит агәил ҟаԥшьқәа, урҭгьы хырхәа ҵаҟа ишьҭасит.

Ашәа рахәыц шыԥҵәаз снеиҭаҵит, слаԥшҵашәара ниас ицауеит,
Ԥшьшьала сара схы санҩаха, Шьоҭа ибаҟаҿы сгылан збауеит.
Ашәа иҳәаҵәҟьазма – снаиҿаԥшуеит, уи иблақәа хара иԥшуеит,
Ашәышықәсқәа ргени Шьоҭа абар иахьа иажәабыжь гауеит.
                                        			1966 ш.


      Ноиабр быжьба

Игәырӷьа-шанаха игылеит аԥсҭҳәақәа иргәылҵәраан,
Амра ашьхаҿ акасы ԥшқа ахыршәа,
Аҭынчра ҳәыҳәқәа ахҿеиԥш аҩнқәа ирхыԥраан,
Ажәҩан иалалт аԥша хаа рхыршәшәо.

Абжьы ҿаца аԥаҩқәа ирысуа «иапҟоз»
Амшын цәқәырԥа ишәахха агәы еиқәтәеит.
Ҩаскьа ашьха агәы еиқәтәеит.
Ҩаскьа ашьха ҩыҵаҿ абахә иалҟьаз,
Арҩаш-хагагь иазха аԥсы аӡеит.

Абар, ашәа шьҭаҵит, ашәа мԥшыкәа,
Ажәлар рашәоуп, иҭыҵуеит нас ргәаҭа.
Аныҳәа ашәа иаргылт ашьха ӡышқәа,
Ачча-лахҿых рҿықәлеит уажә рлакҭа.

Амҩа иқәны икәашоит аҿар шьҭхысаан,
Иахьа аҭынчра ныҳәоуп ргәы зырҭәы.
Аҭынчра ашәа шыӷәӷәоу рдырратә ишьҭыԥраан
Адунеи иакәшо инеиуеит уажә имԥшы.
                                  		   1966 ш.


          * * *
Соуԥшәыл дырҩегь ббаха самраӡа,
Бсыдҵны схала сныжьны бымцан.
Сааигәа быҟаз быбла ԥхараӡа,
Еснагь сгәаҵа бахьҭаз, бымцан…

Аԥшӡеиԥш хара бныҵашәкәа, наунагӡа
Бымцеит сара сгәаҵа быҭшәан.
Аха са сызбыҳәо, исзынагӡа,
Исзаарт бгәаҵа, усҵәҟьа бымшәан.

Ааԥын лахҿых қәыԥшцәа бҿыкәыршан,
Сыбла хыбкуа бара быԥшӡан.
Уи азы исзымчҳа снапқәа быкәыршан,
Бӡамҩа гәыдкыл сбыцәцарҳәа бымшәои.
                              		1966 ш.

           		
                 	Аӡыхь
Царҭа амоукәа краамҭа ацаҟь шәыгәра,
Аҵаҿ иаман аӡыхь ихәаҽы.
Аха аҵыхәтәан иақәгәыӷ амчқәа рыгәра,
Ихәыҵҟьеит абар ашәах еиларчы.

Ацыԥхьқәа аршәуа ацәқәырԥ хәыҷқәа еиҵыхуа,
Аԥсабара инықәыԥшит иазгәыкны.
Ахьхьаҳәа ицәажәо идәықәлеит амҩа ылхуа,
Ааигәа арҩаш иацларц иццакны.
	                               1966 ш.

                        Сҩыза иахь

Сҭынчӡа схала сзымтәеит ашәа узымҳәа,
Сҩыза иахьа ҳаамҭаз кыр иаԥсоу.
Скалам шьҭысхуеит сгәырӷьан уара узыҳәа,
Ҩаԥхьа ушәҟә ҳамҭас са иансоу.

Ҩыџьа аиҩызцәа еиԥшу қәрала еиқәлоу,
Шьыжьтәи ԥхыӡны иҳамбо ицеит ҳхәыҷра.
Еснагь агәқәа еизгәу зыԥсқәа еилоу,
Иахьа ҳара ҳаиҟәыгоуп наҟ хара…

Амала баша инаҳхуам ҳара ҳаамҭа,
Уалны иҳаду иаҳҭоит ҳамч ҳалша
Ҳҵарадырра иацларц иацы аасҭа
Ҳадгьыл агәышԥы шәҭышхоит есымша.

Нас аиашара аиааира иазықәԥо,
Ҳаргьы рыгәҭа ҳгылап ҳаццакы.
Жәҩангәы икыду аеҵә рацәа еилоу,
Ҩеҵәак рыцлап ирбарц уа лассы.
                     		       1966 ш.


	       Ахәыцра

Амшын цәқәырԥа ԥшьшьала сшарҵысуаз,
Хара схәыцуеит снышь хәыҷ саниал
Адәҳәыԥш агәҭан иҟамчы шмацәысуаз,
Иҽеиқәа ҳарак дақәтәан дышҵәыуоз,
Дшааиуаз сара сниԥылт Тариел.

«Соуԥшәыл слышьҭоуп суҳәоит сумырџьан!»
Иҳәозшәа иаӷәра даахоит, даангыл.
Аҭакс арыжәтә нҭасҭәан афырџьан,
Ирлас диԥшаарц иоуԥшәыл Дариџьан
Дныҳәа, абри иску аанкыл.

Ибла ԥшӡақәа ашәахәқәа шырҭыҵуаз,
Ҿымҭкәа дҩахан ижәит мчыла.
Сара избон хәыцрак шизцәырҵуаз,
Илаԥш ҳамҭас исыҭан дышсеихырхәаз,
Ддәықәлеит адәы саба хчыла.

Аԥшӡеиԥш иқәшьҭхыс исыцәцаз афцырҟьа,
Тариел амцеиԥш сгәаҵа дҭашын.
Сихьӡарц сҽыхәа иаҵәа аныҵсырҟьа,
Аха исзамузт скәадыр саннықәҟьа,
Бжьыцәгьак нҭысцан сӡааҳалт амшын.

Сааԥшит, схәыцра насыхҟьеит лабҿаба,
Снышь абаҟоу? Амза схаҷҷоит.
Амшын агәҭа сышӡаажьыз анылба,
Ахықәаҿ игылаз сҩыза аԥҳәызба,
Сара исыхьыз лгәарԥха дыччоит.
	                           1966 ш.

* * *

Адәыԥшӡа снықәлоит, ачча сҿықәлоит,
Ашәҭқәа сԥылоит иԥшӡаӡа.
Ашьац гылоит, аԥша рныслоит,
Сышьҭа рнылоит ихәхәаӡа.

Наԥқәак схьысуеит, сылацә хырҩоит,
Амца схылҟьоит сбылуа.
Сышьҭахь схьаҳәуеит, сҭыԥаҿ сшанхоит,
Саԥхьа дгылоуп дкаԥхауа.

Сгәырӷьан сҩацԥоит, сыцәан сҿыхоит,
Суадаҿ дыҟам сгәаԥхара.
Сгәаҭра иҭыԥоит, уаҵәҟьа дҭыхоит,
Са дысзымбеит сгәазхара.
                           1966 ш.

    Лшьапышьҭақәа

Ааԥын цәахаа лҿықәны ашьыжь дгылоит,
Длахҿыхӡа адәы днықәлоит дыццакуа.
Ашьац иаҵәа лшьапышьҭақәа рнылоит,
Сԥенџьыр салԥшны дызбоит дахьцауа.

Аанда дхыҵны ашәҭыш баҳча дҭалоит,
Ашәҭыц ҟаԥшьқәа аанкыло ифыҩуа.
Уаҟа ишьҭоу ачеи радқәа днырбжьалоит,
Лашәа шьҭыҵны ихалоит игәыкуа.

Ашьыжь сԥенџьыр иаартыз асаркьа далзбаан,
Сцәарҭа сышҩылԥаз сгылоуп сылзыԥшуа.
Дырҩегь иамузт, ԥшьшьала амырдуан сналбаан,
Лшьапы шьҭақәа саарыхгылт сеилашуа.

Дырҩегь иааины лсахьа сыбла ихгылоит,
Аамҭа шсыцәцац исыцәцоит исымбауа.
Дырҩегь са сгәы ԥызжәо, амра гылоит,
Лшьапы шьҭақәа ныхуа, иарбауа.
            		                1966 ш.

              ***

Амҩа сшықәыз схаҿы имааикәа,
Сшанхан саагылт, о, избан.
Ҩныкаҿ аԥхьа ашәҭқәа рааигәа,
Ԥҳәызбак дышгылаз са дызбан.

Лыбла гәыкқәа ирҭыҵыз ашәахәа,
Сгәаҵа иҭалеит, о сбылхьан.
Ҭынчӡа ихәыцуа игылаз аԥшӡахә
Лышҟа схьаԥшит, ла дцахьан.

Амахә иқәтәоу ажәҵар қәыԥшқәа,
Сшылгаз жәбома ла сымҵарс.
Гәырҩа змамыз, иччоз сымшқәа,
Абра исымхны дцеит иԥхарс.

Усҵәҟьа дызцом абла қаруа,
Лгәы хыҭхыҭуа сҿы дҟаларц,
Лышҟа саақәлоит ҽыла скәаруа,
Лашҭа цәырҵәо, сыччо-хәмаруа,
Лгәыԥшқа мҵарсны са изгарц.
                          1966 ш.


       * * *

Аԥшӡеиԥш бсыдҟьан бызцои Гәында,
Избан, са сҿы уаҳа бзымԥшӡои?
Ах, амцеиԥш ибылуа сгәы бгәында, – 
Усҟан бгәыдкылара бнымԥшӡои?.
            		             1965 ш.



  	   * * *

Саргәырӷьон, сарҽырбон, схақәиҭра насыԥаз,
Иара уброуп ҳәа сыҟамзи слахьынҵа.
Еилазгаша, исԥырызгаша, сгәаҭынчра исымаз,
Сара сзыҳәан уаҩы дашьҭамызт иҽкынҵа!

Еснагь абаҳча ԥшӡақәа сара исыгәҭыхан,
Нас уаҟа ашәҭқәа збаларцаз иԥшӡаӡа.
Аа, уажәы сара сгәы мыжда уахь исыхан
Снанагоит, ашьабсҭеиԥш сшьамхқәа ҵарӡа.

Сышнеиуаз еразнак ахҵысҭа сҩахыԥан
Абаҳча сынҭаԥалт, ашәҭқәа срызгәыкуа.
Ах! Иара убасҟан сара сгәы аҭра иҭыԥан
Ицазшәоуп, ишыскыз снапала еимларӷәӷәа.

Сышәҭқәа иреиӷьыз са сыбла дышныҵшәаз,
Са «сыгәҭынч» иақәшәазшәа ишааиуаз ахца
Иҳәаҵәы-ҳәаҵәит, нас уи са сгәы ишныҵшәаз
Схаҭа сааныжьноуп илышьҭалан ишца!
                                			1965 ш.


     * * *
Амра нӡаалеит кәицҵас иҿыцәан,
Ажәҩан ашәаԥшь ахьнашьын.
Амза ашьхахь ҭынчӡа ицәон,
Уажә игыларц иазыԥшын.

Саԥхьа иаанҿаст иуарҳал иаҵәан,
Згәеисра иаҟәыҵыз амшын.
Аха усҟан мцала сырцәан,
Сагартә са сгәаҵа бҭашын.
                   1965 ш.


      * * *
  (Авариант)

Амза ахькыду абла ҭааӡа,
Акы иахгәаҟуа иазыԥшуеит.
Ашьха иавҵыз амра хааӡа,
Амца шәахәа аҿнаршуеит.

Иара убасгьы харантә бшааиуа,
Са сгәаҭеиуа сыбзыԥшуеит.
Амра аҵкьыс бшәахәа иааиуа,
Сгәамца азнеиуа сеилашуеит.
          		         1965 ш.

   		
               Ахраҿ

Сааԥса-кара ахра схалан,
Сыԥсы ааиҭаскырц саанҿасит.
Иара убысҟан хаҳәқәак бӷалан,
Икыдҟьо иҵәаауа ҵаҟа иҭалан,
Рышьҭыбжь ахра имҵанарсит.

Сабџьар сыҵарс ҳамҭак сгылан,
Шәарахк збаӡом ԥхьа снаԥшуеит.
Снаҩсшәа арҩаш аӡара нкылан,
Хагәха илбааԥоит, ашәах хчылан,
Аҭра мшынхан еилашуеит.

Сааԥса сшыҟаз ацәа схысын
Ацаҟь снадиаалт, нас сагеит.
Абар бжьыхаак слымҳа иҭасын,
Адых! Сҩаҵҟьеит сыцәа ԥхарсын,
Иара шиашаз агәра згеит.

Ашәа зҳәозгьы сҿаԥхьа дцәырҵын,
Сааԥса еимбӷьыжәаа аҽашеит.
Зегьы ирхажьыз аԥсҭҳәа хыҵын,
Иаҳа-иаҳа ашәа шьҭыҵын,
Ахра ҵәцашқәа арлашеит.

Сгылан сгәырӷьа-шанха сӡырыҩуа,
Ашәа хаа сгәаҵӷа ҿызҵәоз,
Изакә ашәоузеи ахра иахыҩуа?
Иуа иакәын зегь ирныҩуа,
Уа игылан ашәа аԥызҵоз…
1965 ш.



  	    Аӡын хәылбыҽха

Аҳәса рлыхәҭа ашыла шкылышәшәо,
Еиԥшны иахьа шьыжьнатә иаархаӡан
Асырҳәы леиуеит, аԥсҭҳәа ирҿыҵышәшәо,
Адгьыл шьҭами сыла ихнаршлаӡан.

Рымахә шыхжәара игылоуп аҵлақәа,
Џьара-џьара иззымычҳаз, иԥибаҵәо.
Ҳцашҟа инеиуеит аӡын ҵарақәа,
Уаха какал ркырцарз инибарҵәо.

Ҳуаџьаҟ иҭоуп аџьмҿы ҭахысуа,
Акәицқәа аршәуеит амца еибаркырҭа,
Асырҳәы иагоит алҩа шынҭыҵуа.
Ажәытә жәабыжьқәа ҩныҩуеит ҳмаҵурҭа.

Ажәабжь иҳәоит ашла Дарыҟәа,
Илабашьа ду игәышԥы иадыргыл.
Ҳҿаԥхьа дниас дҳацәцоит Сасрыҟәа,
Ишьҭахх, дышьҭхыс дааиуеит Абрыскьыл.

Ажәытә жәабыжьқәа нҵәашьа рымаӡам,
Ҳаҭыр ақәҵо ирҳәоит еимданы.
Сӡырҩуеит ажәабжь нҵәоит ҳәа сыҟаӡам,
Уажәыгь асырҳәы леиуеит адәахьы.
           		                  1965 ш.

	
	          Аблақәа

Абарҭ аблақәа жәак сдырҳәом,
Сгылоуп сара сыршанха.
Са сгәы мыжда џьарак изтәом,
Исыхәаԥшуеит ибырлашха.

Сышәҭ ԥшӡа иску са сузгәыкуеит,
Исзааиуам сара ажәа.
Усыцхраа напқәак удсыркуеит,
Са сцынхәрас уара уцәажәа.
                     		1965 ш.

              Аԥсны, амра лтәыла

Адәыԥшӡа иқәлан иааиуаз ԥшьаала,
Сылаԥш налхьыст амра аԥҳа.
Лшәахәа шьҭалан ицеиуаз хиаала,
С-Аԥсны иқәԥхоит иԥшӡаха.

Аԥсны, ушәҭқәа лара илырԥшӡоит,
Ашәахәа лаша зегь ахьӡоит.
Ааԥын дгәыргьо уашҭа дҭалоит,
Ҳабду иҿы уаҟа аҽаӡоит.

Асасцәа аауеит абра ԥсшьара,
Ашәа узырҳәоит гәырҭәыла.
Рҽадырбылуеит лымра ԥхара,
Иагьузырҳәоит, амра лтәыла.
                           	    1965 ш.


   	   * * *

Ауаҩы абзиара изуузар,
Ацкы уара иуирбоит.
Аха ацәгьара изуӡбар,
Ухаҭа атышахьы уагоит.


 	    * * *

Ажәа бзиа, ари хәшәтәыгоуп,
Угәахәара арӷьауеит,
Абыз бааԥсы гра хтыгоуп,
Уҽацәумыхьчар уҭахауеит.


    	 * * *

Ан бзиа аҵеи длааӡар,
Ижәлар дырзаԥсахоит.
Аџьабаа цәгьа уи илбазар,
Мышкызны иҭабуп ҳәа рҳәоит.


      		* * * 

Амшын цәқәырԥа аԥаҩ иаҿықәсуа,
Ахьхьаҳәа ахаҳәқәа арцәажәоит.
Ахықәан сгылоуп аԥша исысуа,
Сгәаҵа иҭалан сархьшәашәоит.

Амза шәахәа игәыкы-ҵәыкуа,
Амшын ихиаала исҿаԥхоит.
Сгылоуп схәыцуа, сҳәыҵәы-ҳәыҵәуа,
Бызхәыцра гәарҭак сеимдырххоит.

Аброуп раԥхьа ҳахьеибабаз,
Аԥса амҵан блала ҳцәажәон
Аброуп раԥхьа иахьсылалаз,
Абзиабара мцада сшьажәон.

Наала, сбызхәыцуеит бабаҟоу?!
Быблақәарҿ сара сытҟәоуп.
Амзеи сареи ҳакәхеит, иҟоу,
Амшын хықәаҿ ҳазҿу хәыцроуп…
                                              1965 ш.


    		  * * *

Аԥеҳамбар днықәгылан иҳәатәала бҟалазшәа,
Аԥшӡара иблахкыгоу ибзишазшәа иара,
Иҟәымшәышәу амаалықь иҟазшьа биҭазшәа,
Зегьрыла быссирхан бышԥаҟоу бара?!

Модала бҽеилаҳәан, беинаалан бахьнеило,
Аҷкәынцәа рыблақәа шԥахыбкуеи мраҵас.
Ахацәа қәыԥсычҳауа цәгьалами ишгәаҭеило,
Аԥагьацәа рԥагьара рцәылаҟәуеит зынӡас.

Аргамагьы ибдыруеит рыԥсыхаа шбылахо,
Исҳәара-изура сшақәымшәо саргьы…
Бзиабарак сымоушәа цәаныррак сгәыҵарԥхо,
Ах, сара акалашәа сышԥаҟоу уажәгьы.

Есымша беихаччо, блахҿыхӡа бахьызбо,
Са сҽеиҭакра убарҭқәа ирыхҟьазар ҟалап.
Сахьнеилак – сахьааилак бызхәыцра шысхызго,
Абас мацара са сымшқәа шьҭхысаа ицалап.

Арҭ ашьхақәа игылоу, ахӡыргара рыҟазшьам,
Иара убас уадаҩра шәкы шырхырго маӡа,
Мышкызны, сышнеихуа саргьы уаҳа сылшашам,
Снабыдтәалан сыгәҭыха шбасҳәо хаҵа!
                                			  1971 ш.

* * *

Дбыршанхон бызбаз хара,
Зегь рыла быԥшӡан бара,
Быхцәакәын бҭызгоз мыцхәы,
Быхцәакәын иббоз нцәахәыс.
Абарҵаҿ бгылан ибԥон,
Адашьмаҿы бахцәы цәқәырԥон,
Ихәмаруа, маҭҵас илакьуа,
Ицырцыруа сыбла хнакуа,
Ацәанырра сгәаҿы изыхша,
Быхцәакәын – блашон блаша!
Аҵыхәтәан – бшыҟаз абас
Бысзымдырит – амҩан бызбаз,
Иабаҟоу иссирыз быхцәы,
Ихҵәа ҳәа беиҳәама аӡәыр?
Уажәтәи амода алеишәа цәгьоуп,
Уи банаалароуп, (агәра гоуп ),
Баалаган ихыбҵәеит зынӡа,
Уи сгәы иалоуп имцаӡа.
Быхцәы ыҟазҭгьы, ирымҳәарыз,
Даԥсыуа ԥҳәызбоуп ари…
                     1970 ш.


    Макьана имшац

Саԥылоит ашьыжь амра игылоу,
Аӡаӡа сҿаҳәҳәы сықәиоуп ашьац.
Ссиршәақәа шәсахьак сыбла ихгыло,
Аҭыхра сылшом, макьана имшац…

Игәасҭалоит, сышьха ӡышқәа анҿыхо,
Усҟан рсахьоуп сыбла хзыркуа.
О, шәара ижәдыруеит сгәаҵа иҭыхо,
Шәҭоурых аҩра агьама сзыркуа.

…Саԥылоит ашьыжь амра игыло,
Аӡаӡа сҿаҳәҳәы сықәиоуп ашьац.
Ссиршәақәа шәсахьак сыбла ихгыло,
Аҭыхра сылшом, макьана имшац !
 	                            1970 ш.

 
Аԥсуа баагәара

Ажәытәӡатәи абаагәара сызхара исызбом,
Еимыздоит, шьаҿа – шьаҿала сырхысны.
Иргыланы ианалгаз аҽнеиԥш иҽырбом,
Иакәыршан ихҩоуп шыцлымшәала ирыԥхны.

Напыла иҩагоу аҭӡывара ахаангьы ибгом,
Иалԥшааху ахаҳәқәа ашьанҵа иаҩызоуп.
Арҭәарах аамҭа иагьаургьы иазгом,
С-Аԥсны гәлымҵәах ахәшҭаара иахчнызоуп.


Уи акәымзар сабацәа рыдгьыл цкьа ргарын,
Еснагь ақәылацәа агхомызт Аԥсны ааршазар.
Ех, рыхҭысқәа рымаӡа, иагьа рҳәарын,
Арҭ ахаҳәқәа ишырҭаху рҿы зцәажәар.

…Акрааҵуеит амра нӡаалеижьҭеи, абар ихәлоит,
Нас иаамҭоуп уажәшьҭа аҩныҟа сдәықәлар.
Аха сгәы иаҭахыҵәҟьам – аргама избоит,
Иамоузеи уаха абраҟа аҵх схызгар?!

Издыруада абаа ахаҳәқәа рымаӡа рызҳәозар,
Аҵхлашьцараҿ рцәажәабжьы саҳароуп.
Нас ҭынч сагьыцәашт, сыҩнеиԥш-сраҳаҭхар,
Ажәытәӡа сабдуцәа ирбаа-гәадуроуп.


* * *

Бара бзыҳәан ажәа сзымхазт,
Еимсыртатит сара сжәар.
Баша уиалагь ашәа сзымҳәазт,
Сындәылҵит, иҟамлои сгәы ԥжәар.

Агәашә аартны наҟ сынҭыҵуеит,
Абаҳчахь сцоит уажә абар.
Хәыцра хаҿык сҿаԥхьа ицәырҵуеит,
Иҟамлои соуԥшәыл уа дызбар.

Уа снеирагьы дукгьы ахымҵит,
Иамои, ҿыҭны лыхьӡ ԥшӡа сҳәар.
Сычча-гәырӷьа наҟ исԥырҵит,
Сара избом ла лхабар.

Саԥхьа игылаз ашәҭ ҿаанаҭит:
«Дузыԥшын,.. дцеит улыхьӡар…»
Соуԥшәыл аԥарда сзаалыртит,
Лашәа сзаауеит цқьа исызҳәар.
                 		  1966 ш.


         * * * 

…Адәы сықәми нас иарада,
Сыгәҭыха дарбан изасҳәара?
Ара са сбылуеит, аха харада,
Избан ба бныжьны сызцара?!

         * * *

Алеишәа ҷыда ицәаҩа ишалаз
Мчыла дақәԥо, икажьуа абас,
Зынгьы ахәыцра, аҿымҭра ихалаз
Ишаԥсам иарҳәеит иҩызцәа избаз…

	* * *

Ажәак басҳәоит иахьа иахымга,
Уи азы исыхьри, иараби,
Аха иарбан сыгәра зыбымга, 
Са сшыбнықәыз ббарами.
Уасараида, сида раида,
Са сшыбнықәыз ббарами.
Уеизгьы игәаҭи са исыгәҭыхоу,
……………………………………

№№№

     Ҳадгьыл аҩызцәа

Иссируп илакәуп уазхәыцыр аиашаз,
Ҳадгьыл асценаҿ аԥсҭазаара шоуп.
Изхысҳәааз сеилышәкааит, сыгәҭыха зыриашаз,
Ахәыцрақәа есымша ҽа дгьылкахь иазшоуп.

Иҟоумашь абраҟеиԥш аԥсҭазаара ахьҿыхоу,
Инхомашь ауаатәыҩса ҳаиԥш зеиԥшу.
Схәыцрақәа, сызҵаарақәа мчыла исыцралоу,
Аеҵәақәа еимыздоит жәҩанахь ианыԥшу.

Жәҩангәеиқәаҵәа ахыбра уа дгьылла ихкаамкәан,
Аԥсҭазара ыҟоуп ҳәа, сиашоуп ҳәа сҳәарым.
Аха аԥсҭазара ахьыҟоу адгьыл еилкаамкәан,
Аамҭақәа башаӡа имҩасны ицарым.

Мышкызны сышнеиуа сдунеи сыԥсахып,
Сышьҭахь игылоу иҟало рбалашт.
Ауаатәыҩса рыхшыҩқәа ԥхьаҟа ирызҳахып,
Ҳадгьыл аҩызцәа рахь ицартәеиԥш иҟалашт.
……………………………………………………


     * * * 

  ( Ҵә. Ев. иузкуп )

Аҩызаразы,
Сара акызаҵәыкоуп иуасҳәо.
Иаҭаххар, уара узы
Схы ақәсҵоит 
Идыр.
Нас иарбану абраҟа уара угәы иамыхәо,
Сара иузысҳәаз?
Мамзаргьы иузызуз?
Аха уи аҭак умҳәаргьы
Иунызбоит суҿаԥшыр.
Ҿымҭкәа агәаара,
Ҿымҭкәа агәыԥжәара,
Урҭ зегь сахьузеилымкаауазоуп
Изыхҟьо.
Иара усгьы сара сеилкаара цәгьоуп
Џьоук рзы.
Уи ауп сгәы зҩо…
Нас сара, угра сҳәазар,
Иахәҭам џьара акы уамхаҟаҵазар,
Амцхә уцәажәар,
Амцхә уҳәар,
Уи саҿамгылар, суҩызоуп ҳәа
Схы сыԥхьаӡом, ухаҵкы.
Нас иуасҳәоит дырҩегь:
Абзиаразы убзиоуп уи азы,
Аха,
Ухы ахьнагатәым инаумган,
Иахьнагатәу инаг!
Ухы ахьыларҟәтәым илаумарҟәын,
Иахьыларҟәтәу иларҟәы.
Ауаа пату рықәҵала, аха еиҳарак
Упату иаԥсахо.
Абас сара сгәы шыразу рзымдыруа,
Сыԥсҭазараҿ сышқәыԥшу сыԥсыр,
Уара уоуп сыздыруаны инхо!..


   * * * 

Сара издыруеит улахь зеиқәу,
Уаҩы уинымшәо умш зухуго.
Ухала уныҟәо адәы узықәу,
Баша угәаҟуа аамҭа зуго.
………………………………….

* * * 

Ирҳәоит: Саҭанеи-гәашьа,
Абри адәыԥшӡаҿ ауаа инхаша,
Ҭынчрала анхара иақәшәартә,
Нхыҵынтә адоуқәа ирҿамшәартә, 
Даақәгылан адоуҳа ҟалҵеит.
Адәыԥшӡаҿ, ашьхақәа кәлыршеит.
Наҟ-ааҟ еиҩызшо аӡиас,
Ауаа хықәынхалеит, иқьиаз.
Шьхоуп изхылҵыз, шьхоуп изеиԥшыз
Урҭ зыламыс ҳаракыз!.. 



* * *

…Аусқәа сцәеиқәылон, иқәлон иааины сҟәаҟәа,
Хәыцрашәк сысуан, сахьтәаз сымчқәа шәо.
Усҟан сзынхоз сара суадаҿ сгәаҟуа,
Адәахьы сдәылҵуан, сгәааны сқьаадқәа ԥжәо.

Иара убасҟан…џьшьатәшәа акры здыруоу,
Мчык сышьҭыхны сагон сшьамхқәа мҵарс.
Убасҟангь сгәырӷьан мчыла амшын сзыруоу?..
Ахәыԥшӡахь снеихуан, сцозшәа дгьылкахь сеиҵас…

Усҟангь ибылуеит кәицшәа сара сгәаҵаҿ,
Ех, нас дарбан сгәаҵаҿ аҳра зуа:
Сҿаԥхьа нырцәӡа игылоу аҩны абарҵаҿ
Ԥҳәызбак дшықәтәаз снаԥшны дгәасҭон уа.

Абас ҳшыҟаз ҵысшәа имҩасит аамҭа,
Лбара сгәаԥхан ахәыԥшӡаҿ снеизар ҽнак, 
Лбарҵа ҭацәын. Дыгәхьаазгеит схәыҷра аасҭа,
Убасҟан цәгьашәа исылԥсааит сгәаҵахьтә дак.

Уажә дахьыҟоу џьара абаҳчаҿ лхала,
Ус лҳәозар акәхап амзахь дхьаҳә:
-О, сымза сылашара, жәҩангә ихалаз,
Суҳәоит, дабаҟоу уи арԥыс исаҳә?..

Иахьагьы, сара снеилоит ахәыԥшӡаҿ ԥшьала,
Нырцә аҩны абарҵахь схьаԥшны снатәоит.
Убасҟан сара сызлахәыцуа ала,
Сакәша-мыкәша ҭацәызшәа збоит.
                           1968 ш.


  * * *

Ԥҳәызбак аӡиас ахықә дхықәтәалан,
Аҳәҳәыҳәа инеималҭәан дҵәыуон.
Лнапқәа рыла инкылан, иҳәыҳәԥштәылан,
Лчабрала уажәы-уажәы лхаҿы хылҩон.

Ари ҩынтәым хынтәым, хәылбыҽхала,
Еснагь убраҟа ла дызбалоит.
Абрантә слыхәаԥшуеит сылаԥш лыдхала,
Нас ла лахь сзымнеикәа сыбжьажьоит…


      Шәахыҵ Виетнам!

Шәахыҵ Виетнам, шәара аԥсымҭә млашьқәа,
Шәахыҵ, иазхоуп иазха шәарҭ уажәшьҭа!
Еснагь ажәлар ршьала имҩасуеит амшқәа,
Абри гәашәҭа, ишәрыцқьа нас шәлакҭа.

Шәара шәызҿу шәусқәа ишҿаасҭа гәымхоу,
Шәхаҿы иааган шәабџьар наҟ икашәыжь!
Рыдгьыл шәышԥанхалеи ашьажәра шәзымхоу,
Виетнам иахоу алҩа наҟ иахшәыжь..!

Зыԥсадгьыл азы зхы мшаҭа иқәԥоз,
Дабаҟоу? Дышәшьит уатәи сашьа.
Дышәшьит шәлеихсны аҭынчра ашәа азызҳәоз,
Виетнам адгьыл иааӡаз са саҳәшьа.

Нас ахәыҷқәа изызҳауаз ҭынч агараҿ,
Ижәблит! Уи збаз ан дыԥсит лгәы еиҟәжәан.
Ари еицәоу абаҟоу аԥсабараҿ,
Амраҵәҟьагь ҭаауеит абла цәҟәыншьан.

Ари адгьыл қәыџьмаҵас шәанхалеит,
 Аха шәеибашьра усҵәҟьа изцом.
Иахьа ажәлар маҟаҵас рҽеидырҳәалеит,
Аҵыхәтәан аиааирагь рымгар руӡом!
                          		 1968 ш.


      Кьаразаа рԥа
       		Апоема

Иқыџь-қыџьуеит аԥсабара,
Агәы ҭҟьаны ицарашәа.
Идыд-мацәысуеит аҵхлашьцара,
Ақәаршҩы леиуеит уамашәа.

Аԥсҭҳәақәа ажәҩан иагәыҵԥраа,
Ицоит ашьхахь иласӡа.
Арҩашқәа рыҭра ирылҵәраа,
Ацәқәырԥа еилашуеит ихьанҭаӡа.

Адыд абжьыцәгьа иахылҟьо,
Зегь арӡыӡоит агәыԥжәа,
Амацәыс ажәҩан иалҟьо,
Уи ахра иагап еиҟәжәа.

Абри аҵх лашә дагәылалан,
Днеиуеит Кьаразаа рԥа.
Иааԥсареи аҵхцәгьеи изеилалан,
Дазықәԥо дцоит, аха ишԥа.

Ҟәаԥа-ҿаԥа зегь дырҿысуеит,
Ашьабысҭеиԥш ишьапышьҭыбжь мырго.
Иҵаҟа аԥаҩқәа ирҿысуеит,
Арҩашқәа ахаҳәқәа ҿырбго.

Дкалаӡа днеиуеит дацәшәоума,
Аҵх лашә уаҩ дызгәылымҵуа.
Дабацои ихатә уск азоума,
Абысҟак шьха дзырхыҵуа.

Мап уи акәӡам, сажәа сроуроуп,
Уи дзызхгәаҟуа иҽкынҵа.
Шьыжь шьханхыҵ Кьаразаа ироуроуп,
Нестор ишәҟәы, инапынҵа.

Уаҩ димбакәа уа днаӡароуп,
Игәҭакы зҳәоз иазыԥшуп.
Ма дыԥсыроуп ма дынхароуп,
Амца игәаҵа иҭашуп.

Аха еибгала ус дызцоума,
Иаԥхьаҟа амҩақәа куп.
Ԥслаҳә ҳасабла уи дызрыцәцоума
Аӷацәа рхапыцқәа хуп.

Ақәыџьмеиԥш урҭ Аԥсынтәыла,
Рнапхыц аланаҵ иршаҭом.
Ргәы рзыԥжәоит урҭ зегь рыла,
Кьаразаа амца ирзаҭом.

Рнапы роуны ԥсыцәгьарыла,
Аԥсны агәыцқьа зегь ҭарфоит.
Арԥыс днеиуеит гәыԥжәарыла,
Ишьа-ида зегь еибафоит.

Иҽыдмырбакәа уа дызнеир,
Аӷацәгьа иҵыхәа ԥҵәахоит.
Ахы иқәшәан ҵаҟа длеир –
Аха уи адҵа нагӡахоит.

Аԥардеиқәаҵәеиԥш аҵх еиқәара,
Иаԥхьа-ишьҭахь акы инарбом.
Знык дызхыҵыр акаҵәара,
Нас уишьҭаз, уаҩ дибом.

Аӷа иикыз уаҟа шәарҭас,
Икны дтәоуп уажәшьҭа узцап.
Убри амҩа ҭшәаҿоуп царҭас
Имоу, иҟоу егьирахь –мап.

Рхапыц аӷырҿ рго илеиҩеиуеит,
Рлакҭақәа ырцәгьа, анаатә рҿасуа.
Урҭ рцасҳәа хаха ирызнеиуеит,
Март ԥша хьшәашәа игәамҵ-хамҵуа.

Уаҩ дшыиасуа урҭ ирдыруеит,
Амҩа кны изтәоу убриоуп.
Аха ашәара рцәа ианыруеит,
Данрыцәца иҟақәам роуп.

Акы дацәымшәо арԥыс днеиуеит,
Ӷәӷәала бџьарла дыхианы.
Зегь реиҳа ишәарҭоу дазнеиуеит,
Иаԥхьа-ишьҭахь игәиҽанны.

Адых! – Ахаҳәқәа дынрықәԥалоит,
Ашьабысҭеиԥш иԥсы ӡа.
Ацәқәырԥақәа игәыдыҽҽалоит,
Аха днеиуеит дкалаӡа.

Цәгьаӡа изеиӷьуп аҵхлашьцара,
Ҩызара изуа дрыцәцар…
Ӷәӷәала дахьнеиуа имацара,
Дзымцаӡакәа ицәшар…

Мап уи днеиуеит ихы мшаҭо,
Иабџьар харшалан агәҭа бжьҳәа.
Ахәыцрақәа ҭаха инамҭо –
Нас дакыр аӷа ишьацҳәа…

Игәы иадуп Кьараз ргәыӷырҭа,
Ашәҟәы, Нестор игәҭакы.
Абан, илаԥш нақәшәеит ахыҵырҭа,
Дхәыцраз даанҿаст ҳамҭакы.

Аха аамҭа шимам гәаиҭан,
Уа днаҿалеит дыццакны.
Убысҟан ишьапы хаҳәык наҵшәан,
Игҿагәыргәыруа ицеит хланҵы.

– Еи! Уарбан, иҳәа арахь иааиуа,
Мамзар ашәақьымца узыԥшуп.
Иудыруаз уаҵкьыс ҳашиааиуа,
Уаӡәызар иҳәа ҳаузыԥшуп.

Аҭак анымга уаҟа амцеиԥш,
Адыдреиԥш атәыла дырбгеит.
Илаԥш рықәшәеит амза анцәыҵыԥш,
Гәыԥҩык шыҟаз еилиргеит.

Уи усума игәаҵа инҭиҳәаан,
Ҵаҟа дахьнықәиаз дааччеит.
Уажә иаабап, иабџьар шьҭиԥаан,
Инҭҟьаз амцабз нканарҷҷеит.

Уи арԥыс игым ахаҵарагь,
Дхысуеит уи иԥсы ҭанаҵы.
Иҿагылоу аӷа дыӷәӷәазаргь,
Иҽииҭом дықәԥонаҵы.

Амза аԥсҭҳәаҿ ицәырҟьа – цәырасуа,
Аӷа ихәамцҵәҟьа инарбоит.
Кылкаарылоуп уахь дышреихсуа,
Иԥхӡы аԥша иҿанарбоит.

Иҟаларызеишь ҳәа ашьхақәа
Иахьгылоу иқәыԥсычҳауеит
Ихысбыжь рҿаҩуеит ахрақәа,
Рхы шьҭыхны иӡырҩуеит.

Иара убысҟан иаалырҟьан,
Ахысбыжь ааиқәтәеит, иҟәызгаӡа.
Аҭынчра иҟалаз даалдырҟьан,
Ашырҳәа дҩагылт дыӷәӷәаӡа.

Аҭынчра шиоуз агәра имгозшәа,
Ццакрыла днаҿалеит дҳәазо.
Уажәшьҭа уҭынчуп уцала рҳәозшәа,
Ибон аԥсақәа ахьзазо.

Ахаҳә ашьанҵа усс имкыкәа,
Дырзааигәахоит уи абар.
Дрызнеиуеит нас игәы мыҭрыскәа,
Аха аԥхьа уи дырбар.

Ихы дҩахан инаԥшымҭаз,
Мацәысҵас урҭ днархысит.
Аҳәыгәрахь днеины иԥсгамҭаз
Зыԥсы ҭаз аӷа дхысит.

Ахызаҵә уаҵәҟьа ишҳамха,
Ижәҩашәаҟьа иалҟьа ицеит.
Ашьхақәа қәыԥсычҳаит ҩаԥхьа
Ишибоз нас рлакҭа лашьцеит.

Ашәаԥшь ҵыблаауа мрагылара,
Ашәахәа жәҩангәы иазцеит.
Арԥыс иҽазикит агылара,
Аха илацәа неиқәыԥсеит.
           		       1965 ш.


     		 * * * 

Раԥхьатәи сҩымҭа иҿыцны исымоу,
Са исыздыруам ишшәыдышәкыло?
Уи азын исоушт ахәыцра еиқәара,
Иҟамлои шәарҭ ишәоур агәынхара?
Аха сгәыӷуеит. «Имгәыӷкәа иԥсхьада?»
Ас еиԥш шәҟәык зымҩыц иахьада.

Абри ақьаадаҿ са сгәы иҭыхо,
Сажәа, сцәаҳәа ирхәыцгоу, иҿыхоу,
Мамзаргьы акаршәреиԥш иҭацәу
Зхала игылоу аҵлеиԥш изаҵәу…
Ишакәхалакгьы ицәырзгоит абра,
Шәа шәышҟа исымоу агәазцара.

Зқьы шықәсала амҩа иқәыз,
Имыцәаӡоз аԥацхаҿ иахьеиқәыз
Амца агәгәаҳәа, иакәшан иахьтәоз
Ҳабдуцәа шаҟа жәабжь рҳәоз:
Нарҭаа ҽцәашәҩык рхаҵара убас.
Рашьеиҵбы Сасрыҟәа шаҟа хьӡы игаз:

Амреиԥш иԥшӡаз ажәеиԥшьаа рҭыԥҳа,
Уи илеиӷьу дыҟам ҳәа аниаҳа,
Дыԥан днақәтәеит игәыӷырҭа Бзоу.
Ашҭа дынҭҟьеит иагьиҳәеит «чоу!»
Лыԥшаараз аамҭа рацәа игеит,
Нас уи аҵыхәтәан дзышьҭаз дибеит…

Иара саргьы алакә аҟны еиԥш,
Са исзыԥшызар илашоу аԥеиԥш?..
Са схала сҩызцәа сыцҽрыцәӡа,
Цәыӡ сымазшәа сеимдон маӡа.
Абас дсыԥшаауан гәаныла аӡәы,
Нас дсымбар, дсықәшәап сҳәон уаҵәы…

Уаҵәы захьӡыз мҩасуан иҭацәны.
Дырҩегь схала саанхон сзаҵәны…
Абас, ааԥынраз абаҳчақәа шәҭуан,
Аԥхынраз, ажәҵыс ашәа хнатуан.
Ҭагалангьы цәырҵуан ақәа нкаҭәо,
Аӡын, ахәышҭаара ацгәы ныҽҳәартәо…

«Бзиабарада сзықәзеи адәы»,
Сҳәон гәаныла, хәыцрыла сҭәы.
Аха схәыцуан: дсықәшәап џьара,
Ма, ус сналхьыԥшып сҳәон хара.
Лыблақәа цәажәартә сара сзы….
Иаатны дсыхәаԥшыртә лгәы разы…

Сгәы, абзиабара ҭалҵартә иӷәӷәоу,
Уи алеишәа-ахәра снылартә имӷьоу…
Исылҭар агәырҩеи ахәыцреи схатәартә,
Агәырӷьарагьы саԥырҵны сымцартә…
Аԥсҭазараҿ сҟамлартә сымчыдан,
Споезиа заҵәык дазҩыдан!..

Исҳәоит абраҟа саҿамхо:
Исҩызахарц исҭаху шәара шшәакәхо.
Уи, «Аӡәы» ҳәа сызҿыз шәара шәоуп!
Са сгәы ахьыҟалаз шәара шәҿоуп…
Аха… исыздыруам шәгәы ишабо?
Исаҳарц сҭахуп уи азы шәгәы иаҳәо?
                    			    1971 ш.

       		    * * * 
Сашәа бара ибзыскит сгәаҵа иҭахыҽҽан,
Бара гәыла бысзыҟалт ашәа сбырҳәарцаз.
Сбыҳәоит дырҩегь инцәыҵак бысхымыччан,
Еиҭа иҩыхма абри ажәа бымҳәарцаз.

Еиҭа зҩызар, сара абраҟа исхарои?
Амшын цәқәырԥа ашыра сақәԥо салазар.
Сара усҟан агха соузар исхарои?
Бара бызхәыцра амҵәыжәҩа сақәтәан схалозар…
                          		 1967 ш.

        		
 * * * 
Ҳагәқәа шԥеиқәшәеи сҩыза бзиарак ианиаша,
Ԥыхьеиԥш схәыцуа башьҭахь снеиргьы сҭахым.
Уажәшьҭа еилыбкааит бара бхала сбықәҵәиашо
Сыбҩызан ибымбауа урҭ зегь ҵәахым.

Ҳашәҟәқәа нықәҵан асқам ҳақәтәон ҳамала,
Бхаҟны иааги усҟан сызбыҳәалоз.
Аха ибасҳәозгьы аԥша иагон амала,
Бымҩа бықәзарц сҭахымзи уеизгьы.

Бымҩа иаша бықәзарц сҭахын гәыкала,
Арахь са сгәы ԥыбжәон, быбзгьы закәыз.
Еиҭа басҳәон бымцарц даҽа мҩакала,
Сажәа бахыччон. Издыруан бызҿыз…


Иахьа буадаҿ ибуеи ибҳәои гьамадан,
Быҩноуп бхала, изхарада џьым.
Бзыццаз барԥыс быԥсы хаара имадан
Бшыҟаз дбыгәҭасит ламыск зыбла ихым.

Иара иакәын уахыла ихала бнаскьазгауаз
Уи иҩыза иакәын ахаан быззыԥшыз.
Иԥшра исахьоуп бгәаҵа иҭалан беилазгауаз,
Иԥшра исахьа, ибла ԥшӡақәа бызҭаԥшыз…

              Апоема
	1
Суадаҿ маӡа сгәаҟуа хәыцрак салан,
Смышьҭазкыз дсыздыруам уажә шьыбжьон.
Иахьа сара цәгьаҵәҟьа иахьсықәымҿиаз сгәалан,
Абырцкал икылхны мчыла жәак сыбжьон.

Ԥсшьара ҳәа сдәылҵны сашҭа снықәымлац,
Шьыжьаахыс смыхәмарыц са хәыҷҵас.
Насгьы сцәышра схыҵны ҳауак сҿықәларц,
Ех, иараби сгәы шԥаԥжәои зынӡас.

Сара сзышьҭаз ажәа цасҳәа ибналеит,
Абри азы иҟамлои сгәаҭра ԥжәар.
Уажәы абраҟа амра шәахәа схалеит,
Сгәырӷьеит, ишеимсыртытуаз сара сжәар:

Суада аԥенџьыр салԥшны ашҭа дықәзбоит,
Сҩыза Баҭал, амра-ца иаршыз.
Ачча сҿықәлоит, исхаз сцәышра сҿықәбоит,
Сааԥса-кара схала ус сшыԥшыз,

Уи џьарантәи дшаауаз мҩашьо, дшыҩуаз,
Аԥшӡеиԥш деилыхха суада ашә даахшәеит.
Аԥсшәа иасҳәарц, ажәа сгәаҵа ишҭыҩуаз
Сшанхеит, иԥштәахәы злаҟаз – маҷк саашәеит.

Сизҵааит: – Иухьзеи уара уԥштәахәы ухаҳан,
Бзиароу, цәгьароу иҟоу? Мшәан иҳәа!
Хаҳә хьанҭоушәа сгәаҿы акы нҭаҳан,
Изакәу сыздыруам, саашьҭнахт мчык сышьҭҳәа.

Сҩыза сҿаԥхьа дышгылаз блала сгәаҭан,
Ишызбоз дыччеит хаала уажәы абра.
– Иҟалазеи уара, агәыԥжәа уҽаҭан,
Уҽырҭынч, бзиароуп иҟоу, сааит, уара!

Сара с-Нана дшыбзиаз сыгәгьы сҟычхьан,
Џьара акы лыхьзар ҳәа ауп сзыршәа.
Уахь дшыбзиаз саназхәыц, сгәыԥжәа ҭынчхан:
– Нас жәабжьыс иудыруеи, иҳәа узықәшәа?

– Уи акәзар, акгьы усҭап, ажәабжьгьы уасҳәап,
Абра инаугӡозар сажәа са сыцҳәа.
Насгьы убасеиԥш угәахәара иԥытлаз ҿасҳәап
Абыржәы ухала, сара шәак сызҳәа.

Схәыцын: аламала ииуам убама,
Мчыла шәак аацәырызгеит са снатәан.
– Абар салгеит, иухәоз ашәа сызҳәама?
Хазы, абжа исцәынхаз уи уашьҭан…

– Нас ибзиоуп, уӡырҩла: иахьа ишсаҳаз,
Арадио, сшымгәыӷӡоз ицәажәеит ус иара,
Аҟәа! Иахьа иаҳҭааз ауаԥс ԥҳәызба
Лҩымҭа даԥхьоит, шәӡырҩы уаҵәы шәара.

Абар иубоу саламк, аа, нас угәырӷьеит,
Аӡәы иузылҩит, усҭ, исымх ашәҟәы.
Ала ԥсыцәгьеиԥш имхны ахацәа хсыртлеит,
Сҽырццак саԥхьо сҿынасхт схы ларҟәы.

Изакәи избо, саԥхьоит аџьшьатә,
Сзыԥхьо сымҵарс сагоит уи ахҭыс.
Снеиуеит ԥшьшьала сахьыҟоу са исхашҭртә,
Ашьха, ахра, аҩхаа, зегь сырҭыс…


	2
Ишԥабзиоу ашьха, ақьала ҭыԥаҿ,
Ҳауа зҩыда хьшәашәа-цқьак уфар.
Ухы шьҭых уҩаҵаԥшыр иухзыршәо ухылԥа,
Ахреи, ацаҟь дуқәа рҿы уеимдар.

Ашьха рҩашқәа шцәажәо бызшәа цқьала,
Ишцәажәо улымҳа иҭасыр угәы еилашуеит.
Есшар ҳашәа ишныҵԥрааз ҳара ҳқьала,
Усҟан ахра цәцашқәа ҳахь иааԥшуеит.

Ҳаԥсы ҳшьарцаз гәыԥҩык арахь ҳхалеит,
Ҳааижьҭеигь абар аамҭа кыр ааҵуеит.
Ашьха ҳхалеит, ахра цәцашқәа ҳкыдлеит,
Рҟазшьа рҵасқәа ҳанышәан уажә ҳааибуеит.

Уажәы ақьалаҿ скәахьча сықәтәоуп схала,
Избоит снаԥшны, амра – гьежь ҭашәоит.
Усҟан амза гыларц жәҩангә ихала,
Ԥшьшьала ашьхаҿ акасы-ԥшқа ахшәоит.

Абан избоит ауарбажә хиаала, 
Жәҩанаҿ иԥыруа ишнеиуа нас хҿоуп.
Сқьала, ааигәа-сигәа иҭәуп уаала,
Ақыҭеиԥш, ҷкәынеи ӡӷаби зегьы сҭоуп.

Сахьтәоу сҳәаҵәы-ҳәаҵәуеит, сыгәгьы кыдлеит,
Иҟам иахьа сҩызцәа. Урҭ шьыжьы,
Ажәеиԥшьаа ирчарц ахра ҵәцақәа иркыдлеит,
Сӡырҩуеит, ҭынчроуп, игом рыбжьы.

Арахь хазы сара слымҳа ҭырҟьеит,
Ӡӷабцәак хәмаруа снаҩсшәа мпылк иасуа.
Иара убасҟак сқьала аҿаԥхьа дцәырҟьеит,
Уи аԥҳәызба лыхцәы-хьы шьҭаҳәазауа.

Са сҭыԥ сакӡамшәа адых ҳәа сҩаҵԥан,
Слыхьӡарц иақәскит, игәаӷьны схы лзырхо,
Аха, дсыцәцеит ашьабысҭа ласеиԥш дкаԥан,
Имра шәахәан гәыла са сзырԥхо.

Жәақәак ласҳәарцаз лымариа сықәымшәац,
Уи цәашьҵас сабылуеит са сканӡо.
Абра дызбеижьҭеи сара сгәаҵа дҭымшәац,
Ларгьы уи лымдыруеи са исыцәӡо.

Абра иҵегь еиҵыҵит сдунеи хәаԥшыра,
Еснагь лара лыла схәыцуеит нас.
Ишԥа сзымхо лыбла-ԥшӡақәа рҭаԥшра,
Абри цқьагьы игәалҭом, илуеит цас!

Аха «џьара ҳаиқәшәап»  абас рҳәошәа,
Маӡа лхы-лҿы ирнысхуеит заа дызбар.
Иахьа илзыскит изҩыз, сара сашәа,
Сашәа шәаргьы ишәсырҳап уажә абар:

«Бызхәыцра амҵәыжәҩа сысны сықәтәоуп скәахьча,
Абрантә снаԥшны бҩызцәарҿ са бызбоит.
Сханы, жәҩангәы ҵәцараҿ дызну ахьча,
Амза сҩыза, снарԥшны ак снарбоит.

Игәабҭеит, схала сшыҟоу сҭынчра ԥхарсны,
Исыкәша самоуп дырҩегь мчык сышьҭҳәа.
Абра сааижьҭеи исцәыбгеит сыгәҭынч мҵарсны,
Нас са исыхәшәуи исыхәои, мшәан иҳәа?!

Бҩызцәа брылоуп бгәырӷьо бгәыԥшқа шьҭыҵны,
Бызқәа иқәу быхцәы-хьы хыҽҽоит.
Гәыла сбыҳәоит уажәшьҭа бҩызцәа брылҵны,
Сқьала ашҟа бҿааха нас быччо».

– Аҳаҳаи уааигәа ҳаҟоуп, шәоума иуҳәо,
Дарбан уара уи уашәа зызку? 
Гәыԥҩык ааҩналт, саргьы жәакгьы сзымҳәо
Сҩагылт. Арахь дрылам са сызку.

– Дырҩегь уаԥхьеи абӷьыц ушьҭахь иуку,
Алаф сылхуа дара нас ихәмарт.
– Шәара инҵәаша усҟан шәӡырҩуан акәу,
Саргьы рҿаԥхьа сыччо саамақарт.

Абааԥс шәсыцхраа, шәааины сгәахәра ҿашәҳәа,
Абрахь ашьхахь ԥсшьара смаар акәын…
Шәҩызалҿ шәнеины иара убасгьы лашәҳәа:
«Ашәа хаақәа ззиҳәоз бара бзакәын».

Абас ашәа шысҳәоз маӡа сақәкны,
Ажәҵыс иеиԥшха индәылԥа ицеит рҭыԥахь.
Дырҩегь сышгылаз саанхеит схала сакәны.
Ус схы шьҭых сҩаԥшит ацаҟь хықәцәахь,

Арҭгьы ыҟам, џьара машәырк рмыхьындаз,
Сылаԥш кыдхал сгылан кыр сыԥшы.
Амза игылаз ашәахәа арлашо иҩеиндаз,
Арахь аамҭагь ԥырны ицеит имԥшы.

Сишь, ус абан ааигәа арҩаш нырцәынтә,
Ахәкәаԥ иаақәгылт рҽеиҵых ашәа ҳәо.
Рабџьар ҭыган ианхыс, сшьамхы сыҵԥрыртә
Саарԥылт сыҩуа, аҳаскьын-ҿа иарго.

Ихынҳәит сҩызцәа, уаҟа акгьы рмыхькәа.
Даргьы иааԥса-кара рхаҿқәа ччо.
Ҳқьала ҳааҵалт, изҵаз рмакәан рхыхуа,
Нас, амза шәахәа цқьара ҳхаҷҷо.

Ҳнеины адәны ҳаатәеит. Даргьы ажәабжь
Цәырган сара исарҳәеит уа изыниаз.
Аха абраҟа изаҳаз ҳара ҳцәажәабжь
Гәылеи-злеи ҭәноуп зегь шаҳзааз.

Ерцахә ҳарак ақәцәаҿ ажәеиԥшьаа ириҭаз,
Еиҿырхит иаразнак уи абӷаб.
Рхымҭа бзиан, са сҩызцәа иршьитаз,
Ирласны ижәырц инҭарҵеит ақәаб.

Ҳқьалаҿ, амцабз архнышьна иақәҵәиашо,
Нырцә-аарцә ҳакәшан ҳтәоуп, ажәабжьқәа ҳәо.
Нарҭаа зегь ррашьқәа ирықәтәан иҽыркәашо,
Ҳалаԥш иҵашәоит ииас иахьцо.

Бзиа инеихьан аҵхгьы икәаршәа, кыргьы,
Ҳагәҭа иаагылт ашәагь ус еиқәхиа.
Дара ртәала ишырҳәац мап ркыргьы,
Ишԥа ҳхашҭуеи иаҳҭоу нас уаха.

Аҭыԥҳа гәлымҵәах ԥшӡақәа угәаҭра иҭзырԥо,
Цасҳәа ишырымуаз инаган ҳа иҳартәеит.
Аха абраҟа аргама сыргәаҟ сзырқәԥо,
Зегь рылымкаа цәашьҵас сгәы лырҭәеит.

Уажәшьҭа маӡа гәыла исҩызоу аԥҳәызба,
Аԥшӡеиԥш сҿаԥхьа дтәами са дызбоит.
Анцәа иныс, иарбан схаҿаҟны ишылба?
Дгәыкӡа, дхааӡа дыччо ла дҽырбоит.

Зынгьы схала иақәскит ашьыжь шамҭаз,
Ерцахә ԥагьа ақәцәантә зыԥсы ҭоу.
Искырц шьабсҭак, лара илысҭарц ҳамҭас,
Уи ала игәалҭарц сгәаҵа амца шҭоу.

Аха сҩызцәа ирдырит иара аҽныҵәҟьа,
Сыгәҭакы рыԥсахит, ах, сыршьхьан.
Сеилаҳан сызҿаԥшуаз арҩаш нырцәҟа,
Схала срышьҭыр руамызт, мап рҳәахьан.

Аишәаҿ сахьтәоу хәыцрак ааины исысит:
Иамои, ашьыжь шаанӡа сцар сыҽӡа.
Абри сцәалашәара сгәырӷьа арҿыцит,
Лышҟа сҽырнаан снаԥшит ус маӡа.

Ҳау! Уаҵәы ныҟәара даргьы мцаҵәҟьои,
Уи азхәыцра ԥырны уажә исзааит.
Усҟан џьара ҳаиқәшәар… уигьы ҟамлаҵәҟьои,
Сцәажәан жәала иласҳәои… сгәы нҭыԥсааит.

– Уара иухьи, ҿымҭқәа ԥшьала утәоупеи, –
Ианизымчҳа ҿааиҭит сҩыза Баҭал.
– Ацәа дакит, дааԥсоуп, иара уиоупеи
Зҿимҭуа, – унеины ишаабо наҟ ушьҭал –

Цасҳәа сганаҿ шьоукы абас сҵәылхуа,
Хәыцра гәарҭак схырхит уажә исхаз.
Уи азы ацынхәра сҳәаанӡа «Уаса мыхәа»
Ԥсыуа шәак аацәыригеит аӡәы итәаз.

Ианаму, хәмарыҩ ҳасабла сыԥштәхәы ԥсахны,
Игәырӷьа лафуаз ҳаишәаҿ, аҵх рыцызгеит.
Арахь сызмаз абзиабара сԥахны,
Ла «илымбошәа» дтәамзи, уи дшьыцзгеит.

Ҩадантә ахра ҵәцашқәа ирхыԥраа ирхыҵны,
Аԥша хьшәашәа-цқьа ҳнысуа иаҳнадоит.
Ҵаҟа илбааҽҽоит арҩаш ацәа иҭыҵны.
Амзагь ԥшаауа жәҩанаҿ наҟ иеимдоит…

Абар аишәа ахыҵра аамҭа анкылҟьа,
Дара ртәылахь ихәмарт ишәаҳәеит.
Ажәҵар ԥшқақәа иреиԥшны ҳқьала индәылҟьа
Ицеит рҭыԥқәа рахь. Адәыԥшӡагь ҭынчран иаанхеит.
                
                   3
Бжьык саҳазшәа ашьыжь схала сҿыхеит,
Адәахьы саадәылԥшын, абар ԥшьшьала ишоит.
Маӡа сгыларц суапа исықәыз снахеит,
Сганаҿ ицәоуп сҩызцәа, рыԥсы ршьоит.

Ажәҩан ҵәцоуп, џьара ԥсҭҳәак хыршәлам.
Иахьа мышьҭа бзиала са сеиқәшәашт.
Сҩызцәарҿ сыгәҭаки сымаӡеи хыртлам,
Уи азы са исыцәгәаар нас ҳаинышәашт.

Схәыцуан :– «Иахьа иансықәымҿиа – сыԥсы ҭбароуп»-
Сымҩаныфа нҭасҵоит нас смакәан.
Ашьха тәыла иамоу аҟазшьа збароуп,
Насгьы исҵароуп дара рҵас-рзакәан.

Нас ажәеиԥшьаа, са исыуҭоит зегьы иреиӷьу
Ашьхаҿ, шәарахк иԥшӡоу – сҳәеит маӡа.
Аха сара исыздыруам сылахь зеиқәу
Абра сгәарҭар аҵкьыс сцап сыҽӡа.

Сҩызцәа ахьықәиаз сгылан сылаԥш рхыжьны,
Аха сышԥагылоу, сдәықәлап ных.
Сара џьара сышцоз абӷьыц рызныжьны,
Ақьала сныҵԥеит, смакәан, сабџьар шьҭых.

Са сааит, ашьха тәылаҿ цқьаҵәҟьа имшацкәа,
Дырҩегь сашәагь цәырызгеит сгәаҵа иҭых.
Ахра дуқәа, ахра ҳарак-ҵәцашқәа
Сџьашьо, сара исԥылон рыхқәа шьҭых.

Сныҟәон ӷәӷәала, арҩаш цәгьақәа сырит,
Аҩхаа лакьқәа цәгьала са сырҭыст.
Аха аныҟәареи ааԥсареи снырит,
Усгьы џьара иахьшәарҭаз сгәы мҭрыст.

Ҩадантә арҩаш ҭрысқәа ршәахқәа рҿықәыхх
Дара рӡарақәа ҭбааны нас хлынҵы,
Иԥоит абахәқәа рықәцәантәи иқәыхх.
Сара цәгьала иџьасшьон уи збонаҵы.

Уамак рыхьызшәа, игәырҩошәа рыхқәа шьҭаларҟә,
Аҵла дуқәа снаԥшны избоит харантә.
Абан, аҩхаа иҭашәны иҭаршәуп анаҟә,
Ауарбажәқәа ԥырны иаауеит џьарантә.

Асыԥса цырцыруа сыбла хыркуан,
Сшьапы шьҭыбжьқәа мырго ҭынч сахьцоз.
Аха абраҟа хәыцра гәарҭак сысуан,
Гәҭыхак сыман, уи агәҭыха са сзырԥхо.

Лҩызцәеи лареи рҽеибарк, ашьха тәыла
Иахьа ирбарцаз ицон урҭ шьыжьнатә…
Абри азхәыцра сыман мҩакы схыла
Снеиуеит. Сыгәҭак сбаруп нас уажәнатә.

Ус, са сҿаԥхьа ицәырҵыз храцәгьак сҽасҭоит
Ԥшьшьала схалоит, ихаршалан са скьарахә.
Сааԥса-шкарахазгьы снаԥшны игәасҭоит,
Сара сышьха ӡышқәа раҳ, Ерцахә.

Ԥыҭкгьы сҩеихьан сара уаҳа насылымшо,
Сааԥсаҵәҟьеит нас цәгьала шьҭа сара.
Убасҟан сӡырҩын, шәарахк шаауаз мҩашьо,
Шьапы шьҭыбжьык саҳаит ус хара.

Сҽызӡеит. Сгәаҵа инҭысҳәааит ацаҟь ҭшәараҿ:
«-О, ажәеиԥшьаа суҳәоит уажә сырча,
Насгьы иара абраҟа ахра ҿҟьараҿ
Џара машәырк смырхькәа са сыхьча…»

Ахаҳәқәа еиҟәԥаны иҟаз руакы сҽавак
Сыҽӡа саагылт ԥшьала ԥхьа сыԥшуа.
Убасҟан сылаԥш нақәшәеит ахаҳә инаҵак,
Иқәыԥшыз шьабсҭа хәыҷык хьаԥш-кәаԥшуа

Иҩны сара исзааиуан, икаԥо-шьҭыԥан,
Сыласра сыхьӡан искырц снаԥылт.
Аха сшабаз, сганаҿ ацаҟь инықәԥан,
Џьаргьы изымцо исҿаԥшуа иаагылт.

Искырц снаҭрыст, саанҿаст, сыгәгьы сымҟьеит,
Ахаҳәқәа агәгәаҳәа ибӷалаз рыбжьы шсаҳаз.
Убри аамҭаз ҩ-қәыџьмак иҩуа ицәырҟьеит,
Урҭ ашьабысҭа акәзаарын изышьҭаз.

– Шәара инҵәаша абриоуп џьалны ишәықәу! – 
Аԥхьа игылаз санеихс уа ишьҭахеит.
Егьи ақәыџьма сышҟа амҩа иқәу,
Убри акзаҵәык смырхыс са исцәынхеит.

Уи са исхаԥарц бжьасҵас ишьҭууаан,
Ишааиуаз аамҭаз ҵаҟа са слаҟәит,
Иаргьы схьымскәа бажәҵас сара исхууаан,
Сышьҭахь аҩхааҿ уа илҭаԥсит.

Рыхәаабжь гәыҭҟьаган, ахра ҵәцашқәа арцәажәон,
Краамҭаӡа еиқәымтәаӡо уахь икҿан.
Ашьабсҭа акәзар, иахьықәгылоз игәжәажәон,
Абрантә иагьгәасҭеит, уи иагьҿан.

Маӡа снеиуа-снеиуа, уаҵәҟьа иныскылт,
Рыцҳа, иаасыхәаԥшит абла ҭраа.
Ишамуаз сшаха нахаршәны, ԥшьаала исгәдыскылт,
Ус са ҵаҟа сналбааит сгәы ҭыԥраа.

Сааԥса-кара сгәаҭра иҭыԥо, исызҭамкуа,
Снеиуеит сгәырӷьо, аԥхӡы– ԥха сҿашы.
Ҳқьалагь ааигәоуп ҳәа сыҟоуп рацәак бжьамкәа,
Аха, ацҳа снықәсуан еиԥш санԥшы,

Амҩа ианыжьлаз ацаҟь ԥҽыха ҩылган,
Убра ԥҳәызбак дшықәиаз са дызбеит.
Лҽеиҵых дҭынчӡа, лгәыԥҳәқәеи лгәышԥи ҭыган,
Ахаҳәаҿ дыцәоуп, лыԥсы лшьоит – ҟасҵеит.

Цасҳәа са сыхәмарны ашәа цәырызгеит,
Дшыцәоу ацәа далҵып, са инасҳәап.
Ус сыбжьы лаҳазаап, ԥшьшьала дҩықәтәеит,
Убысҟан сшанхан саагылт сгәы хаҳәхан.

Сшылбаз дгәырӷьеит, ҿылҭит: – уааины усыцхраа,
Сышԥаҟалеи уажәы убас сҳәацын… 
Илыхьыз гәасҭеит саннеи, лшьапы ҭырчаа
Иҟан, лшьахәҿа зегьы цәгьа ихҳәацын.

– Ба бгәы ҭыбымҟьан, нас уажә ишԥаҟоу?-
Жәақәак насҳәеит мчыла ус сара.
– Бхала…Аӡәгьы дызбом, бҩызцәа абаҟоу,
Нас ба бныжьны ицазма, мшәан, абра?-

Сыхәдакәырша исымаз, ус са инасхысхын,
Инаган лшьапы анҿасҳәа, ҭынч дыччеит:
– Нас ашьабысҭа абоуки, иааугаз ишьҭыхны?
Ишызбоз амра шәахәеиԥш ак лхыҷҷеит.

– Иахьа ашьабысҭа сымки, “сҩыза” илысҭарц,
Са сжәеиԥшьаа сеиқәиршәарц аус ҟасҵеит…
Мшәан уи акәым, аԥхьан сара ибасҳәаз,
Са сызҵаара уажә аҭак бымҳәеит.

– Аа, исхашҭыз… сызцыз сҩызцәа рышьҭахь,
Снаԥшы-ааԥшуа схала сшааиуаз сынхеит.
Сныжьны, дара шсыцәцаз гәасҭеит ашьҭахь,
Уи азы сгәы снархьит, сгәы ннархеит.

Сыҩны срышьҭалеит, амҩаҿ рышьҭа сақәшәан,
Аха сышнеиуаз скаҳаит, аԥсра сзааит.
Сара сшьапы шхҳәацыз сыԥсы сылшәшәан,
Абра ахаҳәаҿ сылацә нҭааит…

Арахь…ҳа ҳашцәажәоз амшгьы ҳақәхәлоит,
Абан жәҩанаҿ ԥҭақәак… амш цәгьахоит –
– Бымшәан аҩыза, нас амҩа ҳақәлоит,
Ҳныҟәап ирласны, мамзар ҳанхоит.

Cа изуа сымбо, исҳәо сақәымшәо,
Ла лҿаԥхьа сгылоуп, са сшанхоит.
Ддәықәларц дҩагылеит, илҳәогьы лҿамшәо,
Лыбла ԥшӡақәа ицәажәо, мцак рҭыԥхоит.

Аха ԥхьаҟа лшьаҿақәа лызнамгазт,
Сызныҟәом лҳәошәа сышҟа дааԥшит.
Аламыс мыжда… Нас уаҳа сзымычҳазт,
Иааины сгәаҵа иҭалан мцак сааршит.

Снеины ԥшьшьала даашьҭысхт, снапқәа дрықәҵан
Дсыман ҳашьҭахьҟа ҳа ҳхынҳәит.
Ла лнапқәа сыкәыршан, лӡамҩа сҿықәҵан.
Лыԥсыԥ ԥхара сзааигәан исҿаҳәит.

Ҳагәқәа шеизцаз ҳа ҳгәаҵаҿ иҭаҵәах
Ҳара ҳхала ҳшыҟаз абар ҳаицылт.
Агәаҟраз ҳшеиқәшәаз ҳаԥхашьара аҽаҵәахшт,
Ашьхатәыла амҩаҿ ҳа ҳаишьцылт.

Ҳҭыԥаҿ ҳазнеир…ла дшыскыз схәыцуан –
Ашьабсҭа искыз шлызку уа илсырдырп…
Аԥсҭҳәақәа рыҽдыржәпо ҳханы еиҵыҵуан,
Ақәаршҩы цәгьа ауртәеиԥш, идыдыртә.

Абар, абар аԥсҭҳәа иааины иаҳхалеит,
Ԥхьаҟа агьҳамбо ҳзымԥшуа ус илашьцеит.
Амҩа ҳацәхҟьеит, дырҩегь ашьхаҿ ҳҟьалеит,
Ус амацәыс ҵырҵыруа храк иазцеит.

Даршәеит нас, арҭ ашьхатәыла аҵасқәа,
Аԥҳәызба дышьҭыхны дшыскыз лхьаагь лыхгеит.
Лылаӷырӡ хыҳәҳәылеит лыбла-алмасқәа,
Аха ишыхгаз ала агәра лсыргеит.

Ус ҳа ҳнагылт ҳҭыԥаҿ, ақәаршҩы ҳхьысуа,
Иаабеит, ҳааԥсеит уаҳа шҳалымшоз.
Лҿаԥхьа схәыцуан амшцәгьа сгәы амырҭрысуа,
Ус амацәыс ашьха анарлашоз.

Ҳнаҩсшәа иҭылашьца ҳаԥык гәасҭеит,
Ҳнеины ибахҵәаӡа ҳныҵалт иаҳгәарԥхо.
Ларгьы ҿымҭкәа лыҽсымхны хаҳәык днықәтәеит,
Ус ла даацәажәеит лыбла гәыкқәа сҿарԥхо:

– Иахьантәарак ҳнымгыл амҩа ҳшықәыз,
Насгьы сышьҭыхны сшааугоз усыргәаҟт.
Аха уара уҟнытә ауал са исықәыз,
Мышкы зны убзиара сызшәар убап…

Лнапқәа даахан искыз ашьабсҭа сымхны,
Лшьамхқәа ирықәкны ақьышәқәа днарыгәӡит.
Аԥхьан лызҵаара аҭак мҳәакәа, смакәан схыхны 
Ҵаҟа инышьҭасҵеит, нас ҽак сыӡбеит:

Аҳаԥы аҿаԥхьа аҵла ихжәаны икажьыз,
Амахәҩақәа амхуа нас еизго,
Иааган амца иақәсҵеит. Аԥарда зхажьыз
Аҩныҵҟа иныҟалеит зегь ырлашо.

Фатәыла исырҭәхьаз смакәан ԥсыртлан,
Иҭаз нҭызган ачеџьыка сырхиеит.
Убасҟан ииз сгәаҿы сашәа хсыртлан
Жәақәак неиқәыршәо абас насҳәеит:

«Са саԥшәымоуп, абра сышьхатәылаҿ,
Бара бсасуп, сбыҳәоит, бааи краҳфап.
Усгьы баԥхьа егьықәым, инеиуам былаҿ,
Аха ибымҵоу ибаҭәашьа…сгәы азҳап».

– Ииашан, уара упоетуп ҳәа сыҟоуп,
Маӡа уҩуеит акәу нас абар.
Иаха уқьалаҿ иуҳәоз шәакгьы ыҟоуп.
Сара даара исҭахуп уи саҳар…




   		   Ашәаҳәаҩ
		     Апоема

Шьыбжьон аҵаҩцәа аушьҭны днеиуеит гаҿала,
Илбоит: лара лгәеиԥшҵәҟьа амшын цәқәырԥоит.
Дықәԥраан дахьцаша лыздыруам гәаҭала:
Дзыргәырӷьо, дзырҵәыуо илкуп, илбоит:

Уи салам шәҟәуп илку, арԥыск иҩымҭак,
Ашколаҿ илоуит, аҵаҩцәа арԥхьо дыштәаз.
Ишьҭыхны данаԥхьа даагылт ашәымҭак,
Дшанхеит. Мшаҽнеиԥш арԥыс лгәы иҭаз лхы иҭаз.

Ихаҿсахьа цәырҟьеит. Лхәыҷра аахыс дызтәызтәыз,
Уи ла длымбеижьҭеи-дылмаҳаижьҭеи крыҵуан.
Ауадаҿ илхашҭит аҵаҩцәа шышьҭтәыз,
Аҵәҵәа бжьыҵәҟьагьы лмаҳаит, лхы-лгәы ҭыууан…

Ллаԥшҵашәара шныҵабаз далҵит иаразнак,
Лҵаҩцәа ракәзар дрыцҳашьан илҿаԥшуан.
Уи иҟнытә шәҟәык лмоуӡацт, дгәырӷьеит лдунеи азна,
Илҳәо дақәымшәо дгылан, лгәы еилашуан.

Иашан, уажә ииҳәо иажәеиԥш жәак лмаҳацызт,
Идыруан дышрызҟазаз, аха ари деиқәнаҳәалт.
Зегь злаӡо лгәыԥшқа убас еиԥш иазымычҳацызт
– Ахра, сымш сыхаара! – Ихәда днахьынҳалт,

-Ахра суҳәоит, абра схала снумыжьын,
Схала сныжьны…суҳәоит, уҟаз умцан, –
Ас аниаҳа даахәыцт, иблақәа налхыжьын,
Ла лажәа ԥшқақәа угәы иасыртә ихҿан…

Аха ацкы мҳәакәан, лӡамҩақәа нкылан
Лыблақәа днархыԥшылт иԥшӡа, игәлымҵәах.
Аиҩызара ацқьара аҳаҭыр нкылан,
Ихы ларҟәны лқьышә ҟаԥшьқәа днагәӡит, аҵәах!

Адгьыл гьыжьызшәа лбеит, рқьышәқәа анеидыла…
Ара дахьтәаз иԥсыԥ лнырзшәа лхы дынҩахт.
Амш еилгазаап. Амра ацԥхьқәа хаддыла,
Аԥхара лныруа лхәыцрақәа лыхнахт.

Рышәҟәқәа еицаԥхьон, еицырҵон ашкол ианҭазгьы,
Гәаҭала еиԥшын, урҭ гәыкала еицын.
Аха рқәыԥшраан рыбзиабара рҳәахьазҭгьы,
Еицәыԥхашьо иҟалон… рыгәқәа еицҭашын.

Рҵара ашықәсқәа нырҵәаны ашкол ианалгаз,
Досу иеиԥшымыз рымҩақәахь рхы андырхоз,
Абаҳчахь ихалеит, реиԥырҵра шыгәныргоз,
Реиԥырҵра шырцәыхьанҭаз, ргәы шыннархоз.

Лара аԥхьаҟа дышнеиуаз Ахра даангылан,
Ирхьааган игәыҿкаган убас еиԥш ажәа иҳәеит.
Еразнак лшьапқәа лзеихымго дааннакылан,
«Аиԥырҵратә ашәа» лылаӷырӡ канаҭәеит.

Зны ишьҭыҵуан, зны ихалон, угәаҵа иҭалон,
Зных иаалырҟьан илахҿыххон амра ашәахәеиԥш.
Иаҳа-иаҳа лара лҭыԥаҿ дшанхалон,
Иаҳа-иаҳа дҵәыуон илдыруазшәа лԥеиԥш…

Агәыӷра лыман ҳаиқәшәап ҳәа иахьанӡагь
Дажьом лгәыӷра… Ақәа шԥауеи, аԥсҭҳәа хчуп.
Нас амца ахылҵуеит еиҿасыр ашьанҵагь,
Деибакит убасҵәҟьа, лыбзиабара мчуп.

Усгьы илбом ақәа цырақәа илҿасуа,
Уи аума ахьҭагьы дамкуа асқамаҿ дтәоуп.
Илыхан дыргоит ахәыцрақәа дымҵарсуа,
Урҭ ахәыцрақәа ихааӡа рыкәа дҭоуп.

Уажәакәым ахәыцрақәа ла ианлызцәырҵыз,
Лара абраҟа данааилогьы есымша.
Дхәыцуеит, ҿымҭкәа, илгәалашәоит ишеиԥырҵыз,
Аброуп иахьеиԥырҵыз рнапқәа еикәырша.

Ааи, убасҟан ауп игәаӷьны рнапқәа анеикәдырша,
Усҟан ишԥахааз раԥхьатәи агәӡра!..
Уи аахыс ашықәсқәа цеит, иеиԥшны аҽыкәаша,
Уи аахыс хәынтәгьы ишәҭхьеит аҳәаса…

Уажә лхала дахьнеиуа, дахьцо лыздыруам,
Лцәанырра лҵәахырц дашьҭоуп аха иауам.
Аԥхын қәа дахьарбааӡо ла илцәаныруам,
Иамур ла даргәырӷьоит, амшцәгьа лбауам.

Дышиашаз дыҩхалеит аԥсақәа ахьгылаз,
Днеины рымҵан даагылт, аӡцәыкәбар лхьыҵәҵәа!
Абраҟагь илԥыршәом лыблақәа ирхгылаз,
Уи арԥыс ԥшӡа ихаҿсахьа, еснагь дгәырӷьаҵәа…

Рқәыԥшра аамҭақәа лгәаларшәо, ҩ-ԥсаҵлак
Ирыдчаԥаз асқам днықәтәеит, лхы ларҟәы.
Урҭ аҩԥсаҵлак шаҟа шықәса рхыҵлак
Ирныҵуам рцәақәа рҿы ахьӡқәа ирну.

Еснагь абра дшааилац еиԥш даԥхьоит лаԥшыла,
Ахьӡқәа: «Ахра+Хьымра», даԥхьоит еиҭа.
Даԥхьоит, деиҭаԥхьоит лыбла амца рыхшыла,
Агәкреи агәахәеи лныԥшуеит, иччоит ллакҭа!

Аҵарақәа ирҳәозшәа: – «Ҳбаҳчақәа шәырхылаԥш»…
Изырымҳәоз ашәа, амра ашәахәақәа рхашын.
Лҽеиҵыхны дгәырӷьо агаҿахь данынаԥш,
Иԥагьамызт ихагамызт, иҭынчын амшын.

Иуарҳал иаҵәоу, амра ашәахәа зыхцеилоу
Амшын шԥаҭынчхеи, уажәраанӡа ицәқәырԥоз?..
Аԥсабарагьы ԥштәы рацәала ишԥеилоу!
Иныҵабеит амацәыс, аԥсҭҳәа еиҟәзырԥоз.

Ажәҩан ашҵа ҳзырбаз анцәа рҳәозшәа,
Аҵла махәқәа рҟынтәи аӡ-цәыкәбар каҭәоит.
Лара аԥҳәызбагьы аԥсабара дацны дшазшәа
Иццакуаз лгәеисрагьы хәыҷы-хәыҷла еиқәтәоит…
			                              1968 ш.



 	Изылгам апоема

                    * * *

Маӡа абнаҿ изызҳаз, иԥагьоу,
Зхатә цәаҩақәа шьҭыхны измоу,
Адгьылаҿ зыхьӡ-зыԥшеи нагоу, 
Нас зегь реиҳагь амчгьы змоу.
Аџь қәыԥш, ԥынгыла шәкы зхызгоу, 
Зны адыд амацәыс, аиха, 
Аминуҭқәа аншәарҭоу иаԥызгоу, 
Ауадаҩрақәа ирнымшәоу иеиха!
Абас абнеиқәараҿ мчыла
Ишықәԥо иагьџырхоит зынӡас.
Аԥеҳамбар изакәанқәа рыла
Аҵлақәа ироуеит аҳас!
Егьзлымшаз, аамҭа илбаанадоз, 
Ицәаз, зегь рыла иҭахаз.
Иҭоурыхны зыхьӡ хара инаскьанагаз
Адгьылаҿ зышьҭақәа нхаз…


* * *

…Ақәа леиуан иасыртә угәаҵаҿ,
Ахәышҭаараҿы аҷаԥшьацәа тәоуп.
Ҭынч ацәажәабжь ҩныҩуеит аԥацхаҿ,
Ачымазаҩ ашоура дҭоуп.
Абду акрызхыҵхьаз, акыр збахьаз,
Ихьаақәа изцәырҵит данажәы.
Иҿаԥхьа, ахәыҷы игәырҩа иныԥшхьан,
Уаанӡа злеишәа цәгьаз, уажәы
Иҽырҟәыбҷан, иҽеиқәырԥшьыхаан,
Дахьтәаз дхәыцуан наҟ харак
Илеишәақәа згашаз иԥыххаан,
Ихаангьы ихамышҭышаз иара
Уи ажәабжь, – уахык аԥша анхагаз,
Иабду изеиҭеиҳәаз абас
Иԥсҭазаараҿ ихшыҩ рҵагаз,
Игәаҿы иалнахыз, иабаз…

    
 * * *

Аха еиҳарак бзанҵы ихамышҭуа,
Ас абаҩхатәра иоуртә дҟазҵаз.
…Иабду даҳәеит ихьаақәа дамышьҭуа,
Аԥхьарца изааргарц, ихиаз.
Ус, арахәыцқәа игәышьҭыхгаз
Аԥацха иааҩныҩит абжьы.
Ашәа гәҭшьаага инахылгаз
Еиланаргылеит ихәы-ижьы.
Иҟалап, уажәада имаҳацзар,
Дҭынчӡа игәиҽанымкәа дшыԥшыз,
Иҟалап, ахааназ дыхнахзар,
Уи ашәа хаа игәаҵа иҭашыз.
Ахәыҷы, цәанырра хаак иаҵаз
Игәаҿы еизнагеит еизыҳәҳәа.
Усҟан, уажәы уажәы даҳәон:
«Иарҳәа бабаду, иарҳәа…»

   
    * * *

Ус ишнеи-шнеиуаз ашамҭаз
Игәыҿкааган уи ашәа зынӡа…
Ашәаҳәаҩ дыԥсаанӡа ҳамҭас
Ахәыҷы ииҭеит иԥхьарца!
…Уинахыс илеишәақәа кеиԥсеит,
Ацәанырра ԥха иоуит иҭәыз.
Иабду ибаҩхатәра игәы иҭаиҵеит,
Иҽцәырымга, ихәыз идәыз
Иахьа хәлаанӡа дықәын иара.
Аԥхьарца арҳәашьақәа иҵон.
Маӡа ашәақәа аԥиҵон џьара,
Абас мацара иаамҭа цон…
Абас, маӡа-аргама ихы ныхҵәа
Дзышьҭаз, имаӡаз гәҭакыс,
Игәылацәа, иҩызцәа, ирҵаҩцәа
Еилыркааит ахәыҷы дызҿыз.


* * *

Иагьиҭахымхеит дахьеилыркааз,
Изеиӷьын дҵәахызар иаҳа…
Аха идыруп, рыгәқәа шҿикааз,
Зны аклубаҿ иажәабжь заҳаз.
Нас дыбналеит, иара иуадаҿ
Уи иҽыҩнеикуан есымша,
Абас, ихәыҷрамшқәа нижьит, дазкуадаз
Шьҭа дарԥысхеит, ихьӡ-иԥша
Шьҭыҵуан, иоуан арҽхәаԥхьыӡқәа,
Амра ахшарақәа рҟынтә еснагь
Изаарышьҭлон асалам бӷьыцқәа:
«Уабаҳцәыӡи уара абрагь?..»
Урҭ еихәмаруа маӡа еибырҳәон:
Ҳауа дарбан игәаԥхо,
Ҳауа дарбан – рыгәқәа иҭыхон,
Дарбан наӡаӡа изынхо?..


* * *

Ишԥаџьаршьоз зегь ахьилаз,
Руслан згәеилгара ҵарыз,
Иҵатәқәа дыриааиуан, иԥгылаз
Ҽаӡәызар, икажьны дымцарыз.
Абжьаратә қәҿиарала дшалгаз,
Жәашықәса идунеи ззирҳаз.
Ибзиан иахьиҵоз иадырган,
Ахьтәы медал иоуит, – иреиҳаз.
Ҳамҭа дуӡӡан иара итәала,
Уиашьҭахь (иҟаиҵаша ӡбан),
Иқыҭаҿ днымхакәа «дыбналеит»
Аумаамҭа дыҟамызт Руслан.
Нас иахьа? Дызлаҟоу ссируп,
Дхынҳәижьҭеи егьҵуам, уажәоуп,
Акансерваториа далгеит, идыруп,
Уажәшьҭа зегь рыла дыхиоуп.


* * *

Аха аԥсҭазара мариала
Усҵәҟьа аҽинамҭеит иара.
Амшынаҿ ашхәа уаниалар,
Ацәқәырԥа уҵасны хара
Уагьшырго удыруаз уҽумҟьар…
Аԥынгылақәа иԥылт ишахәҭоу.
Аринахыс «џьоукы» дымҩахырымҟьар,
Иҟыбаҩ дацәмыӡыр дызҭоу…
 Қәԥароуп нас адгьыл асценаҿ –
Руслан изы убасшәа ишоуп.
Зны дықәԥоит, зны дгылоуп аганаҿ,
Зны дгәырӷьоит дхәыцуеит, ак изшоуп.
Дуаҩуп аԥсҭазаара зҵазгьы избазгьы,
Иҟалап (ауадаҩрақәа изыԥшуп),
Аха акы дацәшәом, иара убасгьы,
Ҳанбеиҿагылои ҳәа дыԥшуп…


* * * 

Ари адгьыл иссиру ихазыноу,
Иара излаҟоу излашоу,
Џьаргьы иҟам ҳәа зырҳәо азыноуп, –
Иқәынхо анасыԥ рызшоуп…
Инагӡаҵәҟьан еибаго рыгәра
Ҩызара ззеибауа, нас
Еицхыраауа, еибызҳәо зыгра,
Изыриашо рыгра ирцәынхаз,
Имҩахҟьо дымҩақәызҵо, уеизгьы
Абжьгара узҭо, згәы нхаз –
Урҭ рҩызцәа узыԥшаауам џьаргьы,
Уахьнеилак-уахьааилак абас.
Аха ашәаԥыџьаԥқәа злеиԥшым ала,
Досу еилыӷраауп, еилаԥсоуп.
Иузгәырӷьо узҭаху гәыкала,
Реиҳа узцәымӷу рацәоуп…


* * * 

Усҟан ибжьаӡыз «абналаҩ»
Ишәҟә кылҟьа илзааит иаҳәшьа.
Ари ажәабжь ақыҭа ирылҩит,
Хазы дгәырӷьеит иаб иашьа.
Ирҵаҩцәа шԥагәырӷьеи! Дара
Ирҳәон: дшәаҳәаҩхоит ласы.
Иҩызцәа аӡӷабцәа џьара,
Иӡбахә иалацәажәон хазы.
– Иҟалап, ҳҩыза далган даҳзаар,
Усҟан дԥагьахашт ижәдыр,
Мамзар, иҟазшьа бзиахә изынхар,
Уеизгьы иҽиԥсахит акыр.
Данцоз зҳаимҳәеи шырҳәоз, ихала
Дҭалт, дагьалгеит – агәра гоуп.
Аха идырдырны данзымҭала,
Усҟан уҳәан-сҳәанқәа ртәы цәгьоуп.


* * *

Аӡә дҵаауеит: – Ани дышԥаҭалеи?
– Дыӷәӷәаназ, илшоз ҟаиҵеит.
Егьи иқәшәеи? – Нас, идыжәбалеи,
Дызлаҭалоз, аахҵәа имҵеит.
Иаууеи! Ари хәарҭам рҳәоит. Ҽаӡәы:
– Даур ишиқәымҿиаз шәаҳаит.
Ахԥатәи иналаиҵоит аҵәы.
– Уи баша аҳәынҵәа икәаҳаит.
Абас абызҳәацәа ахьеидгылоу,
Аӡәаӡәала еиҿыԥшны иҵаауеит,
Урҭ хымҟәыбоуп ирхагылоу!
Рыбз зхьысыз азаара изаауеит.
Уи дхәыцуеит: мбатәы ҟамлеит, ҽааны
Сҭамлар жәбап, шәцәажәала мцхәы.
Уанӡагь дрышьҭалоит иӡбаны,
Ацхыраараз, ауа агәыцхәы.


* * *

Иҟоуп џьоук рыхшараз, иасны
Абжьаратә ишалгаз еихоит
Ацхыраараз, ус иаԥылт иҵасны,
Аха урҭ зҭамлакәа инхоит.
Иахьрықәмҿиаз ргәы канажьуеит,
Ранацәа ирҳәоит, ирызхгарым…
Нас маӡа рқыҭақәа аанрыжьуеит,
Шәарҭ шәқыҭа еиӷьу жәбарым.
Иахьшәызҳаз, ижәбоз, ишәызгәакьоу
Ақыҭа ԥсҭазаара, аҳәынҵәа,
Уи шәаҭәамшьа, имыцқьа-шьацқьоу
Модақәак шәышәҵаны шәгәырӷьаҵәа,
Ақалақьахь шәҿынашәхоит. Заанаҭс
Ишьҭышәхуа: шьыжьы, уаха, ианшо,
Шәарҭ агаҿа шәавоуп абас,
Амшгара насыԥс ишьо…


* * *

Абас ихәарҭам мҩас ишьҭышәхуа,
Ишәмаҳаӡеи шәқыҭа абжьы:
Избан, баша амшқәа знышәхуа?
Еиӷьуп, шәышьҭахьҟа шәгьежьы!
Мамзар… шәкылнагоит иахьшәарҭоу,
Шәарҭ издышәҵо шәымч-шәылша,
Мачхәым ара аусутәқәа ижәбарҭоу, 
Ароуп иахьшәоуа ахьӡ-аԥша!
Аҩнҿыцқәа зыргыло еинаалан,
Акультуратә хан зшьапы ркуа жәбоу?
Анапы лас, ачаи хызхуа ихиаалан,
Аклубаҿ ҩымҭак еилзырго,
Шәрылагылар… Шәышәҟәқәа шьҭыхны,
Дырҩегьых шәдырра азшәырҳар,
Убриалагь ишәхашҭхьоу аныхны,
Ҩаԥхьа шәызҭамлаз ахь шәцар?


* * *

Урыстәыла зҵарамшқәа зхызгаз,
Руслан дааижьҭеи ҩымшгьы ҵӡом.
Уи уажәшьҭа қьаф зуа диҩызан,
Иԥсы ишьароуп, маҵы иуӡом.
Аха дакәша ибароуп, иқыҭа,
Излаҟаз аҵкьысгьы иԥшӡоуп.
Аҩнқәа иҿыцу, атеатр, аклубқәа
Ҳаамҭа ишанаало иҟаҵоуп.
Аха маҭәахәқәак зымҩа икажьуп,
Џьара ӡиаск ацҳа хым.
Иҟаҵам астадион, игәыгәҭажьу,
Нас иарбану грак-грак згым?
Абри ауп, игәы иҵалан ихьааигаз,
Агәынхара знылаз ихаҿоуп.
Аха иқыҭа еиӷьу абааигоз?!
Дакәшоит, аимдара даҿуп.


* * *

Игәазхара избаҵәҟьом аиашаз,
Дахьиз деигәырӷьоит мыцхәы.
Нас аԥшаҳәа днықәлоит дышиашаз,
Зны, цқьа ибарц дхалоит ахәы.
Уантәи дналбаан дласӡа ихала,
Аҟәара днықәтәоит, дхәыцуеит ус.
Аӡиас леиуеит иҭынчӡа ԥшьала,
Ашәа аҳәоушәа игәаҵа иҭыс…
Аброуп, аԥаҩ ҳарак ахьтә дыԥон,
Аброуп, ихәыҷра ашықәсқәа згаз!
Мышкы бжьымхкәа аӡмыжь дақәԥон,
Хәарҭаԥшь змамыз, злеишәа цәгьаз…
Уажә иааԥсаха, уаҳа аламшәа, 
Уажә иара изы иҭынчшәа ибоит.
Нас ддәықәлоит зегь игәаларшәо,
Наҟ жәҩанаҿ амза ҽырбоит.


* * *

Аха, ашьхарахь аԥсҭҳәа хыжьлан,
Уеизгьы иҟоуп ажәҩан цқьаны.
Руслан дхәыц-хәыцуа агәашә ныджьлан,
Ашҭа данҭалоз дхынҳәны,
Игәеиҭоит илаԥш зегь ирзыҩуа,
Афымца лампақәа лашоит.
Ачча, агәырӷьабжь иҩны иҩныҩуа,
Дамшәгьы иԥылоит, аҵыхәа аршәшәоит.
Адырра инаҭоит уиала иадыргоу:
Асасцәа иҭоуп, амардуан дыҩхалоит.
Ашә анааирт ԥсышәоуп ихылгоу,
– Уа бзиала шәаабеит! – Дныҩналт.
– Уа уахьца уаалеит! – Иҩагылоит
Зегь икәшоит, иааишьа збаз.
Рнапқәа имырхуеит, дгәыдыркылоит
Аҳәса рнапы ыргьежьуа абас.


* * *

Аҳәса, ахацәа, иҩызцәа изааигәоу,
Руслан ицклаԥшит зегь лассы.
Итәашьа, ицәажәа, иԥшышьа иԥагьоу,
Иҟазшьа, ихымҩаԥгашьа хазы,
Аҳәса азҿлымҳауп, акы иагаша!
Дара ахьтәоу иныҵакшәа ирҳәоит:
Насыԥ лымоуп уажәшьҭа Гәашьа,
Лыҷкәын дышссирхаз шәыбла иабоит!..
Ажәабжь реиҳәоит иҩызцәа ахьгылоу,
Дызнысхьоу, ииухьоу, даргьы ччоит.
Икылкаа иԥишәоит рхаҭа ирылоу,
Зегь рыла рыҽшырыԥсахыз ибоит.
Мирон, ашьапылампыл асраз иҳәынҭқару,
Рудик, акәашара зыԥсы азцо.
Дауҭ иакәзар згәы ҳалалу,
Руслан згәамаӡа зеиҳәо.


* * *

Араҟа иҟоуп: Шьалуа алафҳәаҩ,
Шугьан абжьгараз зыбыз хаау.
Рыгәҭаҵәҟьа дтәоуп Ерик амшгаҩ,
Рушьни, здунеи хәаԥшра ҭбаау…
Уажәтәи имода хшароу убасгьы,
Руслан ихәаԥшуан итәаны,
Ашкол ианҭаз ишҭаз, насгьы
Асалам шәҟәқәа зыҩуаз зны.
Ҽырба, – аԥенџьыр аҿы игылоу,
Цуца, зыбла ԥшӡоу, игәыку.
Рҵаҩроуп Асидагьы илылоу,
Цақәа, бжеиҳан зҿы еихаку…
Зегь гәеиҭоит, абыргцәа ирҭоугьы,
Иахьтәоу ражәабжь аҵыхәтәа нҵәом.
Мышрақә уаха еиқәымшәеи, иахьтәоугьы
Аҳәса ражәақәа рҳәаа нҵәом.


* * *

Заамҭа арҵаҩразы ихьӡырҳәагоу,
Зцәажәеи, зажәеи, зуси хиоу,
Грышьа Григори-иԥа, зыхьӡ нагоу,
Руслан дшааз адырра аниоу
Ихәҭан, аха, имоуит ибаха,
Хәыҷҵас дызцәыԥхашьаз уиоуп,
Иааӡамҭа дибеит, уажә анаҟа
Анард дасуа азалаҿ дтәоуп.
Ҭынч, самырҟәылк иҳәоит Басиа,
Гәашьагь дарччоит уи ибызшәа.
Дгәырӷьоит Руслан иаҳәшьа Шьасиа,
Еҳ, уигь мраҵәҟьоуп дзыхша!..
Абар, аҵх нықәлоит агәахьы,
Ачеиџьыка дырхиеит иԥшуп,
Асасцәа ирыԥхьеит атәарахьы,
Ажәра, аҩеимакра рзыԥшуп.


* * *

Аҩны аҩнуҵҟа, ашҭа абарҵа,
Уаха шгәырӷьароу удырбоит.
Ихыҭхыҭуеит аӡӷабцәа ргәаҵа,
Урҭ рҿаԥхьа Руслан ддыртәоит.
Абар аҵәцақәа рҿаархеит иасны,
Ҽааныбзиала ҳәа, ус иаԥуп.
Аҵыхәтәаны тамадас еицҿакны,
Шьалуа далырхт, деиҳабуп.
Иара ишиҟазшьоу, еиԥш ԥшьшьала,
Ҭынч дҩагылт, хәыцроуп дызҭоу,
Аҵәцақәа шьҭыхуа акакала
Рныҳәаҿа нкыло ишрыхәҭоу,
Ажәа рыхҳәаауа, џьара алаф,
Ирхәыцгоу, иҟәышу хара,
Досу ирзеиӷьашьо агәабзиара, ақьаф,
Нас аҵәцақәа ишеит иара.


* * * 


Досу аҵәцақәа шроуз ала,
Ҭынч иахныҳәан инатәоит.
Ԥыҭрак ашьҭахь рқьафқәа анҭала,
Илахҿыххеит, рхаҿқәа ԥшӡахоит.
Абар, Руслан аҵәцақәа иоуит,
Изаалҭит Цуца зыбла ԥшӡоу.
Нас дҩагылт, џьоук реиԥш имроуит,
Дрыхныҳәеит иажәақәа ԥҟо…
Итәаз ирҭахын, ссиршәа дырбо,
Иҵегь дцәажәар, актиоршәа ихиоу,
Ашәаҳәаҩ ҿыц маӡас иҵоу,
Цәгьаӡа еилыркаар, игәаҵа иҭоу?..
– Иарҳәа аԥхьарца, – рҳәеит рхы иҭалаз,
Аха иабаҟоу? Уи амузеи
Иарҭазаап (уи акәын игәы иалаз),
Изааргоит гитарак ырмазеи.

* * *

Агитара!
Уажәы игәакьоу, имодоу, игәароу,
Анапқәа ухьырсуа, убжьы згәаԥхо,
Ахәыцра, агәҭыха, ахьаа зцәа иалоу,
Ӡәыр дыҟоушь еиӷьны уазырҳәо?..
– Ҳаԥшуп Руслан, – ҿааиҭит Шьалуа.
Уажәшьҭа иара ишиҳәо ибоит,
Урҭ ражәа наимыгӡар шамуа,
Уи агитара рымхны ирхиоит.
Ҽырбарам иблақәа иуарҳәо,
Иҭынчуп, ахәыцра ашәахәа рхуп…
Иласуеит, инацәкьыс ԥшӡақәа ишырбо,
Арахәыцқәа ирзаарго мбатәуп.
Зны ишьҭыҵуеит, зны имаҷхоит,
Азал иҩныҩуеит иашәа абжьы,
Итәаз зегь шьҭыхны иаго џьыршьоит.
Игәыҿкаагоуп аԥшалас шьыжьы…


* * *

Уи наҩзар акәхап абаҳчаҿ,
Ашәҭқәа рхы ааидыркылт маӡа.
Ишанха икыдхалт амза жәҩанаҿ,
Иаҵәак лацәҟәысуеит ихааӡа.
Егьырҭ аеҵә ԥхашьа змамгьы,
Урҭ амза рыбла хнакын…
Цәымзаҵас длашоит Руслангьы,
Дмитәуп, ҳимаҭәам иаҿын,
Урҭ аӡӷабцәа ахьтәаз ргәаныла
Ус рхәыцуан: – Дарбан игәаԥхо?..
Маӡа деимырдон лаԥшыла:
Ибла, иқьышәқәа, ихаҿы иԥшӡоу…
Ҳимаҭәам рҳәеит иҩызцәа ахьтәазгьы,
Дыӷәӷәазаап! – иҳәеит Шугьан.
Урҭ ирҳәоз заанаҵ иаҳазҭгьы,
Абас иҽцәыригомызт Руслан.


* * *

Абас агәаартра ахьимоу цәаҩас,
Абас зегь рзы игәы ахьразу,
Анаҩсан дахьақәтәам аԥшалас…
Иҭынчу, иҟәышу, зны иласу, –
Арҽхәагажәа иҭахым, убасгьы
Иҩызцәа дрылыҳәҳәар иҭахым.
О, игәаҭа рдыруандаз, насгьы
Ахьӡ-аԥша азхәыцра дшаҿым…
Иҟалап, бжаҩык тәазар ишьыцуа?
Уи игитара арҳәашьа збо,
Урҭ еиԥшны рыблақәа ирхылҵуа
Гәырӷьа мцаԥшьуп, агәра урго…
Руслан дҭынчӡа, аха дычча-ччо,
Ибжьы рмаҷуа даанҿаст уа.
Итәаз ура рҳәеит, рнапқәа изеинҟьо,
Урҭ ирхылҵуа аҳра уа.


* * *

Азал иҩныҩуан, сценоу џьушьап!
Нас ҿымҭрахеит бжьык мгаӡо.
Мирон дахьтәаз, (иҟәышра инушьап)
Ҿааиҭит, – мшәан уаҳа ҳамжәӡо?
Ҳаит узгаша ужәааит ҳәа длафны
Атамада дҩагылт, аха уашьыр?..
Мап! Жәа-ҵәцак дрыхныҳәеит дасны,
– Уажәшьҭа ухаҵам арҭ умжәыр!..
Ачара (ашьаԥаҿ) закәанс иамоу.
Агәырӷьа, аччабжь, ашәа убас,
Аҩыжәра, аҵәылхра зынӡа иргамоу, –
Астол хәыҷгьы иамоуп ахатә ҵас.
Уажә дырҩагьх астол дырҿыцит.
Шыкьроуп, ҩыжәроуп уажә абра.
Нас ашараз ашҭа инҭыҵит
Аҵх мҩаԥыргеит абас дара!

 
 
* * *

Арҭ ашьхақәа реиԥш згәы шьҭыху
Уи, арҩаш ҭрыс еиԥшу абан,
Апатреҭ, напҟазала иҭыху
Даҩызоуп Мзанба Руслан.
Ҳаамҭа ианаало зегь рыла,
Мамзар иақәнаго џьара…
Ашьха рԥыс изуҳәап гәаныла,
Гәаҭала дзеиԥшроу аҳәара,
Ахӡыргара дахьашьҭам, насгьы
Ахәыцрақәа ахьимоу ҟазшьас,
Ибызшәа хаа ахьыбзиоу убасгьы,
Баҩхатәрала абас дызшаз,
Дмаалықьуп ҳәа уҳәап аиашаз
Аха зны дҭынчуп, зны дгәаауп.
Зных игәы аартыҵәҟьоуп аиашаз,
 Дызхьымӡаз, изыҟамҵаз ихьаауп…


* * *

Иҟоуп џьоукы иҽырбо игәароу,
(Иара изы абраҟа ҳмыҽхәап).
Раамҭа ныхуа, дара ирхароу:
Урҭ рбаҩхатәра иашьҭам, мап!
Аӡәы иреиҳау далгеит дшыҷкәыныз
Егьи, изхара аҵарӷәӷәа иҵан,
Џьоук аҷкәынцәа шәаҳәаҩыназ,
Убарҭгьы баҩхатәрала ишьан.
Урҭ бзиа ишԥарбеи арҽхәагажәа!
Ҩада ишьҭнахит рхы ҭнаҟьон.
Ирымбеи адунеи зтәу ракәушәа,
Рышьҭа дхылоумашь Руслан?..
Иҟалап дыжәдыруазар Мзанба,
Ма, дыжәбахьазҭгьы џьара?
Изхылаԥштәу иқәыԥшу арԥызба,
Ҳарҭ ҳаиԥеиԥшлап иара.


* * *

Ленинград ақалақь агәеисбыжь,
Далоуижьҭеи крааҵуеит иара.
Игәыҿкаау, ашьха рԥыс иашәабжь,
Асцена иқәыҩуеижьҭеи абра.
Иҟалап, дахьааӡаз иқыҭаҿ,
Аԥсуа шәа аниҳәоз Руслан,
Арадио инанагазар шәлымҳаҿ?
Ма шәшьа-шәда иҭалазҭгьы иплан?..
Арҭ ашьхақәа игылоу иӡышӡа,
Арҩашқәа ахьлеиуа илбааҽҽо.
Ара абаҳчақәа иааӡаз, иқәыԥшӡа,
Агәил шәҭқәа, амра зхаҷҷо…
Амҩақәа, амарда иаҿыгоу,
Аԥшаҳәа!.. Игәаҵа иҭашуп.
Аӡис абжьы цәгьа зхылгоу.
Крааҵуеит, ихынҳәра иазыԥшуп.


* * *

Крааҵуеит, дхәыцуан, сҩызцәа збанда!
Сыҩнра сгәара сашҭа убас.
Крааҵуеит, дхәыцуан, сцара ааскьанда,
Сан саҳәшьа гәхьаазгеит зынӡас!..
Абри акәӡан игәаҵа иҭыхоз,
Иқыҭа изгәакьоу абара.
Уеизгьы идырын мчыӷәӷәак шихоз,
Дзышьҭалаз ныжьны ацара…
Мшәан ишԥацеи ашықәсқәа мхьаҳәуа?!..
Аҵыхәтәан амшгьы ааскьеит, абас,
Иҽеибиҭоит, адәықәлара игәаҳәо,
Илахҿыхра мраҵәҟьоуп зынӡас.
Абар, ирласны дышнеиуаз ала,
Иаҳәшьа лахь ишьҭит ашәҟәы.
Абас ақалақь дызмаз аамҭала,
Ахьынижьуа гәхьааигоит мыцхәы…


* * *

Авокзалахь инагоу амҩа
Данылан днеиуеит Руслан.
Хәыцроуп иану ихы-иҿы иӡамҩа,
Иара ицамҭаз ус дҟалан.
Абра дзышьцылаз аҭыԥқәа,
Акыр шықәса иҵарамшқәа ахьцоз,
Урҭ рныжьра даара иҭахымкәа,
Ишьапқәа изеихгом уахь дахьцоз.
Амҩа уаа иаҩсуеит дахьнеиуа,
Иԥыло лахҿыхуп, иччоит.
«Бзиала! Ишәымаз сгәыбылра аиуа,
Сҩызцәа, шәныжьны сцоит…»
Ицәгьоуп, уҩызцәа ныжьны уқыҭахь
Уа уахьиз ашҟа ахынҳәра.
Цәанырра мцак ҭалоит угәаҵахь,
Урҭ рыгәхьаагара, рызхьра…

* * *
Иибада авокзалаҿ даннеи?
Иҩызцәа изыԥшны игылан уа.
Аиԥырҵра шыхьамҭаз рымбеи…
Рнапқәа еимырхуеит еизгәыкуа,
Нас еицәажәоит, мҩас изныло,
Изеиԥшрахаша, абанс, абарс.
Уажәшьҭа идәықәлоит адәыӷба игылоу,
Уахь днаскьаргоит даргьы, нас
Руслан дҭалоит ԥшьала адәыӷба.
Иаргьы ндәықәлоит ашьҭыбжь рго.
Наҟ иавалаанӡа иахьибоз,
Краамҭа игылан рнапқәа ҟьо.
Адәыӷба! Аԥсҭазара абарбалқәа
Ахьаҵоу иаангылар ауӡом.
Аа, уажә ԥынгылада иахьнеиуа,
Аха, ԥынгылада уаҩ дзынхом!..


* * *

Зны ныҳәа мшын ажәлар цәырҵны
Џьоук еибыҳәан ахәыҷы ара,
Идырҳәеит ашәа аԥхьарца шьҭыхны,
Ауаа гачамкит зынӡа абра.
Нас дыбналеит. Иуада иԥхьакыз
Ихала дыҩналт ддәылымҵӡо, абжьас
Деиԥшын, маӡа иҳәынҷа иҭаркыз…
Абас дарԥысхон амра иахшаз.
Зсахьа ԥшӡара угәаҵа иҭымҵуа,
Ҽырба, Цуца рҟынтә еснагь
Уи изаарышьҭлон рышәҟә абӷьыцқәа:
«Уцәырҵ, уабаӡи уара абрагь?..»
Ахәыцра изцәырҵит, иаԥсоу «абрагьра?»
Икаххаа изаатит ҽа дунеик.
Аԥхьарца аакныхны, ишьҭыҵуа игәеисра
Ихала, абыргцәа ахьыԥшыз днеит.


     	* * *

Ӡынгьы-ԥхынгьы ишкәакәоу зуапа,
Ашьхақәа ицәырырган ахапа.
Еилаарцыруеит ирықәжьу асы,
Амра ауп ирхазҵо аԥсы.
Нарҭаа роуп изеиԥшу рхаҭа.
Ус иаалырҟьан, ҳаӷеиҭа
Аԥсҭҳәақәа рхалоит, ихәашьуп,
Зны, ахәыцрақәа рхашьшьуп.
Мшыцәгьашьҭахь рҽырыԥсахуеит нас
Ус ами ашьхақәа рҵас!


    * * *

Урҭ рыҵаҟа, ихазыноу,
Иԥшӡоу, уамашәа ишаноу,
Ақалақь-хәыҷ! Абраҟа
Аҳәара цәгьоуп уи излаҟоу!
Аԥҳәызба-цқьа леиԥшоуп иҽырбо!
Улаԥш зыдхалартә узырбо:
Акәльтуратә ханқәа, аҩнқәа,
Амҩачаԥа – зегь рҵыкқәа,
Дырӡуам, уиазы аԥхӡы каҭәоуп,
Ҳаамҭа ишанаало иҟаҵоуп.
Иагьацырҵоит, ҳаамҭа аҿар!
Ирҭахуп инхар, инҵыр.
Аброуп аԥсҭазара џырҵас,
Ишуеит. Абзиабара мцаҵас
Иахьцәырҵуа иахьиуа. Убас
Аконцерт, аспектакль, нас,
 Ашәа зхыҩуа абаҳча, апарк,
Рыгәҭыха ахьырҳәо рҽыԥхьак…
Насыԥ рымоуп абра инхо,
Рықалақь хәыҷ ԥсыс ирхоу.


   Изылгам апоема ахәҭақәа.

	* * *

…Нан бымцар буам, абар бдәықәлоит,
Ҵара бдәықәлоит ахара.
Илку аҭаҭын лгәыԥжәа ахылгоит,
Даҿуп ирлас аҿыхара.

Аҽҳәаԥхьа асқам дықәтәоуп, 
Абас анду дцәажәауа.
Аҩныҵҟа ла лыда ҿымҭроуп,
Амра дгылоуп дӡырҩуа.

Ҿымҭкәа дгылоуп насгьы даҿуп,
Лыхцәы сымсыл аԥара.
Уи дызмырԥшӡо лылахь еиқәуп,
Дыԥшуеит ҵаҟа асаара.

– Исҳәо гәынкыл схәыҷы, нанхеит,
Аӷа ҳтәыла данақәла.
Хьӡы-ԥшала бабгьы дҭахеит,
Уи аибашьраҿ хаҵала.

Бан лакәзар лнырцә мҩа дықәлеит,
Бышхәыҷыз са бсызныжьны.
Уиаахыс ашықәсқәа еишьҭалеит,
Бсааӡеит акәтаӷьцәа былхны.

Зегьы бдырҽхәо ашкол балгеит,
Нас уи ибҵаз бзымхаӡои.
Аа, уажәы сара исхацәеит,
Џьара бымцар бзымчҳаӡои.

Аҵара мыжда бгәы иҭыхоит,
Аха исаҳәи, ибыцда.
Ҭакәажә чмазаҩык схала саанхоит,
Бара быда исымада, –

Анду дцәажәо абас лҳәоит,
Лылаӷырӡқәа рыцқьауа.
Амра ҿаалҭит: – снанду сбыҳәоит,
Лыблақәа ҭраа длыхәаԥшуа.

– Снанду са сбыҳәоит, сбыҳәаҵәҟьоит,
Ус уаҳа ишыбымҳәара.
Ибҳәақәо са сгәы ҭырҟьоит,
Исзымдыруа сахьцара.

– Сымцар зуӡом, – наҟ дындәылҟьеит,
Анду абасоуп ишлаҳаз.
Амра лгәы иҭалкыз налыгӡеит,
Дҭалеит аҵара иахьреиҳаз.

Аҵара лҵон ирманшәалан,
Уа ишьҭыҵуан лыхьӡ-лыԥша.
Ди бышԥаҟоу са бысцәымшәан,
Ашәҟәқәа аалышьҭлон есымша.

Ашәҟәқәа анлоуаз анду дгәырӷьон,
Лгәы иадылҵон ирԥхауа.
Лажәа ԥшқақәа лгәахәра дырӷьон,
Еснагь дҟарҵон дырӷәӷәауа.

Лара амра шәахәа аҵкьыс,
Илыхдырлашон ажәақәа.
Ианеиҿыхоз урҭ, убри аахыс,
Мышкеиԥш иниасит хәышықәса.


* * *

Амшын ҿықәаҿ убла ихгылоит,
Аҩны игылоу иҳаракӡа.
Нас мацәысран ашҭа гәоуҭоит 
Иуарҳал иаҵәан ицқьаӡа.

Амра рықәԥхо ашәҭқәа хырхәоит,
Аҩны аҿаԥхьа иԥшӡаӡа.
Аҵла махәқәа шәҭыла ихыхәоит,
Рыфҩы уҿачуа ихааӡа.

Разн-пытҟәырҵас ҵаҟа икаҭәоит,
Аӡаӡа имбац амахәқәарҿ.
Ихьынҳалоу даҷқәак ирықәтәоит,
Иҷырҷыруа ажәҵарақәа.

Асахьа хкқәа улаԥш рықәшәоит,
Ааигәа-сигәа абаҳчара.
Урҭ рыхәаԥшраз убла аҽашәоит,
 Иазымдыруа иназхәаԥшра.

Ашҭаҿ ицәаз ала ааҵҟьоит,
Ҩада ахгьы шьҭнақәыцәааит.
Абжьқәа ицәырҟьаз рыгәқәа ҭырҟьоит,
Ажәҵысқәа наҟ инықәԥрааит.

Агәашә аартны иҩ иааҭалоит,
Аҿар ашҭа рцәажәауа.
Ала ыҩны ирыдыххылоит,
Амитә ҟаҵо ирҿашуа.

Абжьқәа шлаҳаз анду дгылоит,
Лдырды наҟ инықәҵауа.
Ирлас дандәылҵ уа дшанхалоит,
Илҳәо лҿамшәо дзымҵысуа.

Аха данԥшы нас игәалҭоит,
Дара шракәыз лгәылацәа.
Анду лыхгьы гәыбӷан алҭоит,
– Шәысзымдырт сара ахәларцәа. –

Ала ршәауа урҭ днарԥылоит,
Лҵасла лнапы ыргьежьуа.
Аха илыхьӡан уа дныркылоит,
Аҿар лыкәша, иччауа.

Ала аҵыхәагь наҳәҭаҽылоит,
Абла кәицқәа ԥхашьауа.
Инеины амра иныцәиалоит,
Ашьапыргәыҵақәа рбзауа.

Инеихәаԥш-ааихәаԥшуа арҭ гылоуп,
Ирҳәарц ирҭаху рзымгәыӷьуа.
Анду уажәшьҭа лгәы кыдгылоуп,
Насгьы ҿаалҭит ус ҳәауа.

– Шәааи аҩныҟа, – хаа даацәажәеит,
Ирҳәарызеишь ҳәа дырҿаԥшуа.
– Мшәан ак рҳәомашь, анду дӡыӡоит,
Рымцәажәара лзымчҳауа.

– Ди гәырӷьаҿҳәашоуп иаҳҭаху,
Уи азы иарбан иҳабҭара?..
– Унан! Са ицаша шәхахә,
Исылшом шәҭак аҳәара.

Даргьы чча-ччо қьаадк цәырган,
– Абар бахәаԥш быблала.
Бмаҭа Амра лҵара далган,
Даауеит уаха дәыӷбала.

– Сымра, схәыҷы! – лыбжьы ҭылгоит,
Аха дыԥшуеит гәрамгала.
Ари дырны быжьқәак рхылҟьоит,
– Нанду! Нанду! Бгәырӷьала.

Ақьаад рымхны лгәы иадылҵоит,
Лнапқәа рыла еимларӷәӷәа.
Егьа рҳәазаргь уашьҭа ихалҵоит
Даннахәаԥш ақьаад бӷьыц хәыҷ.

Лӡамҩа каҷыра наҟ илныҵуеит,
Амра шәахәа нықәлашо.
Дгәырӷьа-гәыԥшаа ажәа лҿыҵуеит,
– Нан сшәыркьаҭеит сшәыкәыхшоуп.

– Нанду уажәы ҳа ҳалԥылоит,
Ԥыҭҩык ныҵҟьарц рҽырхиауа.
Абас ҳәаны амҩа инықәлоит,
Рнапқәа аҳауаҿы илызҟьауа.

Лҩызцәа рами анду дхәыцуеит,
Уа инеиуаз дырзыԥшуа, 
Илзааргоугьы лҿаԥхьа дцәырҵуеит,
Уи лсахьа ԥшӡа каԥхауа.

Лшьамхқәа лыҵԥраа наҟ дныҩналоит,
Лара лтәала лгәы шәаҳәо.
Лнапы ырласуа уа днархалоит,
Лутәы, лусқәа еилырго.


   * * *

Кәицҵас ицәо амра нӡаалоит,
Ажәҩан шәаԥшьҵас ирҟаԥшьуа.
Аԥсабара уи анаалоит,
Ԥштәыхкыла ишоушәа уахьыԥшуа.

Ашәа зҳәоз аԥсаа ԥхьарылоит,
Рыҭра хәыҷқәа рҿы ицәауа.
Ҷитбжьы гаргьы ргәы рҽанылоит,
Аха егьыҟам изыцәшәауа.

Аԥсы ашьоушәа уа иааҭгылоит,
Амшын цәқәырԥа иаҿықәсуаз.
Анаҟә шлаӡа агәы ихылоит,
Есҵхы ашьац зырцәаакуаз.

Амза мгылац иҭынчӡа ицәоуп,
Ирывымҵыц уи ашьхара.
Ааигәа-сигәа иҟоу ҭынчроуп,
Рҩаш бжьык ааиҩуам ахара.

Аха иҭынчым анду лгәаҵа,
Иаҿуп уаҟа аилашра.
Аутәы усқәа џьоукы ирыдҵа,
Дырҿуп ирлас раҳәара.

Аҩны азалаҿ еилагылоуп,
Игәырӷьа лафуа аҳәсақәа.
– Уаха ҳаазгаз бмоҭа лылоуп,
Еинаҳҟьароуп ҳаҵәцақәа.

– Шаҟәыҵи зны шәмоурахә мыӡит,
Уажә ауада еилҳаргап.
Алаф шышәҳәоз шәыхшаа шәцәыӡит,
Шәарҭ аҩы жәжәыр иагьа шәеилагап. 

Дгәырӷьа чча-ччо абас ралҳәоит,
Анду лцигар лҿыҵакны.
Ашәа ҳәарагь убас лгәаҳәоит,
Илҳәарц лыбжьы ҭыганы.

Астолқәа аган иакәыршаз,
Астолқәыршәқәа рықәыршәуа.
Анду зыблақәа зхалашаз,
Нас даахьаҳәит ус ҳәауа.

– Нан бызҿу баҟәыҵи Иаза,
Иахьӡу схамшҭи, аа агәил.
Иҿыхны иҭаргыл Амра лваза,
Нас астол иқәыргыл.

Афҩы хааӡа рԥынҵа иҭаслап,
Са счеиџьыка иахатәо.
– Ҳнану ҟадыџь иагь ҳабҳәап, –
Ҿаалҭит уи, аӡы ҭаҭәо.

Иара аҩныҵҟа сахьа хкыла,
Убла хыркуа еилаџьџьоит.
Ԥҳәызба еинаалак лчамгәыр нкыла,
 Аҿар лыкәша ашәа лҳәоит.

Лыбжьы иҭылго угәаҵа иҭалоит,
Аҩны иҩныҩуеит ихааӡа.
Улаԥш лыдымҵуа ла илыдхалоит,
Лыбла разқәа игәыкӡа.

– Шәыԥши схәыҷқәа ашәа шырҳәо,
Сикәыхшоуп шәгәырӷьо шәысзырбаз.
Лхы ҳарак шьҭых ачча лҿықәыҳәҳәо,
Ҿаалҭит Анду уахь дшыԥшуаз.


	* * *

Амра луадаҿ дҭынчӡа дшышьҭаз,
Лиарҭаҿ дшыцәаз дыԥхаӡа.
Иааԥсан иҟаз лыцәа аԥсымҭаз,
Аԥсаарашәа ҟәандаӡа.

Аԥенџьыр икылсны уа иҩналан,
Илашо луада лахҿыххеит.
Хәыҷҵас дшыцәаз ла илхалан
Ацәа лхырцан ддырҿыхеит.

– Ишԥа сыцәшеи – сгәаҵа иҭыхан, 
Ихааӡа луада дааҩнаԥшит.
Лнапы налгӡан ԥшьала днахан,
Аԥенџьыр наҟ иналыртит.

Ашәҭқәа рыфҩыхаа лԥынҵа инҭасыз,
Ачча гәкӡа иналҿықәлеит.
Агәрӷьа шәахәа лӡамҩа ишықәз,
Лхыза ԥхьаршәҭны дҩагылеит.

Лыхцәы қамыз наҟ иԥхьаҳәан
Ишәпаӡа лызқәа инықәлҵеит.
Лиарҭа еиллыргеит убас лгәаҳәан
Ацәарҭа хҿыкны инеиқәылт.

Хыма-ԥсыма нас лҽеилаҳәан,
Лаԥхьа асаркьа днаныԥшылт.
О, ԥшӡарыла ла деиҭаҳәан,
Ааԥын цәахаа налыҟәнылт.

Луада ддәылҵны асоф даақәгылт,
Лҿаԥхьа ихырхәеит лышәҭыцқәа.
Урҭ гәыблыла нас инылкылт,
Дыччо днарыгәӡит рыбӷьыцқәа.

Ирывагылаз акәмаан шьҭыхны,
Ԥшьшьала аӡы нарыҵалҭәеит.
Лыбжьы рхәыҷы лгәаҵа иҭыхны,
Игәыкӡа шәахаак нарықәылҳәеит.

– Хара санцоз сымцарц шәҿышәшәеит,
Шәшықәхьаазгоз шәцәысҵәахрым.
Абар иахьа ҳазегь ҳаиқәшәеит,
Уашьҭа снапы шәыгхарым.

– Ба бышцазгьы ахьҭеи аҷыхьи,
Ҳара ҳгәаҟраҿ иҳагымхеит.
Аха усгьы ҳара иҳахьи,
Бнану гәыраз ҳаиқәлырхеит.

Ҳара ҳнаган буада ԥхараҿ,
Бара бцынхәрас дҳацәажәон.
Лылаӷырӡқәа лӡамҩа бараҿ,
Бара бзыҳәан икаҭәон.

Днатәон илгәаларшәо бсахьа,
Инаскьалгон аҵх агәы.
Бнану лыла ҳгылоуп бҿаԥхьа,
Баргьы баҳзааит иҳабаргуи.

Ҳара ишаабоз бнану дгәырӷьеит,
Бҵара бшалгаз анлаҳа.
Ажәабжь бзиа лгәахәра арӷьеит,
Дҟалеит длеиԥшны аҭыԥҳа.

– Сышәҭыц ԥшӡақәа шәхәыцра арҿыцреи,
Еснагь уи акәын шәа шәызҿыз
Сцанахыс гәырҩеи хәыцреи
Рыда уаҳа шәзықәшәарыз…

Ишәҳәаз саҳаит сышәҭыц ԥшӡақәа,
Шәгәы нхазар саҭашәымҵан.
Са сышәԥырҵны сышәҭыц ԥшқақәа,
Харак сцоит сҳәар ихашәымҵан.

Лара лгәаҵа уа иҭатәоушәа
Рыхқәа иҩаха иналҿыԥшит.
Ибҳәоз ҳгәы иахәоит рҳәошәа,
Рыбӷьыц ҟаԥшьқәа ааҵысит.

Лыхцәы ԥауа азал дыҩналан,
Ла дԥышәырччо дныҩнаԥшын.
Аҿар иаха зегь рхагалан
Иахьыҟаз зегь ҟьашьын.

Лҩызцәа ракән аҩыџьбара зжәуаз
Еинҟьо ӷәӷәала аҵәцақәа
Илхаҵгылан лныҳәаҿа зжәуаз
Аҿар лҩызцәа гәымцақәа.

Ла лзы акәын рхаҿы злашоз,
Аҿар, аҿар аԥшӡақәа.
Ршьамхқәа ҵарӡа иаха икәашоз,
Ҩбара злам агәыцқьақәа.

Дара рҿаԥхьа лара дҿыцын
Ла дыԥхашьон дыԥшӡаӡа.
Уи азхәыцра лаԥхьа ицәырҵын,
Дышьҭых дыргеит хараӡа

……………………………..
                               Иацу ыҟаӡам

Дгылан ҳамҭак лхәыцра лхылцан,	                  
Ԥшьала азал дааҩнаԥшит.
Лҩымсаг илкыз наҟ ишьҭалҵан,
Днеин ашәқәа аалыртит.

Аԥша цқьаӡа уа иҩнасит,
Нас аишәақәа еилырго
Лыхцәы шәпақәа ҵаҟа инықәсит,
Днарҩахеит лышьҭыбжь мырго.

Икәаԥӡа зегьы рҳыԥқәа иқәҵан,
Далгеит лусқәа дрызгәыкны
Икеикеиуа адашьма рыцқьан
Дындәылҵит ашәқәа наркны.

Асоф даақәгылеит еиҭа,
Лӡамҩа ачча аҿықәыххны.
Ҵаҟа иуарҳал иаҵәан ашҭа,
Дықәԥшуеит ла длахҿыхханы.

Илымбац лыҩны акәша-мыкәша,
Лаамҭа ахьылхылгоз лбаҳчара.
Ҟармаҵысшәа дшәаҳәо дрыкәшоит,
Илызбом ашәаԥыџьаԥ лгәазхара.

Рсахьа гәакьа лҿаԥхьа илзааит,
Уаха дырҭаарцаз дрызхәыцуа.
Лшьапқәа неихго ҵаҟа дналбааит,
Лыхцәы қамыз қамызуа.

Агәашә аартны ашҭа дҭыҵын
Днықәиеит адәы иаҵәара.
Ааԥын ашьыжь анаҟә хыҵын,
Аҽыхнатит аԥсабара.

Анду гәышьҭых шьыжьхьа лырхиеит,
Аишәа иқәҵо дацклаԥшны.
Лмаҭа длырҿыхарц уахь днеихеит,
Дзыхо лцигар лҿыҵакны.

Шьыжьы аишәаҿ ҭынч итәарц,
Еибабарц иаха аиҳа.
Нас дахьыҟаз ажәабжь ллырҳәарц,
Анду илҭахыуи уаҳа.

Лцигар кажьны ашә дшадгылаз,
Лнапы хаала днагәҭасит.
Лара лцынхәрас уа иқәгылаз,
Ашәҭ афҩыхаа аалҿасит.

Лмаҭа дышгылаз уажә илбон,
Аха дабацеи аалгәахәит.
– Шьыжь дгылан дабацеи избан
Уи лхәыцрагьы дук ахымҵит.

Анду днеин ԥшьала лгәы каршә,
Ла дахьылымбаз лгәы еихьнашьит.
Лабала днагәҭасит азал ашә,
Шәҟәык даԥхьозар… дныҩнаԥшит.

Уи есымша ашәҟәы даԥхьон,
Уиоуп гәҩарас уажә изылкыз.
Крыфараан мчыла длыԥхьон,
Ҵара дцаанӡа уиоуп дызҿыз.

Аха абраҟагь лмаҭа длымбеит,
Анду илзымдыруа илҳәара.
Лажәагь лыччагь лхы-лҿы иқәбеит,
Лӡамҩа инықәлеит акаҷра.

Аха анду дааҟалт лгәы ҿыцӡан
Асаан аҵәца еилыргатәыз.
Илзынхан иҟаз ҟаҵатәыс,
Урҭқәа нага рҭыԥқәа иқәҵан.

Икеикеиуа адашьма рыцқьан,
Лнапы зкьысыз зегь лашоуп.
Анду ԥшьала лаӷырӡк лҿыҵшәан
– Ҿаалҭит Амра сбыкәхшоуп.

Дгылан лылаӷырӡ ԥха лҿыжжы,
Лҿаԥхьа илбаз лгәы азнарҳаит.
Инкыдҳалаз лгәы абжьы,
Анду гәышьҭых иаалаҳаит.

Уа дындәылҵит ллаба нкылан,
Иааиуаз дылбарц дазгәшьуа.
Аха лҿаԥхьа аҵла гылан,
Длымбеит, дгылоуп уахь дыԥшуа.

Уа даацәырҵит аӡаӡа дылхо
Амра лакәын деикәаԥхо.
Ԥшьала дааиуан аԥхӡы ԥхьаҳәо,
Амра шәахәа дагәаԥхо.

Ашәҭыц ԥшӡақәа лгәыдкылан,
Дааиуан дықәԥраа дцарашәа.
Лыбла гәкқәа ачча рхылан,
Ашҭа лырԥшӡон уамашәа.

Ланду дахьгылаз ла дгәалҭан,
Амардуан дналбааит дыццакны.
Амра дшааиуаз лышәҭқәа шьҭалҵан,
Даалгәыдлыҳәҳәалеит длызгәыкны….
   		                       1963 ш.


Абалладақәа
     Аибашьҩы изы абаллада.

Аиааира ганы аибашьҩы дхынҳәижьҭеи,
Иҩны дахылеижьҭеи ашықәс рацәа ҵит.
Урҭ ашықәсқәа ԥхьаҳәан иара убрижьҭеи
Анцәа ишыиҳәара дынхеит дынҵит.

Аха дҭынчмызт умҳәозар уахынла,
Днышьҭалар нас аԥхаӡ бааԥсқәа ибон.
Аибашьра иқәнаххьан иҭаацәаныла,
Маӡа аргама есымша игәырҩон.

Аха урҭ ракәмызт еиҳарак дзызхәыцуаз,
Иԥсадгьыл ауп цәшәарҭас имоу уажәы,-
Абар аибашьҩы ишықәсқәа данырхысуаз
Агәыхьра хҭеикын дышьҭалт данажәы…

Уажәы аабыкьа ҳҳәаа иақәлеит ҳәа аниаҳа,
Дахьышьҭаз игәаҿы агәаӷ неилашит.
Уаҟа иа иуада аҭӡамцаҿ икнаҳаз,
Иаҳәа аҭра иахьҭаз дназыԥшит.
Нас ашьшьыҳәа иҽеибиҭеит дҩагылан,
Аха илымшазт дкаҳаит, игәы ԥжәан…
Данеибашьуаз ихәыҷқәаз арԥарцәа рымчала,
Ақәылаҩцәа цҟьа-шәҟьан ҳҳәаа иахцан.
                           1969 ш.


     Аџьҵла азы абаллада

Аџьҵла заҵәы ахьгылаз абӷа ареиџьуеит,
Ачча лахҿых нықәбоит алакҭа.
Аиха мыжда анааха иаақыџь-қыџьуеит,
Абыӷьқәа лаҿышәшәеит лаӷырӡҵас.

«Анапқәа» рыла агәыцә ааннакылоит,
Нас адәы инықәԥшуеит изаҵәӡа.
Аԥсра ааины аҿаԥхьа иаагылоит,
Уажәшьҭа наҟ иазкацом иԥхаӡа.

Аџьҵлеи аихеи нас еинымшәеит,
Иара агәахьы илеиуеит иԥыҟҟа.
Аха изықәшәаз аԥсра, мап иацәымшәеит,
Изааӡаз адгьыл инықәҳаит еизҟьа. 

Ишкаҳаз агәеисра иаҟәыҵуеит,
Аха иҭыҩит ажәа агәаҭа:
«Иахьа аԥсабара сара саныҵуеит,
Аха сдацқәа ирхылҵуеит аҟата!»
                     1964 ш.

	Абзиабаҩцәа рзы абаллада
	            (Авариант)

Абан! Ҩыџьа аҽцәа неиуеит, ашьхақәа ирхыҵырц,
Урҭ рлахьынҵа здырыз ашәҭқәа ҵәыуоит, иканӡоит.
Рыбзиабара рқьиара, реизгәыкра рыцәдырӡырц
Рышьҭахьҟа ар рышьҭоуп, абар арҭ ирыхьӡоит.

Урҭ аҩыџьа ихьаҵуа ракәӡам ар рыхьӡаргьы.
О, шәарҭ зыбзиабара зманы инеиуа ишьҭхыс
Сшәыҳәоит ишәырлас шәышзахәо, иҟамлои шәызцаргьы,
Шәызқәу акаршәра ншәыжь, акаршәра ирлас шәахыс!

Аха иааԥсеит. Ирулак ашьхақәа ирхыҵын,
Храк иҩхалеит…Ех, рҩыџьагь ыԥеит хланҵы.
Уинахыс ахрақәа ирымаз аԥшӡара рцәыӡын,
Агәырҩа-наҟәа рықәҳаит, ирхымҵуа бзанҵы…
		                             1968 ш.

Зышьха тәылахь ихынҳәуаз рзы абаллада

Амшын еиқәа иахатәаз
Аԥсҭҳәа еиқәара
аҽалаӡан, 
Аԥра шкәакәак ааиуеит
ибналан.
Ҩыџьа аԥра иақәтәаз
Рылаӷырӡ ԥхара
рҿалаӡан,
Рышьхатәылахь иааԥшуеит
рҽадхалан…

Рыуа-ргәыцхәцәа ныжьны,
Ҩыџьа аишьцәа
рымала,
Рышьхатәылахь рҿаадырхеит
иқәхьааган.
Уажәы рыгәқәа еихыжжы,
Иргьежьт анцәа
рыӷьала, 
Иҵәыуоит, рылаӷырӡқәа рҿаархоит
Игәыҿкааган.
Ацәқәырԥа иақәԥоит ӷәӷәала,
Аԥра аԥша
агәыҵарҩуа,
Маӡа ирлас иқәхыс
иаанагоит.
Ацәқәырԥа ҩада ихала
Ашәах ҟәашӡа
ықәарҩуа,
Аԥра шьҭыхуа, наҟ ирҭрыс
илбаанагоит.

Амшын ҟәара азааигәа
Акгьы рмыхькәа
изыӡхыҵыр,
Рмахәҿа еилыхны иҟарҵап
рынхара.
Ашәарҭа рхаҿы имааикәа,
Рыгәқәа мҭрыскәа,
ихьамҵыр,
Ирбашт уажәы Аԥсны
ргәаԥхара.

Аха рылахь иану
Ашәарҭа ӷәӷәаӡа
изацәцома?
Ҩыџьа аишьцәа ақәыԥшқҿцәа
ибналаз.
Изааӡоз Аԥсны ирану,
Агәҭа ибаӷьаӡа изынхома?
Ара ақәыџьма млашьқәа
ахьынхалаз.

Ан лкалҭеиԥш раԥра аҽахажь
Аԥша, аишьцәа
ирыхгәжәажәоит,
Амшын агәы иаақәшьуа
агаҿахь.
Амшын цәқәырԥа «ахәаабжь»
Рыбжьқәа аларӡ
ицәажәоит,
Рыбла ҭхаха иааԥшуа
Ашьхарахь.

Абар, иналаршә-ааларшәуа,
Аршәа иасуа,
ахы-цаҳәцаҳә,
Рҿаархеит,аҭырқә иӷба
ирыхьӡаз.
Аԥрагь, ацәқәырԥа иаршәуа,
Зны ирҭрысуа
ахқәа зҿаазхо
иацәнахьчоит, идмырба
ахаҭа.

– Ахы сықәшәеит сашьа!
Руаӡәы ҿааиҭын
дынхьашьшьит,
Иблақәа, Аԥсны анықәԥшра
дшазгәышьуаз.
– Саргьы исықәшәеит сашьа,
Ахх, алақәа
Ҳаршьит!
Еҳ, ҳгәыӷра акәзаап амҩан
ҳазжьауаз.

– О, сашьа Баҭал, – 
Абан уԥши,
Иубома?
Ҳашьхақәа ирхыҳәҳәо
Ерцахә-ӡыш.
Ҳара ҳқыҭа Ҵабал
Ныжьны ҳзышьҭеи
Ҳшәанома?..
– Уаанҿас! Сашьа, амшын иқәыҳәҳәо
Закәи? Сишь…

– Еҳ сашьа, сашьа,
Ҳаркит абар
Алақәа!
Харантә иааиуеит ҳәа сыҟоуп
Иҳашьҭалан.
Еҳ, иркит ҳхыԥша,
Абра ҳарбар…
О, аԥша, ирласны
Уҳаханы,
Уҳагәҭасны…

О, бзиала Аԥсны!
Зны уаҳаԥсахзаргь,
Абар ҳаузыхынҳәит,
Уажәшьҭа унышә татаҿ
Ҳамаудоит.
О, аԥша, уласны!..
Иагьа уааԥсазаргь,
Уҳагәҭасла,
Ҳаԥра наугоит аҟәараҿы,
Ҳаиҭоуҳәоит…

Дырҩегь ашьхатәыла
Алаӷырӡ леиуеит
Ирҩашха,
Амшынаҿ рԥацәа ирыхьыз
Еилдыргон.
Аҵыхәтәан гәыԥшаала
Аԥша ҵәаа-ҵәаауа,
Ижәҩашха
Раԥра даргьы амшын иқәхыс
Иаанагон.
                   1967 ш.

  Абзиабара азы абаллада

Акаршәра асаба ргылан, ҽыла
Ҩыџьа неиуеит ԥсаатәҵас ишьҭхыс.
Ашьхарахь иқәгаз мҩак ианхыла,
Рыҽқәа изықәтәаз, иалаз шьамхыс
Цәырган иԥрит, акаршәра иахыс.
Ирымам амҩан рыԥсы агаха,
Џьшьатәшәа рҩыџьагь џьара иццакӡоит.
Ирԥылоз ашәҭқәа рыбла ҭхаха
Ирҳәон: «Шәеиха, шәеиха! Ишәыхьӡоит»!..
Маӡа иҵәыуоит, рыбӷьқәа канӡоит.
Лаҳҭынра ныжьны аԥҳәызба, ауԥшәыл,
Ларԥыс диццеит, бзиа дылбан.
Рышьҭахьҟа уаашәҩык рыҽқәа ирҽыжәыл
Ирышьҭоуп, рабџьар ҭыхны абан!
Ирыхьӡар лаҵас иршьуеит. Избан?
Ишнеиуаз иаангылт – усгьы иаузцахра,
Лассы иҽыжәԥан рыҽқәа ԥхаҵа,
Икыдлеит ахра. Лацәкәашә ахра
Иаақәгылт рҩыџьагь ргәышԥқәа неидҵа,
Усҟан Лацәкәашә қәыԥсычҳаит маӡа…
Ирышьҭаз ихысырц рҿаԥхьа ицәырҵын,
Усҟан иахьымыгӡа иԥеит хланҵы.
Уиаахыс Лацәкәашә аԥшӡара ацәыӡын
Игылоуп. Ахаангьы иахымҵуа бзанҵы
Агәырҩа-наҟәа ақәҳаит еиқәшәы.
                 		       1969 ш.
Ардәына

Раԥхьатәи асы! Дырҩегь ҽааныбзиала иаҳзауа асы! Шаҟа агәырӷьареи алахҿыхреи унаҭоузеи асы анауа. Ԥсы зхоу зегьы азгәырӷьоит. Нас ишԥа!
Иахьа ажәҩан ашҵа хызҟьаз аԥсҭҳәа шкәакәақәа ирҿыҵышәшәоит асы. Илеиуеит иԥаҟьа-ԥаҟьаӡа, ҵаҟа ҳлеиндаз рҳәоушәа, игьежь-гьыжьуа, ихагахан. Асы! Ухәыҷра ашықәсқәа уздырхынҳәуеит. Уанылахәмаруазтәи, уанылакәымпылуазтәи амшқәа угәаладыршәоит. Иуцәцаз ухәыҷра асахьақәа иааганы убла ихдыргылоит.
Уажә сара аԥенџьыр салԥшуа сахьтәоу, асы ԥаҟьақәа сыԥхьоит, исыԥхьоит ауада сындәылҵны, исыҵәцаз схәыҷра-бжьы акеҩҳәа иҭырҟьаны, асы адгьыл агәышԥы хзыршлаз сызхара сылахәмарырц, аха…
Ииашан, аҩны узлатәарызеи асеиԥш асы аураха!
Сызҿыз ацәаҳәақәа намыгӡакәа скалам нықәыршәны аҩны абарҵа саақәгылеит. Схы-сҿы агәахәа-чча аасҿықәлеит шьамхышәара асы ахьышьҭаз азы. Иауеит, аха ишԥауеи? Лафҳәаҩык иҳәашьала, иаархаӡан. Ус, слахҿыхра иақәыршәан сангьы ддәылҵны дсыхәаԥшуа даасыдгылеит. Cа сҽеиҭакра лгәы ааҟанаҵан:
– Нан, ушәақь аашьҭыхны ас унықәлеи, угәы урҿыцып, ушьапгьы неиҵухып, астол иахьатәи ашара ушахатәаз зынӡа уҽушьӡеит уан иумухыша – лыблақәа арыцҳашьара рхыхәхәалан. Ан лиаша ажәақәа узырхыԥом, усоуп.
Лгәы иалсырҳәа сҭахымхеит, снеины акәындхә икҿагылаз сшәақь аашьҭхны асы ԥуа ашҭа сынҭыҵит. Абар, уажәы ашәаԥыџьаԥқәа сыла иҭаҳәҳәан, игылоу аҵлақәа снарыҵыс-аарыҵсуа, сыԥсы ӡаны, ԥшьшьала снеиуеит. Сышьҭахьҟа инхауа сшьапышьҭақәа еимаҳауеит, ас-ԥаҟьақәа ирҵәахуеит. Анахь-арахь ахәқәа рҿы ахысбыжьқәа рықәгоит. Аԥсаатәқәа иреихсуа ишәарыцоит зегьы. Ашәарыцацәа сынтәа аӡынра аамҭа рхыргоит қьафла. Рҭаацәа шәарах-жьылеи, ԥсаатә-жьылеи идырчоит.
Ус, маӡа сышнеиуаз, сааигәараҵәҟьа ахысбыжь геит. Сшәақь ларҟәны сааҭгылан саанаԥш-ааԥшит. Убри аамҭазы сҿаԥхьа игылаз ашәҵла илалҟьан, амҵәыжәҩақәа еидыԥсалан ишааиуаз, снаҩс асы ахәаԥҳәа инылашәеит ардәына.
Иара аҩызцәа иҩылԥрааз рыгәқәа шәаҟьаны хара абнахь рҽырҵәахит. Уажә амахәқәа ирықәтәан рҩыза иҭахаз иахьҵәыуазар акәхап ҳәа сгәы иааснаҭеит.
Сара сгылан краамҭа еихсыз дааины игозар ҳәа, аха мап, дыҟам ауаҩы. Сара снеины иаашьҭысхит. Рыцҳа, аԥсы ҭоуп!
Аԥынҵа ашьа кылхәраан иаауаз снапы ашҵа зегь аарҟаԥшьит. Арыцҳашьара хьыу-хьыууа сцәа-сжьы иалсны сааимнадеит. Агәы ццакы-ццакуа иахьеисуаз снапы ианыруан. Ус ԥшьшьала аҽаарҵысын – «Абааԥсы сзышәшьзеи, аԥсабара сызхара исымбацыз сзахыжәбаазеи, усгьы сыԥсынҵры кьаҿын, сзыхшәырҟьазеи, цәгьара сымуцызт» …– аҳәошәа абла ҳәыҷқәа алаӷырӡ рывҵажжуа иаасҿаԥшит. Иара ардәына ада егьсымбо схы ларҟәны сшахәаԥшуаз аԥсы ахыҵит. Ихьшәашәеит ацәеи ажьи. Ишыскыз инаган аҵла амахә инықәҵаны, мчыла сылаԥш ахыган саахьаҳәын аԥсабара сыла ихҟьаз снықәԥшит. Уи уажәы илахҿыхмызт сара сзын. Аԥшӡареи асахьа ҷыдақәа иамаз, нахҟьа ицеит. Иԥсҭхәеиқәаран ауп сыбла ишаахгылаз.
Амҩан сшәақь сызқәа икыджьлан аҩныҟа сахьаауаз слымҳа иҭасуан ардәына абжьы – «Абааԥсы сзышәшьызеи, аԥсабара сызхара исымбацызт сзахыжәбаазеи, усгьы сыԥсынҵры кьаҿын, сзыхшәырҟьазеи, цәгьара сымуцызт, цәгьара сымуцызт»…
1967


Ашәаҳәаҩ
(Абаллада)

Ашьыжь мрагылара ицәырҵло аԥсҭҳәа ҟаԥшьқәа даарылԥан адгьыл днықәгылазшәоуп, абри аԥсабара асценаҿ дшаақәыххыз шәаҳәаҩ қәыԥш ссирӡак.
Ҳаамҭазтәи ашәаҳәаҩ қәыԥш!.. Ахра!..
Абри адгьыл зџьынџьу ауаатәҩса, Нарҭаа дуқәа рхылҵшьҭра бзиахәқәа ираҳахьеит дара рҵеи Ахра иашәақәа.
Уи макьана, абнаҿ ашәаԥыџьаԥқәа иргәыҵаҳәҳәан, маӡа изызҳауа, иӷәӷәахахьоу аџь қәыԥш деиԥшуп. Макьана уаҩ илаԥш дыҵамшәац… Избан?
Уигьы ҳҳәап, шәмыццакын!..
Илазҵазеи абри аҟара ацәанырреи абзиабареи? Нас амра ашәахәеиԥш агәкра згәылыжжуа ашәақәа рҳәара?
Илшома даҽа шәаҳәаҩык абарҭ ашәақәа ирыҵамхо шәак аԥҵара? Мап, 
Издыруада, иара Ахра бзиабарак иманы ашәақәа аԥиҵарц инарҳәозар?..
Аха уеизгьы бзиабароуп изызку иашәақәа. Хымԥада бзиабароуп абриаҟара ахьӡ изыргаз,адунеи дызлахыҵәаз.
Нас еилкаашьас иамоузеи?
Шәаамццакын!
Зны, уи аҟара згәы цқьамыз шьоукы ашьҭалеит Ахра иԥшаара. Краамҭа еимдон дара. Аҵыхәтәаны дагьырбеит уи. Ахрақәа рымҵан иуарҳал иаҵәа ишьҭаз иҵаҵаны адәҳәыԥш анҵәамҭаҿ илеиуаз аӡиас аҟәара дхықәтәалан, қьаадқәак имҵаҵаны, ашәақәа рыҩра дшаҿыз. Игачамкит абарҭ ауаа еицқәаз, ацаҟь абжьара иахьыбжьагылаз. Убри аҟара дынцәахшоп уҳәарын. Уи ара даазгаз, ара ақьалаҿ дзыҟоу иҽызцәыримго атәы рзеилымкааит дызбақәаз. Иара ишҟа анеирагьы рҭахымхеит. Еиҳа еиӷьын иара иааигәа инеир, аха…
Ус, убри аамҭазы мацәыс еимҟьараны рылаԥш нақәшәеит аӡиас нырцә иԥшӡаӡа игылаз аҩны. Ажәеиԥшьаа ирыҩнумаҳәагьы ргәы иаанагеит. Нас руаӡәы ашьшьыҳәа иланарԥшыга аашьҭхны илақәа инарыдикылеит. Иара уахь дагьынаԥшит, иикызгьы наимпыҵҟьан ашьанҵа хаҳәра иахьнылаҳаз иҟәыбаса ицеит. Иааџьаршьеит рҩыза ихьызгьы. Алакә аҟны ишырҳәо еиԥш, зеиԥш уаҩы имбацыз ԥҳәызба ԥшӡак аҩны абарҵаҿы дкыдиааланы, аӡиас ахықә ихықәтәалаз Ахра дшизыԥшуаз ангәарҭа.
Убри аԥҳәызба лакәызма Ахра бзиа иибо? Уи лыбзиабара акәхап ашәақәа рыҩра илзыршаз, изырҵаз доуҳала. Издыруада, абра адәыԥшӡаҿы игәы бзиабарала иҭәнаҵы аӡәы диԥырхагамхакәа иҵегь ашәақәа аԥҵаны, аргама ажәлар рышҟа, асценахь иҽцәыригар игәҭакызар алшоит. Иалшоит…Хымԥада!...
Абзиабара маӡазароуп ииҭаху Ахра!
Дарбан аԥсуа иаҟара абзиабара змоу, абзиабара шимоугьы аҵәахра зылшо? Ачҳара ахаҵара аиааироуп зызку.
Нас ажәлар дырдыршт уи ассир дзакәу.
Ахра идыруеит абзиабара зыԥсоу…
Арҭ ауаа ацаҟьа иахьыбжьагылаз еилыркааит иҟақәаз зегьы. Нас ауп рхапыцқәа еихарӷәӷәа, рыҽцәырымгакәа излааз ала ианца. 
Ҳара уажәы ҳаамҭазы зеиԥш ҽаџьара иҟам аԥсҭазара бзиеи анасыԥи ахьеизшоу ҳадгьылаҿы иагымзаап аҵашьыцра бааԥсқәа.
Аҵашьыцра! – ари ажәа адгьыл иақәлоуп… Ианбақәӡаауеи?..
Ҽнак амра агыламҭаз Ахра иԥхьарцеи иқьаадқәеи шьҭыхны дызхықәтәалалоз
аӡиас данаахықәгыла ибла гәкуа инаиршәит нырцәтәи аҩны абарҵахь. Абарҵа ҭацәын.
Ехх!..
Иааицәымыӷхан ивараҿ ишьҭаз ахаҳә ҟьаҟьа ду днықәиарц данаахьаҳә, илаԥш нақәшәеит бӷьыц хәыҷык шиҵаршәыз. Ԥшьала иаашьҭхны даԥхьо иҿынаихеит.
Ех анаџьалбеит аԥсабара ҭшәахама?.. Уаҟа иаҳәон, Ахра данылба нахыс гәаныла доуҳала бзиа дшылбаз, дагьшылбо. Иара ида ԥсҭазаара шлымамыз, аха… Иахьа «шьоукы» аакылсын лымч шыдмырхаз… Лыҽшылшьыз аӡаҿы.
 Зхы еилагаз иеиԥш данаахьаҳә, лара ауԥшәыл лҽылшьырц аӡахьы даныԥоз, убасҟан аԥшалас илыхнаԥааз, лкасыш аӡы ахықәаҿ игылаз ашәҭ-ҵла амахә ишахарԥаз ангәеиҭа ауп, агәра анхеиҵа лыҽшылшьыз. Иара акасыш аԥша иарԥеиԥеиуан, жәҩанахь иԥырны иагарашәа.
«Лҽылшьит… Лҽылшьит… Лҽылшьит…»
«Аа-аа!» – Дныҩнаҵәааит Ахра. «Аа-аа» – Ашәарах рыхәаабжь еиԥш ибжьы нарҿаҩт ахрақәа.
Убри аамҭазы Ахра абжьас еиԥш деиҵас дууаӡа дышьҭыԥан аӡиас дазцеит. Ацәқәырԥақәа дынхырҩеит, иан лкалҭ еиԥш уаҳа думбаӡо.
«Аа-уу-уу…» адәыԥшӡа иакәшан ахрақәа ахьгылаз рԥа дрыхьчарц шьаҿа хәыҷык ҟарҵарц ианықәаца, агәгәаҳәа инеилабгеит. Дҭахеит Ахра… Дҭахеит ашьхақәа рҵеи, ашәаҳәаҩ қәыԥш… Дҭахеит… Аԥхьарца ахаҳә иахьықәыз аԥша аҿышәшәон, ахала иҵәыуон…
Мрагылара ажәҩан аӡамҩа ашәаԥшь еиқәара аҿықәын. Ашәаԥшь еиқәара…
Дҭахеит Ахра… Аха иашәақәа ауаатәыҩса ирхыҩит. Ирхыҩит адәқәа… ашьхақәа… ахрақәа…амшын…
Иара уажәыгьы Ахра иԥсы ҭаны дыҟоу џьыршьоит ауаатәыҩса.
Ирыздырӡом Ахра иҭахашьа… Асценахь данбацәырҵуеи ҳәа ианааидгыло иеибырҳәоит. Ус ахьырҳәогьы иаҳагьы еиӷьуп.
Дцәырҵуа џьыршьоит иахьагьы.
Иџьыршьалааит нас!..


Аԥшӡа
(Изылгам ажәабжь)

I 
Схала сцәарҭаҿы сахьышьҭаз, ацәа сымԥан иахьықәымлаз акәхап, снаҳәуан, сааҳәуан, сгәы ҭынчмызт. Иаха исҭаз сҩыза иажәақәа срызхәыцуан: – Унеи сара сҿы, иануҭаху аамҭак алхны, аха мызкы аҟара унхароуп. Иусырбап, зыӡбахә уасҳәалоз ашьхақәа рықалақь хәыҷы. Ехх, аҭыԥҳа леиԥш иԥшӡоу ақалақь, хәыҷы знык иубазшәа уҟандаз, нас уантәи уалҵны џьеи уцарын.
Мшәан, сышьха қалақьқәа еимызымдаз ҳәа акы ыҟаӡам, аха ари аӡбахә саҳалон акәымзар исымбацызт, абри шԥаҟалеи? – схәыцуан сиарҭаҿ сахьышьҭаз. Аҭӡамцахь снаҳәит ацәа сҽасҭарц, аха исзамуит. Дырҩегьых сҩыза иажәақәа слымҳа иааҭасит: – Насгьы, изакәытә уаатәыҩсақәоу удыруоу уаҟа инхо, аха еиҳарак аӡӷабцәа!
Уи, аӡӷабцәа рыӡбахә даналамцәажәо ихы ихьуеит, ус ҟазшьас имоуп, аха саргьы хара сицәыҟамзар акәхап, уи аҟара сҳәацәом акәымзар…
 – Урҭ ақалақьуаа, ирзымдыруа тәым уаҩык даарылагылар ихы инаркны ишьапы аҟынӡа маӡа деилыркаароуп, уи азы ипрофессарцәоуп, – иҳәеит дыччо. Дыбзиазар рхаҟара пату иқәырҵоит, дҳараркуеит. Иҟазшьа ҽеимзар игәы иалс-иалымс аргама иарҳәоит. Аха уи аҟара зуасҳәои, ишыҟоу ухаҭа иубап. Унеи сузыԥшуп.
Аиашаз сагьцаҵәҟьап уаҵәы. Акысгьы, сҩыза снеиуеит ҳәа ажәа шисҭаз ала сангьы илдыруеит, дагьақәшаҳаҭхеит сцара. Абас сгәы аарҭынчны сылацәа ааиқәысыԥсеит, иаразнак сылҭаҳәахаа сагеит.
Адәахьы амза каххаа илашон.
Ашьыжь арбаӷьқәа рҿыҭыбжьы саанарԥшит. Асааҭ еиԥш ианаамҭоу сдырҿыхоит урҭ арбаӷьқәа. Рҿыҭыбжьы схәыҷра ашықәсқәа ирыцын гәыкала, уажәгьы срышьцылоуп. 
Ашьшьыҳәа смыццакыкәа сҩагылан, сымаҭәақәа иреиӷьыз аасшәысҵеит. Иаанхаз еикәарҽны асумка инҭасҵеит, нас сызнапыкала иҩышьҭыхны асаркьа ду снадгылеит. Снаҳәы-ааҳәуа снаныԥшылан, схы сгәы аақәыбзиахеит. Уажәшьҭа, ари дыстудентуп ҳәа аҳәатәқәа роушт сызбо. Мшәан, уажәы аҵыхәтәантәи аамҭазы аҽырбара иҿкны ирылалт, уи иақәнаго амода маҭәақәа рышәҵара мап ацәызкуада, аха амцхә иаҩҳарҟьацәозар ҳәа сыҟоуп. 
Асаркьа снадҵны, слахҿыхӡа амардуан сналбаан амаҵурҭахь сҿынасхеит. Шьыжьтәи амырхәага хааӡа абарҵа иҵаԥхон. Ацгәы абыркьыл иахьықәтәаз, агәашәахь ахы рханы ахаҿы аӡәӡәон, сымҩа иақәныҳәо џьушьап. Сла Дамшәгьы алақәа гәыбзыӷӡа, ҳанацәа рнапқәа ыргьежьуа ишуԥыло еиԥш, аҵыхәа ршәшәо иаасԥылт. Агәаныла уцара сақәшаҳаҭым ҳәа аҳәозаргьы ҟаларын.
Ишԥассиру иахьатәи ашьыжь ашара!..
Ус сан ашә аартны абарҵа дааҵагылт, длахҿыхӡа. Уи сгәы азнарҳаит. Сан данылахҿыху мҵәыжәҩада сԥыруеит. Аказы сара сзын лылахь еиқәылымҵац, еиқәылҵаргьы сҭахым. Амаҵурҭа ашә ҟьаҟьаӡа ианаалырты, уахьынтәи илышьҭаланы иаадәылҵыз, фҩы хаак сԥынҵа иааҭасит. Ус анакәха афатә лырхиахьазаап, акрыфара сгәы ишҭамызгьы уахь сныҩналт.
– Нан, иахьа аҳәаа нырцәҟа уцоушәоуп уҽшеилоуҳәаз, аха ԥҳәысҳәара умцакәа уҟам, уажәшьҭа ҭацак дсоуазар акәхап, анцәа иҟнытә, – лҳәеит длафуа.
 Зны-зынла алафҳәара бзиа илбоит сан!
 – Ааи сан, – сҳәеит сахьгылаз, – убас еиԥш иҟоу ҭацак дыбзаазгап, убас еиԥш иҟоу ҭацак… – шысҳәоз сналыдгылан лыбла гәыразқәа аагәыдкылан амаҵурҭа сныҩналеит. Сыԥхашьазар акәхап, аха иабасҿашәеи «ҭаца, ҭаца» ҳәа сызҿыз, мамзар ахаан сан лҿы ус сҳәахьоума, сеилагеит анцәа иныс!
 Аԥҳәысаагара схаҿы иаасымгацызт, сагьазымхәыцыцызт. Аха амала баша исҿамшәеит ҳәа сыҟоуп, афы асааит!..
 Сара аишәа снахатәан, аҳ иеиԥш акрысфеит. Ус сан дааҩналеит, уи схы иархәаны аҵәца аҩы нҭасҭәан: – Сан бсыгымхааит, – сҳәан сҩахан изжәит. Дарҩагь инҭасҭәан: – Саҳәшьцәа ныҳәазааит, – сҳәан, убригь зжәит. Урҭ уажәы ара иҟамызт, ашкол ахь ицахьан. Аԥышәарақәа рыҭира иаамҭан, рхы амца акызар арцәаха рымам, сынтәа абжьаратә школ иалгоит азы.
Ус сҩагылан снапқәа сыӡәӡәеит. Сан абзиараз ҳәа налаҳәан, амра сықәыԥхо ашҭа сынҭыҵит. Уи уажәы абарҵа дыҵагылан дшысзыԥшуа еилсыргоит.
	

2
Илакьы-лакьуа, ашьхақәа ирҿыгоу амҩаду иқәшьҭхысааны инеиуеит автобус
саманы, сҩыза иҳәашьала, ашьхақәа рықалақь хәыҷы ашҟа ахы рханы. Аӡиасқәа, аҩхаақәа зегьынџьара сылаԥш рхьызыгӡон, снаԥшы-ааԥшуан аԥенџьыр сахьадтәалаз. Исыватәаз ахаҵа сҟазшьақәа ауизгәамҭахуаз, дҵааит: – Ҵаара ԥхашьарам, харантәи шәмаауакәа шәыҟам, – ҳәа.  
– Ааи, – сҳәеит, – Аргентинантәи саауеит, шәықалақь хәыҷы зеиԥшроу збарц.
– Уи ами абзиа, асас даҳҭазаап, ҳақалақь хәыҷы пату шәықәҵаны шәаднакылап уа шәнеир, – иҳәеит дыхәмаруа, – аха, уажәшьҭан уахьынтәи шәалҵны шәызцо џьышәымшьан.
 Ус акәхарушь? Иаабап…
 Абас, наџьнатә аахыс иеибадыруаз реиԥш ҳшеицәажәоз, иҳамбаӡакәан авокзалаҿ ҳавтобус аангылеит.
 – Уаха ҳара ҳахь шәымҩахыҵ иҟалозар, – ҳәа дыччо ахаҵа даасыдгылеит.
 – Мап, шәбеиахааит, уаха сҩыза иахь сымцар ԥсыхәа сымам, дысзыԥшызар акәхап. Даҽазны ҳаиқәшәап, абзиараз, – сҳәан инапы ааимхны, сҿынасхеит сҩыза иахь. Уажәы иуадаҿы дҟаларушь? – схәыцуан. Шьапыла сахьнеиуаз снаԥшы-ааԥшуан. Исԥылозгьы сызгәаҭомызт, џьара аӡәы сигәыдымҳаландаз, убриаҟара сыблақәа хкит сахьыԥшра сзымдыруа. Сҩыза ишиҳәаҵәҟьаз иҟазаап зегьы. Шәаԥыџьаԥла рыҽҭаҳәҳәа, ашьхақәа рыжәҩахырқәа еидҵаны рықалақь хәыҷы иаакәыршаны игылоуп, нхыҵынтә адоуқәа қәыланы иргар ҳәа ишәоушәа. Наҟ-ааҟ ақалақь хәыҷы еиҩнашоит аӡиас леишәацәгьа Мҵарс.
 Уамашәа иԥшӡоуп ара, уамашәа!
 Сара абыржәыҵәҟьа сазхәыцуан, ара ақалақьаҿ сахьынӡаанхо амшқәа шысхызгаша, сыԥсҭазаараҿ сгәалашәараҿ инхаша хҭысқәак срықәшәар, раԥхьатәи сшьаҿа ахьаласыргылаз ауаа ргәаҿы сызланхаша акы ҟасҵароуп.
Аха, аринахыс изуша сара сакәым, аҩсҭаа издыруам. Агәаанагарақәа соуан сахьнеиуаз. Ус амра ашьхақәа инарывалеит. Хәылбыҽхоуп.
 Сҩыза дахьыҩназ ахәбатәи …



Арҵаҩы
( Изылгам ажәабжь)

– Сагьыналыхәаԥшит, сыԥсы сылышәшәан слымҵаҳахьан, – иҳәеит, иҳаш-ҳашуа суаҭах иааҩналаз сҩыза Беслан. Деилагама иан лхы лсеит ҳәа сниҿаԥшит, убас иԥшшәахәы ыҟан. 
– Ажәеиԥшьаа драҳәшьамзар, уи лҩыза ахаан дсымбац, дызбарангьы сыҟаӡам. 
– Ашколаҿ рҵаҩыс даарышьҭит, (уигь еиликаазаап) абна амҩаҿ лҩызеи лареи аасԥылеит, сышлыхәаԥшуаз ҵәҩанҵас сарсны дсаҩсит, убри аҟара лыԥшӡара сыбла хнакит:лыплан, лшьапқәа, лӡара, лқьышәқәа, лӡамҩа, лыблақәа, лыхцәы, – зегьы еиқәыԥхьаӡо агәаԥҳәа ақыдбажәеиԥш аҩбатәи скаруаҭ иҽнықәижьит. Уигь уаҳа алымшазт иааҿыж-ҿыжит. Игәы ларха дахьықәжьыз ижәҩахырқәа ҵыс-ҵысуан, дыччозу дҵәыуозу сзымдыруа, аха снеихагылан данаахьасырҳәы. – Усыцхраа уанаџьалбеит, дысзеилкаа, ухы лырдыр, усызлацәажәа, урҭ зегьы уара иулшоит, – иҳәеит.
– Ҳаит, ухы афы ықәсааит акы ихнамхуаз ԥҳәызбак ушԥеилалгеи – снеизаӷьит.
– Думбац азоуп ус зыуҳәо, акәымзар уараҵәҟьа, соуп зҳәо, ухы акәтаӷь шаҟәеиԥш иҟалҵара дыҟоуп, – инасаҽыԥниҳәеит.
– Иаабап, – сҳәеит сара.
– Иаабап, – иҳәеит иаргьы.
Абас ҳанеицәажәа ашьҭахь ацхаҟәа дашьыз џьушьап, ишьамхқәа ҟәар-ҟәаруа дындәылҵны дцеит.
 Иа, шәиу-шәиу, сызлахада уара, схәыцит, сеиҭахәыцит, иҟасҵаша атәы. Иагьысыԥшааит аҿыҵга бзиа, аҿыҵга гызмал. Аҳәаанырцәтәи амодала иӡахыз сымаҭәа бзиақәа аасышәҵаны (асҟак ибзиоу аԥҳәызба са сахь дхьасырԥшып сымҳәеи), ашҳколаҿ схалт. Уа усгьы сҩызцәа ракәын рҵаҩцәас аус зуаз, ркабинет ишысҭахыз сыҩналон-сыҩныҵуан, даргьы пату сықәырҵон, аиаша ҳҳәар ами, счеиџьыка ирҿасҵахьаз ҳаҭырла иазныҟәон. Уи схы иархәан сымшәа-смырҳа аԥсшьара аамҭа анрымаз аамсҭаҵас ашә аартны сныҩналт. Адруҳәа исхаҵгылан аԥсшәа сарҳәеит (уаҩ дук дырзааз џьушьап), зегьы рнапқәа рымхны ҳанеибартәоз аӡәгьы имырбакәа снаԥшы-ааԥшит, уи аԥҳәызба сылаԥш лықәымшәеит, дыҟам. Сижьама аасгәахәт. Убри аамҭазы ашә аартны лжурнал лгәыдкылан дааҩналт лара. Анцәа зылԥха ҳаура! Сыблақәа хызҩеит, ашәахәа сыблақәа ихыҷҷалазшәа, аха сҽацәызгеит, иагьсынсмырԥшит. Ари сҩыза ишиҳәаз еиԥш дыҟазаап убама ҳәа аасгәахәт. Арахь лара лжурнал астол инықәҵан даасыхәаԥшит, уи инаҿыҵган сналхаҵгылт. Уи аамҭаз сҩызак дҩагылан, – Шәеибадыруаз:– Ари Гәында Асҭамыр-иԥҳа ҳәа лаҳҳәоит иҳәеит са сахь даахьаԥшны. Наџьнатә аахыс партак аҟны аҵара еицызҵоз аиҩызцәа реиԥш ҳнапқәа еимаҳхын, аԥсшәагь еибаҳҳәеит. Лоуразоуроу ааԥынтәи ашьыжь еиԥш длахҿыхуп. Дызлазбозала лыҟазшьагь ҟәмшәышәуп. Урҭқәа реилкаараз спрофессионалуп. Аамҭа кьаҿкала ҳаччеит ҳахәмарит. Ус аҵәҵәабжьы геит. Досу рклассқәа рахь рҿынархеит. Арҵаҩ ԥҳәызба дандәылҵуаз убас еиԥш лаԥшы хаак насгәыдҵан дцеит, Беслан ишихьыз еиԥш, сахьгылаз сшьамхқәа ааҟәарҟәарит. Суаҭахаҿ сыԥсы сыман сшааиз сгәалашәом, акызаҵәык исгәалашәо ааҵәеиԥш сиарҭа снықәҳаит…
								               	1970



Лара хаҵа дцом, иара ԥҳәыс дааигом. 
( Аиумортә жәабжь).

 Сара абри адгьыл ахь санықәнагала нахыс, аԥсҭазара даҽакала сахәаԥшуа салагеит. Ауаҩ қәыԥш ианакәзаалакь, иара шаҟа изҳацыԥхьаӡа ицәаҩақәа иҟазшьақәа идунеихәаԥшышьа иԥсахуеит. Ус анакәха, аԥсҭазара уҵарц уҭахызар, ҳгәыла алафҳәаҩ Шугьан иҳәашьала: «Ауааытәыҩса хакәыла урылалан аӡәы абзиара изу, аӡәы ацәгьа изыҟаҵа, ирҳәо уаҳап, уаргьы аҭак ҟауҵап. Ианаму иуарҳәап, уаргьы еилукаар уҭахызар ублақәа аарҟәбарны уаҩҵас ирыӷроу гәаҭ, улымҳақәа арезинеиԥш ӷәӷәашәа еиҵыхны урзыӡырҩы». Абас ауп ишыҟоу, ииашан арҭ ажәақәа шҳәазаалакгьы ухы уазнархәыцыр ҟалоит. Ишакәхалакгьы, ауаҩы зегьрыла дыбзиазаргьы иара иԥсҭазара аҩныҵҟа аргама ацәгьеи абзиеи ихымгакәа дызҟәышхаӡом. Ус ауми? Иара убас оуп.
 Ишысҳәаз еиԥш, абри адгьыл папанҵҟәыр, ахх, исҿашәаз закәзеи џьушьҭ, абри адгьыл бзиахә санықәнагала, араҟа инхоз ауаатәҩса рахьынтәи икылкаан иаҳа сылаԥш рықәшәеит ҩыџьа ақәыԥшцәа. Ашьҭахь сара урҭ рхымҩаԥгашьа злагәасҭаз ала, гәаныла доуҳала крааҵуазаарын бзиа еибабоижьҭеи, аха изуҭахузеи ҩызаҵас гәаартыла инеидгылан имеицәажәеит (дара заҳаҭыр рбоз лымаҳәи лаҳәшьеи ракәхарын). Бзиабарала иҭәыз, игәырӷьахәӡа амшқәа баша имҩасны ирыцәцозаарын гәаҟқәа.
Дызусҭада лара?
Ах, уи лтәы соумҳәан, шәарҭ, соуп зҳәо аҷкәынцәа, абри дызусҭада ҳәа шәсазҵаар сара усҟан, – ари са дысҩызоуп, шәеибадыр, лыхьӡ Хьымза, лыжәла Кәыҵниа-ԥҳа ҳәа шәасҳәоит, убриаҟара гәаартыла цәгьарак аламҵакәа сышлызгәырӷьо хыхь ажәҩан иқәтәоу анцәа ибааит. Дагьхьны, дагьыԥшӡаны, абри аԥсабара ырԥшӡала ҳәа анцәа дишазшәоуп дшыҟоу.
 Абри Хьымза илеиԥшу шәарҭ аҷкәынцәа шәанацәа ҭацацәас ироулааит ҳәа ԥеҳамбарҵас доуҳала сныҳәа-ныԥхьоит шәара шәзын.
 Егьи иара ҳәа сызҿу дарбан?
 О, уи сара раԥхьаӡа ҳанеибадыр нахыс сгәы дахәеит: аламыс змоу, инаԥшы– 
ааԥшхьоу, акры здыруа ҷкәыноуп ҳәа дсыԥхьаӡоит. Ҳаиҩызцәахеит иаарласны.
Ус ашықәсқәа ԥыҭк аныбжьыс, ҽнак снаидтәалан: – Иуасҳәо удыруоу аҩыза Шьоҭа? – сналагеит.
– Аа, м-мы, ҟаҳ, изакәзеи исоуҳәо? – ахәыцрақәа дызлаз мчыла иҽрымпыҵжәааны дҭыгга даасҿаԥшит уи. Даазбеижьҭеи абас есымша дцәыҵахәыцуеит . Иихәыцуа аԥшҩы ԥҳәыс лакәым аҩсҭаагьы издыруам.
– Ҳара абриаҟара ҳаидтәалан иаҳфахьеит иаажәхьеит, ҳаицныҟәахьеит. Изхысҳәаауа, иудыруеит ҩызаҵас сгәы ацыԥхақәа аҷараҳәа иузаасыртит, ажәабжьқәас издыруаз, избахьаз уасҳәеит, сыгәҭыхақәа сымаӡақәа усырдырит, аха уара уахьтә акымзарак смаҳаит. Инагӡаны иахьанӡа усзеилымкааит, сара ак засҳәаз ак сеиҳәароуп, мап анакәха исыздыруам изакәытә ҟазшьа мааноу иумоу? – сҳәеит дырҩегь ахәыцра дахьаҿыз снеизыԥшын. Ацәгьагь имхәеит, абзиагь имҳәеит, аха акызаҵәык иҟаиҵаз: иҽааирххан исаса раҳан дааҿарҳасит. Ԥшатлакәҵас иҿыҵҟьаз иԥсыԥ ахыԥша сышьҭыхны сагарц егьсыгымхеит. Анцәа срыцҳашьа!
 Иаууеи, ари абзиабара даблызаап аасгәахәит. Игәы мыжда ашоура иаблаанӡа кьынтыжәқәак ырхьшәашәаны игәы ырцәаактәуп акәымзар дысцәыбылуеит сҩыза.
Уаҳа егьеибымҳәакәа ҳнеиԥырҵит. 
 Хьымза лымаҳәи лаҳәшьеи рҿы тәарҭас гыларҭас (ишыҟалаз сгәалашәом) ишьҭысхыртә анцәа сақәиршәеит. Уи нахыс рыҩнаҭаҿы снеиуа – сааиуа, ишысҭаху сҟалеит. Даргьы исеигәырӷьаны исԥылон, рчеиџьыка сҿарҵон. Хьымзеи сареи еишьак-еиҳәшьак реиԥш ҳаиԥылон, алаф ҳҳәон, ҳаччон, ҳахәмаруан, абри ҳаҿын.
О, анцәа шьарда зымчу, са сгәы иҭашәақәаз шԥаурманшәалеи ҳәа сгәы сҭагәырӷьо исҳәоит. Аха сгәы санҭагәырӷьоз аамҭаз, усҟан аҩсҭаа ихыцәкәыкәын кны дысхыччозаарын. Изхысҳәаауа, сара схы амыждаразы абарҭ рус иахәаша, нас срыҵалан еизааигәатәны еибысҭап ҳәа сгәы иҭамшәахьази. Садызцалааз абарҭ рус? Иаууеи!.. Есхәылбыҽха сҩыза бзиахә Шьоҭа дсыман дара рҿы снеилон.
Иҳаигәырӷьаны иаҳԥылон лымаҳәи лаҳәшьеи. Дыԥхашьа-ԥхаҵо ҳхаҵкы калыршәуамызт Хьымзагьы. Али-ԥси рыбжьара, Нарҭаа реишәа еиԥшны ачеиџьыка ҳаздырхион. Ҳаргьы ҳнаган аишәа – еиҳарак сҩыза пату иқәҵо, ҳаҭыр ҳақәҵо ҳнахадыртәон. Дырҩегьых ҭамадас салырхуан. Хьымза аҩы ҳзылнаҳауан, дыԥшӡаӡа. Сара аҵәца аашьҭхны аԥшәмацәа сныҳәон. Ашьҭахь Хьымза лныҳәаҿа сырԥшӡон. Ани сҩыза итәы – адгьыл даҟәыганы ажәҩанахь дхазгалартә еиԥш анапы аҵаҵан, ашьапы аҵаҵан иныҳәаҿа анышьҭысхуаз аамҭаз аԥшәмацәа (маҳәыс дыргәаԥхозар акәхарын) иҩагылон. Лара Хьымзагьы лыбла ԥшӡақәа агәыкра шәахәа анаархылоз ссиршәа уаадыршанхон. Абас есыхәылбыҽха…
 Нас, ашьҭахьоуп иара сҩыза ихала днеиуа дааиуа, алаф иҳәо, дыччо, Хьымзеи иареи наџьнатә аахыс еицызшәа иааҟалеит. Лымаҳәи лаҳәшьеи арҭ рыбзиабара рзымдыркәа изцозма, еиҳагьы ихаҵгылон, иԥылон, ачеџьыка издырхион.
 Уажәшьҭа сгәы раҳаҭны сыцәартә аамҭа соуит, сыбзиабаҩцәа рус рхала иҟарҵартә еиԥш ианызба. Аха саргьы саархашҭӡеит, ус анакәха шәаангыли шәарҭ ақьаафырқәа, ишәзызуа жәбап сҳәеит зны, аха сыхәмаруеит џьушьҭ, абзиара рыдкылазааит урҭ еснагь.
 Арҭ рус Хьымза лҭаацәагьы ираҳаит, аха заҵа акы ахырмҳәаара, иаҳагьы еиӷьаршьеит зегьы, уеизгьы маӡа аргама рыҽдырдагәон акәымзар. Ари сҩыза бзиахә ас анеиликаа, ибзиазаап игәахәын иахьакәӡам ишьапқәа кыдирззало далагеит. Арҽхәара ажәа анизырҳәоз ихы имханарԥагьон, иара иакәӡамшәа дызбон сара, аха егьырҭ Хьымза дназлаз, рыблақәа алҩа рхылозшәа дрызгәаҭомызт. Ах, анаџьалбеит иҟаларызеишь?! Апҟақәа реиԥш, абас аамҭақәа анбжьыс, Хьымзеи сҩыза бзиахәи иԥшӡамкәа ишакәым рхы шымҩаԥыргоз збалон. Иахьа акырынтә еиқәымшәар, еибамбар рзымчҳауа… Аҩсҭаа рхы еилеигеит ҳәа сыҟоуп. Убасҟан иаасгәалашәеит ҳаԥсуа жәаԥҟа: – Бзиа иубаз аӡӷаб амцхә лааигәа умнеилан – ҳәа. Абар иалҵуа ари аус. Иаууеи! Абзиабара нагӡа роундаз ҳәа сышгәаҟуаз…
 Ах анаџьалбеит иҟаларзеишь?!.. Аха шәаангыли ус шәызцозар саб сиԥам. Хьымза лымаҳә иҿы сынкылсын, џьым абас ауп ишыҟоу, хәыҷык уаарыцклаԥши ҳәа иасҳәеит иаахтны. Аха исымҳәакәа аӡыршы сӡаагыландаз сгәахәит. Убас лакҭа цәгьақәак сҭаирԥшит, аха уазымҵаан, сыршәаны акәындхә сыкҿаицалахьан.
 Иаууеи сизеилымкааит ауп уи…Садызцалааз аха…
 Сара ишиасҳәаз еиԥш, иԥҳәыси ианхәыԥҳаи, нас ани сҩыза бзиахә дааԥхьаны, иреиҳәазаап. Рызагьы исызгәааны дасу рыцлымҳәақәа ахьеиқәырықшаз рхапыцқәа амцабз рыҵыҟьҟьазаап. Аха гәаҵәыхьажәак сарымҳәеит, сыбзиабацәа рус еицәастәыр ҳәа ишәазар акәхап. Мшәан еицәастәуазма, еиҳагьы абзиара рзызуеит ҳәа саҿымзи, аха ишысҳәаз еиԥш аҩсҭаа дысхыччозаарын. Садызцалоз абарҭ рус! Уи нахыс иалҵызеи?
 Аа абааԥсы исашәымҳәан, Кьаӷәса аҳҭны-ҳәсақәа дышдырчыхәчыхәуаз дырцәыԥсит ҳәа, абарҭ ахьаасықәшәоз лакҭацәгьала сшымҩаԥыргоз срыбжьыԥсааит.
Абзиеи ацәгьеи рышьхәа еивҵоуп ҳәа ирҳәо иашоума? Анцәа иныс схы шеивысуа!
Ҽнак, асас даҳҭоуп уааи ҳәа сзаарыцҳаит аԥшәмацәа. Ҳаи анцәа иџьшьоуп сырхамышҭзаап. Дырҩегьых, уи ауха тамадас салырхит. Иабасҭахыз, сара сыда уаҩ дрымбеи, дқәыԥшуп аха аҿапыц иҿоуп, ахныҳәашьа идыруеит ҳәа рымҳәахи. Сдырҽхәон ус дара мсааит. Уажә сара стәы ҟасҵароуп. Ани зхыцәкәыкәын кны исхыччо аҩсҭаа иҿы еихазгәароуп. 
– Уажәшьҭа ыҟами, – ҳаит ыҟамкәан афы асааит, сбыргу џьушьап, – абарҭ аҵәцақәа саарыхныҳәар сҭахуп, иҟалозар шәӡырҩы, – сҳәеит, ҩҩба-хԥа ҵәыца анҳалс. Аха иӡырҩуа иҟоума еиҟарауаан, ур-ур ҳәа еилоуп.
– Абри аҵәца убас ишьҭысхуеит, аԥшәма ухаҵкы, уԥшәмеи уареи анцәа шәиныҳәааит, шәызҭаху шәызҭахым еилышәкаауа, ахьӡи-ахьымӡӷи шәдырыртә еиԥш аамҭа анцәа шәҭаиргылааит. Егьирахь, – сажәа ырмаананы исҳәароуп мамзар… – адәы сакараҿ шьаҿак рыбжьаҵаны ҩ-ҵла қәыԥшқәак гылан. Урҭ еизааигәан иҵегь игылазар шаҟа ирҭахыз, иара ус иагьыҟалеит. Ҽнак аԥшатлакә аакылҟьан ианеиднарсыла, рнапқәа ааикәдыршеит, иара убас иагьаанхеит, аха еидыган ашәаԥыџьаԥқәа рыгәҭа аҳҭынра азыҟарҵартә аамҭак анцәа иҟаиҵааит, аҩҵлак анцәа иныҳәааит, сҳәан саҵәца ыжәны аҟыгә ҳәа инықәсыргылеит. Рызегь итәаз деилагама ҳәа иааиҿаԥшит. Аха ирзеилымкааит сажәақәа рҵакы, мамзар уаҩы ишимбац ала адыдра ҟалон. 
– Егьирахь, сукәыхшоуп ҳасас уаха иаҳҭааз, ҳҭоурыхқәа уздыруам, аха ҳурманшәалеит, умшьҭа бзиоуп, анцәа уиныҳәааит, – сҳәеит. Нас саҵәцақәа шаазжәыз асас инаисҭан, есс, адәахьы сыҩдәылԥеит. Абас ала абри адгьыл бзиахә аҿы ҩыџьа ақәыԥшцәа ацәгьа рзызу абзиа рзызу атәы анцәа ибааит. Амала аԥсҭазаара лабҿаба исҵарц азыноуп араҟа сзааз, ҭоурых хәыҷык ҟаҵаны сагьықәҵуеит. Ари нахыс сҩеилап аԥсҭазара амардуан саҿалан…
 Ашьҭахь сара изласаҳаз ала, лара хаҵа дцом, иара иакәзар ԥҳәыс дааигом. Еизыԥшызааит амреи амзеи реиԥш …



Изылгам ажәабжь

 Хәылбыҽхан.  Суаҭах ашә аартны саныҩнашыла, конвертк ҩнаршәын. Азныказы, ашәҟәқәа сзызыҩлоз лакәхап, сҳәан сахәамԥшӡакәан иԥызжәап ҳәа иақәскит, (убриаҟара сгәы ԥырҵәахьан лысалам шәҟәқәа, апап дбеилаҳааит ҳәа «даасныҳәеит») аха, аццакра хәарҭам, иаашьҭхны снахәаԥшызар, ахьӡ аным, ажәла аным, иара убас адресгьы. Анцәа срыцҳашьа!
 Ихыртлан снаԥхьеит. Абар ианыз: – «..Акрааҵуеит ҳаибадырырц сҭахызишьҭеи, аха… Издыруада, (усгәаԥхоит) ҳаилахьынҵазар, џьара мышкызны анцәа ҳаиқәиршәап. Ас.)
–Иаууеи! Ари абгахәыҷы еиԥш скылазԥшыхәуа аӡәы лоуп, – аасгәахәит. Аха издыруада лара лакәымзар? Сҩызак цасҳәа иҩызар? Уажәшьҭа аиаша ахьыҟоу «аусеилыргаҩ» дашьҭауҵаргьы изыԥшаарым. Ари анбанқәа «Ас» даҽа хынбанк ацысҵар «Асида» аанагоит. Аратәи аӡӷабцәа исзымдыруа аӡәгьы дыҟаӡам, даара гәаныла «срышьҭашәарыцеит» аха, абригь абри лоуп ҳәа аӡә гәҩарас дысзымкит.  Амала, абра мызкахьынтәи знык естрадак аныҟало, ӡӷабк лхы ақәлыршәоит, ҷкәына қәыԥшк длыцны (лашьа иакәхап), еиԥшуп. Иахьынтәаауа, иахьцо, рышьҭа сыздыруам. Убри лакәзар, сҩызцәа еилыркаар маӡа ргәы ԥжәаны иԥсыр ҟалап.
 Убриаҟара дыӡӷаб ԥшӡоуп, шьыжьтәи ашарԥыеҵәеиԥш зегьы дрылубаауеит. Лыплан, лшьапқәа ртәы уазымҵаан, зны поетк дрыхӡыӡо, дхызхыз, ашәа зхиҳәааз ашьапқәа рҩызцәа ларгьы илыҵагылоуп. Ажәак ала, дынцәахшоуп! Аха лара лҿаԥхьа ахыларҟәра сцәымӷуп. Сагьлыхәаԥшӡом. Сҩызцәа ракәзар лҿаԥхьа инеины ишыҽырбоз, ишлывс-аалывсуаз ианааԥсалак, аҳауа рыхәлагәо, иҿырҳасуа, наҟ зымҩа инавалон. Уи амацараҿы иаанхомызт, дыршәиуан «дзакәытә ӡӷаб уарузеи» ҳәа. Лацәажәарагьы гәаӷьыуацәан, убас лхы улырбон. Ари аҩыза аҟазшьа сара аханатә исгәаԥхом, аха амцхә ахыбзиабара лымоуп ҳәа слыхәаԥшӡомызт. Уи азы сгәаанагара иашоу-ииашаму сыздыруам.
 …Абри лакәзар ҟалап ашәҟәы зҩыз ҳәа саахәыцит, сыгәгьы нҭыԥсааит, аха сагьаагәырӷьеит. Уажәы сара сызҿыз «Нанду гәаныла дкәашон» ауп иаанагаз. Царҭа-аарҭа смауа, суада аԥшьҭӡык саарыбжьахеит. Ианамуӡа ахәыцра сҽасҭеит. Сыцәа ҟьалеит, сҭынчреи сылахҿыхреи бжьаӡит. Сҟазшьа аҽаԥсахра сҩызцәа еицгәарҭеит. Бызла сыхҭаркит, аҵәы сыларҵо иалагеит, уи саргәаауамызт, издыруан бзиа сшырбоз, иагьсыцәшәон. Аха амҟәыба есымша аӡы аанагом, ҽнак сгәы ианазымчҳаӡа, слакҭақәа сырцәгьеит, ари збаз «ҳаишьуеит» рҳәан ӷәара-пара еимпит. Иараби, шәҟәы бӷьыцк азы сеилагеит, мулак импыҵыҵызар ҟалап. 
Ҽнак, сгәы аасыԥсахып сҳәан, абнара ашҟа сҿынасхеит. Сцон аҵла дуқәа срыҵыс-аарыҵсуа. Ус амаҭеиԥш иҵәи-ҵәиуа, ипиџьҳаӡа мҩак снанылеит. Акыр аамҭа сықәын уи амҩа. Амҩа сахьықәыз аҽыԥсахра акәым еиҳагьы ахәыцра сықәпапеит. Урҭ «реидара» сықәыӷәӷәон, схы шьҭацалан снеиуан аҩада ашьхақәа рахь. Амра каххаа иԥхон, аҵарақәа рашәабжь гәыҟаҵаган, аха сара сгәы рзышьҭыхуамызт умҳәозар. Сышнеиуаз, абнара ааимҟьан, ӡиас дук ихыз ацҳа– кнаҳа снадгылеит.
Нырцәҟа сыԥшызар, дәы ԥшӡараны, нас уаҟа ҩны ԥшӡак ҳаракны иқәгылоуп, иаакәршаны баҳча иаҵәала ихыркәшоуп. Ажәеиԥшьаа рҭыԥаҿ саанагама сгәахәит. Уаҩ дахьнымхо абна тоураҿ анхара згәаӷьыда ҳәа саазхәыцит. Иаасгәалашәеит ажәытә жәабжьқәа, алакәқәа. Анаџьалбеит схамыждаразы сааит, аха сзықәшәо сеидроу? Уеизгьы ацҳа анықәлара згәаӷьит, абжара снеихьан еиҭа саангылан, аӡыгәҭахь снаԥшит. Уаӷеимшхара, аӡыжь ҵам-ҵамуа сылбаадара иазгәышьуа иаасҿаԥшит, амаакыра сыҽнадсырӷәӷәалеит. Ашәымҭак сазыԥшуан уахь. Аха лаԥықәшәак соун, снаҩс ацҳа ахықәахь снаԥшызар Ажәеиԥшьаа драҳәшьоума сҳәо ҭыԥҳак дхықәгылан, ашәареи аџьашьареи, нас агәырӷьеи деимаркуа дысзыԥшуан. Абар, избахьоу ҭыԥҳауп. Саахәыцит, аха исмаӡакәан уи аҭыԥҳа лыԥшӡара саргачамкын ацҳа сшьапы нықәҟьеит, уи нахыс егь сгәалашәом. Амала аӡеилашыра саналаҳауаз аамҭаз лыҵәаабжь гәҭҟьаган слымҳа иҭасит. Аӡыжь саналаҳа, лара Нарҭаа раҳәшьа Гәында леиԥш дӷьаҵәы-ӷьыҵәуа аԥаҩ ҳарак даахықәыххылеит, аха дабасыхәоз, сара усҟан, Сасрыҟәа иеиԥш аӡмыжь сақәԥон, скыднаҟьон, сылбаанадон, аҵыхәтәан сымчқәа ансылышәшәа «аԥхыӡхаа» сынҭанагалеит. Иӡит сыхдырра.
 Ашьҭахь сылацәақәа мчыла ианаахыст ацәарҭа бымбыл сшылаиаз гәасҭеит. Ауада, аԥенџьырқәа, зеиԥш уҭаху исаркьаҵәцараха аҳәаа нырцә иҭрыжьқәаз рыла аҩны ҩнҭәаауп…


Изылгам ажәабжь
 
 Уи аӡӷаби иареи машәыршәа инеидыххыланы акәымкәа, ус раԥхьатәи амш инаркны хара-хара еибадырит абас: зны хәылбыҽхак, иашьеи иҭацеи акинохьы сцоит ҳәа нараҳәаны, иҽеилаҳәа-иҽеилаца, ихала заҵәык амҩаду шыҟаз иҿынеихеит длахҿыхӡа. Ауаҩы игәеимҭар залшом, наҟ-ааҟ амҩаду иавеиҭаҳау, ишәҭны игылоу аҵла быбышқәа дрыҵсны дахьнеиуа иныҟәашәеи иҭеҭԥши, нас иҽырҭынчны, аха дшыласугьы мҩашьо, аамсҭашәала, ԥшьала ицашьақәа злаҟоу ала, идирдыруеит хәыҷык ихы бзиа шиамхабо. Убри алоуп еиҳарак харантәила дызлагәоуҭо.
 Ақалақьуаа днарывс-аарывсуа дахьнеиуа, иаԥхьаҟа иԥылауеи, мамзаргьы џьоук рныҟәашәала ихьӡаны иаԥысуеи зегь иара ишихәаԥшуа гәаныла еилиргоит. Аха, иара урҭ дырҿаԥшӡом, хәыцра гәарҭак дрылоушәа узырбо ахаҿсахьа аахәан имоуп.
 Џьоукы, ари аҷкәын дџьашьаны ихәаԥшуа инаивсуеит, нас жәақәак неибырҳәоит, уажәада дахьырымбац азы акәхап. Аҽа шьоукых, иныҟәашәа рамхабзиаханы, иаанҿасуеит. Ӡӷабцәақәак, ари аҷкәын иԥшӡареи, нас ибла гәыкқәеи ихнахны, акыраамҭа ргәалашәараҿы инхаша иакәны дахьыҟоу азы, ргәы хыҭ– хыҭуа маӡа ишьклаԥшуа иааҭгылоит. Минуҭқәак ингылоит, иара дрызхьаԥшуа џьшьа. Даргьы, уаҩы иблақәа хызкша рами, аха иара дрызхьамԥшит. Ари аҩыза ахымҩаԥгашьа иахьашьцылам азы иамыхәауа, аӡәи-аӡәи азҵаарақәа рибаҭоит, еивагыланы иахьцауа: 
– Шаҟа дыҷкәына хымкыхузеи, аха…
– Хәыҷык дԥагьашәа дыҟоуп, уаҳа закәызеи.
– Мшәан, ари иахьада дсымбац, дабантәааи?
– Уиакәын саргьы исҳәарц исҭахыз.
– Иҟалап, дгьылхаракынтәи даазар?
– Акәхап.
– Аха, дзакә милаҭузеи?
– Уиами исзымдыруа.
 Арҭ иреиԥшу азҵаарақәа шаҟаҩы еибырҳәо анцәа идырп. Амала, аиашазы, раԥхьаӡакәны ақалақь ашҟа иацоуп данааз. Макьана дҿыцуп ара ақалақь аҿы. 
Иқыҭаҿы ԥсшьара дааны аҩны даныҟаз, иан Хьҵыс изхара даниба ашьҭахьоуп, иашьеи иҭацеи аанҿасраҳәа дрызцарц аниӡба. Уи лара дақәшаҳаҭхеит. Лыгәгьы ааҟәандахеит, аха, аԥхьа лара иахьаԥшьлымгаз лгәы еихьнашьит. Нас ишԥалурыз, ан акраамҭа илымбацыз лԥеиҵбы, иахьагьы-уахагьы дидтәалан диацәажәалар, шьыжьӡа дгыланы ихәы дацԥыҳәаны иҟалҵар, имаҭәақәа лыӡәӡәар-илыҳәҳәар ами илҭаху. Уи иаргьы идыруеит, иан лгәы ззыҳәақәо. Иара убас иҟазаргьы, ан лыҷкәын лара лааигәа дыҟазар шылҭахызгьы, нан, уашьеи уҭацеи иааны урбап ҳәа иамҳәакәаны, игәы дазырҭынчны, уца ҳәа иалҳәеит. Амала, – «Наҟ уцара ԥыҭк шыбжьоу уаароуп амзар, иухьша сара сагааит, зынӡа угәхьаазгар ҟалап» – лҳәеит. Иара дԥышәырччо ҿымҭкәа, ахәыҷыԥшқа иеиԥш днеины наҟ-ааҟ лӡамҩақәа аагәыдикылеит. Мшәан, иан леиԥш иҭахыми лааигәа дыҟазар, аха иара игәаҭаны излаимоу ала аамҭа ицәмаҷуп, иуацәа иҭахцәа ибароуп, урҭ рҿы ифароуп ижәыроуп. Нас ишԥа, зегьы дрыхьӡароуп.
Шаҟа иеигәырӷьазеи, аҩбатәи аихагыла дхаланы, иашьеи иҭацеи уажә аабыкьа ироуз ауаҭахқәа руакы ашә аартны, исумка кны длахҿыхӡа данааҩнашыла. Урҭ ахәыҷқәеи дареи астолаҿы итәаны акрыфара иахьаҿыз азныказ ишанханы иаанхеит рҭыԥаҿы. Иахьтәазгьы изымгылакәа, аԥсшәаҳәара иақәымшәо, инеиҿаԥшы- ааиҿаԥшит. Мап, ари аҷкәын ргәырҽанӡамкәа иааҩнашылаз шықәсыкала зегь рыла иахьизҳаз иахҟьаны дырзымдырит азныказ. Иара дахьгылаз дыччо, – Иҟалеи уара, сышәзымдырӡеи? – Иҿынеихеит урҭ рахь. Рушьни дахьтәаз афы исызшәа, ахәыҷқәа реиԥш дҩаҵԥан, инапқәа шьҭыхны иҿааихеит дааигәыдиҳәҳәаларц.
– Ҳаит, ушԥасзымдыри, зегь рыла уҽшԥаиҭауки уҳәарауазеи? 
Аҩыџьагьы, аибашьра ашьҭахь еиқәшәазшәа рнапқәа еикәыршаны игәыдеибакылеит. Насҭхашәа игылаз Шьасиа, лара дҿыцны дҭацаны данааргаз ауха, дахьыкҿагылаз ауаҭахаҿы, гәыԥҩык аҿар рыгәҭа дрылыҷҷо дахьтәаз, иаразнак илдырит лабхәында шиакәыз, аха, уи азмырхакәа, лгәаанагара лырҵабыргырц азы, илывагылаз аҭацаҩыза маӡа дналазҵааит, «Ари аҷкәын дазусҭада?» ҳәа. Илалҳәеит лабхәында шиакәыз. Илгәалашәеит уажәы, аҩны ианша, лара дахькҿагылаз дааины илхаршәыз акасы шкәакәа дҩаханы лӡамҩа аагәыдкыланы ус иҳәеит: – Сара сцоит, аамҭа сымаӡам, аха сеиҭаауеит, уажәазы абзиараз ҳәа басҳәарц азоуп сзааз. 
Лара дахьгылаз иахьынтәааз лзымдырӡо лылаӷырӡқәа лӡамҩақәа инархьыжжит. Иҟалап, уахыки-ҽнаки ала лабхәында игәыбылра лкызар? Ҭацаҵас дҵәыуазар иамои уеизгьы?..
 Уи аахыс длымбеижьҭеи ҩышықәса ҵуеит. Абар, уи ауха илбаз иакәымкәа деиҿкааны лаԥхьа дахьгылоу. Днеин даагәыдылкылт.
 Ахәыҷқәа ԥхашьаны иааигәа имааит. Иара исумка наргыланы, днеины аҩыџьагьы ааигәыдиҳәҳәалан ишьамхқәа инарықәыртәаны днаразҵааит: 
– Уара иухьӡузеи? 
– Сара Беслан сыхьӡуп, – иҳәеит ахәыҷы. 
– Бара? 
– Сароу, сара? – лҳәеит инақәырӷәӷәаны, – Асида сыхьӡылҵеит сан, ус хьӡы бзиоуп лҳәан… Абыржәы даауишьҭыр ажәҵысеиԥш днышьҭыԥрааны дцарашәа, дҷырҷыруа дыԥхамшьакәа иацәажәара дналагеит.
– Шәара ишәыхьӡузеи? – ахаҵа наӡа иеиԥш азҵаара иҭиит Беслан.
– Сара Аркади ҳәа сашәҳәала, – иҳәеит дыччо, нас ахәыҷқәа аҩыџьагьы ашьшьыҳәа илбаашьҭны днеин исумка дылҭаԥшит. Уантәи ахәыҷтәы ҳамҭақәа ааҭыганы ириҭеит. – Абарҭ роуп иахьа сара сҟынтә ҳамҭас ишәоуртә еиԥш исылшаз, аха иҵегь ишәызҳаны, ашкол шәҭаланы аҵара бзиан ишәҵо шәалагар, еиӷьу аҳамҭақәа шәысҭалоит, шәақәшаҳаҭума? 
– Ҳақәшаҳаҭуп! – рҳәеит еицҿакны, игәыблра ркын ишиахәмарра рзымдыруа, уажәада ирымбацыз раб иашьа еиҵбы ирхагылоу ихәаԥшуа. 
– Арҭ, иҩашьаӡом ишхәыҷқәа бзиахо…
 Ахәыҷқәеи иареи реицәажәара рхы иархәаны Рушьни џьара дындәылҵны дцеит. Асидагьы лҽаарҽеины егьи ауаҭах ахь дныҩналеит. Ари гәеиҭеит иара, аха егьымҳәакәан, дыччо, наҟ-ааҟ ахәыҷқәа рнапқәа ирынкны драхәмаруа ауаҭахқәа дрыҩныс-ааҩнысуа, ирыҩнагылақәоу гәаҭо, игәарԥха дрыхәаԥшуеит. Анцәа иџьшьоуп, дара ишырҭаху, аказы ргәы еихьнамшьуа иҟоуп, уаҳа иарбану? Уҭаххар иҭаца рҵаҩыс аус луеит ашколаҿы… 
Рушьни иакәзар ашьхақәа рҿы анџьныр хадас дҟарҵеижьҭеи шықәсык ҵуам. Абарҭ зегь анеидихәыцла игәы ԥшаарц егьигымхеит: аҽыҩқәа реиԥш имҩасны ирыцәцахьоу рхәыҷра ашықәсқәа раан рыԥсҭазаара хьанҭан. Раб, Ҟасҭеи аибашьра анеилга ашьҭахьы, ахәра ӷәӷәа иманы аҩныҟа дхынҳәит. Ари зынӡа игәы канажьит. Аха рацәак хара имышьҭыкәа иҭаацәа изхара ибаанӡа ахәра ӷәӷәа имаз изхымгакәа дыԥсит. Нас ишԥауури, ауаҩытәыҩса иԥсҭазараҿы зегьы дырзыԥшызароуп. Абри дазхәыцны, лгәы камыжькәа, лыҷкәынцәа акәтаӷьцәа илкәыкәаан илааӡеит, илыхьчеит, амҩа иаша иқәҵаны, аҵара длырҵеит. Ан егьа аџьабаа ӷәӷәаны лбазаргьы, илԥылеит. Зегь рыла лхы-лгәы дақәгәырӷьо, дара рзыҳәан аду лҳәартәы дыҟоуп. Ақыҭаҿы лымацара аҩны дахьаху анапы лыгым, ахылаԥшрагь лыгым, макьана агәабзиараз дыӷәӷәаӡа дахьыҟоу анцәа иџьшьоуп… Шьасиа лоуп есымчыбжьа дцаны дызбало. Рушьни иакәзар, иагьарааны дубаргьы хҭацәыхак ҳәа иманы дубаӡом. Анахь иԥхьалап, арахь иԥхьалап, иусураҿы акы иулап ак ҟаиҵалап, аҩны даныҟои даныҟами еиҟароуп. Ишакәхалакгьы, дзыхӡыӡаауа иан дибартәеиԥш аамҭа имаӡам. Иагьа убас дыҟазаргьы, иусураҿы аџьабаа ӷәӷәаны ибоит, акы имыхьындаз… Ауаҩы ихацклаԥшра захьӡу издырӡом. Сгәы бзиам ҳәа зны ашәҟәы изиҩхьан…
Уажә сара санааи ддәылҵны дабацеишь? Иҩызцәа-иԥызцәа, нас агәылацәа зҳәазеиԥш, сашьа еиҵбы дааит ҵәыцақәак неинаҳҟьап, шәсызнеи ҳәа реиҳәарц дындәылҵзар акәхап. Ҳаит, дызлақәоузеишь, сас дахьк дизаазшәа? Ҭынч ҳхала ҳнатәаны ҳаицәажәар шԥасҭаху, аха… Уи алакә аҟны ишырҳәало еиԥш, уахыкала иӡбахә зегьы ирылҩит. Аратәи агәылацәа усоуп ҟазшьас ишрымоу. Ирзымдыруа аӡәы даарылагылар ихы инаркны ишьапаҟынӡа деилыркаароуп. Иахьа ианшагьы дызмаҳацгьы Ленски иеиԥш еилыргатәыс дроуит. Абас иахьа шәынтә џьоук ааилап, џьоук цалап. Рнапқәа еимырхуеит, еибадыруеит. Нас инатәаны ҵәыцақәак ааимырдоит. Аиашаз иаха аахыс ахҭысқәа ӷәӷәаны ироуит. Ари нахысгьы ироулашт, иара ара дыҟанаҵы. Ахәылбыҽха аныҟала Рушьни џьара дцеит. Иара Баҭал, Шьасиа дзаалыдымтәалазт, заанаҵ иҳәахьаназ, акино збап ҳәоуп адәахьы дзындәылҵыз. 
Абар уажәы, акинотеатр «Алашара» дазааигәахарц егьигым. Амашьынақәа неивыс-ааивысуа, еивыҟьҟьа аангылашьа рымамкәа ицоит-иаауеит, абри иаҿуп. Ашәҭқәа рыфҩы хаа аҳауа иалоуп. Ақалақьуаа рацәаҩны амҩаду иануп. Џьоукы аҳауа цқьа нарҿарсуа еицәажәо инеиуеит. Даҽа-шьоукых акино ахь ицоит, фильм ҿыцк ыҟамкәан ҟалом.
Ахәылԥазы зынӡа иссирхоит ақалақь аԥшӡара. Амшын еиԥш агәы ахьеисуа иашәаны иуаҳауеит. Мап, ари аҩыза ақалақь, адунеи шьапыла уакәшаргьы иузыԥшаауам. Абра аҭыԥ ԥшӡан азы, Нарҭаа раҳәшьа Гәында абра тәарҭас-гыларҭас иахьлымаз иахҟьаны «Гәында лыԥсшьарҭа» ҳәа ахьӡхалеит. Убас иагьаанхеит. Уажәы ақалақь Гәында ҳәа иашьҭоуп. Уи лыԥшӡара ақалақь ишԥазаанхеи уҳәарауазеи, гәаныла даахәыцит Баҭал. Ԥшьала иҽырҭынчны дахьнеиуа илаԥш зегьы ирхигоит, игәеиҭоит. Иԥылауа ауаа, ари асас ҷкәын иԥшышьала дышҿыцу алардыруеит. Уи иаҳагьы иргәарԥхо инаивсуеит. Амала, иара аратәи шиакәу рдыруазар, уиаҟара иџьаршьомызт. Аха ишԥаиури, аӡбахә иахьагьы-уахагьы иаҳауан акәымзар имбацызт. Ихәыҷра ашықәсқәа иқыҭаҿы ихигеит. Абжьаратә ҵара даналга аахыс Урыстәыла дыҟоуп. Аԥсны цқьа еимидартә аҭагылазаашьа имоуц макьана. Аха даҽа шықәсык ауп игу, нас, Аԥснымоу адунеи дакәшап иҭаххар.
 Убри аамҭазы ахәыцрақәа дышрылаз мҩашьо ихы дааҩахеит Баҭал. Ус абашазы, иаԥхьаҟа џьоукы еицәажәо инеиуаз днарзыԥшит. Иара убарҭ илаԥш нарыдҷаблеит изрыдымхуа. Ихаҭа гәаныла иааџьеишьеит урҭ илаԥш ахьрыдхалаз: ахаҵеи, аԥҳәыси, нас уи аӡӷаби…
 Ашәымҭак аҩныҵҟала, иаразнак лаԥшыла дааимидеит уи аӡӷаб. Лшьапқәа, лыгәчама, лӡара, лыжәҩахырқәа, лыхцәы, нас лныҟәашәа уҳәа грак лыдимбалеит џьаргьы. Аха изеиԥшроузеишь лхаҿсахьа? Уажә убри дналҿаԥшны игәеиҭарц иҭаххеит Баҭал. Абри агәаҳәара иааизцәырҟьаз наҟынтәи иаауаз ԥҳәыск игәалымҭакәан дыҟам, ихааӡа ачча даманакуа днымҩасит. Ус анакәха ссирӡак лакәымкәан дыҟам уи аӡӷаб инеиуа. Аԥҳәыс лыччара акы иамааноуп…
 Уажә Баҭал хыла иааиӡбаз игәы инамырур амуит. Ашьшьыҳәа днарыхьӡан, инаимҩатәшәа дналҿаԥшны днараҩсит. Аха мчы ӷәӷәак наисны дааннакылазшәа, даҽазнык дналҿаԥшит, иара убра дагьаанхеит уамашәа дзеиҭамҵуа. Ус, урҭ шааиуаз инаивсит. Лара аӡӷаб знык аҟара даахьаԥшны дхааӡа дааччеит. Аха илывагылаз лани лаби ракәхап, акы рҳәақәеит, нас уаҳа дагьхьамԥшит. Илгәаԥхазар ҟалап ари илзымдыруаз аҷкәын дхьаԥшны иҿаԥшышьеи, иаангылашьеи.
 Уи ашьҭахьы, Баҭал ихы инапаҿы иааганы, акинотеатр акассаҿы днеины абилеҭ амхны данаагылагьы, лара уи аӡӷаб илыкәша игылаз лҩызцәа аӡӷабцәа, шьыжьтәи ашарԥыиаҵәа хара жәҩанынтәи ишылбааҷҷо еиԥш, зегьы дрылубаауа, насгьы илеиҽырбақәоз аҷкәынцәа шыҟазгьы, аха урҭ рыгәхьаа мкыкәа, маӡа Баҭал иакәын дызхәыԥшуаз. Иаргьы иналаршә-ааларшәуа агазеҭ даԥхьо, илаԥш  наиршәлон уи лахь. Рылаԥшқәа анааиқәшәалак, урҭ ажәада иссирын еибырҳәоз, нас хазы-хазы рыхқәа надырхон. Иара Баҭал иалидыраауаз, иаԥхьаҟа уи аӡӷаб лҵыхәала аӷацәа маҷҩымкәа иоураны дшыҟаз. Иабаидыруаз лани лаби лара лыда уаҳа аӡәгьы дышрымамыз. Илыцәшәо, илыхӡыӡаауа абжьаратә ҵара даналгагьы, лара ишылҭахызгьы аҵарахьы џьаргьы дыдмырхеит. Илыхьуа иалудыраауеи ҳаӡӷаб лҩыза ауԥшәыл рҳәеит лҭаацәа. Уажә иаҳҳәап, лымацара аҩбатәи аихагыла аҟынтәи лхала ҵаҟа данылбаалак аҷкәынцәа цәажәахәырҭас даашьҭырхуеит, анахьгьы дзымцо арахьгьы дзымаауа лымҩа ркуеит. Нас маанала цәгьала дрыцәцоит.
 Уажә акинотеатр аԥхьа лани лаби, нас лҩызцәа ахьеидгылоу ауп акәымзар, зегь лыкәшан игылазаарын, аха ишәоит. Лаб директорс ашколаҿ дыҟоуп, лан рҵаҩыс аус луеит. Урҭ лыцымкәа ашәи-ҭышәи днеиуам. Мчыбжьык ахь знык акинохьы, мамзаргьы аконцерт бзиак аныҟоу ицоит. Абжьааԥны лыҩны дыҟоуп. Татиана леиԥш ашәҟәқәа дрыԥхьо луада дыҩноуп. Урҭ амалахазгьы лгәы рықәҿыӷьӡом, дыҩуеит, даԥхьоит иахьа хәлаанӡа. Нас шьыжьымҭан ацәылашара ԥыҭк шагу дааԥшуеит. Усоуп ҟазшьас ишлымоу. Лышьҭалага ахарԥ ду аалшәылхуеит, нас уи наҟ инықәҵаны, дҩагыланы ашьшьыҳәа лышьҭабжь мырго дышиашо дааины абалкон даақәгылоит, лоуразоуроу дҟәашшӡа. Уи аӡәы наҟынтәи сибоит ҳәа дыҟаӡам. Ашьыжь макьана аӡәгьы дшымҿыхац лара лхаҭагьы илдыруеит. Уиоуп лгәы азырҭынчны днаԥшы-ааԥшуа, аҳауа лҿарсуа, абалкон дзықәгылоу. Нас абаҩрҵәыра, аҭаалым аҟаҵара дналагоит. Убасҟаноуп зынӡа даныссирхо. Лцәеи-лжьи ҟацаӡа, лшьа-лда амшын цәқәырԥеиԥш агәараҳәа еилашуеит. Лшьапқәа, луаҭәақәа уҳәару, лыгәчамеи лӡареи уҳәару, лгәыԥҳәқәа леилақь иҭархханы изкуи, лхаҿсахьеи, зегь рыла аԥеҳамбар абас дшаны адәы дықәиҵазшәоуп дшыҟоу.
 Ԥыҭрак ашьҭахь, дызҿу аҭаалым аҟаҵара даналгалак, Гәында ақалақь лаԥшыла еимылдоит. Нас, ҵаҟа лбаа агәгәаҳәа ицәқәырԥо илеиуа аӡиас нырцә– аарцә аҟәарақәа лылаԥш нарықәылкуеит. Уантәи иҭҟьо аҳауа хьшәашәа лбаалдоит гәырҭәыла. Лызхара данынаԥш-ааԥшлак ашьҭахь, цқьа лхы дҩаханы, ацәылашара иахьаҿу ашьхақәа рахь днаԥшуеит. Дара урҭ асы ҟәашӡа иахьрықәжьу зехьынџьара иаакәыршаны аԥсабара арԥшӡоит уамашәа. Аха уажәыҵәҟьа амра аԥхара анрылслак, иӡыҭны ирылҵуа, иӡырҩашқәаханы агәгәаҳәа ицәқәырԥо аҩхаақәа рахь аҿыланахоит. Ашьҭыбжьгьы ақалақь аҟынӡа иааиҩлашт игәыҭҟьаганы. Урҭ ашьхақәа зынӡа иааигәаны, раӡны маҟаҵас ақалақь иаҿыкәыршаны игылоуп. Нхыҵынтәи адоуқәа қәыланы иргараҳәа ишәоушәа… Наҟ-ааҟ еиҩызшо аӡиас леишәа цәгьа асырӡ аналалалак, ақалақь аҿы аҳауа хьшәашәарахоит. Убасҟан ауп иҿацаӡа аҳауа зҩыда ҳәа ззырҳәо аныҟало.
Аха макьана хьшәашәароуп ашьхақәа рҿы… Амра ашьхақәа рывҵра аҽахьазнакуа, ашәахәақәа асыԥса ианадыԥхалалак иаразнак еилаарцыруа иааҟалоит. Лыбла ссирқәа лызнапык наԥыралкуеит, ихнакызар акәхап. Нас лара акы лхашҭны, уажә илгәалашәазшәа, даақәгьежьааны луадахь дныҩналоит. Лышьҭыбжь мыргаӡакәа, наҟынтәирахьтәи ауадаҿы ишьҭоу лани лаби ҿыхар ҳәа дшәо, лҿы ӡәӡәа, лыхцәы ҳәа, лҽеилаҳәаны лышәҟәқәеи лҩымҭақәеи лыман дааины абарҵаҿы игылоу лҟәардә хәыҷы дааханы днықәтәоит.
Абас есшьыжьы…
Хынтә аҵәҵәабжьы геит. Акинотеатр аҿаԥхьа уаҩ даанымхакәа зегьы азалахь аҩналара иалагеит. Баҭал атәарҭақәа рыбжьара дрыбжьысны, иҭыԥ ахьыҟаз ԥшааны днатәеит, иҽырманшәаланы. Дырҩегьых игазеҭ ааиҵыхны днаныԥшылт. Џьоукы ааины ианиватәа, абарҭ зусҭцәада ҳәа дрызхьамԥшит. Ас ахымҩаԥгашьа шә-блакы деицгәарымҭар ҟалаӡом…
Аха Баҭал дызлаҟоу еиԥш, актиор ҳасабала иҟаиҵон, ииуа зегь иара ицәаҩоуп, мамзар цас ихатә роль дазхәыцны дыхәмаруеит.
 Амала гәанхәҵысҭала идырит иааины иватәақәаз зусҭцәоу. Агазеҭ дахьаԥхьозынтәи иблақәа цәыҵырԥшны иватәоу лшьамх ҟәашәқәа данрыхәаԥш дидырит. Ашьшьыҳәа ихы дҩахан данылҿаԥшы, лара агазеҭ иикыз лылаԥш шақәкыз гәеиҭеит. Лара уи агазеҭ ала дзакә милаҭу лдырзар акәхап, лхы-лҿы зегь аалхалашан, хаха илакҭа дҭаԥшырц, жәақәак лҳәарц анақәылкуаз аҽыԥҳәа ацәашьқәа ыцәеит. Аекран ҭбаа аԥарда шкәакәақәа икнаҳаз прожекторҵас инаныԥшылт. Рҩыџьагьы рыхқәа уахь инадырхеит. Акино цонаҵы, амза гәылҭәааӡа ашьхақәа иҩарывҵын, ақалақь иналаҷҷеит. Ашәаԥыџьаԥқәеи, абаҳчақәеи ирҭагылоу ашәҭқәа зқьыла ирхьынҳалаз хәылбыҽхатәи аӡаӡа сса, ажәҩан икыдыԥсалоу аеҵәақәа реиԥш иаацырцырит, амза аԥштәахәы рыманы.
Ҵаҟа лбаа аӡиас леишәацәгьа иаҳа аҽарҭынчит, ашьҭабжь уамак иаргаӡом. Ашьхақәа асы ахьрықәжьу иацәыԥхашьоушәа, рықалақь ссир иалаԥшуеит. Амҩадуқәа ауаа рнуп макьана, досу рҭыԥқәа рахь ацара ргәы азҭамкәа, уаха шаанӡа имныҟәар ада ԥсыхәа рымамшәа… Шьоук ччоит, шьоук хәмаруеит. Аҽа шьоукы рбаҩхатәра иалоу злацәырыргаша иазхәыцуеит. Ҷкәынцәак, аҵлақәа рымҵан игылоу асқам дуқәа рҿы, аӡӷабцәа рыгәҭа итәаны, агитара адырҳәоит, рашәа лахҿыхуп, ахара ушьҭкәыцәаан уагоит. Ари збо гәаныла ирҳәоит: «Ҿароуп иҟоу» ҳәа… Абра уахгьы-ҽынгьы инымҵәаӡо акинолентеиԥш аԥсҭазара мҩасуеит, аанҿасрак амамкәан… 
 Иблахкыгоу ақалақь…
 Амза ажәҩан агәышҵахь ахалара иаҿуп. Акино иалгеит. Ашьыжь ашьхыцқәа рыҭра ишырҭыппуа еиԥш, акино ахәаԥшцәа азал иааҩныҵын ақалақь иналалеит, рха-рҿқәа рхаччо, иргәаԥхазар акәхап ирбаз. 
…


Изылгам ажәабжь.
(Авариант).


 Адәахьы амза каххаа илашоит.  Уахатәи аԥсабара амза аԥшшәахәоуп иамоу. Абаҳчақәа, ашәаԥыџьаԥқәа рыбӷьқәа рҿы, ахәылбыҽха аӡаӡа ахьақәнаԥсоз, џьара-џьара рҽахьеизыргоз зқьыла иӡцәыкәбарханы ирхьынҳалаз ссиршәа ицырцыруан, ицырцыруан.
 Иахьантәарак ашәа зҳәоз аҵарақәа ԥхьарылеижьҭеи крааҵуеит. Уажә рыҭрақәа рҿы ицәоуп иҭынчӡа. Аха, ахәылԥҵысқәа роуп уажә иаԥшәымоу, рымгәацәақәа амца рыцралазшәа ҵаҟа ишьҭасуа, хыхь ихало, аҳауа иалоуп иԥыруа.
 Амла инцәозаап, агәаҟқәа!
 Уажәраанӡа зыбжьыцәгьала џьара узмыргылоз, уаха ашьҭыбжь умаҳаӡо, ашьшьыҳәа аҭра иҭаланы инеиуеит аӡиас «Мгәеилаш» 
 Ҭынчроуп иҟоу зехьынџьара… Аха, абри аҭынчра сара аӡәзаҵәык саԥырхагахазшәа, схала суадаҽ сахьышьҭоу, сгәы ҭынчымызт, уамак шысзыҟамлазгьы. Ацәа сымԥан иқәымлеит, абжьааԥны ахы сҭарԥаны сагон. Уаха цәыблаҟы дсызкылымсит, икылымсша! 
 Ахәыцрақәа, урҭ убриаҟара сыздмырҭынчуаз уиоуп: сара схәыҷыаахыс исыцныҟәалоз, гәыкала исзыҟаз, ҳшеицыз хаз-хазы ҳнеиҟәнага нахыс краамҭа исымбацыз сҩыза Мирон, ԥсшьара сааны сшыҟаз аниаҳа, дсасны иаха дысҭааит. Убриаҟара ҳаилаҵәаны ҳалагеит, наҟ-ааҟ ҵәаҳәла ҳаузеидымхуа. Сани саҳәшьцәеи абарҵа иахьааҵагылаз ҳџьашьаны иҳахәаԥшуан, абарҭ ирзыҟалазеи ҳәа. Нас оуп ианеилыркаа сҩыза дызусҭаз. Икәшеит изӡатәит. Аҩнду ахь дхаргалеит.  Нас, али-ԥси рыбжьара ҳақәҵәиаан кәокәышь-рбаӷь дук лкажьны ахәда аахаҳҵәеит. Аха, акәокәышь акәым ашьтәа изаҳшьырц ҳҭаххеит, иара имуит. Иҟалаз убри оуп: иҟаҳҵо имбарцаз (иҟазшьақәа сымдыруази), сыҽӡаны аџьмаҭра санынҭалоз аамҭазы саагәеиҭан, арҵәаа ҳәа дыҳәҳәо даасыхьӡан акәҷышь еиԥш аџьмаҭра сынҭирԥеит.
– Иҟауҵо закәи уара? – иҳәеит дыччо. – Ссасу џьыушьома? Сас дахьк дануҭаалак изыушьып. Мамзаргьы…
– Иаанагои «мамзаргьы»? – иахьимуз сгәы иаланы сҵааит сахьгылаз.
– Ԥҳәыс данаауго…
 Уи данцәажәо алаф налаимҵар ихы ихьуеит. Имуит усгьы, иара итәы иаиргеит.
Ауха, сҩызцәа иҟақәаз еизганы, сани саҳәшьцәеи идырхиаз астол ҳаицнахатәеит.
 Сара ишсыхәҭаз еиԥш аԥшәымара анкыланы аҩыжәра ҳналагеит. Даарагь ҳаибаҟьеит: акәашара, ашәаҳәара, алафҳәара иҟаҳамҵазҳәа егьыҟам. Ауха абас иҟьаҟьаӡа иааҳаршеит. Усҟан иӷәӷәаны иахьызжәуаз акәхап, исхымԥсаацызт, уажә сыхгьы маҷк исыхьуан.
 Иахьа сҩыза данцоз ус иҳәеит: (уи акәын сзызхәыцуаз сиарҭаҿ сахьышьҭаз).
– Руслан, (ус сарҳәоит) иҟоу удыруоу? – арыжәтә макьана иахьихымԥсаацыз ибла гәыкқәа хыхәхәа дсыдгылан, – Унеи сара сҿы, иануҭаху аамҭак алхны.
– Снеиуеит Мирон.
– Иусырбап зыӡбахә уасҳәалоз ашьхақәа рықалақь хәыҷы. Ехх, Руслан, –нациҵеит – аҭыԥҳа бзиа леиԥш уамашәа иԥшӡоу ақалақь хәыҷы уналс-аалсны знык уналаԥшызшәа уҟандаз, нас уантәи уалҵны ацара ухахьы иааирымызт.
 Ашьхақәа иаарывҵыз шьыжьтәи амра ашәахәа ҳақәԥхо, жәҩангәышҵахь ахалара иаҿын. Уажәраанӡа ҳаблақәа ҭыхуа ицырцыруаз аӡаӡа бахьан. Сан амаҵурҭахьынтәи даадәылҵны уажәы-уажәы абарҵа дааҵагылон, длафуа: – Изакәи, шәара аҳәсақәа реиԥш шәеидхалан ишәзеибымҳәо? Исцәышәҵәахуа маӡа шәымамзааит? – ҳәа дыччо наҟ деиҭаныҩналон. Ҳаха лымаӡам акәымзар ара дҳадгылазаарын, дҳацәажәо. Анцәа иҟынтәи, иаха ҳазхатәаз астол аилыргара даҿын, даунашьҭуамызт.
 Сҩызеи сареи агәашәаҿы ҳгылан, ҳаицәажәара аҵыхәа ԥҵәомызт.
– Насгьы, – дналагеитқ– изакәтә уаатәҩса бзиахәқәоу убандаз уаҟа инхо. Аха, еиҳарак аӡӷабцәа, анцәахшақәа!
– Аӡӷабцәа, аӡӷабцәа…– ачча аасҿықәыххит, урҭ рыӡбахә сара сҿы алацәажәара бзиа ибоит аханатәгьы. Иара саргьы исгәаԥхаз, сгәы иаанагоз, сызлаҟоу сыгәҭыхақәа акы ицәызӡом. Аха иара, ма аӡәы бзиа дибоит ҳәа акы иҿыҵаиршәом. Аӡә димазаргьы сыздыруам, димазаргьы аӡӷабцәа рыӡбахә далацәажәарымызт, мамзар аӡә лыӡбахә саимҳәози. Ааи, сҩыза ҟадыџь!
 Уаангыл, цқьа уҭысҵаап уа сузнеир, ҳаибамбеижьҭеи уҟазшьақәа уԥсахзар ҟалап. Уажәы дкылкаа сихәаԥшуа, схы изкыдҵа сизыӡырҩуан. Зны-зынла алафқәа хҳартлон, ҳаччон ахәыҷқәа реиԥш. Нас, дызҟәаҵыз ажәабжь ахы икуан. – Урҭ ақалақь уаа ҟазшьас ирымоу уиоуп: ирзымдыруа аӡәы даарылагылар, ихы инаркны ишьапы аҟынӡа, маӡа деилыркаароуп. Уи азы ипрофессорцәоуп, – иҳәеит дыччо. – Дыбзиазар рхаҟара ҳаҭыр иқәырҵоит, аԥсшәа иарҳәоит. Аха, иҟазшьа ҽеимзар, игәы иалс-иалмс, аргама иаахтны иарҳәоит. Мшәан, уиаҟара зуасҳәои, ухаҭа унеир иубап. – Унеиуама нас?
– Снеиуеит Мирон, амала уаҵәы хәылбыҽхашәа авокзалаҿ усықәшәа, уаҳама?
– Сузыԥшуп Руслан, са сцеит. Абзиараз уаҵәынӡа!
– Абзиаӡа!– наиқәҿысҭит ашҭа данҭыҵуаз. Абас ҳаиԥырҵит.
– Сцарыма, сымцарыма? – сгәы ҩарха сахьышьҭаз схәыцуан.– Мап, сцароуп ажәа исҭеит. Уи сан ианласҳәа дақәшаҳаҭхеит, сцара. Уаҳа иарбану снызкыло абра. Ҟаҵатәы ыҟаӡам сара сзы.
Иамои, сыԥсҭазаараҿы исхамышҭыша, уи ақалақь аҿы хҭысқәак срықәшәар… Раԥхьатәи сшьаҿа ахьаласыргыло, ауаа ргәаҿы сызланхаша џьара ак ҟасҵар…
Мшәан, (имажәуа аӡәгьы ҳаҟаӡам) сҭаҳмадаханы саныҟало аамҭазын, уажәы
исыцәцараны иҟоу сыҷкәынразы иҟасҵеи, бзиарас изузеи, ҳәа схы сахамышшаауа, аха убарҭқәа ираԥыганы лассы-лассы, аԥсҭҳәақәа рыбжьара амацәыс анаакаҷҷо еиԥш, мшаҽнеиԥш иҿыцу, зхаҿра мхәашьуа, сара сҿаԥхьа иааины иаагылаша, сшьа-сда еибазырфалаша, убас еиԥш иҟоу хҭысқәак, – Иаа, анцәа суҳәоит сақәыршәа – ҳәа шаҟантә исҳәахьоузеи. Аха исҳәо анцәа иаҳауам, иара саргьы акы сақәымшәац.
 Сара есымша ароманқәа сахьрыԥхьо иахҟьаны ифантазиатәу ахәыцрақәа шаҟантә рхы сҭарԥаны сыргахьоузеи. Схы-сныпаҿы ианааилак ауп «фырхаҵара» ҳәа акы шыҟасымҵац аныздыруа. Мап! Уажәшьҭа сфантазиатә хәыцрақәа рҵыхәа ԥҵәароуп. Сымҩашьозар, иааигәахоит нас уи аамҭа? – саахәыцит сиарҭаҿы сахьышьҭоу, уиоума адәахьгьы снаԥшит, амза каххаа жәҩангәшҵа икыдуп. Аӡаӡа цырцыруеит дарҩегь.
Еснагь сыззыԥшыз уи аамҭа иааигәахо, ақалақь хәыҷы аҟны акәхоит иахьыҟалоу. Аха… мап анакәха исгәазырԥхоузеи уаҵәы иаашар уи ақалақь хәыҷы ашҟа ацара? Исыздыруам. Ишакәхалакгьы сара уаҵәы сцоит. Абас сгәы аарҭынчны, снаҳәны сыцәеит.
 Ашьыжь арбаӷьқәа рҿыҭыбжьы саанарԥшит. Схаҿы аԥенџьыр иаԥыракнаҳаз аԥыраршәқәа снарыхан адәахьы снаԥшызар, ишахьан, аха уажәоуп амра ашьхақәа рывҵра ианалаго. Акәытҵараҟынтәи иааҭыбӷьыжәааз акәытқәа рымҵәыжәҩақәа ҟьо еибарԥо ашҭа иахьаақәлаз, ҳаԥшәма ԥҳәыс аҳәиҵәҳәа аԥш цырақәа анбаҳалалыԥсои ҳәа, аки-аки ҳәа еиқәҿаҭуа, аҩны абарҵахь рыхқәа рханы игылоуп. Урҭ рылымкаа еиҳарак сылаԥш иааҵашәаз, ҳазлаҭыҵуа агәашәаҿы иарсыз амасарқәа ирықәгылан иҿызҭуаз ҩ-арбаӷьк роуп. Урҭ сара суадахь рхы аарханы ҿырҭуан.
– Сара сзыҳәан абзеира шәҳәозар ԥшлапҟьак шәысҭоит, мамзар аҳампал шәоуеит, – слымҳа рызкыдҵан сааӡырҩит. Убри аамҭазы исҳәаз раҳазшәа инешь-
ҭаргыланы аҿыҭра иалагеит.
– Убас, убас ԥшлапҟьак акәым ҳца иҭоу зегь шәара ишәтәуп, шәарҭ сарбаӷь ӷраҷкәынқәа!
 Нас, адәахьы аԥшра саҟәыҵны, атрымҳәа сцәарҭа сҩылԥан, ҭаалым ҟаҵо, сыбаҩқәа сырҵәит. Слахҿыхӡагь сааҟалеит. Сҿы сыӡәӡәеит, схы сҳәеит. Уи ашьҭахьы, ашьшьыҳәа смыццакӡакәа, ашифонер сынҭалан, сымаҭәақәа иреиӷьыз нҭыган иаасшәысҵеит. Егьырҭ иаанхаз имырҟәыҷыкәа еиқәырҽны ссумка инҭасҵеит. Уажәшьҭа сеиқәшәоуп! Нас уи асумка сызнапыкала иаанкыланы снеин асаркьа ду снадгылеит. Снаҳәы-ааҳәуа акыраамҭа санԥшылон, схы-сгәы ақәыбзиахеит. Избанда, уи ақалақь хәыҷы ашҟа сахьцо азы, уа рылаԥш сыҵашәаратәы сҽеиҿыскааит. Уажәшьҭа, аӡәи-аӡәи азҵаарақәа ҟаҵо, аҳәатәқәа роушт сызбо. Уажәы исаҳауа џьысшьоит урҭ сара сзы ирҳәақәо:
– Быԥши, ани дшеилаҳәо ббоу?
– Насҵәҟьа, иҟалап дыстудентзар?
– Акәхап, аха сара стәала, дартиступ ҳәоуп сшыҟоу?
– Избан? Ус ицәажәашьа ахьыҟоу азоума? Мап. Сара стәала дпоетуп. Бымбои дышхәыцуа?
– Уи сара исыздыруам, аха ихымҩаԥгашьала, дԥагьоуп, машәыршәа дхьаԥшны ауаа дрыхәаԥшӡом, дуаҩ дууп, ус иара дымсааит.
– Быԥши, дшыҽырбо?..
 Мшәан, уажә ҳазҭагылоу аҵыхәтәантәи аамҭазы аҽырбара иҿкны ирылалеит зегьы. Ирҭаху, ирықәнаго, ирнаалаша амода маҭәақәа ршәырҵоит. Уи мап ацәызкуада? Аха, џьоукы аҿарацәа амцхә иаҩҳарҟьацәазар ҳәа сыҟоуп…
 Наҟ асаркьа снадҵит. Слахҿыхӡа, сласӡа амардуан сналбаан сҿынасхеит. Ашьхақәа иаарывҵыз шьыжьтәи амра ашәахәақәа абарҵа иахьыҵаԥхоз иссирын. Уи аԥхара аҽаҭан ацгәы абыркьыл иахьықәтәаз, агәашәахь ахы рханы азшьапыки абызи ааихьшьуа, ахаҿы аӡәӡәон, сымҩа иақәныҳәо џьушьап! «Уа бзиала уаабеит, уахьца уаалеит» – аҳәоушәа, сла Дамшәгьы алақәа гәыбзыӷӡа, ԥҳәыск лнапы аффаҳәа иргьежьуа дшуԥылоу еиԥш, аҵыхәа ршәшәо иаасԥылт.
«Абааԥс, уахьцо саргьы сга, ууаҩыми…» – иссирын урҭ аблақәа ахьсыхәаԥшуаз ирҳәақәоз. Ус, сан аҩнашә аартны абарҵа дааҵалеит. Лоуразоуроу длахҿыхӡа ауп дшыҟоу. Ус даныҟоу сара сгәы азнарҳауеит. Схы здыруа сҟалеижьҭеи, улахь аҟны уџьамшь ыҟоуп ҳәа салымҳәац, аказы сара сҿаԥхьа лылахь еиқәылымҵац, – еиқәылҵаргьы сҭахым.
 Амаҵурҭа ашә ҟьаҟьаӡа ианааларты, уахьынтәи илышьҭаланы иаалыцдәылҵыз фҩы хаак сԥынҵа иааҭасит. Уи закә фҩыхааз аусзымдырхуаз, афатә лырхиазаап, ашьыжь дгыланы. Абыржәы сныҩналаны акрысфандаз ҳәа сҿанынасхоз еиԥш ҿаалҭит сан:
– Нан, иахьа аҳәаа нырцәҟа удәықәлазшәа ауп уҽшеилоуҳәаз… Аха ԥҳәысҳәара умцакәан уҟам (абри аҩыза зылҳәазеи аасгәахәт усҟан). Уажәшьҭа ҭацак дсоуазар акәхап, анцәа иҟынтә?..
 Абар, лызҵаара аҭакс исҳәоузеи? Зны-зынла алафҳәара бзиа илбоит, аха, лажәақәа ҵакык-ҵакык рыҭаны ауп ишылҳәоу. 
– Ааи сан! – сҳәеит сахьгылаз, – бара бгәы излаанаго ала убас еиԥш иҟоу ҭацак дбоушт, убас еиԥш иҟоу ҭацак!.. – сналыдгыланы, рҽыргызмалны исыхәаԥшуаз лыблақәа аагәыдкылан амаҵурҭа сныҩнашылеит.
 Мшәан, сзакәзеи абри сара? Иабасҿыҵашәеи уҳәарауазеи ҭаца-маца ҳәа сызҿыз? Зныкыр уи лҿы ус сҳәахьазма, аха амала баша исҿамшәеит ҳәа сыҟоуп, афы асыртә!.. Сара аҳ иеиԥш аишәа сахатәаны акрыфара сналагоны еиԥш сан дааҩналеит длахҿыхӡа, дыччо. Аԥхьан исҿашәақәаз лгәаԥхазар акәхап. Уи лааира схы иархәаны 
– Сан бсыгымхааит, сҳәан ҩыла иҭәыз саҵәца сҩахан изжәит. Дырҩегь инҭасҭәан: – Саҳәшьцәа ныҳәазааит, – сҳәан убригьы зжәит. Урҭ уажәы ара иҟамызт, ашколахь ицахьан. Аԥышәарақәа рыҭира иаҿын, рхы амца аркызар арцәаха рымам. Урҭ аҩыџьагьы абжьаратә ҵараиурҭа иалгоит сынтәа.
 Сара акрысфеит-акрызжәит. Уаха хәылбыҽханӡагьы исызхап. Нас сҩагыланы, сан лыблақәа неимда-ааимда иаагәыдкыланы, ссумка аашьҭкәыцәаан ашҭа сынҭҟьеит.

ИЗЫЛГАМ АЖӘАБЖЬ

 Разны маҟаҵас зҽеикәршаны игылоу ашьхақәа рықалақь хәыҷы! Ааи ашьхақәа рықалақь!.. Дара жәытә-натә аахыс рыжәҩахырқәа еидҵаны, Нарҭаа ашәҩык хьыӡрацара ианцалоз иршәырҵалоз руапақәа реиԥш, шәаԥыџьаԥла рыҽҭаҳәҳәаны иахьгылоу, рықалақь хәыҷы иахӡыӡаауа ирыхьчоит, рылаԥш ахуп, нхыҵынтәи адоуқәа қәыланы иргар ҳәа ишәоушәа. Ари уамашәа, уазхәыцыр иара убасҵәҟьоуп иагьшыҟоу. Ашьхақәа рықалақь хәыҷы еиԥш-зеиԥшу адунеи шьапыла уакәшаргьы иузыԥшаауам,џьарамзар-џьаргьы. Араҟа инхоугьы ауаатәҩса, ашьхақәа роуп изеиԥшу, урҭ раҟарагь ишьҭыхуп, Нарҭаа реиԥш рчеџьикеи рыламыси ҳаракуп. 
 Абраҟоуп наунагӡа аԥсҭазаара ахьеилашуа! Абраҟоуп ашьха-ӡыхьеиԥш абзиабара цқьа ахьцәырҵуа, иахьиуа. Ӡынгьы-ԥхынгьы изызҳауа агәил шәҭқәа реиԥш илахҿыхуп, зықалақь ахаҿы зырԥшӡо, ашәа азызҳәо аҷкәынцәеи аӡӷабцәеи. Урҭ ранацәеи рабацәеи рыхшара иреигәырӷьоит, рыла ргәы дууп, нас маӡа гәаныла ирныҳәоит, аринахысгьы аԥсҭазареи абзиабареи дырҿиаларц азы!
 Сара дырҩегьых сахӡыӡаауа исҳәоит: Абраҟа есҽны ииуеит абзиабара цқьа. Аха сара шәҟәыҩҩҵас абзиабара сзаамырԥшыргьы саҭашәымҵан, избанда, макьана сқәыԥшуп, сҿоуп. Сқәыԥшра, сгәеилашра иахҟьаны, уажәоуп игәаӷьны акалам ашьҭыхра саналага.
 Инакәзаалакгьы, знымзар-зны аха уманы уҟалозар, абри абахә ҳаракыра улхаланы, нырцә-аарцә ахәқәа рҿы, аԥҳәызба лхапыцқәа реиԥш еивҵарԥахны аҩныԥшӡақәа ахьырҿагыло гәоуҭар, иашаны угәы азнамырҳар шамуа агәра хаҵа.
Еиҳарак хәылбыҽхала, амҩадуқәа рҿы, аҩнқәа рҿы аҽыԥ-сыԥҳәа ацәашьқәа каххаа еилаарцыруа ианакуа, убасҟаноуп ақалақь хәыҷы уамашәа ианыԥшӡахо. Убри аамҭазы илаша-лашо амзагьы ашьхақәа ианаарывҵлак, ишанханы, аблақәа ҭааӡа ажәҩан аӡамҩа иаакыдхалоит: – дырҩагьых сызхара узбарц сҭахуп ҳәа аҳәоушәа, ажәҩан агәшҵахь аҿыҩанахоит ԥшьала. Нырцә-аарцә агәҭа еиҟәызшо аӡиас леишәацәгьа акәзар ҟәыҵшьа азамҭо агәгәаҳәа ицәқәырԥо, еилашуа хара амшынахь инагоу аҭра иҭаланы инеиуеит, сыԥсы сызнагандаз ҳәа.
 Уажәы хәылбыҽхоуп. Амра ӡаалеит. Дырҩегьых аҽыԥ-сыԥҳәа икаххаа ацәашьқәа акит, ашьхақәа зегьы ирҿалашо. Урҭ зынӡа иааигәаӡаны игылоуп. Аӡиас леишәацәгьа акәзар, изыхҟьаз уара идыр, рацәак ашьҭыбжь аргом. Аҽарҭынчит. Уахатәи асахьақәа ублақәа иаахгылаз узҭыхуазар, еҳ, усҟан ушәҟәҩҩ бзиахоит, аха… Уажә дырҩегьых абри ахәызқәа уаақәгыланы нырцә аҩнқәа игылоу урыхәаԥшуа уҿынаухоит. Ус ами? Ааи иара убасҵәҟьоуп. Аха, убарҭ рахьынтәи иаҳа лымкаала иузгәамҭар ауӡом аӡиас ихықәгылоу, ихьыҵәцароу аҩны. Нас шәкыла аԥенџьырқәа рҿы алашарақәа ахьарку еимдо ушнеиуа, ахәбатәи аихагыла арӷьарахьтәи иҿоу аԥенџьыр аҿы адыхҳәа улаԥш аҽааннакылоит. Убасҟан цәалашәара бзиак узцәырҵны уааимнадоит. Избан?..
 Ауада аҩныҵҟа ашәҟәы рацәа имҵаҵаны, астол дадтәаланы, аҩра даҿуп аӡәы. Абрантәи иааигәаӡоуп, аха уиаҟара улаԥш дазеилыргом дыԥҳәызбоу дарԥызбоу.
 Ухала угәы иааҭуҳәаап дарԥызбазар ҟалап ҳәа. Аха, мап, мап дыԥҳәызбандаз ҳәагьы угәахәып. Абас ахәыцрақәа уеимаркуеит. Есхәылбыҽха ахәахьы уанаақәлало дубалоит аԥенџьыр аҿы. Дазусҭада нас уи? Уара угәаныла дыԥҳәызбазар шеиӷьаушьо здыруеит саргьы, аха… ааи нас дыԥҳәызбоуп уи. Угәы ҭынчхама шьҭа. Шәарҭ, соуп зҳәо, згәеисра ԥагьоу, аха иламысу аҷкәанцәа, иахьатәи ҳаамҭа ишанаало, мода ԥшӡала шәҽеилаҳәаны шәышлеиҽырбо даара ибзиаҵәҟьаны издыруеит. Аха зныкыр луада дындәылҵны адәы днықәланы аԥшахаа лхьырсуа даныҟоу, лхала дыжәбахьоума? Мап. Убри ауп иаҳагьы шәгәы ԥызжәо. Луада дыҩныҵны, лани лаби лыцымкәа адәахьы шьаҿак ҟалҵом. Џьаргьы ддәылҵӡом, еиҳарак шәыбла хылкыр ҳәа дшәоушәа. Лара аԥҳәызба лхыԥша, ақалақь хәыҷы аҟны акәым агәылара анҭыҵгьы дыззымдыруа аӡәгьы дыҟамзар ҟалап. Нас ишԥа, ашьхыцқәагьы ашәҭ иагьа шьханхыҵ иҟазаргьы иахьыҟоу раҳауеит.
 Уи уажәы шәаха лымаӡам (уи ус зысҳәо аӡәы дылгәаԥхаанӡа данишьклаԥшуазтәи, досу иҟазшьақәа анҭылҵаауазтәи аамҭоуп), лҽадырԥсылан ашәҟәаԥхьара даҿын. Нас ашәҟәы лхы нахганы ақьаад бӷьыц акы нанылҵоит, аха
илҵәаӷәахуеит. Ианаму, лҽыриашан аԥенџьыр ахь дааԥшуа далагеит. Уи уажәы лхәыцрақәа адәахьы иҟазар акәхап. Ус дышгылаз дааԥышәырччеит, аха лԥышәырччара нҵра амоуит, лӡамҩақәа инарықәбеит. Ларгьы ашьшьыҳәа аҟәардә днықәтәан, ҩаԥхьа ашәҟәы аԥхьара дналагеит. Аха, ашәҟәы иану ацәаҳәақәа дрыԥхьоит ахьӡуп, арахь лхы акы ҭалаӡом, дзызхәыцуа даҽакуп. Абар ассир: ашәҟәы даԥхьоит, лҽазыҟалҵоит аинститут аҭаларазы, арахь ахәыцрақәа дыргәылоуп, аха дзызхәыцуа лыздыруам еилырганы. Ариабжьарак лшьара дықәҟьаны, илҳәои илуеи лзымдыруа уамашәа даҟоуп. Акаҭа иалашәаз аԥсыӡ еиԥш, лгәы аҭҳараҳәа еисуеит.
 Издыруада ихымкыху арԥыск лгәы ҿикаазар? Џьара машәыршәа лылаԥш иқәшәазар, Ара ақалақь аҟны уаҩы имбакәа имаҳакәа, наҟ харантәи даакылҟьаны сара быстәуп ҳәа налаҳәаны, аԥшӡеиԥш дныҵаба дцазар? Лара усгьы аламала иузхыхша аӡәы лакәмызт, аха… «Аха» иаанаго, дылбазар акәхап, убри иеиԥш иҟоу лгәы иақәшәаз аӡәы.
 Ус аӡәы дизыԥшижьҭеи акрааҵуеит…
 Ауада аҩныҵҟа ҭынчроуп. Ҵаҟа лбаантәи аӡиас ашьҭабжь ааҩуеит. Аха лара лгәеисбыжь иаҳа имчны, луада иҩныҩуашәа лаҳауеит. Амзагьы, аԥҳәызба лыгәҭыхақәа еилнакаазшәа, ахаҿы ахалашо, лара аԥенџьыр дахьадтәалоу илҿаԥшуеит. Лан наҟынтәырахьтәи ауадаҿы дахьышьҭоу, дыцәоушәа дыцәамшәа,дааԥшуашәа, ашә иҭасоу ахьынтәи лыԥҳа иҟалҵо дызҿу, лыҳәаҵәы-ҳәаҵәрақәа, лхәыцрақәа зегьы лбоит. Дахьышьҭоу гәаныла иџьалшьоит лыԥҳа даазқәылазтәи лҽеиҭакрақәарзы. Ас дыҟамызт, илыҵашәеи, дҟәиҭ-шәиҭуа дҟалеит – дхәыцуеит ан. Ашәҟәқәа дахьрыԥхьо иахҟьаны лҽылыԥсахзар? Аха исыздыруам, анцәиныс. Уажә дызҿу закәзеи, аҵх агәы шеиҩнашахьоу уаҳа илымбаӡои – лыԥҳа ԥшӡа аԥенџьыр дадгылан адәахьы дахьыԥшуаз аагәнылгеит ан. Уажә снеины, лгәы ааҟаҵаны (дхәыҷы ԥшқоу џьушьап, аха анацәа рыхшара еснагь дара рзыҳәан ихәыҷушәа рбоит) дышьҭасҵароуп, мамзар лхала ишьҭалоу аӡә лакәӡам, лхыза нхьаршәҭны дҩагылеит ан.
 Лара аԥенџьыр аҿы дгыла, нас даахьаҳәын аганаҿ игҿагылаз асаркьа днаныԥшылт. Даақәыԥсычҳаит. Изакәытә чаԥашьа ссирузеи абыржәы наҟынтәи асркьа иаадгылаз. Нцәахшамзар уаҳа акагьы узлаҳәом, лхаҿсахьа, лқьышә ҟаԥшьқәа, лӡара па, лгәыԥҳәқәа, лыжәҩахырқәа, лшьапы ԥшӡақәа уҳәа зегь рыла деибыҭаны, абри аԥсабара ырԥшӡала ҳәа, анцәа дықәиҵазшәоуп дшеиҿкаау.
 Лара асаркьа аԥхьа лычаԥашьа лаԥшыла еимдо дгылоуп. Аха ҿымҭкәа, дхәыцуа ауп лыҽшгәалҭо. Ус лан луаҭах ашә аартны лҿаалхеит. Аха аԥҳа дымхьаԥшӡеит. Уи асаркьахьынтәи дшәаԥырҳаԥуа лааишьа дазыԥшуеит. Уи лара дахьлеиԥшқәоу рацәоуп, агәахәа чча аалҿықәлеит аԥҳа. Лан лыԥхьарҟьа лышәҵаны дшааиуаз, лыԥҳа лышьҭахьала лыжәҩахырқәа аанкыланы даалгәыҵалыҳәҳәеит.
 Ан лыԥҳазаҵә!.. Урҭ уажәы, ҩ-хаҿсахьаԥшӡак асаркьа еицаныԥшылоит.
– Бзымышьҭалои, Жана! – длызгәыкны даацәажәеит ан, – аҵх абжеиҳарак цахьеит, шәҟәыԥхьарыла бҽыбымшьӡан, бшыҟалаз сымбо џьыбымшьан. Ариабжьарак сшәаны сыҟоуп, быҽшеиҭабкыз анызба. Абас баб бгәаиҭар игәы ихьуеит, ибдыруоу уи? – лыԥҳа лыблақәа днархыԥшылт. Аха ҿылҭӡом, дхәыцуеит. Ак сыҵылдыраамашь, – лгәы дынҭацәажәеит Жана, – аха мап, лан иабалдыруеи џьушьҭ, лара дызлақәоу.
– Бышьҭал, бан дбыкәыхшоуп, бышьҭал, сгәы ҭыбымҟьан, ибыхьи мшәан ҿыбҭӡомеи?
– Убриаҟара аҿымҭра сныԥшуам – даацәажәеит Жана – аха нас лҽааԥсахны даахьаҳә лан даалҿаԥшит. – Мап сан, акагьы смыхьӡеит, сааԥсазар акәхап, уажәыҵәҟьа сышьҭалоит, бца баргьы бышьҭал,– лҳәан лан лыблақәа аагәыдкыланы лҽааилыхын, лхы аҭӡамц ахь инарҳәны днышьҭалеит. Лан дахьгылаз лыԥҳа лзын лхы аарҵысны, даахьаҳәын луадахь дышьҭаларц лҿыналхеит. Аха знызаҵәык даахьаԥшит, нас ашә ныдылҵеит. Ауадаҿ ҭынчроуп.
Аха лара дзыцәом, днаҳәуеит-дааҳәуеит, нас лгәышԥы ҩарханы дыхәхәаӡа, ахыза лықәхны, аӡхыҽҽеиԥш илықәԥсаз лыхцәқәа рыла луаҭәақәа аахҩаны аҭуан днаҵаԥшит. «Нарҭ Сасрыҟәа абаа хьыҵәцара ԥҽны, ажәеиԥшьаа раҳәшьа лҽыхтны, лыхцәқәа лықәыԥсаны дахьыцәаз даныныҩнала дшанхеит, убри аҟара дыԥшӡан»..
 Убасҟан дахьынаԥшыз, ашьшьыҳәа доуҳала аҩны ашә ацыԥха аҷараҳәа иаартны, Жана дахьықәиаз дааины даалхагылеит ҷкәына ԥшӡакы. Уи аҷкәын лара 
Длыцәцар ҳәа дшәаны лҽылмырҵысит. Нас цқьа иаахтны иаалхагылаз днеиҿаԥшит. Ааи, илдыруа илбахьоу аӡәы иоуп! Абри иеиԥш иҟаз иакәын, лара уахгьы-ҽынгьы дыззыԥшыз. Уажәы дылхагылоуп.
 Бзиа илбо! Аха доуҳала…
 Иабаҟоу, иара лара диздыруам. Нас лызнапык шьҭыхны уааи сышҟа аанарго, уи иахь иналырххеит. Аха иара ишьхәа дықәгьежьын, аԥшӡеиԥш алашьцара дналашәкәа дцеит.
Аӡаӡ лылакшазшәа аиарҭа даақәтәеит Жана, аха нас ауп ишлаԥшҵашәараз лхаҿы ианаалга. Лыбла гәыкқәа рахьынтәи алаӷырӡқәа рҿаархан, лӡамҩа ҟәмшәышәқәа ирхьыҵәрааны лахәда иныҵалеит. Нас ашьшьыҳәа лыхчы даахан, лгәыԥҳәқәа нылаҵаны, ҿыцха лцәарҭа днықәиеит. Убасҟан дырҩегьых лхәыцрақәа шьҭыууаан, лбаа нырцә аҟәара инықәлеит еимдо.
 Лара раԥхьаӡа акәны, ҿыц ицәырҵыз ааԥынра иазышәаҳәоз аҵарақәа рыбжьы дарҿыхеит ашьыжь. «Ааԥынра ааит!..». Ари ажәа шаҟа иԥшӡоузеи! Сынтәантәи  ааԥынра зежәынтәиуп даԥылоуижьҭеи…
 Ари ааԥынра лахҿых шааз ажәҵарақәа роуп илазҳәаз, урҭ рашәабжьоуп ашьыжь дхааӡа дшыцәаз дзырҿыхаз.
 Жана лцәарҭа дахьылаиаз, абаҳчаҿ агәил ҟаԥшьақәа умбахьеи, убас длахҿыхын, ахаан лгәаҿы цәалашәарак ҭамлацшәоуп, дҭынчӡа, дхааӡа дшыҟоу. «Зежәшықәса схыҵит!..» – абри лгәаҵа иааҭылҳәааз дааԥышәнарччеит Жана, нас хыма-ԥсыма лцәарҭа дҩылҵын, есааԥынра ишыҟалҵалац еиԥш, харԥзаҵәы аҩны абарҵа даақәгылеит… Аа, абрантәи иккаӡа лнапсыргәыҵа иқәушәа зегьы лбарҭоуп. Наҟ ашьхақәа рхақәцәахь днаԥшын: макьана асы рықәжьуп, аха уажәыҵәҟьа асырӡ рыҵырҩны агәгәаҳәа аҿыланахозар акәхап. Ҵаҟа ркалҭқәа рҿы акәша-мыкәша ашәаԥыџьаԥқәа рыбӷьқәа рҿалара иаҿуп. Ааигәа ахәқәа рахьгьы ибыбышӡа ашәаԥыџьаԥ ашәҭра рҽазыркуеит, аха иҟоуп заагьы ишәҭхьоу. 
 Лара абарҭ асахьақәа иаалԥынгылаз лылаԥш нарыҟәганы наҟ мрагыларахь днаԥшит: ажәҩан аӡамҩа ҵыблаауа, амра ашьхақәа иахьрывҵуаз, сықалақь хәыҷ аԥсабара снықәыԥшындаз ҳәа иазгәышьуеит.
 Жана абарҵа дықәгылан, абарҭ зегь лгәазхара илзымбо дшыԥшуаз, ус лылаԥшҳәаа иаҳа-иаҳа иларҟәуа нырцә-аарцә аҟәара инықәылкит. Иара убри аамҭазы, лгәы мчык ныҵасызшәа, лнапқәа рыла иаалырӷәӷәеит. Лнапқәа ақәырӷәӷәаны иахьылкыз, акәараҳәа иахьеисуаз лгәеисбыжь имчызшәа илаҳауан.
«Ибыхьи Жана?.. Ибыхьи Жана?.. Ас бҟамлацызт, ибыхьи Жана» – ажәҵарақәа ҷыр-ҷыруа илхыԥраауан, илхыԥраауан.
– «Бымшәан Жана, бҽырӷәӷәа, бгәаҵа иҭалаз ацәанырра сырԥсасиип!» – Амра ашьхақәа иҩарывҵын, иԥхаҵәы-ԥхаҵәуа ацԥхьқәа налгәыднаԥсалеит. Ларгьы иаалырҟьан дырҩашьны дызмаз мчыла дақәԥан лҽацәылгеит. Егьылмыхьызшәа уажәраанӡа дшыҟаз еиԥш дыккаӡа даалҵит. Иџьалшьеит аԥхьан дшыҟалази, уажәы лхы аҭаԥаҿ ишааизи.
«Изсыхьзеи абри еиԥш?» – лхы дазҵааит Жана, дахьгылаз харԥ заҵәы – «Уаҳа абри аԥсабараҿ аӡәы дсымбацызшәа, изсыхьзеи?». Изакә цәалашәароузеи, изакә цәанырра ԥхоузеи, абыржә ашьыжь илызцәырҵыз доуҳала?.. Дырҩегьых лхы ҩышьҭыхны, мчыла бнаԥшы ҳәа ларҳәазшәа, ԥшьала аҟәарахьы днаԥшит.
 Ааи дтәоуп… Акы даҿуп… Дазусҭа? Абри ауп иуҳәаша! Длыздыруам иаахҵәаны. Уажәадагь длымбац дылмаҳац. Мшәан, уи уаҳа дылзымдыруазар, нас изакә цәанырроузеи илызцәырҵыз уажәы? Иаахҵәаны, иазылҳәара лыздыруам. Даазгеи араҟа, ашьыжь шаанӡа аҟәара иқәԥсоу ахаҳәқәа дрықәтәаны дызҿу закәызеи. Лара Жанагьы, ас есышьыжь абарҵа даақәлалон, аха аӡиас ахықә, аӡәы акы даҿны дықәлымбаацызт. Ус анакәха, уи дааит харантәи, ма иахьа, ма иацы. Аха дзаазеи, ари ақалақь хәыҷы ашҟа?
 Лара ҿымҭкәа, маӡа аӡәы дизыԥшын… Аха лабҿаба длымбацызт. Уажәы… уажәы абарҵаҿ дгылан, уи аҷкәын дизыԥшын. Лыԥсҭазаараҿ аӡәы ҳәа дзызхәыцуаз, лгәы иҭаз, лхы иҭаз, уи аҷкәын анасыԥ дылзаанагазшәа лгәы илнаҭеит Жана.
 Ари ҟалеит лгәылҽынӡамкәа, ашьыжь абарҵа дахьаақәгылаз. Али-ԥси рыбжьара цәанырра ԥхак лгәаҵа иҭалан деиԥхьнышьшьаауеит.
 Жана дықәгылоуп абарҵаҿ, харԥзаҵәы. Дыԥшуеит. Иара… Иара аҟәара дықәтәаны, иқьаадқәа акы рынҵара даҿуп, даҿуп хҩаха имҭакәа. Зных, ажәақәа анизымааилак акәу, иику икалам ԥиҵәоит, иқьаадгьы ԥижәоит. Нас изнапык иӡамҩа нықәыргылан, акы дазхәыцуа, Жана дахьықәгылаз аҩнахьы днаԥшит. Дыԥшуан ус акыраамҭа.
 Сгәеиҭамашь, лгәы дынҭаҵааит Жана. Иара ихы ларҟәны аҩра деиҭаналагеит. Мап дизгәамҭеит. Ус, иқәшәаз здырхуада, диашахәҵәаӡа дҩагылеит. Даалаҩеит ихы кны. Краамҭа икын. Ари аҷкәын ихымҩаԥгашьа, иҟаиҵоз зегьы лгәарԥхны дааччеит Жана. Дыччон лгәы азҳаны. Аха лгәы нҭыԥсааит, наҟынтәырахьтәи лан лгылашьҭыбжь анлаҳа. Нас даахьаҳәын – «Умш аабзиахааит уара аҷкәын», – налҳәан ашә даахан луадахь дныҩналеит.
 Уинахыс…
 Уинахыс, уа аҷкәын аҟәараҿы дтәаны дшыҩуаз дылбалон.
… Есышьыжь…


Изылагам ажәабжь.

 Иаха ицәа рҟьаланы дгәаҟуа, ахәыцрақәа рыкәа дышҭаз, еиҭах урҭ ахәыцрақәа маӡа изааины игәҭасызшәа, дҿыхеит ашьыжь Баҭал. Ихы иақәыз ахыза игәышԥы аҟынӡа днахан, нас иблацәақәа цқьа иаахтны, еснагь дшашьцылаз еиԥш, иуада аԥшьҭӡамцк инадыркны зегь еиԥхьишьшьааит, ибеит иуада анапы шагу. Иҩноу ахәыҷгьы еилыргам. Досу рҭыԥқәа иахьрықәнагахаша иқәгылам. Астол гьежь аҿы ақьаад бӷьыцқәа рыбжак ҩны, рыбжак агьрынӡамкәа, хара-бӷьара аԥша рыласызшәа, ус иқәԥсоуп. Ишәҟәқәеи ижурналқәеи рцәақәа аартны адашьма иқәжьуп ирыцҳахәха. Аха иҟаиҵари, аилыргашьа дақәшәом, дахьымӡоушәа ибоит.
 Ахәыцрақәа зегь иханаршҭуеит!.. Игәы изақәкуам иаахҵәаны, ааи, игәы изақәкуам… Џьоукы-џьоукы аҽырбара шрылоу еиԥш, иаргьы анцәа илаиҵаны дыҟазар, усҟан ихы дахәарын дацклаԥшрын. Иабаҟоу иламеи! Убри ауп иуҳәаша. 
 Уажәы рацәак ҵӡом ара ауада дыҩналеижьҭеи, ҿыц аҩбатәи сыҩны ҳәа дахылеижьҭеи Баҭал. Аха абраҟа наунагӡа мап, аамҭалоуп, ара ақалақь хәыҷы аҟны аԥсҭаазара ахьеилашуа иаргьы далагыларц азы ауп дзааз. Акы ибап, акы иаҳап,иҵегь изҳап. Аԥсҭазаара, ауаҩы изихәҭоу абраҟа еилиргап.
«Зегь аамҭалоуп, зегь аамҭалоуп!» – ԥсыуа поетк ицәаҳәақәа ааигәалаиршәеит. Ауаҩы, адгьылаҿ асценаҿ аамҭалоуп дшықәу, аха данықәҵуа аамҭазын, иара ижәлар дрылагылан, иԥсҭазара мшқәа ихго дызларыхәаз, илиршаз атәы гәаларшәагак рзынижьроуп, ауаҩы. Ус ами? Ус ауп!» – игәы дынҭацәажәеит, иуада блала еимдо Баҭал.
 Еснагь дзызхәыцуаз, игәы иҭоу ихы иҭоу агәҭакы дуӡӡақәа иаԥхьаҟа изышьҭоуп Баҭал. Аха уажәы дынкылан дызмоу иԥынгылақәа ԥыххаасан иқәҵаны дыриааир, усҟан дрыхьӡашт урҭ игәҭакқәа! Иара убас иҟазаргьы аамҭа имоуп, избанда, сқәыԥшуп ҳәа ихы иԥхьаӡоит. Макьана иижәша аӡыхь ахы ыҵнамхыцт… Макьана, маӡа абнаҿ изызҳауа аџь-қәыԥш деиԥшуп… 
– Ԥынгылада ауаҩытәҩса бзиақәа узрылагылом, ԥынгылада уара ишуҭаху узынхом узынҵуам, – абас ааиҳәан инапы наргӡаны ихаҟны аԥенџьыр иаԥыракнаҳаз аԥырда данааха, убра иахьҩышьҭихыз даашанхеит, уамашәа иџьеишьеит. Аԥсабара, иацы ихааӡа амра зхаԥхоз, иахьа ишлоуп. Уахьынаԥш-ааԥшлакгьы, ашәаԥыџьаԥқәа руапа шкәакәақәа рышәҵаны игылоуп. Адгьыл шьамхаҟынӡа асы шьҭоуп. Амра ашьхақәа ишҩарывҵыз, асы ублақәа хыркуа илахҿыхӡа иԥхоит. Ашьапқәа аҵӡаан анықәҵымҭазы иааҟанаҵашазеи март мыжда, зны игәыбзыӷуп, зны иҵәыуалап, зных еилашәаны алакҭақәа арцәгьап, ҳаӷеиҭа. Мышк шәынтә аҟазшьа аԥсахуеит, агәаӷ зыхнаго уаҩы изеилымкаауа.
– Уара улоуп раԥхьаӡа ааԥын злацәырҵуа, аха ҳгәы иалоу абриоуп, уқәҵымҭазы ҳаԥхьа ҽаанынӡа салашәгәалашәалап ҳәа ҳаҳәан, ухы ҳцәымыӷтәны, узцозеи март? Аа март! – абас рҳәоушәа нахьхьи абаҳчаҿ ашәыр ҵлақәа рахь днаԥшит Баҭал. Урҭ март леишәацәгьа, дырҩегь агьҳазнаурым ҳәа иақәгәыӷны иахьышәҭыз азы даараӡа рхы ԥхаршьоит, убарҭ ашәыр ҵлақәа.
– Убас иахьыҟоу азы аҟамчы аарханы иԥхаҵазар, – абарҭ ажәақәа игәаҵа инҭиҳәааз дазхәыцны дааччеит. Нас иҿаԥхьа амҩаҿықә аҿы аҭыԥҳацәеи арԥарцәеи асы ркәымпылқәа ахьыргәыдеибаҵоз днарылаԥшит. Урҭ ахәыҷқәа реиԥш бжьқәак рхылҟьон, улымҳақәа ҵнахыртә. Аидыслара иаҿызижьҭеи крааҵуазар ҟаларын, мыцхәы иахьааԥсаз азы аԥхӡы рылҵуан, рӡамҩақәа амыҵмыџь еиԥш иҟаԥшьын.
 Уажәыгь асеигәыдеибаҵара иахьаҿыз ргәы ахымшәацкәа, амҩа агәҭаҿ реидыслара ӷәӷәала ицон. Иара егьимбакәан егьимаҳакәан, иаԥхьа ашьыжь иахьгылаз ԥхеишьеит. Нас шьыжьӡа игылазар, ахәыцрақәа – ари ҳус рылаӡам ҳәа еибыҳәан иҟазшәа, иаха риарҭақәарҿ ихааӡа ицәазар ҟаларын. Дарбан ахәыцра злам ауаҩы. Аха ирылазаргьы рхы рымч ақәырханы, мчыла ирақәԥаны ираҩрыжьуеит. Ааи, убасҵәҟьоуп иагьшыҟоу иҿаԥхьа ихәмаруа ҿыц ирҳаз иҩызцәа. Аа, ибоит рлакҭақәа шыцқьоу, рхы-рҿы гәырӷьоит еснагь. Ргәы иҭақәоу асаркьеиԥш ирнубаалоит, уаҳа даҽак уанаҳәом. Рыԥсҭазаара шәҭышми, иалагәырӷьоит дара ишырҭаху. Иара Баҭал – ахәыцра, еиҭа ахәыцрақәа, урҭ уадыхәҵас икәыршоуп, ицрымшәо ицуп дахьцалак.
 Дхәыҷнатә аахыс ашәҟәыԥхьара хҭакны иахьимоу азы акәхап ас дҭынчӡа дҟазҵаз Баҭал. Ашәҟәқәа идунеихәаԥшра дырҭбаан амцхә дҟәышцәахеит, аха уи азхом. Иҵегь, есымша, даԥхьалароуп, иҵалароуп. Зны-зынлагь ддырхагоит, ииура-ииҳәара изымдыруа, ихан ҳаракны дықәдыртәоит урҭ ашәҟәқәа. Иара дахьубозаалакгьы, амҩаҿ дубама, џьара шәеиқәшәоума, уара ухала уааҭгылан абас изуҳәап: шаҟа дуаҩҭынчузеи, ихы ҳаракны дубоузеи ҳәа. Аха цқьа дкылкаан уааихәаԥшыр, дугәаԥхап: аӡӷабцәа ыргачамкны еилазырхо ибла гәкы ԥшӡақәа урхыԥшылар, ахәыцрақәа рхыҳәҳәылан ишыҟоу убоит, абзиабара аламыс ҳәаа рымамкәан ирхубаалоит. Ихы-иҿы, иқьышәқәа, иоуразароу ичаԥашьа, ҟаза уаҩык инапала ирԥшӡан изеибиҭазшәа, уи ала аӡӷабцәа реиԥш аԥсабара ырԥшӡала ҳәа адәы дықәиҵазшәа дыҟоуп Баҭал. Аԥшӡара адагьы ауаҩра уманы уҟазааит ари адгьылаҿ. Зеиԥш ыҟамала идыруеит ауаҩра захьӡу. Ауаҩреи, абзиареи – арҭ улаԥш зымнаӡо ахра цәгьа ахалара иаҩызоуп.
 Иахьатәи амшха ауада узлаҩнатәарызеи ухала. Ус анакәымха зхы еилаԥсаз ауаҩы уиеиԥшхоит уандәылымҵ. Аиашаз, гәыԥҵәагахеит ԥшьыҭӡамцк укәыршан астолаҿ еснагь аамҭа ахгара. Нас усҟан излагәоуҭоузеи, уԥсы улышәшәар ҟалоит. Нас шьыжьы ыҟам, шьыбжьон ыҟам, уаха ыҟам, арҭ зегь ззеиԥшу итәы цәгьоуп даараӡа. Аха изхарада, издуҵода уара ухара, ухы иазууа ауп. Зегь аамҭак аамҭак рымоуп, иалх уаргьы аамҭа! Аха иабаҟоу арҭ зегь еиԥшны ибоит Баҭал. Иара ихала иҽалаимгалозаргьы, ани иԥырымҵуа, икәыршан дызмоу даднацалоит… Уи бзиоуп ҳәа иԥхьаӡоит, мчыла дахьаҿым иус.
 Иахьа ԥсшьара мшуп. Иара Баҭал ишиҭаху ихигап иахьатәи амш. Абра дааижьҭеи игәаԥханы ҭыԥқәас иалихқәаз ахәы ԥшӡақәа рахь иҿынаихап дырҩегь. Дырҩегь аӡын ԥша иҿасуа, адоуҳа мчы илоушәа, аккарақәа еимидап асы ԥуа. Ас еиԥш иҟоу аныҟәарақәа бзиа ибоит иԥсы изалымхуа. Ааԥсара захьӡу издырӡом зынӡа. Ҽнакала шаҟа хәқәа еимидо, шаҟа дрықәсуа уара идыр.
 Ииарҭа дҩылҵны аԥенџьыр иҽахьнадиҵаз, уажәыгь иҽадымхӡакәан, иҩызцәа «ахьеибашьуз» гәахәас иҟаҵаны дырзыԥшуан. 
 Имхынҳәуа, зыҭра ихыԥраан ицаз ажәҵыс еиԥш ихәыҷра асахьақәа игәаларшәо, акакала иҿаԥхьа еишьҭагылан иахьнеиуаз рцәаара дахьдырԥшит абыржәы. Иара абыржәыҵәҟьа агәыблра иоуны, арҵәааҳәа дыҳәҳәаны, ихәыҷра ашықәсқәа еиманы иахьнеиуаз дрыԥхьан ирхынҳәырц иҭаххеит, аха имҩасхьан, рышьҭақәа анпыҟҟа ибартәы изааныжьны.
 Арахь асыркәымпылқәа цоит иаауеит, иаауеит ицоит, ҟәыҵшьа рзамҭакәа ахәмарра. Аҭыԥҳацәа аҩы бзиа иашьызшәа иқәҵәрааны икаҳауеит, игылоит – игылоит икаҳауеит, абри иаҿуп, ааԥсара рыхьӡазар акәхап. Арԥарцәа ари баны иччоит, иччоит, ахәыҷ ҟәымшәышәқәа реиԥш.
 Ах, шаҟа игәазырҳагоузеи, шаҟа ирнаалоузеи «асценаҿ» ахәмарра иахьаҿу. Иаргьы, арҭ иҩызцәа ирыхәмаруа арольқәа руакы аанкыланы, игәы ихашҭыртәы днеины дзымыхәмаррызеи, аха… Ус, арҭ ахәмарцәа ԥшьшьала илаԥш рҟәиган, ихы ҩышьҭыхны наҟ ахәқәа рахь днаԥшит. Нас иахьааизцәырҟьаз иаргьы изымдыруа, убарҭ ахәы ԥшӡа ашәаԥыџьаԥқәа ирхууааны ҩны ԥшӡак ахаҿсахьа иааины иблақәа иаарыхгылт. Убрахь иаҳа лымкаала игәеиҭахьаз, бзиа ибаны ацара хҭеикижьҭеи, уаҩытәыҩса уи аҩны иахыз изтәыз, ашҭа, мамзар абарҵа аӡәы дықәимбаацызт. Ари уамашәа ибаны дазхәыцуан, џьашьатәшәа ибон. Ҩынтәым-хынтәым уахь дцоижьҭеи, аха иҭынчӡоуп харантәила аҩны шиԥыло. Убраҟа дәыԥшӡаны, дәеиҵыхны инашьҭуп амшын еиԥш. Адәы ауразоуроу, ахашәара-аҵашәара ахьаанҵәоҵәҟьа нахыс акалҭқәа рҿы шәаԥыџьаԥҭроуп, бнароуп. Ашәаԥыџьаԥқәа иргәыҵаҳәҳәан адәыԥшӡа азганкаҿ иқәгылоуп, иеихагылоу аҩны. Аҵлақәа урыбжьԥшны аҩны шаагәоуҭалакҵәҟьа, ажәеиԥшьаа ирыҩнума ҳәагьы ааугәахәп. Аҩны аҿаԥхьашәа ҩынҩажәаҟа саџьан бжьамкәа ашьха ӡиас леиуеит, ашьҭыбжь рацәак мырго. Иҟалап,уи аӡиас ҽыкәабарҭас ирымазар, арантәи ауаа цаны рҽыркәабозар акәхап. Аӡиас аҭра иҭачны, ицқьаны илеиуеит. Уажәы макьана ӡынроуп уҽабоукәабо, март ԥша зысуа, рцәа иҭарӡыӡо ианамоу аамҭазы. Аха имааишеи уажәыҵәҟьа, абзиабара мцеи, агәҭыхақәеи аманы, ааԥын. Зегь зырҿыхо ааԥын. Зегь зыршәаҳәо изыркәашо ааԥын. Еснагь аԥсҭазаараҿы агәыӷрақәеи агәырӷьарақәеи зцу ааԥын. Ааи, иааиуеит уажәыҵәҟьа, уигьы шьаҿак бжьам. Март мза ааԥнуп ҳәа ирыԥхьаӡоит, аха алеишәа ҷыда рцәымӷуп, амца иагаша убри алеишәа. 
 Уажә Баҭал абраҟа иуада даадәылҵны ашьшьыҳәа иҿынеихароуп адәы ԥшӡахь. Ихәыцрақәа усгьы дышьҭыхны уахь дыргахьеит. Ус, аԥенџьыр днадҵын ҭаалым аҟаҵара далагеит, ибаҩқәа ирҵәырц, иҽирлахҿыхырц. Иашан ԥыҭрак ашьҭахь иаҳа дласхазшәа ибеит. Ашьшьыҳәа ццакрак иламҵакәа, ихцәы иҳәарц асаркьа днадгылеит. Уи асаркьа данымԥшыларгьы идыруеит дзеиԥшроу, дшеиҿкаау. Аха ицәымӷуп асаркьа аныԥшылара. Ааи ицәымӷуп, абыржәы аҭӡамц аӡәы даалҵны, узеиҽырбо дарбану ҳәа иеиҳәазар аҟара ицәымӷуп. Усгьы дзеиҽырбаша ԥҳәызбак далхны дышимамгьы. Ус еиԥш ахәыцрақәа ихаангьы имԥаны иқәымлацт, мамзар ихаҟны изаагома. Аха, шаҟа иҭахузеи убас еиԥш иҟоу абзиабара, гәыла доуҳала бзиа иибаша, игәы иақәшәаша, игәеисра згәеисрахаша ԥҳәызбак. Макьана уи леиԥш иҟоу аԥҳәызба димбацт, димаҳацт. Уи леиԥш иҟоу, дыҟам, дыҟам алакәқәа рыҟны еиԥш…
 Асаркьаҟны ихцәы ҳәаны даналга, астол днадгылан ишәҟәқәа еиқәыз днарылаԥшын, ииҭахыз аарылихын, изнапыкала икны, егьи ицанапык иџьыба иҭакны ауаҭах ашә ныдҵаны дындәылҵит. Асы данылагылаҵәҟьа днықәҵәраарц егьигымхеит, аха асы абаҟахыз иҩызцәа аҿар ацҟьара арыцқьара иаҿын. Уажә дырҩегь «реибашьра» дырҿыцын, наҟ-ааҟ аидыслара ишаҿыц иаҿын. Аа, ибоит аҭыԥҳацәа зынӡакс рымчқәа рылӡаан ишцахьоу, аха реиндаҭлараҿы иаҵахар иҭахым. Ҳаи, ирылоузеи, ҭыԥҳацәа ҟадыџьқәа!
 Асыркәымпылқәа цоит… ицоит иаауеит… иаауеит ицоит… Абри иаҿуп. Уажә арҭ дрылсны иҿынеихар рыхәмарра иаҟәыҵыр ҳәа дшәоит. Аха урҭ реиндаҭлара далымҵкәа егьырахь дызлацо имам. Амра асы иахьарцырцырыз азы иблақәа инапы аԥыракны урҭ дрылсны иҿанынеихоз аамҭазы рызегь дгәарҭеит. Ан лхәыҷқәа дрыхӡыӡаауа, уажәшьҭа ахәмарра шәаҟәыҵ ҳәа дрықәҵәҟьазшәа ауп даргьы ашьшьыҳәа ишааиқәтәаз. Игәаҵанӡа инеины, шаҟа ицәымыӷхазеи ахәмарра иахьаҟәыҵыз, аха иааг… Зегь иара дреиӷьушәа дышԥарыԥхьаӡеи мшәан, уаҳа ҷкәынак дрымбацызшәа ауп, рыблақәа цәажәондаз, иҵегь ихы ҳирдырындаз ҳәоуп ишихәаԥшуа. Иара данырзааигәаха, ихы-иҿы мраҵас иааихалашан:
– Шьыжьбзиа! – иҳәеит, аха нас уаҳа дымԥшыкәа, – саҭамыз шәыхәмарра сахьаԥырхагахаз, – иҳәан ашьшьыҳәа, ццакрак иламҵо дрылсны дцеит. Арахь иҩызцәа иаанхаз иԥсшәа аҭак аҳәашьа иақәымшәакәа иахьгылаз игәныргеит дахьрыламгыло. Избан? Абра дааижьҭеи дара раҵкьыс иара дҳаракны, гәыла лабҿаба дымҩаԥырго изалагаз. Издыруада дахьсасу, дахьҭынчу, дахьхәыцуа азы акәзар? Уиаҟара дахьырмацәажәо, дахьрышьцылам иахҟьозар? Абас ииашан рхаҟны ирзаамгеит убри арԥыс ԥшӡа аҩызцәа дахьрыдымҳәылоз змааназ. Аха игәарҭахьеит уахынла иԥенџьыр иавсны иахьцауа, ихала қьаад бӷьыцқәак имҵаҵан дшыҩуаз, дшыгәаҭеиуаз, икалам егьарааны астол иқәыкшаны ианԥиҵәалоз шыҟалоз гәарҭахьан. Уамашәа ирбон, иџьаршьон, иахырҳәаауа рзымдыруа, рхы рҵысуа, нас иԥенџьыр инадҵны ицон, иара дырҩегьых иуадаҿы дгәаҟуа дааҩнахон. 
 Уажәы арҭ арԥарцәеи аҭыԥҳацәеи лаԥшыла дахьынаскьаргоз џьоукы-џьоукы ахьгылаз ргәы иҭацәажәауа, жәақәак рымҳәар амуит: 
– Шаҟа дыҷкәына ԥагьоузеи?
– Ихы ҳаҭәеишьом!–
– Дҳацәажәом, ихы ҳареикуеит.
– Мап, мап, ус шәымҳәан, ҳара иаҳхароуп зегьы, ҳхаҭа ҳаицәыхараны ҳгылеит, ҳаимацәажәеит, ҳаимахәмарит, шәымбои аԥсшәа ҳаиҳәеит, аха ацкы ҳзымҳәеит. ҽазны! Иаамҭоуп, ҽазны!
 Абас акака игәынганы ажәақәа шеибырҳәоз иара аԥсабара дышьҭыхны днанагозшәа, ԥшьшьала ишьаҿа еихго, ахәаҿы иқәгылақәаз ашәаԥыџьаԥ днарыҵс-аарыҵсуа наҟ аккара дныҵалеит Баҭал. Асценаҿ дықәгылан жәеинраалак иҳәозшәа, дҟәынд-ҟәындуа, мчыла инеиқәыршәо, иқьаад бӷьыц акы нанҵаа-аанҵақәо ашәаԥыџьаԥқәа дрыҵсуа дахьнеиуаз, абнара аԥарда ааимҟьазшәа Баҭал ихы дҩахан, иуарҳал шкәакәан ихҟьоу адәыԥшӡахь даанаԥшит. Дырҩегь зегь раԥхьаӡа илаԥш нақәшәеит аӡ нырцә иқәгылаз ажәеиԥшьаа рыҩны. Сасҵасоуп иҭынчӡа харантәила ишиԥылаз, дшаднакылаз, аха иахьа аҩны аԥшәмацәа ахымкәа иҟам, хыхь аҩны ақәцәаҿ ауаџьаҟ алҩа иҭыҵуаз, акы усс иамамшәа, ажәҩан ҵамҵамра иалалан ицон.
 Иахьа аҳауа ҭынчуп, март-ԥша ыҟаӡамызшәа иныҵаба ицазар акәхап, ахәыларцәа. Ааи, иқәҵындаз, иқәҵындаз! Аӡиас ҭынч абжьааԥнеиԥш амра ҭацыр-цыруа, аҭра бжьырҭәааны, ԥшьшьала ииасны илеиуеит. Аха уажәыҵәҟьа асырӡ ахәқәа ҵыӡәӡәааны, ирыҵыҵуа асырӡ аҟьашьуеит. Усҟан угәалаҟара аабжьнахуеит, аӡиас алакҭа хәашьӡа ухыԥшылар, уара уԥсҭазаара убас ихәашьушәа иаауцәымыӷхоит. 
Баҭал дахьгылаз ашьха ҳауа хьшәашәа….



АСТАТИАҚӘА
Изхысуа лабҿаба…
 
Аҵаҩы дызхысуа иарбан маҭәарзаалакгьы иаҳәо лабҿаба ианибауа акыраамҭа ихамышҭуа игәаҿы инхоит, иарҭбаауеит ихшыҩҵак. Убри азыҳәан ашколқәа рҿы еиҿкаауп акружокқәа: афизикатә, ахимиатә, абиологиатә уҳәа убас егьырҭгьы. Акружокқәа напхгара рзыруеит хыла знапы алаку амаҭәарқәа рырҵаҩцәа. Убас Ҷлоутәи абжьаратә школ (Очамчыра араион) иҭоу аҵаҩцәа изхысуа амаҭәарқәа лабҿаба рбаразы еиҿкааны ирымоуп акабинетқәа. Урҭ акабинетқәа рҿы априборқәа рыла имҩаԥыргауеит аԥышәарақәа. Ари ашкол аҿы еиҿкаау акружокқәа зегьы иаарылукаартә аус ауеит афизика-математикатә (анапхгаҩы, арҵаҩы Дмитри Михаил-иԥа Атмачиди). 
 Ари акружок иалахәу аҵаҩцәа ирҭаху априборқәа дара рнапала иҟаҵаны иааргоит, идырбеиоит ркабинет, ажәахәқәа ирзыӡырҩуеит. Афизика-матиматикатә кружок аусураҿы зхы алазырхуа аҵаҩцәа иреиуоуп: И. Акаба, М. Џьопуа, Л. Сангәлиа-ԥҳа, С. Џьопуа уҳәа убас егьырҭгьы. 
 Уажәы зыӡбахә ҳамоу ашкол аҵаҩцәа, аҽазыҟаҵара иаҿуп Қырҭтәыла зегьтәи ашколхәыҷқәа ркружокқәа (уи ҟалоит Қарҭ ақалақь аҟны). Ари ацәыргақәҵа хьыӡла-ԥшала аԥыларазы, аҵаҩцәа рнапала иҟаҵаны иааргауа априборқәа ркружок акабинет аҿы аԥышәарақәа мҩаԥыргауеит.
 Ари акружок иалахәу аҵаҩцәа аҵараҿгьы узҿыԥшыша роуп.

Агазеҭ: «Аԥсны Ҟаԥшь» Октиабр 22, 1966ш.




Хьаԥарч уахь !

…иҭыхақәои ртәы уазыӡырҩны, џьара ԥсыхәак аман иҟазар, умчала цхыраарк ҳҭахуп убри «аказы» азыҳәан. Ааи, иаҳҭахуп хымԥада!
 Ишудыруеиԥш, сҳабла-уаа афымцеи ҳазнарган ашьхақәа иргәалыҷҷоит, ажәытә кәаҷаб бжьарӡны. Досу рыҩнқәа рҿы арадиоқәеи ателербагақәеи рзықәгылоуп, адунеиаҿ жәабжьс иҟоу зегьы днарбоит. Досу ианраамҭоу агазеҭқәеи ажурналқәеи роуеит. Сҳабла ақыҭа еиҩызшо с-Дәаб леишәацәгьа акәзар адаҷ-цҳа ҳазхырҵеит. Аха убарҭ рахьынтәи иҳагузеи аҩыза Хьаԥарч? Ааи, сҳабла хәҷы иамоуз автобус ауп. Уи аахыс аумааамҭа ҵуеит, ауарбажәқәа ишьҭԥааны иргазшәа, ахабар ыҟаӡам. Згәы иазымчҳаз илашьҭаҵаа-ҩашьҭаҵааит, аха лҵшәа амоуит, аҩыза Хьаԥарч!
 Ақыҭа Ҷлоу ҩахыс Аимара аҳаблаҟынӡа 180 ҭӡы нхоит. Убарҭ зегь шьапыла ауп ишныҟәо амҩаду ахь икылсны. Угәы аҵанӡа инеины ирыцҳаушьап анацәеи абацәеи иааԥса-караха ианцо ианаауа убар. Уи аума абыргцәаҵәҟьагьы иахьырҭаху џьара изнеиуам-изааиуам. Мамзар аӡәык-ҩыџьак шықәсык ахьынтә знык ҳанеибабалак рлакҭа разқәа иуарҳәоит: «Абааԥсы ҳаҷкәынцәа ишәыхьзеи, акы шәылымшаӡои?» – ҳәа. Абжьааԥны шәкаламқәа кны баша шәбадақьуеит…Аха иҳалшоузеи, Хьаԥарч ухаҵкы?..
 Кыр иаԥсоу аҩыза Кәыц-иԥа Хьаԥарч, ҳуҳәоит акы еиԥшымкәа автобус ҳзыбжьоуҵарц. Нас изеиԥшразаалак ҷҟарапатк уман уаакылсны ҳамҩаду улахәаԥш-ҩахәаԥшны цқьа иахьеиҟарам еиҟараутәырц…
                 Агазеҭ Аԥсны ҟаԥшь» азы иҩуп. 1966 ш.


                                


























Ашәыха иахьымӡаз адунеи

Анаџьалбеит, аԥсҭазаара абасҵәҟьа иҳарамума ҳәа агәаанагара узҵысуеит, апоет, апрозаик қәрахьымӡа Иасон Џьапуа еиԥш иҟоу агәлымҵәахқәа уанрызхәыцуа.
Анцәа игәарԥханы иишаз, ажәлантәқәа рылаԥш ицәӡо, ныҳәаԥхьыӡла имҩа ырлашо, ишихӡыӡуаз… Иаалырҟьаны…Иаалырҟьаны, абри иҩыза аҵеи хазына дахьынӡашәымаз шәызхоуп ҳәа ашацәа жәҩанахьтә рықәҿырҭызшәа, Џьапуаа дуқәа днарылшәеит Иасон.
 Аӡәк дышәҩыкызтәуаз, аӡәк иҵәҩаншьап ыҵиршәагәышьеит. Аха уи зегьы збарҭоу Аԥшырҭа иқәтәоу иоуп, иара игәаԥхара иазгылатәхоит, иаццатәхоит.
Акгьы баша иҟалаӡом. Иасон Џьапуа инагӡаны зҩыха, зырҽеиха дахьымӡаз иҩымҭақәа ааидкыланы ирыԥхьаз  ауаҩы ибарҭахоит, ашәыр зааҟала аиԥш, урҭ равтор иқәра даԥыҩланы аццакра шимаз, ашәыха иахьымӡаз ирҿиара акәзар, зда маҭәа ыҟам абаҩхатәра ҷыдагьы шаҟәну.       
 Сыԥсҭазаара қьафла
 Исхызгар сҭахым.
 Са сымшқәа мариала
 Имҩасырц сҭахым…
Иасон Џьапуа еиԥш аҭеҭԥш ԥшӡа еинаала змаз, мыцхәгьы агәеилыҷҷара зцыз илшон қьафла иԥсҭазаара злаихигашаз амҩақәа иԥшаар, дырнылар, аха Ҷлоу ақыҭа Аимара аҳабла иалиааз, уи адоуҳа цқьа зшьа иалаҵәаз, даҽакала ахымҩаԥгара илшомызт. Дәаб аӡиас инарҵахьан аццакра закәыз, ахачҳара шаарԥштәыз, ацқьара ҳашьха дуқәа ишрыҵраӡаз:
                  Ҳашьха ӡыхьқәа ргьама збаз,
                  Сҟарҵеит дара реиԥш сгәы цқьаӡа…
Мамзаргьы:
                  Аԥсҭазаара ацәқәырԥақәа срақәԥо сшамоугьы,
                  Адунеи иагьа ҭысҵаап иагьа збап…
Ҿыц акалам шьҭызхуа аӡәырҩы реиԥш, Иасон Џьапуа иажәеинраалақәа рӷьырак лирикатә жәеинраалақәоуп. Урҭ ажәеинраалақәа рҟны улаԥш иҵамшәарц залшом, зарԥысра иааҭагылаз автор изцәырҵыз абзиабара цқьа заҟа дахӡыӡаауаз, заҟа игьаманы аҳәаақәҵара илшоз.Ҳазхылҵшьҭроу иахьа уажәраанӡа быжь-цыԥхак зҿоу рбырлаш чақьмаџьа иҭаҵәахны иааргоз, арԥызбеи аԥҳәызбеи ихтым, аха мшынҵас иҵаулоу рыбзиабаратә еизыҟазаашьатә традициақәа дрыцәхьаҵыртә дзыҟамлеит Иасон.
  Уи иламыс, иқьабзныҟәгара аауеит Аԥсни Аԥсуареи рыԥсылаҩеирҭа аҟнытә. Убри азоуп, уи иажәеинраалақәа руак аҿы абасгьы зиҳәо:
Ҿымҭкәа ҳгылоуп, ҿымҭкәа ҳхала
Ҳгәаҵа иҭыган ажәак ҳазҳәом!
Амшын ҭынчуп ҩада ихала,
Ацәқәырԥ шьҭыҵны агәы еисӡом…
Мамзаргьы:
                       Иаалырҟьан искыз аҵәца сымпыҵҟьеит,
                       Иԥыххааса, иҭаз зегь цеит иҭыкәкәа.
                       Бышҟа снаԥшызар: ишызбоз бындәылҟьеит,
                       Былаӷырӡ ԥхақәа бӡамҩа иахьыкәкәа…
Иасон Џьапуа алирика мацара иәҭамыгӡакәа, иҽԥишәон апоезиа иара аҩнуҵҟатә жанрқәа зегьы рҟны. Ашәҟәы аҿы аԥхьаҩ иԥылоит: алегендақәа, абалладақәа, изылгам апоемақәа маҷымкәа. Араҟа апоет ҿа ибаҩхатәратә нарха ахы иақәиҭны, иалоу ԥишәон, иқәҿиазгьы маҷым. Ажәлар рҳәамҭақәа дрызҿлымҳан, аҭоурых дагәылалон.
Уи изылгам ипоемақәа: абзиабара иазкума, аԥсҭазаара ду ахь зымҩа зырхаз арԥыс ихҭысқәа ирызкума, аҭоурых иазкума, уаҩы имбарц залшом апоет ҿа заҟа маршәакрыла дрызнеиуаз уи ишьҭихыз итемақәа зегьы. Насгьы, имҳәакәа высшьа
амаӡам апоет аханатә ишьҭихыз иажәеинраалаеиҿартәышьатә форма мԥсахӡакәа аҽҟаза аҽыҩ ццышә амаршәа куа инапаҟны иааганы аԥхьахә шаирго еиԥш, иара иҿахәы сахьаркны иаирҳәон.
Ажәа сахьарк зҿиҵаашаз маҷҩымкәа измаз Иасон иаҩимыжьит аԥсуа бызшәа иамаз ақарбыџьқәа ргьама хаа. Урҭ ақарбыџьқәа роуп еилаџьуџьуа рыда ԥсыхәа ахьыҟам аҭыԥаҿы иргыланы, ипоезиа зегьы гәырԥсаҳәаганы излаҟаиҵазгьы.
Ипоезиатә рҿиамҭақәа реиԥшҵәҟьа игәнаалоуп, ицқьоуп Иасон Џьапуа иажәабжьқәагьы. Урҭ инагӡаны ралгаха, ма аус рыдулаха дшахьымӡазгьы иаразнак рыгәра удыргоит. Рыгәра угоит, избанзар, урҭ рфырхаҵа хада иара автор ихаҭа шиакәу убоит, иара иҟазшьарбаганы урыхәаирԥшуеит.
  Ажәакала, ари астатиа хәыҷы аҟны Иасон Џьапуа ирҿиамҭақәа  реилыргара алшом. Уи  аԥхьаҩцәа ишроулакь, алитератураҭҵааҩцәа ахәшьара шарҭо агәрагара ыҟоуп.
  Дыҟан Иасон, дыҟоуп иахьагьы, уаҵәгьы. Уи иаҳзынижьит арҿиамҭа хазынақәа. Ицәа ианырхьазар акәхап иԥсынҵра шмаҷхоз. Мамзар, машәырла ҟалашьа рымамызт абарҭ ацәаҳәақәа:
       Дрыцҳауп ауаҩы адгьыл ахшара,
       Аԥсҭазаара зыԥсоу мдыркәан дыԥсыр.

Енвер Ажьиба
Аредактор.

