М. Т. Лашәриа,
 Аԥсны ашәҟәыҩҩцәа Рассоциациа Аҩбатәи Аизара Ду аҿы иҟаҵаз ажәахә

Ҳаҭыр зқәу ҳашәҟәыҩҩцәа, 
ҳасасцәа, аԥсуа литература, аԥсуа сахьажәа азааԥсаҩцәа, аԥхьаҩцәа!

Ааигәа имҩаԥысыз ахҭыс – Аԥсны Ахада иалхрақәа рышьҭахь, еиҳа иҭышәынтәалоу аҭагылазаашьаҿ, иахьа ҳарҭ имҩаԥаҳгоит Аԥсны ашәҟәыҩҩцәа Рассоциациа аҩбатәи Реизара Ду. Актәи Аизара Ду акәзар, ишышәгәалашәо, уи мҩаԥган 2003 шықәса февраль мза 4 рзы – еиҳа иуадаҩыз аполитикатә-уаажәларратә ҭагылазаашьақәа раан – усҟаназы дук хара имгакәа имҩаԥысраны иҟаз Аԥсны Ахада иалхрақәа рыламҭалазы, уи иацыз аибарххарақәа, аиҿагыларақәа ршьапкымҭазы, иара убас ҳашәҟәыҩҩцәа наҟ-ааҟ еиҩызшаз Аԥсны ашәҟәыҩҩцәа IX Реизара Ду ашьҭахь.
 Даҽакала, еиҳа инарҭбааны уахәаԥшуазар, Урыстәыла аганахьала Аԥсынра азхаҵара ауаанӡа. Аԥсынра акәша-мыкәша Америкеи Европеи Аԥсынра ҩаԥхьа Қырҭтәыла иаҳзалаҵозар ҳәа ҵҩа змамыз аҽазкрақәа, маӡа-аргаматәи аицәажәарақәа, ақәԥарақәа анцоз аамҭазы. Усҟан ҳарҭ  зегьы ҳзы  акыр еилкаамызт наҟ-наҟ, шықәсқәак рышьҭахь Аԥсынра ахьыҟалашаз, ҭыԥс, ҭагылазаашьас иаушаз. Иҟан, ишаадыруа, ашәарҭара, агәҭынчымра ӷәӷәа.
Иахьазы, Анцәа иџьшьаны, Аԥсынра Урыстәыла ду аганахьала азхаҵара аиуит. Кәыдры аиҩхаа акәзар иҭарцәуп, аӷа дызхым аԥсыуа дгьылуп, аурыс ир-бџьар еиқәшаҳаҭрала, еизыразрала Аԥсынра игылоуп.
Ҳашәҟәыҩҩцәа наҟ-ааҟ ҩ-еидгылакны реиҩшара, ишдыру, ацтәы ҟанаҵеит, еиуеиԥшым аҽыԥныҳәақәа алҵит, уимоу, ахәҭакахьалагьы, изусызгьы изусымызгьы, шәҟәы иаԥхьозгьы иамыԥхьозгьы рҽаларгалт. Хаз ицаз, Аидгыла ҿыц еиҿызкааз ҳашҟа акьыԥхь аҿы ахаҳәқәа маҷымкәа иршәын, ажәа хьанҭақәа ҳәан, «ачарҳәара», «аԥсахра» ирзааргӡа, ҳрыдкылан 1989 шықәсазы Аԥсны ашәҟәыҩҩцәа Реидгыла иалҵыз ақырҭуа шәҟәыҩҩцәа зегь раԥхьаӡагьы, акалам ҳацзку, ахәҭакахьала, Зеидгыла ҳалҵыз иалоу, ус аиԥш иҟоу ажәақәа заҭәоумшьашаз ашәҟәыҩҩцәа шьоукы-шьоук рахьтә. 
Ахәҭакахьала абарҭқәа зегь еизыркәкәоуп, еихшьалоуп 2003 шықәса февраль 14  рзы имҩаԥысыз Аԥсны ашәҟәыҩҩцәа Реидгыла апленум иаднакылаз Аҳәамҭаҿ (аж. «Алашара», 2003 ш. актәи аномер). Уи здызкылаз ашәҟәыҩҩцәа, Цира алаба ҟьаны дҵәуан ҳәа, хаз ицаз ирықәӡбуеит, ирықәҳәацәоит акәымзар, изаҟаразаалакь дара ирхароу ак ыҟаны ирбом, абри Аҳәамҭаҿ ажәа заҵәыкгьы ҳәам ашәҟәыҩҩцәа еиҟәызшаз Аизара ду Еизара Дуҵас ишымҩаԥгамыз, изықәныҟәараны иҟаз Аԥсны ашәҟәыҩҩцәа Реидгыла ашьагәыҭ-ԥҟарақәа зегь шеилагаз, ишеилахәаз.
Ассоциациа анапхгара ракәзааит, уи иалоу ракәзааит аӡәымзар аӡәы при Аҳәамҭа аума, егьырҭ ажәа хьанҭақәа роума рҭак ҟарымҵеит, иахьырҳәашаз, иахьанырҵашаз шыҟазгьы. 
Аҳәамҭа авторцәа ҳашьа рзамҭеит ашәәҟыҩҩцәа Реидгыла аорган ҳарак – уи Аусбарҭа (аправление) алхраан зыбжьы зҭиуаз шәы-процентк рахьтә 80 процент рҟынӡа еицҿакны Б. Шьынқәба дшырҵәаӷәаз (аханатә аахыстәи уи иҿагылаҩцәа ргәаҳәара рҽақәыршәаны).
Араҟа, ҳәарас иаҭахузеи, иавсуп сааҭк уи аԥхьа абыжьқәа зҭарԥсо акәалаԥ рыманы Аизара ду ахаҭарнакцәа зиара иамаз жәлар рпоет иҩны  инеины ибжьы шидырҭиз, нас аҵх лашьцара иалагәаны (азал аҿы лассы-лассы ацәашьы дырцәон) Аизара ду аделегатцәа рӷьырак аҵәаӷәа шихьыршьыз…
Ари абас шакәхазгьы, лассы, ажәлар рахь иузцәырымгоз ари ахьмыӡӷ ус рҽеихеит даҽакала: еиҳагьы еицәатәны. Аизара ду иалнахыз аусбарҭа аилазаараҿ Аизара ду аҿы ирҵәаӷәахьаз, бжьыҭирала изымцаз Б. Шьынқәба дарбоуп. Ари иаанаго уи ашәҟәыҩҩцәа русбарҭа (рыправление) даларҵеит кооптациатәла.
Ҳахәаԥшып ари ажәа аҵакы аҳәаанырцәтәи ажәақәа ражәр аҿы. Уаҟа излаҳәо ала уи лаҭын ажәоуп, иаанагоит «дополнительное избрание, довыборы – самопополнение какого-либо выбранного органа новыми членами (без обращения к избирателям); в отношении выброных органов в СССР кооптация не допускается, так как она является нарушением основ демократии».
Б. Шьынқәба игәы-бзиа, ихы бзиа ишьапы дықәгылан дыҟазҭгьы ари аҩыза «арееира», ари аҩыза аԥаршеи идикылараны дыҟазма? Уи знымзар зны кооптациатәла органк ашҟа далрымхыцызт!
 Ганкы мацара иадызцәыло, ари Аҳәамҭаҿ аӡбахә ҳәам уи Аизара ду аҿаԥхьагьы уаанӡагьы Ҳаидгылаҿ аҭагылазаашьа шҽеимыз, ааҩы-уаак ашәҟәыҩҩцәа Аԥсны ашәҟәыҩҩцәа Реидгыла ҳалҵуеит ҳәа уи ахантәаҩы иҟны арзаҳал шықәырҵахьаз (абар дара урҭгьы: А. Лагәлаа, И. Аҳаш-ԥҳа, Гә. Кәыҵниа-ԥҳа, Гә. Сақаниа-ԥҳа, С. Агындиа, Е. Ажьиба, И. Хәарцкиа, С. Ҷыҭанаа).
Иазааҭгылам уаанӡатәи ашәҟәыҩҩцәа Реидгыла анапхгара АПЕН-клуб алаларазы азҵаара шықәнаргылахьаз (шәахәаԥш «В Абхазии будет ПЕН-центр» («Эхо Абхазии». 27 октиабр, 1998). Абри аусгьы иаҳҭахы-иаҳҭахым ҳашәәҟыҩҩцәа АПЕН-клуб иалоу ма иалам ҳәа реиҩшара иатәын.
Ишаабо, Аҳәамҭа ганкы мацара иатәу ажәоуп, ибжамҽамуп, иаҿаԥнаҽуагьы иҿаԥҽызарц ирҭаху ракәым… 
Абарҭқәа  ирыдҳәаланы иазгәаҭатәны исыԥхьаӡоит акы. Лассы, мышқәак рнаҩсан имҩаԥысраны иҟоуп Аԥсны ашәҟәыҩҩцәа Реизара ду. Убраҟагьы абри аус аӷанџь змоу шьоукы-шьоук иҟаз аиҟәшара амзызқәа ҩаԥхьа ҳашҟа идырхо, ҩаԥхьа аара ҳадҵо иалагар, ҳарҭ, Ассоциациа иалоу азҵаара ықәҳаргылар ҟалоит даҽакала: Аԥсны жәлар Реизара ашҟа аҳәара абри аус аилкаара иазку апарламенттә комиссиа аԥҵаразы, ашәҟәыҩҩцәа IX реизара ду алитигимтә ҟазшьа амазу иамамзу ашьақәыргыларазы. Уаӷәу иаџьал цәгахеит, уи аҩыза аус ҳавгазааит!..
Убасҟан, 2003 шықәсазы  ҳарҭ ҳзы аус злаз Аидгыла ҿыц ишахәҭоу, ишамҩоу аиԥш ала аиҿкаара, азныказы агәынхара зыбжьалаз, аха еилыҵшьа змам арҿиаҩцәа рааибагара, ҳзеиԥш ус аҿы ҳаилахәызаара ракәын.
Лассы-лассы игоз аҽыԥныҳәақәа ракәзар, ишыжәбаз, Аԥсынра Ахада изкыз иҳаҩсыз алхрақәа раан хәыџьара зыҽшаны иқәгылаз акандидатцәа роума, дара алхыҩцәа роума акьыԥхь аҿы, ателехәаԥшраҿы рықәгыларақәа раан ашәҟәыҩҩцәа реиҩшара аӡбахә «ари ас ҟамлар акәын», «ари закәызеи» ҳәа уаанӡа иҳаҳауаз, зны-зынлагьы иазыҟаҵаны иддырҳәоз ацәажәарақәа рыӡбахә цәырымҵит, ажәоуп ҳәа аӡәы иҿаимыршәит. Лацәажәашьагь ыҟамызт, избанзар ажәлар рыҩнуҵҟа хәыџьара аҽшара иҟалаз дара ажәлар азыразхеит, рнапы ақәырҵеит, идемократиатә усуп ҳәа азырԥхьаӡеит, бжьыҭиралагьы ишьақәдырӷәӷәеит.
Адемократиа аҟазшьа, ацәаҩа, убас зегь ҳзыҳәа иаԥҵоу Аконституциа акәзаргьы урҭ ажәлар рзыҳәан ак акәны, ашәҟәыҩҩцәа рзыҳәа даҽак акәны, наҟ-ааҟ акитаи ҭӡы рыбжьаны иауҟаху.
Аҳәамҭа здызкылаз, ҳәарас иаҭахузеи, ирылацәажәом, абиуллетенқәа аделегатцәа ишырбоз асценахьтә аԥҳәыс ԥараҭра ду илҭаԥсаны аҩныҟа ишгаз, нас, аҵыхәтәан, хымш-ԥшьымш рышьҭахь, «Аизара Ду аусура иацнаҵоит» ҳәа ахьӡҵаны 50-ҩуаак аделегатцәа рахьтә жәаҩуаак рҟынӡа еинианы, Аизара Ду афункциақәа ганы уи «шыхдыркәшаз», Аԥхьаӡаратә комиссиа ахантәаҩы ихаҭагьы дыҟаӡамкәа абжьыҭира «иаанарԥшыз» алыҵшәақәагьы ана-ара «иахәҭаз арҽеирақәа» шаларгалаз, иара Аизара Ду акәзаргьы иаазыртыз рыла иаркӡамкәа ишаанхаз…
Ҳанҭыҵ, асовет тәыла ахьыҟаз ареспубликақәа рҿы инарҭбааны абарҭ аиҩшарақәа-аихшарақәа аҭыԥ шрымазгьы, саӡәыкны, шәҟәыҩҩык иаҳасабала, ԥхьаҩык, убас аԥсуак иаҳасабалагьы исҭахын ҳашәхымс илагалахьаз абри аиҩшара аҽацәыхьчара, имаҷымкәа сџьабаа здыз ҳашәҟәыҩҩцәа Реидгыла иаку ҭаацәаракны, иаку Еидгыланы аҟазаара. Ари азҵаараҿ сацәыхаран, схахьгьы исзаагомызт аҩсҭаа иҭәы рхны амца ацреиҵон ҳәа ирҳәо ажәа. Убри атәы аҳәон зыӡбахә сымоу Аизара Ду аҿтәи сықәгыларагьы. Ашьҭахь уи шеибгаз икьыԥхьын агазеҭ «Аԥсны» адаҟьақәа рҿы. 
Абри ақәгылараҿ Аизара Ду иалахәыз ашәҟәыҩҩцәа рахь схы нарханы исҳәон:
«Хаҭала ианакәзаалакь, аханатә сазыразын, сагьазыразуп знапхгара ӷәӷәоу, зус заанаҭтәла иазыҟоу, аԥышәеи адырреи змоу, ашәҟәыҩҩы ицхыраара, ихьчара, ивагылара зылшо иаку, ҭаацәаракны  иҟоу Аидгыла» (агаз. «Аԥсны», 2003 ш. жьырныҳәа 22).
Аха ишырҳәало аиԥш, иҟалашаз ҟалеит, иаҳҭахы-иаҳҭахым иҳауит ҩ-Еидгылак.
Сара иахьагьы исҭахуп, уимоу сагьазхьуеит, иамҩангьы избоит ашәҟәыҩҩцәа Реидгыла ҭаацәаракны, Еидгылакны, рҳәоу-ражәа еиқәшәо рыҟазаара, ҳанҭыҵ, доус дызлаз имилаҭра иатәыз ашәҟәыҩҩцәа Реидгыла иахьа уажәранӡагьы дшазхьуа аиԥш, уи иагыз-иабзаз маҷымкәа ишыҟазгьы!...
Аха иҟоума агәрагара, агарантиа, иаҳҳәап, иахьа коллективкны уаҩ еидиҵо абарҭ Аидгылақәа уаҵәы хаз-хазы ишеилымҵуа, нарха рыманы аус шеицыруа ала?
Москва ақалақь аҿтәи ашәҟәыҩҩцәа Реидгыла (уи иалоуп х-нызықьҩык рҟынӡа ашәҟәыҩҩцәа) ахантәаҩы Вл. Гусев ааигәа акьыԥхь аҿы ирҭоит зыӡбахә сымоу ари азҵаара:
– А как быть с многочисленными вновь созданными параллельными творческими союзами, ведь только писательских у нас не менее пяти, благо, современное законодательство об общественных объеденениях позволяет трем человекам создать любой творческий союз?
Иара аҭак ҟаиҵоит:
– При выплате государственной помощи главным должен быть вопрос не в каком союзе состоит писатель (в этом вопросе я – самый последовательный демократ и либерал), а что он из себя предстовляет в профессиональном плане?
Пусть он предьявит свои опубликованные литературные труды, рецензии на них, написанные признанными в профессиональном сообществе критиками, а также перечень достижений (премии, дипломы и т. д.). В этом случае неважно, в каком конкретно писательством сообществе он состоит, главное, чтобы он на самом деле был писателем».
Абас аиԥш иҟоу ажәақәа, аҭагылазаашьақәа иҳарҳәо рацәоуп, аха, иахьугалакь, аус зланы иҟоу, абраҟа ишҳәоу аиԥш, ашәҟәыҩҩ ихаҭа  дышәҟәыҩҩызароуп, иику акалам аганахьала акы даԥсаны дыҟазароуп.
Аидҵарақәа ртәы акәзар, урҭ бзиа избоз Н. Хрушьчов зны СССР ашәҟәыҩҩцәа Реидгылеи, Урыстәылатәи ашәҟәыҩҩцәа Реидгылеи, Москватәи ашәҟәыҩҩцәа Реидгылеи Еидгыланы рыҟаҵара-реидҵара нап аиркит.
Хрушьчовгьы Хрушьчов иакәын, аха арҭ ашәҟәыҩҩцәа Реидгылақәа рҿы аус зуаз анапхгаҩцәа, убас урҭ реилазаарақәа ирылаз, адунеи зыхьӡ адыруаз ашәҟәыҩҩцәа ари аидеиа мап ацәыркит, иадымгылт, иаармарианы аминистррақәа, анаплакқәа, аколнхарақәа, асовнхарақәаеидызҵоз, Ҟрымгьы алахьынҵа зыӡбуаз, зегь змычыз Хрушьчовгьы ари азҵаараҿ дхьаҵыр акәхеит.
Хаҭала сара исгәаԥхоит абри азҵаара иазкны Ҳреспублика анапхгаҩцәа иааныркыло апозициа: мчыла аӡәгьы акагьы шәыдигалом, ҳарҭ шәара ишәгәаԥхо, шәыззааиуа, шәыззыразу аадгылара ҳазыхиоуп.
 «Еиӷьу ҟаҳҵоит ҳәа шаҳҳәо аҭагылазаашьа еицәаҳамҭәааит» ҳәагьы ациҵоит абри азҵаара иазкыз Аԥсны ахада С. У. Багаԥшьи сареи ааигәатәи ҳаицәажәара аан.
Абри аамҭазгьы Ҳаизара ду иалахәу ашәҟәыҩҩцәа шәҿаԥхьа имӡакәа иазгәасҭар сҭахуп СССР анеилыбга ашьҭахь акырџьара зҽызшаз ашәҟәыҩҩцәа реидгылақәа џьара-џьара ҩаԥхьа аилаларахь рхы шхоу, наҟ-ааҟтәи аизааигәахаратә тенденциа аус шауа.
Абри аизааигәахара иазкны исҳәо.
Ассоциациа еиднакыло ашәҟәыҩҩцәа иҳадаҳкылаз, ашьҭахь 2003 шықәсазы Аминиуст аҿы  ишьақәыррӷәӷәаз Ашьагәыҭ ԥҟараҿ (ҳ-Устав аҿы) ҳаԥхьоит:
«Членство в Ассоциации писателей Абхазии является индивидуальным, коллективным и индивидуальным-ассоцированным»
Ари – адунеи зегь аҿы инарҭбааны ахархәара змоу практикоуп, ашәҟәыҩҩцәагьы рхы иадырхәоит, Урыстәыла аиԥш Урыстәыла анҭыҵгьы.
Аԥсны ашәҟәыҩҩцәа Рассоциациа анапхгара 2003 шықәсазтәи аԥхынразы усҟантәи Аԥсны ашәҟәыҩҩцәа Реидгыла анапхгара аҿаԥхьа азҵаара ықәнаргылоит абри аԥҟара ахархәаразы, ақәныҟәаразы, ҳарҿиаратә Еидгылақәа рыҩбагьы русҳәарҭақәа рыла ихаз-хазызаргьы коллективтәла аилаларазы.
Ари алшара ҳнаҭон ҳзеиԥш зҵаарақәа ҳаицрыхәаԥшларазы, ҳапленумқәа, Ҳаизара дуқәа рҿы аӡәы-ҩыџьа ҳәа акәымкәа ҳашәҟәыҩҩцәа зегьы ралархәразы. Сара стәала, аҵыхәтәаны еиҳа еиӷьу алҵшәақәа рызгьы еиҳа амҩақәа аатуан. 
Аха Аԥснытәи ашәҟәыҩҩцәа Реидгыла усҟантәи анапхгара ари иазыразымхеит, мап ацәнакит. Абас шакәхазгьы, сгәаанагарала, иахьагьы аԥхьа иҟаҵатәу абри акәу џьысшьоит. Ари изаҟаразаалакь акала иаҳԥырхагам, наҟ-наҟ еиҳагьы иаҳмыхәозар. Иаҳԥырхагоу даҽакуп: Аԥсны ашәҟәыҩҩцәа Реидгылаҿ хадара змоу шьоукы-шьоук (ажәа «шьоукы-шьоук араҟа иаҭыԥны избоит) аргама, ҳхаҭақәа убаҟа ҳашрывагылоу, аиҳабыра раԥхьа игыланы ашәҟәыҩҩцәа Рассоциациа аппарат, убас уи еиднакыло раԥшьгарала иҭыҵуа агазеҭ «Еҵәаџьаа», ажурнал «Аҟәа» абиуџьет иалыхзааит ҳәа рықәгыларақәа.
 Даҽакала иуҳәозар абас зҳәо ауаҩԥсы иҭахуп ареспублика анапхгара 40-ҩык зхыԥхьаӡара ыҟоу Ассоциациа мап рыцәкны, егьырҭ 46-ҩык Аԥсны ашәҟәыҩҩцәа Реидгыла иалоу ирыдгыларц.
Иаҳзеилкаауам абри аҩыза ахымҩаԥгашьа логикас иамоу? Ассоциациаа абиуџьет иалхызар, рымҩақәа зехьынџьара иаанкылазар, ҳара ҳахь имааир иабацои ҳәа ҳаларҟәра, ҳахьырхәра аума? Ус акә егьыс акә аиҳабыра, ҳәарас иаҭахузеи, ас еиԥш иҟоу абсурдтә ҟазшьа змоу аус изадгылом, иадгылозар уажәраанӡагьы иадгылахьазаарын.
***
Ҳаиасып ҳус хадахь, ҳцәажәатә ахь, аҩада акыр инарҭбааны сыззааҭгылаз азҵаарақәа, акәама-ҵамақәа ҳаргәылсны, (урҭгьы хцәажәара иатәу,  иахәҭаку ак  аиԥш иуԥхьаӡар шалшогьы).
2003 шықәсазы хаз-хаз иҟоу Еидгылақәаны зҽызшаз Аԥсны ашәҟәыҩҩцәа Реидгылеи Аԥсны ашәҟәыҩҩцәа Рассоциациеи рҭагылазаашьақәа еидкылан ҳрыхәаԥшуазар, азныказы уаҩы еидикылашаз ҳәа акагьы ыҟамызт: ажәытә Еидгыла аҳәынҭқарратә биуџьет аҿы иҟан, иаман ахатә органқәа ҩба – ажурналқәа «Алашара», «Амцабз», ахатә хыбра, убас ахатә Литературатә фонд.  Иалырхыз ашәҟәыҩҩцәа Реидгыла ахантәаҩ ҿыц днеины имаҵура днахагылон, иҭелқәа днарыдтәалон ауп.
Ус иҟамызт Аидгыла ҿыц – Ассоциациа аусқәа. Уи усҟан, ишырҳәало аиԥш, хыхь ажәҩан, ҵаҟа адгьыл, аӷәыцәҳәы иқәтәан. Ҳазлаз ажәытә Еидгылахьтә, ажәа ишалоу аиԥш, абхәҭаа ҳәа ҟәардә заҵәык иадамзаргьы иаҳмоуит, СНГ аҿы акәым, иара Урыстәыла ахаҭа аҩнуҵҟа иеилыҵыз, хаз-хаз ицаз ашәҟәыҩҩцәа уаанӡа ирымаз-ирыхӡыз еиҟараны ишыршақәоз аиԥш.
 «Шәҿыцынхацәоуп, изыцхыраатәу шәоуп» зҳәозгьы рацәак уаҩ дубомызт. Ажәакала, акгьы ахьыҟамыз аҭыԥан ак ҟаҵатәхеит, аҵәҩан арстәхеит. Рыцҳарас иҟалаз, ҳацхыраара акәым иаҳԥырхагаз, ҳамҩақәа рыкра иашьҭаз, ҳаилкаара зцәуадаҩхаз, «арҭ абиуџьет ишԥалашәҵои» ҳәа иқәгылазгьы ҟалақәеит, ашәҟәыҩҩцәа рыбжьара аиԥш иара аиҳабыра рыбжьарагьы.
Убас, 2004 шықәсазы Аминистрцәа Реилазаара аилатәараан, Аԥсны ашәҟәыҩҩцәа Рассоциациа абиуџьет алаҵара азҵаара мап ацәкын. Уи алыршахеит 2005 шықәса инаркны. 
Сара абраҟа сырзааҭгылом Ассоциациа аиҿкаара, ашьаҭаркра активла иалахәыз, уи Актәи Аизара ду ашьҭахь ҳахьнеиз, ҳахьааиз, аргументқәас ицәыраҳгоз, иара убас ҳаздызкылоз, ҳҭагылазаашьатә збоз анапхгаҩцәа ҳаилазаара ишахәаԥшуаз, ҳҵабырг атәы шрыдыркылоз. 
Ҳзышьҭаз азҵаарақәа зегьы мышкала иӡбахазгьы ракәым, урҭ, маҷ-маҷ, ацәыкәбар ахаҳә кылнаҵәоит ҳәа ирҳәо иатәын, ирыцыз ауадаҩрақәа, ирыҵаз адраматә ҟазшьа акакала ҳарзааҭгыло ҳалагар – ахара ҳаргоит. 
Абри аганахьала иналкааны, еихшьалак аҳасабала иазгәасҭо. 
Иахьазы ареспубликаҿ иҟоуп зинла еиҟароу, иеиԥшу, иеишьашәалоу аматериалтә база змоу, аҳәынҭқарратә биуџьет аҿы иҟоу ашәҟәыҩҩцәа Реидгылақәа ҩба, ҳреспубликаҿы иреиҳау аҵараиурҭақәа ҩба шыҟоу аиԥш, Аҳәынҭқарратә ансамбль, иара убас аҳәынҭқарратә биуџьет иалоу егьыр арҿиаратә коллективқәа «Кавказ», «Шьараҭын», акапелла уҳәа шыҟоу аиԥш.
Аԥсны ашәҟәыҩҩцәа Рассоциациа иалоу дарбан шәҟәыҩҩзаалакь, иҟоу шыҟоу ала иаҳҳәозар, иахьа Аԥсны ашәҟәыҩҩцәа Реидгыла аилазаара иалоу шәҟәыҩҩык иаасҭа иҭагылазаашьа акала ихьысҳан иҟам, иеиӷьымзар.
Ари – аҳәынҭқарратә шәыҟәҭыжьырҭаҿ иҳамоу алимит ала, Алитфонд асистема ала иҳауа афинансқәа рыла, Пицундатәи арҿиаратә Ҩны ашҟа ицо рхыԥхьаӡарала, Ассоциациа аппарат аҿы заҟаҩ аус руа ала, агазеҭ «Еҵәаџьаа», ажурнал «Аҟәа» рредакциақәа заҟаҩ рыдыԥхьалоу ала, арҭ акьыԥхьтә органқәа ирзыԥҵәоу агонарар ала, убас Ассоциациа қьырала изыҩноу Аԥсуаҭҵааратә институт иатәу ауадақәа аҳәынҭқараа рганахьала ирзыҟаҵоу аремонт ҟаимаҭ ала, урҭ ирыҩноу аҩнымаҭәа – аҟәардәқәа, акомпиутортә техьника уҳәа рыла. 
Абарҭқәа зегь реиҿкаара, рышьақәыргылара иаҭаххеит ҵҩа змамыз аџьабаа, аҵхи-амши рызкра, имариамыз азнеишьақәа, изныкымкәа-иҩымнтәымкәа зда ԥсыхәа ҳамамыз аусқәа ирызкны аиҳабыра рҭаара, рыргәамҵра, азҵаарақәа ииашаны, ҳәынҭқарратә ҵасла рықәыргылара, уеизгьы-уеизгьы ишыӡбатәыз агәра дыргара, разаагара, шәарҭ, саргьы сназлаз, абраҟа итәоу зегь ҳамчала, иаашәырԥшыз ахаҵгылара, ахачҳара, ааԥсара, иааидкылан, Ассоциациа аус ацныҟәарала.
Иазгәасҭар сҭахуп аиҳабыра рганахьала, Ассоциациа иалоу ҳганахьала аԥсуа шәҟәыҩҩцәа раԥхьаӡатәи рорганизациа – рхеидкыла Аԥсны ашәҟәыҩҩцәа Рассоциациа ашьапы ақәыргылара, азыразхара ари ареспублика зегьы аҿы, ҳдоуҳатә ԥсҭазаараҿ акыр зҵазкуа акакәны ишыҟалаз, ареспублика ашәҟәыҩҩцәа зегь ркьыԥхьтә органқәа еиҳагьы ишрызҳаз, ишыҭбаахаз.  
Адемократиатә аспект ҳгозар абас аиԥш иҟоу афакт Аԥсны анҭыҵ, аҳәаа нырцәангьы ирбарҭахеит ареспублика ашәҟәыҩҩцәа ажәытәан аиԥш мчыла-хаала зегьы ӷбакы еицҭацаланы ишыҟам, рырҿиаратә ус дара ишырҭаху ала еиҿкааны ишрымоу, аҳәынҭқарра аганахьалагьы лаҵа-еилых ҟамҵакәа ацхыраара шроуа.
Абас аиԥш иҟоу аус, ахәҭакахьала иаҳгәаланаршәоит «ашәҭқәа зегь шәҭлааит» ҳәа амрагыларахь ирҳәо ажәаԥҟа.

Аҩызцәа!
Ҳазҭагылоу аамҭазы, аҩада ишысҳәахьоу, Аԥсны ашәҟәыҩҩцәа Рассоциациа иалоу рхыԥхьаӡара наӡоит 40-ҩык. Ианеиҿаҳкаауаз ашықәсан, ишәгәалашәоит, иҟан 18-ҩык. Усҟан, Ҳаизара Ду аҿы, раԥхьаӡа акәны иҳадаҳкылт ҳганахь аиасра иазыразхаз гәыԥҩык ашәҟәыҩҩцәа. Иаанхаз, ашьҭахь Аԥсны ашәҟәыҩҩцәа Реидгыла иалалоит.
Аԥсны ашәҟәыҩҩцәа Реидгыла акәзар, иахьа уи иалоуп 46-ҩык ашәҟәыҩҩцәа, убарҭ рахьтә аԥсышәала иҩуа, зҩымҭақәа ҭзыжьуа 36-ҩык, аԥсышәала имыҩуа 10-ҩык. Ишысҳәаз, Ассоциациа иалоуп 40-ҩык ашәҟәыҩҩцәа, убарҭ рахьтә аԥсышәала иҩуа, зҩымҭақәа ҭзыжьуа 31-ҩык, аԥсышәала имыҩуа 9-ҩык.
Наҟ-ааҟ: Аԥсны ашәҟәыҩҩцәа Реидгылаҿ аԥсышәала иҩуа 36-ҩык, Ассоциациаҿ – 31-ҩык.
Хәҩы-уаак рыла ауп Аԥсны ашәҟәыҩҩцәа Реидгылаҿ аԥсышәала иҩуа злаҳаиҳау.
Ассоциациаҿ 40- ҩык рхыԥхьаӡара иалоуп ааигәа Ҳаидгылахь иҳадаҳкылаз 7-ҩыуаак абаза шәҟәыҩҩцәа. Урҭ рхыԥхьаӡараҿ иуԥылоит хҩы-уаак жәлар рышәҟәыҩҩцәа. 
Иааидкыланы иугозар, наҟ-ааҟ Ҳаидгыла иалоу рхыԥхьаӡара шәҩы-уаак ирзынаԥшуеит.
Хьаҵрак аҳасабала иазгәасҭоит, Асовет аамҭазы, уи аилаҳамҭазы, ҳаибашьра аҿаԥхьа аԥсуа шәҟәыҩҩцәа рхыԥхьаӡара 50-ҩык еиҳамызт. Иахьа, ҳазҭагылоу аамҭазы хԥа-ԥшьба миллион иҟоу Ҭаҭартәылаҿ, ашәҟәыҩҩцәа рҭаацәара еиднакылоит 307-ҩык ашәҟәыҩҩцәа.
Ицәгьамзар ҟалап, ҳарҭ, абри азҵаара ахәаԥшрааан наҟ-наҟ азанааҭ ус иҳаднаҵо аҭакԥхықәра ааҳарԥшлар, 1997 шықәсазы Аԥсны ашәҟәыҩҩцәа Реидгылаҿ зныкҟьара 20-ҩык рҟынӡа усҟантәи Ҳаидгылахь ишҳадаҳкылаз аиԥш акәымкәа.
Иахьазы Ассоциациа аилазаараҿ иҟоуп Аԥсны аҳәынҭқарратә премиақәа заҭәашьоу алауреатцәа ааҩы-уаак: Ш. Салаҟаиа, С. Зыхәба, М. Лашәриа, В. Амаршьан, У. Аҩыӡба, Р. Смыр, В. Ҷкадуа, М. Чкатуев (аиҿырԥшразы: Аԥсны ашәҟәыҩҩцәа реидгылаҿ ф-ҩыуаак). Жәлар рышәҟәыҩҩцәа, рпоетцәа ҳәа ахьӡ заҭәашьоу ԥшьҩыуаак: М. Лашәриа, М. Чкатуев, Џь.  Лаҩыцә, И. Алиса (Аԥсны ашәҟәыҩҩцәа Реидгылаҿ – ҩыџьа: А. Гогәуеи Н. Ҭар-ԥҳаи). Ҳаилазаараҿ иҳамоуп Аԥсны аҭҵаарадыррақәа ракадемиа алахәыла иашацәа – академикцәа-афилологцәа хҩы-уаак: Ш. Салаҟаиа, С. Зыхәба, М. Лашәриа. Иара убас акандидатратә ҩаӡара змоу  афилологцәа хҩы-уаак: У. Аҩыӡба, Ҭ. Џьапуа, А. Ашәба. (Аԥсны ашәҟәыҩҩцәа Реидгылаҿ академикцәа аӡәы – З. Џьапуа, адокторцәа аӡәы – В. Коӷониа).
Ҳәарас иаҭахыузеи, алитературатә процесс  иалахәу, алитература, асахьажәа иахаҭарнакцәоу ауаа иалуреатцәоу илауреатцәаму, иакадемикцәоу иакадемикцәаму, мамзаргьы жәлар рпоет ма рышәҟәыҩҩы ҳәа ахьӡ имоу имаму ҳәа акәым апоезиахь, апрозахь, алитератураҭҵаарахь урҭ  иҟарҵо алагала аԥхьаҩцәа ишрыдыркыло, ахә шыршьо. Аха, абри аамҭазгьы, иҳәатәуп аҩада иеиқәыԥхьаӡоу арҿиаҩцәа рџьабаа ахә ашьараҿы урҭ ираҭәашьоу ахьӡ ҳаракқәагьы ирҳәо шмаҷым.
Ассоциациа анапхгара, хаз-хаз игоу уи алахәылацәа абри аамҭа аҩнуҵҟа алитература, арҿиаратә ус рганахьала аҳәынҭқарраҿ имҩаԥыргоз аусқәа зегь активла ирылахәын, иҟарҵоз алагала, ацхыраара акыр аҵанакуа, акыр аанаго: ари, 2007 ш.  иаҳҳәап, инарҭбааны имҩаԥгаз Б. Шьынқәба ииубилеи ашҟа еицырдыруа  ашәҟәыҩҩцәа рааԥхьараҿ ирбаз аџьабаа, ралагала.
 Ассоциациа иалоу рзааԥсон убас егьырҭ ҳашәҟәыҩҩцәа дуқәа риубилеиқәа рымҩаԥгараҿ, еиуеиԥшым аиԥыларақәа реиҿкаара, ашәыҟәҭыжьра ус, арҿиаратә ус рганахьала аиҳабыра ирыдыркылоз ақәҵарақәа, апрограммақәа рыпроектқәа реиқәышәара алахәзаараҿ, СССР ашәҟәыҩҩцәа Реидгыла иалоу ашәҟәыҩҩцәа-аветеранцәа рсоциалтә ҭагылазаашьа аиӷьтәразы ажәалагалақәа рыҟаҵара ус аҿы уҳәа жәпакы (ахәҭакахьтала маҷк иадамзаргьы убри иабзоуроуп СССР ашәҟәыҩҩцәа Реидгыла иалоу, убас Аҳәынҭқарратә премиақәа заҭәашьоу ҳашәҟәыҩҩцәа, ҳҵарауаа уҳәа есымза ҩба-ҩба нызқь мааҭ ироуа ацхыраарагьы).
Ашәҟәыҩҩцәа Рассоциациа анапхгара акыр аџьабаа абеит ареспублика ашәҟәыҩҩцәеи Урыстәылатәи ашәҟәыҩҩцәеи русҳәарҭақәа, убас Адунеижәларбжьаратәи ашәҟәыҩҩцәа рнапхгареи реимадараҿ, Алитературатә институти «Литератураниа газетаи» уҳәа рышҟа аимадара ҿыцқәа рыбжьаҵараҿы. 
Убас, адунеи аҿы еицырдыруа Москватәи «Литературанаиа газета» акәзар, Аԥсны ашәҟәыҩҩцәа Рассоциациа аԥшьгарала абри ахәышықәса рыҩнуҵҟа, ҳаицәажәарақәа ирыбзоураны, ҳаԥсуа шәҟәыҩҩцәа, ҳаԥсуа литература ирызнакит адаҟьақәа жәпакы. Урҭ рҿы икьыԥхьын Аԥсны жәлар рышәҟәыҩҩы А. Гогәуа иажәабжь «Аҽыкәаҳа», Д. Гәлиа иԥсҭазаареи ирҿиаратә мҩеи ирызку У. Аҩыӡба инеиҵыху истатиа, абри агазеҭ акорреспондент исымихыз ҳаԥсуа литература иазку инарҭбаау сыҿцәажәара, агазеҭ «Еҵәаџьаа» иахҳәаау В. Занҭариа иажәа, лаҵа-еилых ҟамҵакәа 21-ҩык аԥсуа поетцәа ражәеинраалақәа. 
Сыҿцәажәараҿ ахәҭакахьала иналкааны иазааҭгылан иахьатәи ареспублика анапхгара ашәҟәыҩҩцәа рырҿиаратә ус ацхырааразы иҟарҵо ашьаҿақәа, аҳәынҭқарратә шәыҟәҭыжьырҭа аиҭашьақәыргылара аӡбахәгьы хадара злоу ак аиԥш иналкааны. 
Асовет аамҭазы аума, уи ашьҭахь аума миллионҩыла аԥхьаҩцәа змоу ари агазеҭ абас аԥсуа шәҟәыҩҩцәа рҩымҭақәа знымзар зны иамбацызт. Урҭ реиҳараҩык раԥхьаӡа акәны ауп араҟа ишкьыԥхьхаз.
Ҳзыхцәажәо аамҭа аҩнуҵҟа ашәҟәыҩҩцәа Рассоциациа иалнаршаз аус хадақәа иреиуоуп агазеҭ «Еҵәаџьааи» ажурнал «Аҟәеи» раԥҵара, рхацыркра.
Ааигәа адунеи абеит  «Еҵәаџьаа» а-50-тәи аномер. 2008 шықәсазы ҳарҿиаратә интеллигенциа иреиӷьыз рхаҭарнакцәа адгаланы иазгәаҭан уи еиҭашьақәыргылоижьҭеи хәышықәса аҵреи иара анхацыркхаз аахыс 80 шықәса рыҵреи. Убасҟан, 2003 шықәсазы иҭыҵыз раԥхьатәи аномер актәи адаҟьаҿ икьыԥхьыз, апрограмматә ҟазшьа змаз астатиа иахьӡын: «Еҵәаџьаа» – ҳашәҟәыҩҩцәа зегьы еицырзеиԥшу, еицыртәу газеҭуп».
Ииашаҵәҟьаны, дыҟам шамахамзар ԥсыуа шәҟәыҩҩык, поетк зыԥсҭазаара иалҵхьоу иакәзааит, иҳалагылоу иакәзааит раԥхьаӡатәи абри ҳаԥсуа литературатә газеҭ зҩымҭақәа анымлац, иззаҭымгылац. Урҭ рыхьӡ-рыжәла, аӡәаӡәала реиқәыԥхьаӡара, ианырҵаз хадара змоу рҩымҭақәа рыӡбахә аамҭа ҷыда аҭахуп. Аԥсышәала аиԥш урысшәалагьы араҟа адунеи рбахьеит ҵҩа змам асахьаркыратә ҩымҭақәа, архьивтә материалқәа, аиҿцәажәарақәа. Урҭ рхыԥхьаӡараҿы иҟоуп асовет аамҭазы зкьыԥхьра аанкылаз, иҭаҵәахны, ахәа зқәыԥсаны ирымаз, раԥхьаӡа акәны ҳгазеҭ адаҟьақәа рҿы адунеи збаз астатиақәа, ақәгыларақәа. 
«Еҵәаџьаа» исахьаркԥсароу газеҭуп, уи адаҟьақәа рҿы зқьы инареиҳаны афото-сахьақәа анылахьеит. Убарҭ рыбжьара иҟоуп ала-мала ԥшаашьа змақәамыз, иуникалтәқәоу. Ашәҟәыҩҩцәа риубилеиқәа раан ԥасагьы иахьагьы ашәҟәыҩҩы ихаҭа ифото ада уаҳа даҽак анырымҵозҭгьы лассы-лассы агазеҭ еиҿнакаауа аиубилеитә даҟьақәа рҿы фотосахьала инарҭбааны ирзааҭгылоуп аиубилиар идац-ԥашә, убас ирҿиаратә мҩаҿы ивагылаз, ицәырҵра, ишьақәгылара иалахәыз.
Иаҳҳәап иаахтны: бжьаратәла 12 даҟьа змоу, сахьа лыԥшаахала еиқәыршәаны «Еҵәаџьаа» 50 номер аҭыжьра шус мариамыз. Уи аҭыжьра, ашьақәыргылара имаҷымкәа зџьабаа аду ҳашәҟәыҩҩы-аветеран Б. Ҭыжәба узхагылоу агазеҭ «Аԥсны» номерк аҭыжьра заҟа аҭаху умдыруеи ҳәа аниасҳәа – аҭак ҟаиҵеит иааркьаҿны: «иаҭахуп ԥсҭазаарак!»
Ари, ҳәарада, метафоратә ҟазшьала иҳәоу ак ауп. Абри аметафора схы иархәаны исҳәозар, иаҳҳәап, 12-12 ма 16-16 даҟьа змоу Б. Шьынқәба, И. Коӷониа, убас Анталогиа аиҭаҭыжьра уҳәа ирызкны адунеи збоз аномерқәа ҳгозар, урҭ рҭыжьра ҩ-ԥсҭазааракгьы аҭахызар ҟаларын!
 «Алитературатә газеҭ аҭыжьра даараӡак имариоу усны ишыҟам, ахәҭакахьала иаҳгәаланаршәоит «Еҵәаџьаа» инашьҭарххны зҭыҵра аԥшьгахаз «Издание Союза писателей Абхазии» ҳәа зҵаҩыз агазеҭ «Ажәа».
Рыцҳарас иҟалаз, уи актәи аномер аҵыхәтәантәи номерхеит, иара убра, убри ала иааиԥхьбеит.
Иаҳҳәахьоу еихаҳшьалозар, алитературатә газеҭ «Еҵәаџьаа» аҭыжьрала ҳарҭ ишьақәҳаргылт раԥхьаӡатәи аԥсуа периодикатә ҭыжьымҭа ахьӡ аиԥш, уи аԥызҵаз, ҳашәҟәыҩҩцәа раԥхьаӡатәи Реидгыла ахьӡгьы – Аԥсны ашәҟәыҩҩцәа Рассоциациа.
Абри сықәгылара схы иархәаны  абраҟа иналкааны иҭабуп ҳәа расҳәоит «Еҵәаџьаа» аҭыжьра активла иалахәу Е. Ажьиба, Р. Лашәриа, А. Ашәба, ҳәарада, Б.  Ҭыжәба аԥхьа днаргыланы! Агазеҭ аҭыжьыҩцәа, аиқәыршәаҩцәа ракәзаргьы иара убас – Ламара Чамагәа-ԥҳа, Стелла Саӡ-ԥҳа, Марина Џьениа-ԥҳа, Аннета Ахьи-ԥҳа, Шьазина Џьапуа-ԥҳа инадыркны аҳәынҭқарратә полиграфиа ус аиҳабы Роман Аргәын иҟынӡа. 
Ҳарҭ, «Еҵәаџьаа» аҭыжьра аџьабаа адызбало зегьы егьа аеҵә кыдаҳԥааргьы ари ҳлитературатә газеҭ абас аиԥш ала иааиԥмырҟьаӡакәа аҭыжьра ҳзалыршомызт аҳәынҭқарра рыцхыраара ҳамамкәа.
Абар, уажәшьҭа хышықәса иреиҳауп «Еҵәаџьаа» аҳәынҭқарратә биуџьет иалоуижьҭеи, есышықәса миллион-бжак миллион-бжак инеиҳаны аԥара азыԥҵәаны.
Сгәы иаанагоит ҳара ҳганахьалагьы абри ацхыраара ҳарҵабыргит ҳәа.
Ҳарҭ, ареспублика аинтеллигенциа ҳаԥсҭазаараҿ иҿыцу хҭысхеит ажурнал ду, ажурнал жәпа «Аҟәа» аҭыҵра. Уи хацыркын ашәҟәыҩҩцәа Рассоциациа аԥшьгарала хәба-фба шықәса раԥхьа. 
Ҳарҭ  ианакәзаалакь ҳаҭыр дула ҳаизыҟоуп имариамыз аамҭақәа раан ҳаԥшьгара иадгылаз, абӷа азҭаз ақалақь усҟантәи анапхгаҩы Л. Лолуа. Ҳаҳҭнықалақь иахьатәи ахадараҿы игылоу Алиас Лабахәуа иакәзар ажурнал аномер уаанӡа иазыԥҵәаз агонорар 10 нызқь мааҭ рҭыԥан сынтәанахыс 60 нызқь рҟынӡа ихеигалт, даҽакала иуҳәозар ареспубликаҿ иҭыҵуа егьырҭ аҳәынҭқарратә журналқәа ираҭәашьоу агонорар еиҳамзар еиҵам. 
Аԥсны абас аиԥш иҟоу ажурнал ҿыц ацәырҵра  ҳџьынџьуаҩ Ф. Искандер абас ахиҳәааит: 
«Это оригинально, что журнал будет выходить на двух языках. Значит, его смогут читать не только абхазы, но и все, говорящие по-русски. Это очень хорошо для Сухума и всей Абхазии, поскольку здесь живут люди многих национальностей. Благодаря журналу, они лучше будут понимать абщие интересы республики».
Ажуранл «Аҟәа» иахьа уажәраанӡа иҭыҵхьоу аномерқәа акьыԥхь аҿы, аԥхьаҩцәа рыҩнуҵҟа ахәҳаракшьара ҳарак аиуит Аԥсны инаркны Москва, Петербург, Киев, Нхыҵ Кавказ уҳәа рҟынӡа.
«Аҟәа» адаҟьақәа рҿы лаҵа-еилых ҟамҵакәа икьыԥхьуп иналукааша ҳаамҭазтәи ҳаԥсуа шәҟәыҩҩцәа убас аҳәаанырцәтәи ашәҟәыҩҩцәа дуқәа рҩымҭақәа – ажәеинраалақәа, апоемақәа, ароманқәа, еиуеиԥшым аиҿцәажәарақәа, аҵарауаа шьардаҩы русумҭақәа, аиҭагақәа. 2004 шықәсазы раԥхьаӡа акәны абраҟа акьыԥхь абеит Пушкин ихаантәи аурыс шәҟәыҩҩы Павел Каменски иповест «Қьалышьбеи».
Ааигәа иҭыҵраны иҟоу ҩ-номерк рҿы икьыԥхьхоит Аԥсны Урыстәыла адҵара иазку, зыхьӡ нарҭбааны иеицырдыруаз аурыс шәҟәыҩҩ ҟаимаҭ Даниил Мордовцев иҩымҭа «Прометеево потомство – роман из истории последних дней независимости Абхазии». Уи аԥҵан 1897 шықәсазы. Иазкуп Аԥсны Урыстәыла алаҵара, уаанӡа иамаз ахьыԥшымра ацәыӡра, аурыс мпыҵахалара ус аҭоурых, апроблема. 
Агазеҭ «Еҵәаџьаа» акәыз, убас ажурнал «Аҟәа» – арҭ, ишысҳәаз, зҭыжьра мариам периодикатә кьыԥхьымҭақәоуп. «Еҵәаџьаа» аҿы – газеҭк ҩ-газеҭк ҭаӡоит, абжак аԥсышәала, абжак урысшәала. Убас ажурнал «Аҟәа» акәзаргьы.
 Абас аиԥш ала аԥхьаҩцәа ирзырхоу аҭыжьымҭақәа ҷыдала рмасштаб ҭбааҭыцәзароуп, иазыҟаҵоу аԥхьаҩцәа ирзырхоу ракәны иҟазароуп, ҳпериодикатә кьыԥхьымҭақәа рҿы лассы-лассы ҳазхьыԥшуа апровинциатә ҟазшьа, апримитивтә цәаҩа уҳәа ирцәыхаразароуп. 
Гәахәас иҟаҳҵоит иахьа  уажәраанӡатәи ҳусура абри аганахьала иазыркхьоу абзыраӡы. Ахәҭакахьала абри атәы аҳәоит ҳазну ашықәс алагамҭазы иҭыҵыз агазеҭ «Эхо Абхазии» адаҟьақәа ирну «Поразился правде» захьӡу агазеҭ аредактор  В. Шариа истатиа. Уи азкуп ҳжурнал ианыз В. Ҷкадуа иповест «Отлученная от горя».  Астатиа автор дзыхцәажәо, ахәҳаракшьара зиҭо аповест ахь диасаанӡа «Аҟәа» иазкны иазгәеиҭоит: 
«Всего за прошедшие годы вышло в свет не так уж много  номеров, и так получилось, что долгое время я его не читал, а потом прочел почти все скопом и был приятно удивлен, даже поражен серьезностью, значительностью целого ряда литературных и публицистических произведений, мимо которых в свое время прошел, не заметив их появления».
Ажурналист ииашаны иҳәоит абас аиԥш иҟоу аҭыжьымҭа ҟаимаҭ аларҵәара шагу, изыхәҭоу, иаԥхьаша ауаа ишырмоуа.
Абри аларҵәара рыгуп зегьы: агазеҭ «Еҵәаџьаа» инаркны иҭҳажьуа ашәҟәқәа рҟынӡа. Ҳхалагь ҳаума – ари аҭагылазаашьа шәҟәыс иҭыҵуа, журналс иааҭыҵуа зегьы ирзеиԥшхеит. Аҵыхәтәантәи ашықәсқәа рзы ҳашәҟәыҩҩцәа рышәҟәқәа иеиқәыҿаҳәа, ирыкәыршоу ақьаад кәалаԥ иҭымхӡакәа, гарҭа рмоуа дара ирымпыҵахеит. Аус руам ашәҟәы-абыӷьшәы рылазырҵәаша асистема, уаанӡа иаԥыз амеханизм. Иҟам афинанс. Дыҟам аиҿкааҩ.
Уажә ҳаҩнуҵҟа еиҳа иаархәо-ицо аҳәынҵәеиқәҭәарақәа, ахьибаҳәарақәа, наҟ-ааҟтәи аиҿагыларақәа зныԥшуа апериодикатә кьыԥхь ауп, зны-зынла «ани ауаҩ изкны убраҟа ианырҵаз шәаԥхьахьоума» ҳәа зегь еибарыҩуа убарҭ ирышьҭоуп. 
Агазеҭ «Еҵәаџьаа» аума, ажурнал «Аҟәа» аума ҳзыхцәажәо арҭ ахәышықәса рыҩнуҵҟа даҟьак иадамзаргьы абри аҭагылазаашьатә рнымыԥшыц.
Ҳара ҳхықәкы хада – ҳашәҟәыҩҩцәа, ҳҵарауаа, ҳпублицистцәа раԥҵамҭа ҿыцқәа рцәыргара-ркьыԥхьра ауп, убри алагьы ҳауаажәлар рдоуҳатә ԥсҭазаара гәыцқьала, ԥсыцқьала рымаҵ аура, ҳзеиԥш милаҭ литература ҳарҿиаратә хәҭаак алагалара, ҳаҩныҵҟагьы адәахьгьы ҳазцәыԥхамшьаша ажәа ацәыргара.

***
Ашәҟәыҩҩы иԥсҭазаараҿ хадара злоу, ихьӡгьы аанзыжьуа,  иҩымҭақәа роуп.
Иааидкылан, ҳаԥсуа шәҟәыҩҩцәа имариамыз аибашьрашьҭахьтәи ашықәсқәа рзы ирылдыршаз даараӡа ирацәоуп, урҭ рахьтә шоукы-шьоук, иаҳҳәап, В. Амаршьан иеиԥш иҟоу, уаанӡа иаԥырҵахьаз цәаҳәак рзацымҵаӡаргьы рышҟа ҽиԥныҳәак анузыҟамҵоз аамҭазы, ҩаԥхьа ҳлитература ҵәатәы шьаҟан иаҵагылоит.
В. Амаршьан иакәзар деицгәаҭоуп аибашьрашьҭахьтәи иажәеинраалақәа, иажәабжьқәа, иповестқәа, ироманқәа рыла, ҳпублицистикатә аԥҵамҭақәа доуҳала, уаҩрала ирылҳәҳәо, агәаӷи, ашьауреи, ахӡыргареи ирцәыхароу, иуаажәлар ирзырхоу иҩымҭақәа рыла. Ҳаамҭазтәи аԥхьаҩ ҳҭоурых ахь, иԥа заҵә дызлаӡыз аибашьрахь, иахьатәи ауаҩы илымшарақәа рахь, изаҵәрахь, иааԥсарахь ҳәаа змам ҵауларак узаадыртуеит, урҭ уцуп, иузаанхоит иухымԥсаауа ажәаны, аҵхи амши ирыхшаз қәыԥсычҳарак иеиԥшны, зны игәырдуганы, ирхәыцганы, зны илаӷырӡышаны. 
Абас  аиԥш  иҟоу иҩымҭа ҟаимаҭқәа, ирҿиаратә дунеи акырӡа инарҭбааны еидызкыло В. Амаршьан ихәтомк – ари, сара стәала, абиԥарақәа ирзаанхо ажәоуп, аханатә аахыстәи аԥсуа бапҩхатәрақәа рдунеи  иадунеиуп. Араҟа ажәа – ажәоуп, аҳәоу ҳәоуп, уашьаҳауам, уахәыруам, илашоуп, еилыккоуп. Ахәҭакахьала абарҭқәа ирыбзоуроуп урҭ рыԥхьара, ргәынкылара рымариара, иҩымҭақәа рынарха.
Абас аиԥш иҟоу ажәа ҳаракқәа азысҳәар сылшоит Р. Смыр илирика, ипоезиатә мцабз, иажәа хьыршәыгә. Исзыӡырҩуа даара исымаркып ҳәа сгәы иаанагом В. Амаршьан ипрозеи Р. Смыр ипоезиеи иахьатәи ҳаԥсуа поезеи ҳапрозеи иреиҳау рыҩаӡараҿ игылоуп ҳәа сҳәар.
Урҭ ираҭәашьоу Аҳәынҭқарратә премиа ҳауаажәлар реиԥш ҳашәҟәыҩҩцәагьы рнапы ақәуп,  гәыҩбарак, цәыҵаҳәарак рыԥшьымкәа.
Рушьбеи ипоезиатә акәзар, ҷыдала уи инарҭбааны сазааҭгылт 2007 шықәсазы икьыԥхьыз (ажурнал «Аҟәа», №1, 2007ш.) «Апоезиа иазшоу, зыжәлар ирҵеиу» захьӡу сыстатиаҿы.
Ҳхаантәи аԥсуа проза аҩаӡаратә анаҳҳәо ҳабла иҿаҿаӡа ихгылоит М. Миқаиа ироман «Ахҟа», уи злаҩу, излаԥҵоу иара автор ида иахьа  аӡәгьы иҿам, иуникалтәу, зхы инаркны зшьапаҟынӡа исахьаркԥсароу абызшәа. Аԥсуа бызшәа ҳәаа змам абеиара, уи ажәытә-аҿатә, шеишықәсатәи ашьҭамҭа ахылара зҭаху дарбанзаалакь, дпоетума, дыпрозаикума, дбызшәадырҩума, дҭоурхҭҵааҩума, жәлар рҿаԥыц ажәа ҭызҵаауа ҵарауаҩума даԥхьалааит ҭабара зқәым аӡыхь иаҩызоу абри ашәҟәы. Уи иаԥхьаз, иаанызкылаз рахьтә аӡәымзар аӡәы изҳәом амалабаша саамҭа нысхит ҳәа. 
Иарбану нас ашәҟәыҩҩы изыҳәа ари еиҳау анасыԥ, абри иеиҳау ахықәкы!
Аԥсуа проза ду ахь, аԥсҭазаара епикатәла инарҭбааны аарыԥшрахь аханатә имҩа хацыркуп иаҳхысыз аибашьра хьыӡла-ԥшала иагәылсыз ҳапрозаик Л. Гыцба (Гыц Асԥа). Уи иҩышьа аҷыдарақәа иреиуоуп аԥсҭазаара адырра, алаԥшҳәаа аҵаулара, аҭбаара. Л. Гыцбагьы, Р. Смыр иеиԥш аханатә иуаажәлар рыцәгьа, рыбзиа, рнысымҩа далагылоуп, ҳмилаҭ цәаҩа ицәаҩаны, ахӡырымгара, аамысҭашәара, аԥсуара рдунеи ҭбаа-ҭыцә датәны, дрылаҟаны. Уи ипроза абарҭқәа зегь рыла еибаркуп, иҳәаақәҵоуп. Уажәшьҭа инарҭбаангьы ахцәажәара, аихшьалара зҭаху ак акәны избоит. 
Апроза ажанр иатәуп аԥхьаҩ акыр шықәса раахыс иԥыло Ш. Ԥлиа имшынҵақәа. Араҟа мшынҵала инарҭбааны ицәыргоуп адунеи ахы-аҵыхәа иакәшахьоу, акыр збахьоу, аԥсҭазаара аилашра икыднаҟьахьоу, зуаажәлар ӷәӷәала ирзааԥсахьоу ауаҩԥсы иажәа, илаԥшҳәаа блаҵарыла иҟарҵо ахәшьарақәа, аибашьра ҟалаанӡа аиԥш уи ашьҭахьтәи ахроника – мшы-мшы, мза-мза… Абас аиԥш иҟоу анҵамҭақәа иахьагьы уаҵәгьы ихәарҭоуп, ԥсахшьа змам документк иаҩызоуп. 
Ахәҳаракшьара иаԥсоуп ҳаԥсуа шәҟәыҩҩцәа еиҳабацәа иреиуоу Б. Ҭыжәба иҭоурыхтә проза, ипублицистика. Ашәҟәыҩҩы дыԥшаауеит, днапыршьышьуеит аԥарда зҿаршәу, хара инаскьагоу аамҭахь, ашәышықәсақәа рыҵалашьцарахь. Ирацәоуп араҟа уи илаԥш ҳәаа, ибаҩхатәра иаадырԥшыз, занааҭтәла аҭоурых адырра, имоу азыҟаҵара злаицхрааз. Абарҭқәа ртәы инарҭбааны дрылацәажәоит акад. С. Зыхәба уи изикуа аастатиаҿы.
Ҳлитератураҿ драматургк, прозаик иаҳасабала жәашықәсала деицырдыруеит аԥсуа сцена зџьабаа ду аду, иналукааша аҟаза Р. Џьопуа. Х-томкны иҭыҵраны иҟоу уи иҩымҭақәа реизга, сара стәала ҳмилаҭ театр азгьы, ҳлитературазгьы иаԥсоу ҳамҭахоит. Уаҟа аҭыԥ рауеит иара убас уи иажәеинраалақәа, ипроза, ааигәа иаԥҵаз иҭоурыхтә повест «Смилгьы» убрахь иналаҵаны.
Апрозатә жанр аҿы, убас апублицистикаҿ қәҿиарала аус руеит апрозаикцәа Вл. Қапбеи Б. Қаџьаиеи. Урҭ ражәа иахоу аԥсуа цәа, рбызшәа ацқьара, абеиара, аилыккаара аԥхьаҩ иҭахны, игәы-ихы рзыразны идикылоит, ҵабыргыла ицәажәоит. 
Зеиӷьыҟам апрозатә ҩымҭа ҟаимаҭқәа аԥиҵоит акыршықәса раахыс урысбызшәала иҩуа В. Ҷкадуа. Уи шәҟәыҩҩык иаҳасабала асовет аамҭа инаркны дцәырҵхьан, уажәы ҳаибашьра ашьҭахь ҩаԥхьа аԥышәарамҩа дахысуеит, илаԥшҳәаа ирҭбаауеит, ирҵаулоит. В. Ҷкадуа ибаҩхатәра абзырӡы иазкуп аҩада зыӡбахә сҳәаз В. Шариа истатиа. Уи ишаанагара иҟоу баша ԥхьаҩым, иазыҟаҵоу уаҩԥсуп, дышәәҟыҩҩуп, иҟаиҵо абас аиԥш иҟоу ахәшьарагьы,  акыр иаԥсоуп.
Баҩхатәрала апоезиа ажанр аҿы аус руеит апоетцәа И. Лашәриа, В. Зантариа, Б. Барцыц, Р. Лашәриа, Е. Ажьиба, С. Агындиа, И. Ԥкьын, М. Џьопуа, убас, убарҭ зегь реиҵбы апоет Ал. Чхамалиа. Рыцҳарас иҟалаз, саамҭа исылнаршом аӡәаӡәала урҭ рзааҭгылара, рыхцәажәара. Урҭ рахьтә аӡәырҩы иахьатәи аԥсуа лирика аҩаӡарахь инаӡеит, раԥҵамҭақәа рыда ҳаамҭазтәи ҳаԥсуа поезиа иҭәы-иԥха ухахьы иузаагом.
Урысшәала апоезиа знапы алаку  дреиуоуп шәышықәса раԥхьа забшьҭра Аԥсны иахылаз аурыс поет Вл. Саблин. Уи абар 80 шықәса дырҭысит. Имаҷымкәа зҳәатәы зҳәахьоу, зыҩтәы зыҩхьоу поетуп, абраҟа аиԥш изныкымкәа Урыстәыла иҭыҵхьоу аизгақәа дравторуп, ҳпоезиатә ҭаацәара далахәуп, иҳамоу, урыс поет  заҵәык иаҳасабала ҳилаҽхәоит, ҳизгәдууп, иҩымҭақәа ҭҳажьуеит.
Урыс бызшәала иҩуа Алитературатә Институт аушьҭымҭа Леила Ԥачлиа-ԥҳа лакәзар, агазеҭ «Республика Абхазиаҿ» аус зуа еицырдаруа журналиступ, дредактор ҟазоуп. Лпоезиатә цәаҳәа аклассикатә жәеинраала атрадициа иатәуп, илашоуп, исахьаркуп, шьҭыбжьхаала, игәнукылаша ритмла еибаркуп.
Лассы иҭыҵраны иҟоу уи лажәеинраалақәа реизга сара стәала аԥхьаҩ дроуеит, ҿыцбарах иибаша дунеик изаадыртуеит.

Ҳаҭыр зқәу ҳашәҟәыҩҩцәа ҳаԥхьаҩцәа !
Алитературатә критика, алитератураҭҵара аҭагылазаашьа анаҳҳәо аамҭазы инашьҭаххуеит «аиҵахара дуқәа ыҟоуп» ҳәа. Ари акыр ииашоуп ҳәа азуҳәар ауеит ҳара ҳаҿгьы ҳанҭыҵгьы, алитература аҿаԥхьа акритик, алитератураҭҵааҩы ирыду аҭакԥхықәра ҷыдатә ҳалацәажәозар. Аха аханатә ари аиҵахаратә иалацәажәоит Белински идунеи аниԥсах инаркны. 
Аԥсуа литераутраҿгьы иҟан аамҭақәа урҭ рхабар аныҟамыз, ианымицыз, мамзаргьы анс ма арс, урҭ рҵакы, рнырра ҳлитература аҿиараҿы рацәак аныԥнамҟоз.
Аха иҟоу ишыҟоу ала иаҳҳәозар а-30-тәи ашықәсқәа инадыркны алитературатә критика ыҟан, – ашьҭахь алитератураҭҵаарагьы ашьапы иқәгыло ишалагаз аиԥш. Ҳҭагылазаашьатә ҳгозар ари аус  знапы алаку рхыԥхьаӡара маҷуп ҳәагьы узҳәом: Ш. Салаҟаиа, С. Зыхәба, Р. Қапба, Гь. Гәыблиа, Б. Гәыргәлиа, У. Аҩӡба, Д. Аџьынџьал, Џь. Адлеиба, С. Бигәаа, В. Агрба, Р. Ебжьноу, Ҭ. Џьопуа, В. Занҭариа, В. Коӷониа, Р. Лашәриа, А. Ашәба, схаҭагьы абрахь схы аласҵоит. Ишаабо ала, жәларыуаак! Иҩу, иаԥҵоу ааидкылан урыхәаԥшыргьы – статиақәуома, еизгақәоума, хаз иҭыҵхьоу монографиақәоума иуҳәар ауеит ҵҩа змам. Ахәҭакахьала, араҟа иаҳгәалаҳаршәар ауеит зны Л. Лабахәуа ииҳәаз: «Уара исҳәо шәаҳауоу, иҳәатәӡамкәа – иаҳҳәоит ауоу!» 
Сҽазыскуам иҟоу аихьӡарақәа хаз-хазы рзааҭгылара. Уи аҩыза ацәажәатә ала-мала узылҵуа усым.
Иеиқәыԥхьаӡоу рыбжьара еиҳа далыскаауеит ҳҵарауаҩ, академик С. Зыхәба. Ижәдыруеит уи акыршықәса раахыстәи  ичымазаратә, Аԥсны анҭыҵ иҟазаара. Саӡәыкны оумашәа избоит абас аиԥш иҟоу аҭагылазаашьа змоу абри ауаҩ ари ахәышықәса рыҩныҵҟа дзыхьӡаз, илиршаз. Згәы бзиам иакәым згәы бзиоу изгьы аламала шьҭыхшьа, ҵалашьа змам. Урҭ ӷбакы иазгом, иазышьҭыхуам. Ари, сара стәала, фырхаҵароуп, аԥсуа литература акәым, нхыҵ-аахыҵгьы аламала иуԥымло, иуникалтәу хҭысуп. Изырҟаҵозеи абри ауаҩ абарҭқәа? Иԥсадгьыл абзиабара, илитературеи иуаажәлари рҿаԥхьатәи агәыбылра, аханатә ицгылаз аҭакԥхықәра. 
 Ҳзыхцәажәо апериод аан иҭыжьу ашәҟәы-абыӷьшәы рыӡбахә анаҳҳәо аамҭазы, ҳәарада ҳзавысуам аԥсуа поезиа анталогиа аиҭаҭыжьра. Уи адунеи абеит Аԥсуаҭҵааратә институт ала, аҳәынҭқарра иҟарҵаз адгылара иабзоураны.  Ишыжәбахьоу аиԥш уи ҭыжьуп иахьа уажәраанӡа шәҟәык иузадымкыло - ҿыгҳаралагьы полиграфиалагьы, акра-ашьҭра кыр иаԥсаны, ҳамҭас иҭрыжьуа ашәыҟәқәа иреиԥшны, иблахкыганы. Актәи аҭыжьраҿы еиԥш аҩбатәи аҭыжьра аангьы абри аус ӷәӷәала дазааԥсеит ааигәанӡа аминистрцәа реилазаара иахагылаз А. Анқәаб. 
Анталогиа иацуп ҳсахьаҭыхҩы ҟаза Б. Џьопуа иҭыхымҭақәа. Урҭ зегь милаҭтәуп, милаҭ маҭәала еилаҳәоуп, ауникалтә ҟазшьа рымоуп.
Абри сықәгылара схы иархәаны иазгәасҭоит ҳаԥсуа сахьаҭыхыҩцәа еиҳа-еиҳа ҳаԥсуа  шәҟәы сахьала аиқәыршәара, ашәҟәыҩҩцәа рхаҭақәа рпартреҭԥҵарақәа уҳәа ирзааҭгыло иашалагаз.  Ари аԥсуа шәҟәыҩҩцәа акыраамҭа иззыԥшыз, уаҩ дзеигәырӷьаша хҭысуп, ҳақәныҳәоит! 
Споезиатә рҿиамҭа «Аџьынџь» иацу Б. Џьопуа иҭыхымҭақәа ракәзар ашәҟәы адунеи азырбаз Москватәи аҭыжьыҩцәа исарҳәон Москва аҩнуҵҟа абас аиԥш иҟоу ашәҟәы абас аиԥш ала сахьала аиқәыршәара шалымшоз. 
«Аџьынџь» уажәшьҭарнахыс Б. Џьопуеи сареи иеицаҳзеиԥшу шәҟәуп, еицаҳтәуп. Ирацәахааит ҳаԥхьаҟагьы ҳашәҟәыҩҩцәеи ҳсахьаҭыхыҩцәеи еицыртәу ашәыҟәқәа! 

***
«Уаргьы суҷкәынуп сара сан, Аԥсны» иҳәоит иахьа абраҟа иҳалатәу Ҳаизара ду аделегат, абаза литература ахьӡала иаашьҭу ҳашьа, аханатә аахыстәи ҳҩыза ду, Ҟарачы-Черкьесстәи жәлар рпоет, Д. Гәлиа ихьӡ зху аҳәынҭқарратә премиа алауреат Микаель Чкатуев. Абас рҳәар рылшоит Ассоциациахь иҳадаҳкылаз абыжьҩык абаза шәҟәыҩҩцәа зегьы, убас  Аԥсны ауаҩытәыҩсара азин змоу абазаа зегьы.
Ҳарҭ наҟ-ааҟ иаҳзыԥшуп аусеицзура ду, аиҭанаиааира, шәҟәҭыжьра усла аеимадара, аицхыраара, аӡыреибагара. Иҟаҵоу аус дуқәа рахьтә гәадурала аӡбахә ҳҳәоит  шықәсқәак раԥхьа ҩ-томкны иҭыҵыз абаза поезиа анталогиа. Аԥсуа-абаза жәлар Рконгресс иҟанаҵаз аҳәарала уи еиқәиршәеит М. Чикатуев. Иеиқәыршәоуп аԥсуа поезиа антологиа аиқәыршәашьатә принцип ала – Микаель ари аус инапы аналакыз иҩыга стол иқәын ҳанталогиа, хаз ҷыдала иареи сареи иҳаман иакымкәа-ҩбамкәа аиԥыларақәа, аиҿцәажәарақәа.
Абас аеиԥш иҟоу аус ду, наҟ-ааҟ еицаҳзеиԥшу аҭыжьымҭа ҳаҩ милаҭк еиҳагьы еишьцәанатәуеит.
Ари аус рыԥшьоит иахьа иҳалагылам аԥсуа шәҟәыҩҩцәеи абаза шәҟәыҩҩцәеи рынаурқәа, Алықьса Лашәриеи, Ҟали Џьгәаҭани,  Владимир Анқәаби рынаурқәа.
Агәра згоит ҳреспублика анапхгарагьы иҿыцу ари ашьаҿа ишадгыло, ишеигәырӷьо, иахәҭоу ахшыҩзцарагьы шарҭо. 
Иахьа ашәарҭа иҭагыло ҳаԥсуа бызшәа мацара акәӡам, Ҳаԥсуа-едыгьа бызшәақәа рҭаацәараҿы аҟазаара-аҟамзаара ршәарҭа иҭагылоуп абаза бызшәагьы.
Ҳаԥсуа бызшәа аҭагылазаашьатә акәзар, иҟоуп уи амҩа аҭараҿ, арҿиараҿы  шьаҭанкыла иԥсахтәу знеишьак. Араҟа аамысҭашәара мацарала аус ԥхьаҟа иузгом. Иаҭахуп ақәыӷәӷәаратә гангьы. Абри амҩа ианылт Украина, абри амҩа ианылт Прибалтика, убас акырџьара. Хаала, хышьышьрала аума Украинаа аукраинцәа рхатәы бызшәа шрыдыргало? Иҟаӡами уаҟа мчылатәи афактор, ақәыӷәӷәара, аршәара? Збызшәа ззымдыруа, иззымҳәо ауаҩԥсы икариера ҿаҟәоуп ҳәа иҟоу агәаанагара?
Прибалтикаа раҟара ауаҩ изинқәа ҳәа изышьҭоу аус зыркьыкьхьада, амца ацразҵахьада, аха рбызшәа ахьчараҿ, аиқәырхараҿ аӡәымзар-аӡәы игәхьаа рымкит, «абраҟа аестон бызшәа змаҳауа шьоук тәоуп», «абраҟа алитов бызшәа ззымдыруа шьоук збоит» ҳәа ахьыӡҵаны рбызшәа чарҳәара азызуа аамысҭашәара рҽазырымкит. Ари аԥшьгахеит акыр шықәса раԥхьа, асовет тәыла шааилаҳаз аиԥш.
Ҳарҭ иаҳҳәом аҵареиурҭақәа рҿы иреиҳау аматематика аԥсышәала иахыслааит, адунеи аҿ еицырзеиԥшу атехьникатә маҭәарқәа рақәзаргьы иара убас, аха аиҳабыра, аинтеллегенциа, аусҳәарҭа-уаа имҩаԥырго аизарақәа аԥсышәала рымҩаԥгара ари ԥсыхәа змам уск аиԥш ҳамыхәаԥшуазар ауп. Арахь уԥшыр аҳәынҭқарра анапхгаҩцәа роума, аусҳәарҭақәа ирхагылоу ауаа роума шьардаҩык шьахәла аԥсуа бызшәа рҳәоит, ирдыруеит.
Ишԥаҟалари аусқәа уаҵәы-уаҵәашьҭахь урҭ аҩаӡарақәа рахь ҳбызшәа аҳәара акәым зынӡагьы измаҳауа ауаа амҩа роуа иалагар? 
Жәашықәса еиҳауп абри аус аҽазыҟаҵара, арххара, алацәажәара, ҳаҿуижьҭеи, аха ҳзалагом, иаҳзыгәыӷьуам, ҳахьгылоу ҳгылоуп, иҟац ыҟоуп. 
Изаҳҭахузеи иахьа аурыс иҳаиҭо ацхыраара уи иабзоураны ҳхаҭақәа уаҵәы-уаҵәашьҭахь бызшәала ҳаурысхозар?
Изаҳҭахузеи Аԥсны ахы-аҵыхәа зшьаҟьо миллионҩыла аԥсшьаҩцәа урҭ ҳмилаҭ бызшәа алшара дырԥсыҽуазар? Уи иарҭо ааха рӷьашьа амаиауазар?
Абас аиԥш сҳәоит иаартны, схаҭа аханатә аурыс иган иадгылоу уаҩԥсны сшыҟоугьы!..

***
Ирацәоуп ашәҟәыҩҩцәа рус, алитература ажанрқәа, уҳәа  уаҩ дыззаҭгылаша азҵаарақәа.
Убарҭ зегь рыбжьара, ҳәарада, хадара ауеит аԥсҭаара ҵабыргла аарыԥшра, агәылаԥшра, ҳаҩныҵҟатәи асовет аамҭазтәи аредактор иҳаҵаиҳәо ала акәымкәа аԥхьаҩ илаԥшҳәаа зырҵаулаша, дзырхәыцша, игәы-иԥсы ҿызкааша аҩымҭақәа. Ари – апоезиаҿгьы, апрозаҿгьы, ашәҟәыҩҩ инапы злаку зегь рҿы.
Афранцуз шәҟәыҩҩ ду Бальзак иҩуан: «Я состою в оппозиции, которая называется жизнь». Уи ихы иԥхьаӡон афранцуз жәлар дырмаӡаныҟәгаҩны, дашьҭан ихаантәи ижәлар рыԥсҭазаараҿ хадара змоу зегь ралкаара, ахаан зыԥсы ҭәраны иҟам ауаҩԥсы, амҵарсҩы, ауаа рцәырҳәҩы ихаҿсахьа аԥҵара, аидеал ҳаракқәа рцәыргара. 
Зеиуахк уҭаху рыла еиларсу иахьатәи аԥсуа ԥсҭазаара акәзаргьы иара убас – иаҭахуп алаԥш ҵар, ҵкар рацәала аԥсҭазаара агәылаԥшра, ҳзышьцылам, ҳхаԥыц зымҿац ала аԥхьаҩ иԥылара 

*   *   *
Аҵыхәтәан, иааркьаҿны акәзаргьы ҳаамҭазтәи ашәҟәыҩҩы иҭагылазаашьа аиӷьтәразы ҳасаб ззутәу акы-ҩба. 
1) Д. Гәлиа ихьӡ зху арҿиаратә Ҩни ҳареи ҳаизыҟазаашьа азҵаара.
Ишдыру, сынтәанахыс иахьа уажәраанӡа уи иахагылаз аԥшәмацәа ықәҵуеит, иара Минатом ахадарахьы ииасуеит.
Рыцҳарас иҟалаз, 2001 шықәсазы, Аминистрцәа Реилазаара А. Џьергьениа  данахагылаз аамҭазы, Аԥсны ашәҟәыҩҩцәа Реидгылеи (Б. Гәыргәыла)  Алитфонди (Џь. Аҳәба), инхәыҵакшәа азыразны ааигәанӡатәи аԥшәма В. В. Артиушенков иахь ианиасуаз, (изыхҟьазаалакь!..) ашәҟәыҩҩцәеи аԥшәмацәеи хазы, ашәҟәыҩҩцәа рзы иҷыдоу наҟ-ааҟтәи Аиқәшаҳаҭра анапы аҵаҩымхеит, абри иахҟьаны, ҳашәҟәыҩҩцәа рзин шәҟәы-быӷьшәы ирнымкәа иаанхеит. 
Асовет аамҭазы ақырҭуа шәҟәыҩҩцәа етажк, еихагылак шеибгаз ианрымаз аамҭазы, ҳарҭ аибашьра ашьҭахь аԥсуа шәҟәыҩҩцәа зегь 700 рҟынӡа номер змоу ахыбраҿ ашықәсан ҳазқәиҭу, иҳаӡаз, ҩ-уадак роуп. Ҳәарада, ганс иҟоу зегьы ҳасаб рзуны, ирыхәаԥшны шьаҭанкыла ирҿыцтәуп аԥшәмацәа ҿыцқәеи ҳареи ҳаизыҟазаашьа, ҳазқәиҭу, иҳауа-иҳахӡу реизырҳара аганахьала.
2) Ииашам ак акәны иԥхьаӡатәуп СССР ашәҟәыҩҩцәа Рлитфонд иатәыз Гагра ақалақь аҿы амшын ихықәгылоу ашәҟәыҩҩцәа рырҿиаратә ҩны – Ахан иахьазы ашәҟәыҩҩцәа ҳзыҳәан (ахашәалахә ахәҭак акәзаргьы) акагьы ҳзалаӡамкәа иахьыҟоу. 
Иара убас СССР алитфонд иатәыз,  14 еихагыланы иҟоу Пицунда ацентр аҿы зыргылара рацәак агымкәа иаанхаз анхарҭатә хыбра.
3) «Литературанаиа газета» иатәны Агәыӡера амшын ԥшаҳәаҿ игылоу ԥшь-еихагылакны иҟоу ҳаибашьра алагамҭазгьы акыр шықәса аус зыухьаз арҿиаратә ҩны акәзаргьы.
 Урҭ аобиектқәа рыргылара Д. Гәлиа, Гь. Гәлиа, И. Папасқьыр, Б. Шьынқәба, убас ҳарҭ зегьы инаҳаркны, згонорар-зыҟәрышь ахәҭак алоу ҳауп, изтәу-изықәнаго, амԥын ус змамыз ауаа раасҭа.
 4)  Убра, Гәылрыԥшь араион аҿы, Агәыӡера, «Латературана газета» иатәыз ахыбра авара, 1985 ш. ииун 28 рзы Қырҭтәылатәи аминистрцәа реилазаара иҟарҵаз Ақәҵарала иаҳзалхын, гектраки бжаки адгьыл. Сараӡәк соуп издыруа абри азҵаара аӡбара заҟа иуадаҩыз, зны Хрушьчов амшын ԥшаҳәа аҿаԥхьа х-верск иахьаҵанакуа адгьылқәа рҿы ргылара ҟалом ҳәа иҟаиҵаз ақәҵара иахҟьаны. 
Абас шакәызгьы, СССР ашәҟәыҩҩцәа Реидгылеи (Марков) Қырҭтәылатәи ашәҟыҩҩцәа реидгылеи (Н. Думбаӡе)   сареи ҳнапқәа зҵаҩыз арзаҳал 1982 ш. апрель мзазы Шеварднаӡе дахаҵгылар акәхоит. Абри ашьҭахь хышықәса ҵит аҩада сзыԥхьаз Ақәҵара рыдыркылаанӡа. 
1985 ш. азы И. Берулаа дызхагылаз Аԥсны аминистррцәа реилазаара қәҵарала аргылаҩцәа ирыдырҵоит убри аҭыԥ аҿы 23 котедж, хаз-хаз игоу 23 хыбра рыргыларазы. Ашәҟәыҩҩцәа Реидгылаҿ ҳахәаԥшхьан, иҳадаҳкылахьан ахыбрақәа рмакет. Абри апроект ала иаҳзалхыз адгьыл аҿы еиҿкаахон Переделькино иаҩызаз ашәҟәыҩҩцәа рықалақь хәыҷы, 66-ҩык ашәҟәыҩҩцәа рзы, хыбрак аҿы ҩыџьа-ҩыџьа ма хҩы-хҩы  ашәҟәыҩҩцәа. Аргылара нап адыркраны ишыҟаз ауп Горбачиов иаамҭа шаааи, иагьааннакылоит.
Аха, бзиарас иҟоу, абри азҵаара иазку ашәҟәы-быӷьшәы зегь еиқәхеит,  спапка иагәылоуп. Иаҳзалху адгьыл акәызар иҳамарымкуазар ҳара иаҳтәуп. 
5) Аибашьара аҿаԥхьа ашәҟәыҩҩцәа Реидгыла иазалхыз, иахьа Ҳаизара ахьымҩаԥгахо, аҵарауаа зыҩноу аҩны, ашәҟыҩҩцәа клубҵас изхәаԥшуаз азал ҟаимаҭ змоу ахыбра.
Аҵарауаа гәыӷуеит знымзар зны иблыз рхыбра ахьгылаз ираҭәоу, ирышьашәалоу ахан ргылыхап ҳәа. Ашәҟәыҩҩцәагьы убас – зны ираҭәаршьахьаз, иртәыз рхыбра иахалап ҳәа.
6) СССР ашәҟәыҩҩцәа Реидгыла асистемаҿ иҟан ашәҟәы дәқьанқәа ԥшьба: Москва, Ленинград, Киев, Аҟәа. Изӡом абри аусгьы сџьабаа ӷәӷәа адын, ашәҟәы бзиа андифицитыз усҟантәи аамҭақәа рзы ари азҵаарагь ӡбашьа змақәамыз иреиуан. Иамҩоуп, ҳәарада, уи ҩаԥхьа аартра, ашьақәыргылара.
7) Иеиҭашьақәыргылатәуп иара убас алитература аларҵәара иазкыз, ҟаимаҭлагь аус зуаз Абиоуро. Уи шьақәыргылатәуп ԥаса ишыҟаз аиԥш, ашәҟәыҩҩцәа зегь ирзеиԥшны, иара убас аҟазара аусуҩцәагьы алархәны, наҟ-ааҟ иеицаҳтәны.
8) Ирҿыцтәуп Алитературатә институти ҳашәҟәыҩҩцәеи реимадара, реиҿцаара. Иахьатәи Аинститут анапхгара ари иазырзуп, иацхраауеит.
9) Знымзар зны иӡбахароуп абасҟак ацәажәара шьҭызххьоу, зны Б. У. Шьынқәба акырӡа дыззааԥсахьаз аус – Алитературатә музеи аартра.
10) Хра злоу даҽакы: ашәҟәыҩҩцәа Реидгылақәеи аҳәынҭқарратә  шәыҟәҭыжьырҭеи. 
Аиҳабыра абри аус аҿы акыр зҵазкуа Ақәҵара шрыдыркылахьоугьы мҩабжара иаангылоуп. Абри азҵаараҿ изыдгылатәу, азинқәа зегь змадатәу   аҳәынҭқарратә шәыҟәҭыжьырҭа анапхгара мацара акәым, абри аус ҵәатәы шьаҟан иаҵагылазароуп ашәҟәыҩҩцәа Реидгылақәагьы. Ус анакәымха агәҭак бзиа, аус ҟаимаҭ уашәшәырахар алшоит..

***
Сықәгылара абри ахәҭаҿы аҩада исҳәаз еихшьалауа сыззааиуа: ашәҟәыҩҩцәа, убас урҭ Реидгылақәа енагь аиҳабыра рнапы нарымҵакуа, ирҳәо-ирчо рышә ихгыламзароуп. Ирымазароуп ак зладырҳаша, рхы излахәаша аматериалтә-техьникатә база. Иахьатәи ҳьџьырмыкьатә аамҭақәа рзы Москва мацара акәым уи анҭыҵгьы ахахәарақәа аԥшьгоуп еиуеиԥшым аформақәа рыла.  Изҿыԥштәу рацәоуп.
Ашәҟәыҩҩцәа Реидгылақәа, Урыстәыла аиԥш, СНГ аҿы, акырџьара ирылшеит 90-тәи ашәықәсқәа раан уаха-саха ҳәа иҟаз аамҭа ирцәалаӡыз рхыбрақәа, рыԥсшьарҭатә ҩынқәа рыргьежьра, аҳәынҭқараа рымчала, аӡбарҭақәа ирыӡбуаз ала. 
Ҳара ҳҿы абри аганахьала изаҟаразаалакь ак ҟаҵамхеит, Пицундатәи Аҩни ҳареи ҳаизыҟазаашьатә убри иазку Аиқәшаҳаҭраҵәҟьа аԥҵам. Ҳашәҟәыҩҩцәа Реидгылақәа рнапхгарақәа рзы ҳарҭ ашәҟәыҩҩцәа зегь ҳзы иуҳәар ауеит ари аамҭа, арҭ ашықәсқәа баша ицаз аамҭоуп ҳәа.  
Иазгәаҭатәуп а-90- тәи ашықәсқәа шуадаҩызгьы наҟ-наҟ ашәҟәыҩҩцәа Реидгыла асистема иахәашаз ахыбрақәа, адгьылқәа, ашьҭаҵарҭақәа уҳәа роура еиҳа имариан, ԥара-шьара зҭахыз усымызт, ацәҳар анахыҵуаз аамҭан. Убасҟантәи ашықәсқәа рзы арҭ азҵаарақәа ықәыргыламхеит, иӡбамхеит, ҳусура ахатә интересқәа, асса-мысса уҳәа иртәхеит.
Ишахәҭоу аиԥш, ираҭәоу аргументқәа рзыԥшааны аиҳабыра рҿаԥхьа урҭ азҵаарақәа рықәыргылара даараӡак имариам, аха, сара стәала, инагӡатәу, хымԥада иззааҭгылатәу усу џьысшьоит.
Араҟа хаз-хазы иналкаа-аалкаауа акәымкәа азҵаарақәа ықәыргылатәуп комплекстәла, масштабтәла Аиҳабыратә Қәҵара адкыларазы.

***
 Иахьатәи ҳарҿиаратә  ус иахьа ишахәҭоу ҳзахамҵгылар, иҳазмырманшәалар, амч-абӷа ҳзамҭар абиԥара еиҳабацәа ҳзыԥсахаша ҳзымааӡар, материалтә-техьникатә уасхырк ҳзышьҭамҵар – ҳаԥсуа милаҭ литература наҟ-наҟ аҵабыҵасса ирхаанхоит, урҭ ҳаҩнуҵҟагьы ҳанҭыҵгьы аӡәгьы иблаҿ имааиуа иҟалоит, ақьачақьцәа реиԥш еибадырбо иалагоит, ҳарҿиаратә усгьы маҷ-маҷ аӡы ажәуеит. 
Ари аҭагылазаашьа ҳәҳәо, атәыҩақәа ахаргылан иааӡом, уи адыргақәа нахьхьи џьара ҳархьыԥшуеит!..
 Ашәҟәыҩҩы иуалԥшьа, имилаҭ аҿаԥхьа иду аҭакԥхықәратә акәзар, уи ҳаракуп,  хақәҵаратә усуп, ҳаамҭазтәи апратиатә егоисттә системақәа ридеалқәа ирхыҳәҳәоит.
Ашәҟәыҩҩцәа Реидгылақәагьы аполитикатә мчразы иқәԥо партиақәам, иахьатәи аурыс ма афранцыз шәҟәыҩҩцәа роума ус аиԥш ала рҽеидкылан иҟам, уи амҩа ианым, идгьылтәу аиԥш идгьылтәымгьы рыгәҭыхоуп.
Ашәҟәыҩҩы ихықәкы атәы, иуалԥшьатә зеиӷьыҟам ала иҳәахьеит зны Н. Некрасов: 
«Сеять разумное, доброе, вечное!» 

