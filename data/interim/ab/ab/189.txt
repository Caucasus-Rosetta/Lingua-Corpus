«– Слахьынҵа зҭаӡу иарбан баашу уҳәама, Ҳараз? – сгәы иҭамкәа, схы иҭамкәа, аԥхын ҵхы иналыхәхәан, слымҳа аҽааҭанарҳәит ахаан исмаҳацыз бжьы рҩышьыгак. Убри абжьы убриаҟара иразын, убриаҟара иԥшқан, иззакәу сыздырам, убриаҟара агәра згеит, убриаҟара исзааигәахеит, абыржәы убри абжьада гәыӷырҭахлаҳәа сымамшәа збеит. Уажәазы, убри абжьы сара сзыҳәан идунеихеит, хра еибаркырахеит!» – абас далагеит Ҳараз аҩажәеиԥшьбатәи атетрад раԥхьатәи абӷьыц аҿы.
– Анцәа улыԥха ҳаҭ! Анцәа иахьакәым ала ҳаумырҩашьан! – сҳәан, сылахьи-сыџьымшьи аасӡатәит. «Ари зегь зымчу анцәа ду иҟынтәи иааҩуа ныхахәуп!» – абригьы сгәы инҭысҳәааит, самкуа-самышьҭуа сахьгылаз.
«Ажәаҭҟьара ахыҭҟьара» ҳәа, иара сара схаҭагьы исызгәамҭаӡакәа снацыҵҟьан:
– Мамоу, мамоу, акгьы сымҳәаӡеит, аԥшырҭа иқәтәоу, ухьы шьаргәыҵа сакәыхшоуп! – сҳәеит, сыбжьы насымпыҵҟьан.
«Умҵааз џьушьоит, уара анцәа имаалықь! Уҵааит, уара убжьы уара ухаҭа иумаҳаӡеит акәымзар!
Ушьҭа усзыӡырҩла. Сара уара улахьынҵа иахылаԥшуа ныхахәуп. Иҟоуп уара иузааигәаӡоу, аха абара аҳәара уақәиҭым, лакә кәтаӷьк ашәагаа зшәагаау хаҳәы еилаҭәах шкәакәак. Уи абжьшьхак рыҵаҟа, абжьрҩашк ирӡааршәылоуп. Убри ахаҳә шкәакәа, ақардуаг аҟара еиқәаҵәоу, ҵыс кәтаӷьк иаҟароу хаҳәы еиқәаҵәак агәылоуп. Убри ахаҳә еиқәаҵәа иаӷроуп еҵәышк иаҟароу, ашәлиманы зыхьӡу даҽа шьанҵа гьежь ҟаԥшь хәыҷык. Убри иагәылоуп, Ҳараз, уара уԥсы згәылаҳәоу улахьынҵа амаӡа!»
Абри ашьҭахь, уажәраанӡа игәыкы-ҵәыкуа ицәажәоз абжьы ӡшәахшәа иныҵабеит.
Ушьҭа аҵх агәы еиҩнашахьан. Акиҳәа ҿызҭыз арбаӷь
абжьы, нырцә-аарцә ахәқәа инарықәҩит. Ашьха қыҭа, аҵх аԥсы ӡаны, бжьыда-шьҭада, аӡы еиԥш, ииасны ицон. Ҳахьатә кәасқьа ахьтәы ҵәымыӷқәа алазҵоз аеҵәа рхьыршаӡ ахьыӡсон. Жәҩан гәаҵа иҵаҽҽоз асар рымҩа, геи-шьхеи рхи-рҵыхәеи еиқәнаҳәалон. Аҵх каххаа арҩаш рашәабжь игаран. Амза шьыбжьхыҵырҭахь инхықәгылахьан. Уи амза, ашәхаҩа еиԥш, ибҩа лагьанха, исаранџьха еилыԥхо, ажәҩан ӡы-мшын иаларшәын. Амза ҩашьарада, уажәымзар-уажәы дналԥраап уҳәартә, ҩашьарада данын Адау. Адау иарӷьа напала икын ауаатәыҩса рбарақьаҭра, рхьарахә зҭархьоз аныга ду.
– Жәлар рҿаҵахәы анцәа иумырӡын! – сҳәеит сыбжьы ныҵакны. Схала заҵәык амӡырха сықәгылан. Уаха схала заҵәык, гәнаҳа змамыз анцәа иҵх ҭынч акәа сҭаршәын. Ари аҵх сара сзыҳәан аҵыхәтәантәи ҵхын. Иаашар, аибашьрахь амҩа сықәлон.
Ҳахьатә кәасқьахь сынхалеит. Саб Ҭемраз дахьышьҭалоз амаҵурҭаҿы иҭааӡа ацәашьы аркын. Саб идыруан уаҵәы амҩа сшықәлоз. Иара дзышьцылахьаз абзагәырҩа, уахагьы аҟама аҿеиԥш иҿагылан. Ишԥаҟаиҵарыз, иара ихала ихы изаагомызт. Анцәа иаҳхылаԥшхәу уирманшәалозар ауп. Саб шәиԥхьыӡк ишьҭазу сыздыруам, аха аԥсыгәырҩеи абзагәырҩеи дызрылҵуамызт.
«Ари арыцҳара ду иҟалаз жәлары зегьы ирзыҟалеит, сара сзынгьы иҟалеит, ишԥазури!» – иҳәеит иацы зны, аррахь ишсыԥхьоз ала ашәҟәы анысзаа. – «Ичамҩахә ыҟазар, дхынҳәып!» – иҳәеит ҩаԥхьа ибжьы ныҵакшәа. Аха саб Ҭемраз иҟазшьа сара уажәы избазма, егьа иҽеизганы, исычҳауеит, исынсырԥшрым ҳәа далагаӡаргьы, иауамызт, иҽизышьақәкуамызт…
Ашьшьыҳәа сыстол снахатәеит. Иаразнак сыбла иаахгылеит, стапанча апатрона анҭымҟьазтәи аҵх еиқәаҵәа. «Уа уара, сыстол мышьҭабзиа, заҟа гәырҩаша, заҟа гәыӷра еиқәаҵәа урхаанузеи! Анаџьалбеит уҿы
зцәажәозҭгьы, аӡхьамԥш ахәараҳәа ишԥоуршрыз, аха адгьыл ҿаҳауп, ажәҩан дагәоуп!» – абарҭ ажәақәа асырҳәеиԥш сгәаҵа инҭаԥсеит. Ауаҩытәыҩса рыцҳа ицәа иҭамӡо егьыҟамзаап…
…Абыржәыҵәҟьа сыбла иаахгылеит саҳәшьа Хьмур рыцҳа лсахьа абри аҭӡамц зегьы кыдырҭәааны данаацәырҵыз. Убри аухатәи саҳәшьа луасиаҭ ажәақәа ракәу џьысшьоит иахьагьы ԥсыс исхоу. Лара лыла акәу џьысшьоит, макьанагьы абри адунеи лаша-ҩаша сызлақәу. Заҟа исҭаххазеи абыржәы, ҩаԥхьа саҳәшьа мшаҽнеиԥш лыхцәԥара хьыԥштәалақәа лгәы иқәкәашо, аҭӡамц деиҭаакыдлар. Иԥсеиқәырхагоу уаҵәтәи слахьынҵа амаӡа слымҳа инҭалҳәар, аха зехьынџьара ҿаҳа-ҿымҭран. Саҳәшьа лхабар ыҟаӡамызт. Аҭӡамц хьшәашәаӡа исыхәаԥшуан.
Адәахьы сындәылҵын, ҳахьатә кәасқьа асоф снықәгылт. Зехьынџьара ҭынчран. Адунеи аҿы гәырҩак ашьҭыбжь гоит, лаӷырӡык каҭәоит ҳәа уаҩы игәы иаанагарымызт. Мрагылара иахчныгаз, макьанагьы асыԥса зҿажьыз ашьхақәа, амза зҵаԥхоз ажәҩан акалҭ икаххаа иадубалон. Аеҵә ҩыԥса есуажәааны еиԥш ажәҩан агәы ҵдырԥхаауан.
«Ажәҩан еҵәа ссала иқәҵоуп, Еҵәа шәпа еилҟаауп. Алыг – длыгуп, аҟәыш – дҟәышуп!» – ҳәа ашьха ауеиа бааԥс иқәнакыз аиҩызцәа руаӡәк иажәақәа, сан илҳәамҭаны иаасгәалашәеит. Убри алегенда хәыҷы сан иансалҳәозгьы, абри адашьма ахаҿы икҿаз ацәарҭаӷәы ҳақәтәан. Сгәы аҵанӡа инеилшьаа-неилшьааит. Усҟантәи схәыҷра ашьыжьтәи аԥшалас еиԥш инасхыԥрааны ицахьан, ицаӡахьан. Еиҭаҳәашьа-еиҭаԥсашьа змамыз цәаныррак ҵары-ҵаруа, еины-шәашьак змамыз схәыҷреи сажәреи рыбжьара сныбжьанаргылеит. Сара аӡәзаҵәык сыда шаҳаҭ дызмамыз схәыцрақәа снаргәылаԥсычҳаит.
Ажәҩан снаҵаԥшит. Аеҵәа џьарсахьа еилаарцыруа, еихык-еиҵык жәҩангәы иаҵаԥсан. Сгәы нҭгәырӷьааит.
«Аеҵәа џьарсахьа улаԥш иҵымшәонаҵы, уаџьалгьы хароуп. Есуаха урҭ аџьар асахьа ылызкаауа аԥшьеҵәак, ауахәама аџьар еиԥш, мрагылара аганахь ажәҩан икыдлоит. Убарҭ улаԥш иҵумыршәан, нан. Урҭ зшаз илыԥха-игәыԥха анцәа ду иуаҭәеишьааит. Урҭ рын-ҵырагьы унҵырахааит!» – лҳәеит сан.
Схәыҷы аахыс избахьаз-исаҳахьаз, сзышьцылахьаз, абри ахәы ԥшӡаҿы ԥсраҽнынӡа схы-сгәы, сгәалашәара иазынхахьаз мши-ҵхи рлакә сахьақәа зегьы уаха сышьҭрақәланы еиҭазбеит, еиҭасаҳаит. Уахеи уаҵәы заҵәыки роуп, нас абарҭ зегьы-зегьы аансыжьуеит. Иҟалап, уажәааигәа аҩхрак рыбжьара ашарккамҭазы ашара еимҟьара исанаҳәаз слахьынҵа аԥеиԥш сзы-лыԥхаргьы. Счамҩахә ҟаланы, ҩаԥхьа гәнаҳа зыхәда иқәым саб иашҭахь схынҳәыргьы, иҟалап слахьынҵа сеижьаргьы. Аха урҭ зегьы макьана ашәеиқәа иалан. Урҭ зегьы-зегьы збарҭоу, зегьы заҳарҭоу, зегьы зымчу ида аӡәгьы издырамызт.
Ааи, уахатәи аҵх схәыҷра ашьҭа сынхылан, зегьы збеит, зегьы саҳаит. Иамуӡакәан сынарцәымҩа сықәым-лар амуазар, сгәы ҭынчуп. Абар уаха зыкәа сҭаршәу аԥшӡарақәа зегьы аккаҳәа сынарцә гәашә иҭазгалоит.
Ушьҭа ашарагьы шьахәа-шьаҿа бжьам. Еиҭас-ҳәахуеит, сшьацәкьыс инаркны, аҵыхәтәантәи схы ахәыҵласа аҟынӡа сгәы сырҭынчит. Аԥсрагьы сҽа-зыҟасҵеит – абзарагьы.
Сеиҭандәылҵит. Саб ицәашьы шыҭаац иҭаауан. «Уразра уҿнахааит!» – абнахь, наҟ сгәаҵахь џьара инҭасҳәеит. Убри сҿаҳәатәы ҟаларашәа збахит. Убригьы ԥсҿыхгахеит уахазын.
…Хыхьтәи сыблуз лас аасшәыхны сахьнықәиаз, зегьы ириааиуа ацәа сынҭанагалеит.
Нырцә, сабхәараа ахьынхози ҳара ҳахьынхози ахәқәа
рыбжьара, ҷкәына еилҟьа баҩ еиламгылак, жәа-шәымҭак рыла, ахәқәа дрыбжьысуан. Абарҭ аҩхәык инарықәҵәома уҳәартә, иаалырҟьаны аӡы хыҵны иаабжьалеит. «Абанҭ аҩкәара хәыҷқәак роума абриа-ҟара ихышхыҵәаз! Избан, ақәа ауам, асы ауам, нас ариаҟара ахәқәа ирыбжьаҵәартә еиԥш аӡыблара хзыжьзеи?!» – сгәаҵа инҭысҳәааит, аха аиаша уасҳәап, иҟасҵара-иахысҳәаара сзымдыруа сааҳәалахеит. Ари аҩыза адгьыл ахаан иҟамлаӡацызт. Иаауан аӡыблара еибаха-еибафо, еилахәашь.
Сара сабхәараа рҟынтәи уеизгьы-уеизгьы сымцар ҟаломызт. Аха ари аӡхыҵра рсышьас иасҭоз сыз-дырамызт. Ус, алакә еиԥш, саахьаԥшзар, аҩхәык еиқәызҳәалоз ацҳаҵәры ау дуӡӡак ҩхылеит. Аха иагьџьамшьацәакәа, ашьшьыҳәа ацҳа снықәлан, маҿа-маҿа сшьапқәа неишьҭаԥсо сҿынасхеит. Ацҳа, абас, жәабаҟа ҽышьахәар снықәлахьан еиԥш, саԥхьаҟа снаԥшызар, сызқәыз ацҳа агәҭаҵәҟьа ҩ-ҵларкәыкә иаҵәа дуқәак адтәаланы, наҟ-ааҟ уи аҿаҟәара иаҿын. Сныҵыккеит, аха даҽа шьаҿақәак анааҟасҵоз, аҩҵлар-кәыкәкгьы шәан, изыдтәалаз ацҳаҵәры инадԥраан ицеит. Уи хәыҷык сгәы арыӷәӷәеит. Аха сгәы инҭаԥхаз агәыӷра нарха амоуит. Ҩаԥхьа аарла шьаҿак неи-хысымгацкәа, ацҳаҵәры хжәан, саргьы саманы, еилаҳанто илеиуаз аӡыхшьах ҳналаҳаит. Ишсылшоз, акыр смадаӷь-мадашәеит, аха аӡеилашыра сзалҵуамызт, ацәқәырԥақәа схыҽҽаны ицон. Амала сӡааҟәры-лаӡомызт, ус аӡы сгәаҵаӷара инахысны, сыхәда иныҵаҵәон. Ладеи-ҩадеи скыднаҟьон.
Аӡхыҵра ацәқәырԥақәа сҿаҽҽо акыр снанагахьан еиԥш, саԥхьаҟа саныԥшы, абас, ҩажәа ҽышьахәар еиҵамкәа инахараны, саҳәшьа Хьмур лхы инаркны лшьапаҟынӡа шкәакәа маҭәала деилаҳәаны, сара саагылазаргьы сыԥсы зыӷраз саҳәшьа мыжда лых-цәԥарақәа кахәхәа-кахәхәа, лшьапқәа хырҟьаҟьа, аӡхыҵра здыҽҽалоз аԥаҩ дықәгыланы дааԥшуан.
«Хь-м-у-р!» – сҳәан ҿысҭырц сҭаххеит, аха ацә-қәырԥақәа сҿаҵәо иалагеит. Сыга-сҿы адырҳәаӡомызт. Хьмур дахьгылаз акыркырҳәа лыччабжь саҳауан. Уаҳа днеиҭамҵысӡакәа дсыхәаԥшуан, дсыхәаԥшуан.
«Избан, Хьмур, бзысмыцхраауазеи? Џьара иԥсеи-қәырхагоу, мыч ҷыдак сылазҵаша ажәа хаақәак бҳәарауазеи! Ҳараз, уаҳәшьа дукәырбануп бҳәа-рауазеи! Бара бдоуҳаи бажәа разқәеи рами иахьагьы ԥсуаҭлас исымоу! Саҳәшьа, Хьмур, исҳәо бмаҳаӡои, Хьмур?» Аха арҭ ажәақәа сгәаҵа акәын изҭасҳәоз, абжьарак, ацәқәырԥақәа исдырҳәаӡомызт, сгәаҟуан.
Абар, абар, лааигәараҵәҟьа аӡы ацәқәырԥақәа снаргеит. Сҳәыԥы-ӡыԥуа ацәқәырԥақәа сышрылаз, Хьмур лышҟа сеиҭанаԥшит. Аха уажәы лыччарагьы ааихсыӷьын, лывараҿы абыца иҿаны икажьыз дна-лаххын, еиҳа иоуз быцак аалхны, сышҟа иаалырххеит. Снапы наӡартә иҟан. Иаразнак снамҵасит, аха уаҳа умԥсит, иҩан. Аҷын аҵыхәа сышнамҵасызҵәҟьа иԥҵәеит. Сеиҭамҵасит, аха убысҟангьы сынасыԥ сықәҿнамҭит, еиҭаԥҵәеит, еиҭаԥҵәеит аҷын. Убысҟан Хьмур дышшәаз удырыртә даашаҵәы-шаҵәит. Уаҳагьы даамҳәалахаӡакәа лывараҿы ишшәыр-шшәырӡа еилагылаз ахьаца шьапыҵиаа быцақәа днарылаххын, есиҟалҵалакгьы ҩ-хаҳәҵарык инарҿакшо, абыца шьапыҵиаа ашьапы иҵахылҵәеит. Нас, уаҳа ажәак мҳәаӡакәа сышҟа иаалырххеит. Сыԥси-сыԥси еихьымӡо, аҵыхәтәантәи сымч ааизганы, абыца аҵыхәа сеиҭа-намҵасны искит. Абыца аҵыхәа сыҩнацәкьыск иры-кәыршаны иӷәӷәаны иааныскылеит.
Хьмур убысҟан ахьтәы ҵәҵәеиԥш акыркырҳәа дааччеит. Дыччон, абыцагьы лара лахь днахон. Саргьы ацәқәырԥақәа сҽынарыҭо аԥаҩ сазааигәахон. Хьмур аҷын днахо, саргьы ацәқәырԥақәа насгәыҵхуа мацара, здацқәа еилаԥаны аԥаҩ иаҿагылаз ахьаца еихиаа ду ашьапаҟынӡа саннеи, адацқәа снарымҵасны искит.
«Уаҳәшьа дукәыхшоуп, Ҳараз. Уаҵәы амҩа умоуп. Хиа мҩа ушықәло удыруаз. Ахызаҵә алыԥха знык иуоухьан, Ҳараз, абыржәыгьы унасыԥ уцныҟәоит, абыржәыгьы ахымҩас алԥха анцәа иуиҭоит, абри удыруаз, Ҳараз». Саҳәшьа лыбжьы ӷьаҵәы-ӷьаҵәуа ишсыкәшаҟьоз, аӡыԥсы сыхьшы аԥаҩ санаақәгыла, саҳәшьа дыҟаӡамызт, лыԥсы ажәҩан ахь иԥырхьан.
Аарла ахьаца адацқәа снарықәтәеит. «Аа, анцәа, анцәа! Анцәа ду усыцхраа!» – абарҭ ажәақәа аасҳәеит. Исызгәамҭаӡакәа ԥша ласык насыҵасын, саашьҭԥааны, ҳахьатә гәашә ду снаднаргылеит. Нырцә-аарцә ахәқәа каххаа иӡырҩуан. Аӡыблара ҭыкәкәахьан.
Агәашә алыкә нылсыршәан, абжьы рганы иаасыртит.
Сцәырҳаны сҿыхеит. Аԥшазаҵәы икыднаҟьоз ҳԥен-џьыр абжьы гон. Аԥша ианаркуан, аԥша иаанартуан. Адәахьы ишшара ишахьан. Алабҿаба еиԥшҵәҟьа ԥхыӡ избаз, ахы инаркны аҵыхәтәанынӡа сышьҭрақәлан, зегьы хәыц-хәыц еиҭасгәаласыршәеит.
Аӡхыҵра змааноу, жәлары зегьы ирзыҟалаз аибашьра уаӷеимшхара акәгәышьахап. Аҵларкәыкә иаҵәақәа, аибашьраҿы исԥыло ауадаҩрақәа ирықәсҵеит. Саҳәшьа Хьмур, аханатә аахыс слахьынҵа иахылаԥшуаз, исых-ӡыӡоз, ахраҭ дшыҟазгьы гәыӷырҭазаҵәыс исымаз, сгәырҩақәеи сгәаҟрақәеи зегьы сындазтәуаз, зегьы амылҳам рхьызшьуаз, уаҵәтәи сԥеиԥш сыҵазҳәоз, сгәыӷрақәа сыҵабаразымтәуаз, сызқәылоз амҩаҿы егьа гәаҟра сақәшәаргьы ԥсҭбарак сшақәымшәоз, зегьы сеибганы сышрылҵуаз салҳәарц акәхарын, иахатәи аҵх дгәаҟ-ҵәаҟуа дызсышьҭаз. Ауадаҩрақәа, агәаҟрақәа изныкымкәа урықәшәоит, аха уалҵуеит ҳәа акәхарын, ани саҳәшьа ислыркыз, исымпыҵаԥыҵәҵәоз аҷын аҵыхәагьы змааназ. Егьа ҟаларгьы, аҵыхәтәан, ҩаԥхьа сыҩны счамҩахә шыҟало акәхарын иаанагоз исым-пыҵаԥымҵәаз
аԥхыӡ быца аҵыхәагьы исанаҳәоз. Абри аӡыблара уаӷеимышхара самхәаҽыкәа салҵит. Саҳәшьа лдоуҳа дырҩегьых снаганы, ҳахьатә гәашә снад-наргылеит.
Абри аԥхыӡ лабҿаба убриаҟара агәра згеит, абыржәы аибашьра ду салҵны, сеибга-сызҩыда, сҿыцҳҳараӡа ҳашҭа сааҭалазшәа, гәыӷрак алакә хьы-шәахәа насхьнаршан, сгәалаҟара саашьҭнаԥааит.
Акызаҵәык сгәы иалаз Хьмури сареи цқьа ҳзы-меицәажәаӡакәа ҳахьеиԥырҵыз акәын. «Избан, лара ацәқәырԥақәа срымылхит. Аӡыблара сшалҵыз лбеит. Дгәырӷьаны дзысԥымлазеи, иаразнак лыналыхәаԥшыха, ажәак лаҳәаха сымҭакәа аӡшәах еиԥш дныҵаба дыз-цазеи?!» – абри акәын уажәы иԥсҭыхгаха исыцыз.
Аӡәы игра иӡап, абыржәы ажәа ҟәышк, гәыкала агәы иҭыху, иҟәашккараӡа инеиқәышлаҳәахьоу ҭаҳмада ԥеамбарк иныҳәаԥхьыӡ сара сзыҳәан иԥсеиқәырхаган. Убриаҟара ҩныҵҟала сгәаҟуан. Уаҵәтәи слахьынҵа азыҳәан, сыгагаҵәҟьагьы сазҵаауан.
Ашьжьымҭан, гәыҵхас иахеижьҭеи исымаз, саҳәшьа лнышәынҭрахь сцеит. Саб Хьмур илыкәиршаз, арагәаԥшь иалхыз аӷәы еидыԥсалақәа ирҿаз агәашә хәыҷ аартны сынҭалеит. Лгәыҵәҟьа снапы нықәсшьаанӡа, хынтә лымаша сакәшеит. Убригьы сара сзыҳәан еиҭаҳәашьа змамыз, џьара акала игәҟычгахеит. Еиҭаҳәашьа змамыз акала саҳәшьа анарцә лгәы иахәарызшәа збеит. Нас, ашьшьыҳәа-ашьшьыҳәаӡа лгәы снапы нықәсшьит. Аҩнынтәи сандәықәлоз ишьҭысхыз ацәацәашь насыркын, лхаҿы игылаз астол гьежь ахы инадсырҷаблеит.
Лхаҿы игылаз аҟәардә сықәтәаны, ашьшьыҳәа ацәаӡыӡ згәыҵыршо, зыԥсылҩа еишьылӡа ихалоз ацәа-цәашь сахәаԥшуан. Иаасыкәыршаны ахьацара зха-шьшьы ишьҭаз анышәынҭрақәа, абӷьыхәа иргәы-лыхәхәа иасуаз аԥшалас, амаалықь иԥсы еиԥш аԥсцәа ргәы инықәшәшәон. Иахатәи аҵх инканарҳәҳәыз аӡаӡаш, Хьмур лхаҿы
зҽыртланы игылаз ашәҭыш шкәакәа иалаҳәҳәын.
Сылаԥш лыдхаланы Хьмур лпатреҭ сахәаԥшуан. Уажә стәан, ус адгьыл инықәҳашҳаҭәарахаз лакә уаҩык иеиԥш. Акымзарак акы сазхәыцуамызт. Абрахь, џьара, наҟӡа, ахаан исымбаӡацыз исмаҳаӡацыз икарахахьаз дунеи рыцҳак, дунеи еихажәаа хьанҭак сықәԥшуан. Убри адунеи аҿы иҟаз-ианыз ҳәа иреицәа-иреиҳа акымзарак сзышьҭкаауамызт. Убриаҟара ҩныҵҟала гәашьамхыла сааԥсахьан.
Ус, иаалырҟьаны сыҩныҵҟатәи аҭынчра аӡыхкыра зегьы ԥыххааса, саҳәшьа лнышәынҭра зҵаршәыз ахәы ԥшӡа инықәҩит сан рыцҳа лмыткәмабжьы:
«Бан бара дбыкәыхшоуп, Хьмур. Иахатәи аҵх ҳазшаз сиҳәон ԥхыӡ бысирбарц. Аха убриҵәҟьагьы сахибааит, злыԥхаҳаура. Ишԥазури, ишԥасҳәари, абзацәагьы ирҭахым, аԥсрагьы зцәыӡыз, башьа заҵәы Ҳараз дызлакым, зажәымҭа аӡахәаш ахарҵаз, бан жәымҭа еиқәаҵәа, бан. Аша еҵәеиԥш бныҵхахан, згылара зҵабарахаз, нан, Хьмур. Аҿа-маҿа ҟалеит. Былымкаа изфарыда, нан. Амзаҿа гылеит уаха, иадызбаларыда, зӡи зымцеи еиқәызҭәаз, бан хәашабга, бан. Ачарашәа ацымхәрас зашҭа ауоу бжьы ҭыҩыз бан неиҭамҳәа, ашәнкыдҵа, бан. Аразреи аԥшӡареи мчра рымазар, сикәырбануп, бара бзысхибаазеи, нан. Бан мраҭашәара зыԥсы ацҭашәаз, бан…»
Ахәылԥазтәи ан луаз цон аԥшалас иаманы. Уи ахәқәа ирхалон. Агәылацәа уаххьа зҽахызыԥхьалоз рыхәқәа ирхыҵны, нырцә-аарцә иқәгыланы, лаӷырӡыла ан рыцҳа лмыткәма иазыӡырҩуан.
Абарҭ зегьы сгәырҩа иахылҵыз цәалашәарақәан, лаԥшҵашәарақәан. Сан рыцҳа ашәӡанӡ лҽылаҳәаны сыбла дшыхгылаз, саҳәшьа лнышәынҭра ааныжьны аҩныҟа сҿаасхеит.
Агәашә сҭалаанӡа саб дысԥылеит. Саб имышьҭа шыбзиаз иаргьы идыруан, саргьы издыруан.
«Ашьжьымҭан аӡә духҭыгәлаанӡа сара суԥылар еиӷьысшьеит!» – иҳәеит саб ихы-иҿы ччаԥшьк ацәаара нықәиршан. Уаҳагьы ацымҳәакәа, аҩцара шыҟаз иҿы-неихеит…
Аҩны санааи, макьана еилырымшьаацкәа инханы иҟаз зегьы еизахьан. Макьаназын аӡәгьы еибашьра ҳәа ддәықәрымгалацызт. Раԥхьаӡа Қәаса дысԥылеит.
– Ҳараз, саб жьашәара дцарц, ишәақь анеиҵеиҵоз, ашәақь аҽԥыхәшә хәыҷык суаҩа ианиԥсалон. Нас, убрантәи иааныхны ихәшәзага иҭеиԥсон. Иахьа раԥхьа иуԥылаз сара соуп, сымышьҭа уара узыҳәан иман-шәалахааит, иузымшрахааит, иузыҵхрахааит, ахымҩас увнагааит анцәа шьарда зымчу! – иҳәан, сааигәы-дыҳәҳәаланы сгәыдикылеит. Егьырҭ, дала-шьала иаҳзааигәаз зегьы, ныҳәаԥхьыӡык-ныҳәаԥхьыӡык сыкәа-смаӷра инҭарҳәеит. Аҳәсақәа сыкәшеит, исызӡатәит.
– Амра атыҩ ианаклак, ауаатәыҩса бџьар ззышьҭыхуа зегьы амра зкыз атыҩ аихсра иалагоит. Зқьы хызаҵә рахь, акы амра аҟынӡа усгьы инаӡоит, атыҩгьы ахнацоит ҳәа. Акы ахьырҳәо акыҟоуп. Акгьы баша ирҳәаӡом, башагьы егьҟалаӡом. Абриаҟара ныҳәаԥхьыӡ ахьырҳәаз, зегь реиҳа ицқьоу, зегь реиҳа рыцҳарак зыхәда иқәым, аӡәы иҿаҳәатәы ҟамлар ҟалаӡом, Ҳараз. Жәлар рныҳәаԥхьыӡ уара иузыхашааит, ашәақь алыԥха-агәыԥха анцәа иуаҭәеишьааит, сара сшамкәан сызшаз, абас сҟәашӡа сзыршлаз! – иҳәан, Кәаҵиагьы даасыдгылан аҳәсақәа реиԥш, инапы ыргьежьны саагәыдикылеит.
Ҳшеилыхоз, сабгьы ахы иааиуа иаҿоумкуаз ацә ирхәа-ирыцқьа, иӡса-ӡсо, абзаласа еилыбзаауа, иманы ашҭа дааҭалеит.
– Дад, Қәаса, уара уакәгәышьоуп зехьынџьара иҳарҩуа усгьы. Абна Арсана рыцҳа иӡыхь унхықәххыланы, абни абҩа гәыгәым хәыҷы азна аӡхьамԥш нҭкааны исзаага, дад дукәыхшоуп! – иҳәеит саб, Қәаса ихы наиқәикын.
Қәасагьы саб иҿы ԥымҽкәа, абҩа гәыгәым аашьҭихын, дыҩны аӡыхь ашҟа иҿынеихеит.
Саб иааигаз ацә наганы ҳашҭа иқәгылаз ахьаца ашьапы инадиҳәалеит. Саб игәы иҭаз, ари аԥшәма ԥҳәыси сареи ҳада аӡәгьы издырӡомызт, азныказгьы изқәырҵара рзымдыруа инеиҿаԥшы-ааиҿаԥшқәеит.
– Ҳараз зҵыхәала дымҩахыҵуа рымышра ааигааит. Ибзарӡы анцәа иааишьҭааит. Шәымшәан абааԥс, абарҭ иашьцәа зегьы рразҟы даҵанакып! – иҳәеит, игәы нкыдыԥшаалашәа ҳажәлантә иреиуаз аӡәы.
– Ҳараз ари еиԥш егьа мыҟәмабара ихигахьеит, за-ҟантәгьы аԥсра абла дҭаԥшхьоузеи, аха иразреи ииа-шареи дрыхьчагәышьоит. Идоуҳа ихылаԥшуеит, аринахысгьы анцәа деицоумкын, уара зегь зымчу, ҳазшаз! – ажәҩан днаматанеиит Баџьга.
– Шәгәы иҭаз, хы ԥсыргьы, жәа ԥсуам рҳәоит. Ҳараз, изыхҟьа-ԥҟьалакгьы, иаарласны деибга-дызҩыда иҩныҟа дыхнымҳәуазар жәбап! – иҳәеит даҽаӡәгьы.
– Уҿы изҳәаз хьыла иҭәааит! – ааилдыргеит зегьы. Абри аамҭазы акәасқьа ашьҭахьтәи ауада даадәылҵит Ҭемраз. Ҵангьы-мцынгьы ишәимҵалоз, акыршықәсақәа рышьҭахь иан асырҭы иаҿылсааз ижәытә шуқьаҭ харԥ асы еиԥш ишкәакәаӡа ирышҳаны, акалҭ иеихадақәа инархысуа, ахәда ыҵарбаҟа садаԥ ҳәынҵәра ссала еибаркны. Иззакәу сыздырам, акыраамҭа иҿаи-мырхалоз иԥаҵашла, уажәы асы-шәыб еиԥш иҿачын. Ари абжьарак иоужьны иман.
Абас ишынеилаҩ-еиласуаз, Қәасагьы ашә даала-гылеит. Ҭемраз даалаган, ӡхьамԥшла иҿы иӡәӡәеит. Зегь рыла иҽырхианы данаақәгыла:
– Аҳы, дад, арахь шәааскьақәа. Абиԥарала анцәа иныҳәара ахьымҩаԥааго ахьаца ашәшьыра шәҽаа-ҵашәк. Ари ахьаца, дадраа, сабду иаб Мшәагә рыцҳа иқәлоуп. Цәгьеи бзиеи акырқәа ирхаануп. Шәы-шықәсала ҳабацәа анцәа иахьимҵахырхәахьоу ҭыԥ ԥшьоуп иахьа
ҳахьгылоу. Ари, адоуҳа дуӡӡа змоу ныхахәуп. Уаах, дад, арахь икәырбан! – иҳәан, Қәаса ихы наиқәикит саб. Қәаса дынкылсын, ацә ааԥыртланы иааиган, Ҭемраз дааивагылт.
– Дад, уара, ԥшӡала иахьа амҩа иқәло аҷкәын, арахь уааскьа! – иҳәан, саб сышҟа даахьаԥшит. Егьырҭ зегьы нышьамхнышлеит. Саргьы раԥхьаҵәҟьа снышьамх-нышлеит.
Саб Ҭемраз мрагыларахь иҿы рханы, шьыжь шәаԥшь днаҵагылан, абасгьы ҿааиҭит:
– Анцәа ду, шьарда зымчу, жәлар ирхылаԥшхәу! Иахьа иахьеиларҵо амҩа дықәлоит, уара аханатә аахыс ухазҵо, угәра зго, узнықәуа, гәыӷырҭа заҵәыс узмоу, умаалықь!
Суҳәоит, дгьыли-жәҩани рныхахә. Ага иқәԥсоу аԥслымӡ ахыԥхьаӡара здыруа, ауаатәыҩса рцәашьхәы зку, аеҵә рхьыршаӡ зҽыкәабагоу, ӡи-мцеи, еиқәызымҭәо, аԥшырҭа иқәтәоу. Иахьа ашәгәы-аԥсгәы иҭагылоу, ашәақьи ахымҩаси ирҿагыларц имҩахыҵуа, Ҳараз Мқанба ахызаҵә иаҩугарц, амашәыр дацәухьчарц.
Ҳараз иԥсы ацымхәрас иқәсыргылоит абри ацә еиқәаҵәа. Зыхьӡала иқәгылоу ԥеиԥш цәгьа изыԥшызар, абри ацә ахы иҭашәааит, ахы иавшәар, агәы иҭашәааит. Убригьы азымхозар, сара схи сгәи ираҩумган, саргьы Ҳараз иԥсы ацымхәрас сыҟоуп.
Ашьыжь шара снаҵагылан, ушьха ӡхьамԥш ала сҿы ӡәӡәаны, ухьӡала иҟасҵаз аҳәаразы, сҿы ԥумҽырц, сҿаҳәатәы наугӡарц суҳәоит, уара, ауаҩытәыҩса дшаны адунеи дықәызҵаз. Ихы коумыршәын, игәы коу-мыршәын. Егьа ӡеибафара игәыҵиршаргьы иҩны ичамҩахә анцәа иҟаҵа, анцәа ҳазшаз суҳәоит! – иҳәан, сабду имаҟа нкаршәны анцәа диҳәеит. Зегь ҳҩеибаргылан, арыӷьала ҳгьежьны ҳхырхәеит. Нас, саб иаԥхьа сааиргылан, ацә арӷьа лымҳа аанкыланы дсыкәшеит. Сара саб усҵәҟьа ахьыҟаиҵаз сыгәгьы снархьит, иагьарԥшааит. Ацәацәашь иикыз ххаӡа ишаркыз, инаганы ахьаца ашьапы инадирҷаблеит.
Иаалырҟьаны, еилагылаз аӡәгьы игәиҽанӡамкәа, агәашә ахь аеҵәа кыднаԥаартә, игәаҵӷаҿҵәагаха, инеиқәырццак-неиқәырццакны иаакьыркьырит Хьаԥшь.
– Ҳаи, Хьаԥшь бзиа збаша! Укьыркьыршьоузеи! Бзиароума иԥубаауа Ҳараз? Уцәа иадырма, ужьы иадырма, уԥшәма уааныжьны амҩа дшықәлоз? Улакә доуҳа ала, Ҳараз уаҵәтәи илахьынҵа амҩахыҵырҭа ҳәа акрудыруама. Хара имгакәан абжьааԥны еиԥш, Ҳараз уҽыбӷа иҽаласаны, амшаԥ аҽны Аныхамҵа адәы ԥшӡаҿы аҳәаҟьарахь шәкылсуама? Мамзар…
Шьыжь шәаԥшь унаҵагыланы, ашьха ӡыхь еиԥш, убжьи уареи шәцәырҵра анасыԥ иатәхааит, аманшәалара иазҳәазааит сара сеиқәзыршлаҳәаз! – иҳәеит Ҭемраз, Хьаԥшь акьыркьыршьа гәахәа-гәыӷрак инаҭан.
Зегьы ҿымҭ-ԥсымшьа еиқәшьшьы игылан.
Сара саб сыӡбахә ала сыбзарӡык аҳәара, мамзаргьы ауаа ишраҳауа сныҳәара-сныԥхьара, сырҽхәара, аԥсуа қьабзла рацәак иԥшӡам ҳәа иԥхьаӡон аҟынтә, саби сареи уи аганахьала ҳаицәыхаран. Ус рацәак мҳәаӡакәан ҳаилибакаауан. Убри аҟынтә, уажәы Ҭемраз сыӡбахә ала иажәа ахьироуцәаз, сахьашьцыламыз акәу, саб изыҳәан ҿыц ҟазшьак идызбалеит.
«Ҳаӷоу дгәаҟуандаз!» – иҳәеит саб ибжьы ныҵакны. Уи ала зегьы-зегьы ҳәан, уи ала зегьы-зегьы еилкаан. Лымшара кәашарахеит акәын иаанагоз.
– Ҳаи, абааԥс, рахәы насыԥ умӡырха анцәа иагу-мырхан. Унеи, Ҳараз, ахы аашьышьы, агәы аашьышьы, игәнаҳауп абаа! – иҳәеит даҽаӡәгьы дааӷьаҵәы-ӷьаҵәын.
– Укәадыр нақәҵаны, уаалеи-ҩеи ухаҵазар, угәхьаа-нагоит умбои! – иҳәеит Кәаҵиа.
Сара абыржәыҵәҟьа иаасгәалашәеит, уажәааигәа, уахынла, ахала заҵәык аҩра гәхьааганы, Естат иҟәыдырҭа ҳәа иахьашьҭоу адәы ԥшӡа ианакәшоз.
Сымԥсуа-смажәуа алаҳәа еиқәаҵәа еиԥш шәы-шықәса сыԥсы ҭазаргьы, исхашҭӡом, Хьаԥшь ахала адәы
ианакәшозтәи аҵх.
Аеҵәақәа шцәырҵра ицәырҵхьан. Мза ҭәымҭан. Аԥхын ҵхы каии, ашьшьыҳәа аҿынанахон. Сара жьашәарантәи саауан. Саншьцәа рхәы саахыҵын, зыӡбахә сымоу ахәы хәхәаҿы санаакылшәа, апыҟҟа-пыҟҟаҳәа аҽышьҭыбжь ԥыххаа аҵх агәы ишҭаԥсоз саҳаит. Аӡәы игра иӡап, изқәысҵарыз сзымдырит. Иааԥымҵәаӡакәа аттаҳәа аҽышьҭыбжьқәа гон.
«Дад, аҩра гәхьаазгаз аҽыҩ, ҽыҩҷкәындагьы ахала, уахынла адәқәа ирыкәшоит!» – ҳәа сабду ииҳәоз иажәақәа аасгәалашәеит.
Сара иахьагьы исыздырам, иара ахаҭа ҽыхәаны, арахь Хьаԥшь захьӡысҵаз. Аха иара аԥшӡашьеи, анықәгыла-аақәгылашьеи, аныҟәашәеи, ашәагааи алакә рашь асахьа злалнакаауаз ала, уаҳа иара иақәнагоз даҽа хьӡык сзымԥшаазар акәхап.
Ҵыԥх Аныхамҵа аҽырыҩраҿы аԥхьахәы анагаз, абӷа еиҵыхны, аӡара ҭхәаа, аҽкаршәны анеишьа, абыржә сыбла иаахгылеит. Хьаԥшь аҵыхәа иалагыланы инеиуаз аҽыҩ аԥысыр ҳәа ишәозшәа акәын уи аҵх лаша иаласаӡаны, адгьыл аҽеиуатәны ишнеиуаз. Жәҩан икыдыԥсылаз аеҵәақәа Хьаԥшь аԥырцә цәқәырԥақәа ирхьыӡсозшәа акәын ишцоз, асынтәи амза ашәахәа иарлашоз ажәҩан акалҭ иахьадубалоз. Алакә ҵхы, алакә рашь алԥрааны инеиуан ада уаҳа даҽа ҿык-бзык ала еиҭаҳәашьа амамызт уи аухатәи Хьаԥшьи аҵх лашеи рлакә дунеи асахьахәра…
Хьаԥшь агәашә ахы аахырҳәҳәаны сышҟа иааԥшуан. Ашьшьыҳәа агәашә аасыртын, агәышԥ ҟьаҟьеи алахьи аасшьышьын, ахәда снапы акәыршаны исыманы ашҭа сааҭалеит. Ахьаца амҵа санааи, Қәаса Хьаԥшь аӷәра чаԥа аасиркит.
– Уаалеи-ҩеи, Ҳараз, игәнаҳауп. «Аҽы ауаҩы ишьа алоуп!» – рҳәоит. Аҽы зцәажәом, аха зегьы абоит, зегьы еилнакаауеит. Ҳуҳәоит, абжьааԥны еиԥшҵәҟьа улақәтәаны ирхәмар! – иҳәеит Кәаҵиа дахьтәаз, ахьшәҭҳәа дҩагылан.
– Анцәа шәеихимбааит, укәадыр амаха ҩаԥхьа уҽынахакра анцәа иҵыхәтәоумтәын! – иҳәеит сабгьы, абансшәа ахьаца ашьапаҿы дахьтәаз. – Унеи, дад, Қәаса, Ҳараз икәадыр кныхны изааг! – иҳәеит саб.
Сара ажәак ахымҳәааӡакәа, акәасқьахь сыҩхалан, абжьааԥны еиԥш шәымҭақәак рыла, скәымжәы-скаба, сыҽкылыршәаӡаны сҽааибысҭан, иахьада исымкыцыз сыҽгәара ҟамчы еиҩырҿаны амардуан саалбааит.
Қәаса, алеи-аԥси рыбжьара, Хьаԥшь еихаххаа икәа-дырны, аҵәцеиԥш иқәиргылахьан. Хьаԥшь санаадгыла, иаақәыр-қәырын, арӷьа шьапала адгьыл аҩуа иалагеит. Ахахәда аасшьышьын, ахьшәҭҳәа снақәтәеит. Ҳахьатә гәашә аартны, Ермана иқьаԥҭа акаршәра ҳнықәлеит.
Хьаԥшь ӡыӡымкуа, аҽазышьақәымкуа иалагеит. Сҽы аҟазшьа уажә избазма, абӷа неиҵыхны абри акаршәра аҽықәнаршәыр аҭахын. Аӷәра аҿархханы искыз ноусышьҭын, «чоу!» ҳәа снаҵаҟьеит. Амшаԥ шара ззыҟалаз Хьаԥшь ахы ианақәиҭха, идәықәлеит икаианы. Ицон уи адгьыл аҽеиуатәны ԥшаласҵас. Саргьы сҽы иахьа зынӡа ҿыцбарах избон, схы-сгәы сыҵнарԥраауан.
Иахьынӡаҭахыз адәы иакәшеит. Аҩныҟа ҳхынҳәны ҳанаауаз, агәашә ааигәа ҳанааи, сышьхәа насырбан, ҩаԥхьа иҩаҭрысын, уаҳа иаанымгылаӡакәа, абжьааԥны еиԥш акәымкәа, ашьапқәа агәыҵаԥсаны ҳахьатә гәашә инахууааны инкаԥан, иҽырԥа-ҽырԥо ашҭа иаақәлеит. Игылаз хәыҷгьы-дугьы рнапқәа еинырҟьеит. Хьаԥшьгьы саргьы иҳакәыхшеит, иҳазӡатәит. Саргьы сааҽыжәҵын, аӷәра Қәаса инаиркны ахьаца амҵаҿы игылаз арымӡ хәхәа ду снықәтәеит.
– Ԥшӡала иԥсауртәааит, дад! Иахьа уажәраанӡа еиԥш, хьӡи-ԥшеи алоугалааит. Аманшәалара улахьын-ҵахәрахааит, анцәа шьарда зымчу сиҳәоит! – иҳәан,
ихҭырԥа неихыхны, ҳазшаз днаиашьапкит Кәаҵиа. Хьаԥшь акәадыр нақәхны, ашҭа инҭганы иноуишьҭит Қәаса. Саргьы ушьҭа уаҳа сыҽнымырхакәа аҽырхиара салагеит.
Агәашә аҟынӡа снаскьеигеит саб.
– Иагьа уадаҩра уақәшәаргьы, угәы коумыжьын. «Згәы цаз, инасыԥгьы цеит!» рҳәоит. Ус ԥшьак уаҭәаршьеит, иуқәымӡааит. Уҭиҩымхааит, уаахәа-ҩымхеит. Иаагылазар уабшьҭра хьымӡӷ рықәмызт, уаргьы хьымӡӷ анцәа иуқәимҵааит. Алаԥшыцәгьеи-аҿаԥшыцәгьеи урцәыхьчазааит уахьыҟазаалак. Уабацәа рдоуҳа дууп, хиамҩа уқәлааит! – иҳәан, агәашә ҟьаҟьаӡа исзааиртит саб. Саргьы сарҭмаҟ сыжәҩахыр инахшьны, ҳашҭа сынҭыҵит. Ермана иқьаԥҭа санаақәгылоз, даҽазнык саахьаԥшит… Нас, саб иблақәа шсыкәҟьашоз, архәара снавалеит.
Абнара илыхәхәа, иӷьаҵәы-ӷьаҵәуа Хьаԥшь акьыр-кьырбжьы игоз сгәы асырҳәы ҭанаԥсон.
Ашьыбжьышьҭахь, аҽнышьыбжьон, ҳаисырҭра аганахь абна инылыҩҩын, игәырмаҷгаха: «Беу, бе-е-у!» ҳәа абгыӡ аҟаабжьы геит. Ари абжьы еиқәаҵәа сан лзыҳәан ишгәырҩацәгьаз, ишшьыгаз здыруан аҟынтә, саб инапҩымҭа аԥхьара сааҟәыҵын, астол гьежь инықәсҵеит.
– Унан улақәа ҭухааит, иагьаншам, иагьаныхәлам, ушԥанаҳадыҳәҳәалеи, уара ашьашәы-абжьныха иҭар-цаԥхаша! Ухы згаша, уԥсы згаша уҳәааит! – лҳәан, сан инеималҭәеит. – Макьана цқьа амҩагьы дықәымлацтеи, иԥубаауазеи, уара абна илӡааша! – нацылҵан, лгәырҩа даҽа гәырҩакгьы налзацлан, лхы лымагәыхьха адәахьы дындәылҵит. Уи ацхь иаргәаҟуаз абгыӡ ашьашәы
иҭарыблышагьы иааҟәымҵӡакәа: «Бе-е-у! бе-е-у!» ҳәа абжьы агәырҩа еиқәаҵәа еиԥш, иааҩуан.
Сан абгыӡи аты абжьи лаҳар, ҩныҵҟалагьы дәны-ҟалагьы ашә ӡанӡ налшәылҵон. Ҳаӷеимышхара абгыӡ абжьы ахьгаз, уеизгьы-уеизгьы аҭаацәа лыԥсаак дырмоур ҟалаӡом ҳәа илыԥхьаӡон, агәра гангьы дыҟан.
Сара абри ахҭыс сызлацәажәо ҽеила сахаануп. Саб Ҳараз арра данцоз, сара жәаха шықәса схыҵуан. Зегьы-зегьы сгәалашәоит. Саб иҩымҭаҿы ииҳәо аҭыԥқәа зегьы иахьеиԥш исгәалашәоит, мшаҽнеиԥш сыблақәа ирых-гылоуп. Амала, иахьагьы уаҵәгьы изқәысҵара сыз-дыруам, саб Ҳараз афронт ахь данцозтәи ахҭыс ахьиҩуа, ҳара ҳаӡбахә иҩашьангьы иахьиҿаимыршәыз. Сангьы саргьы, сашьцәа хәыҷқәагьы аӡәгьы ҳаигәаламшәеит.
«Аа, уара гаӡа-ԥшӡа, уара ушьҭа уҽыҩҷкәынхарц егьугмеи, уаб Ҳараз шәыӡбахә ахьимҳәаз змааназ узымдырӡеи? Ушьҭа сара усзыӡырҩ. Ҳараз шәгәа-лашәара акәым, уахгьы-ҽынгьы ихәыцра иалаз, игәы иҭаз, ихы иҭаз шәара шәакәын. Аха ақьаад ианимҵеит Ҳараз ицәанырра зегьы, избанзар уаб даԥсуа хаҵан, дад, иҭаацәеи ихәыҷқәеи рахь имаз игәбылра ақьаад аҿы ацәыргарагьы аԥсуа қьабз иатәымызт. Иатәымызт усҟангьы, иатәӡам иахьагьы, уи ныҟәызгои, еилыз-каауеи дҟалар. Абри удыруаз, Адгәыр!» – ацәашьы иаҵәа еиԥш ихха-ххо, идунеи ҿыцха, аҽеиҵыхны саԥхьа инышьҭалеит, сгәы ашьҭыбжь иахылҵыз, сара сзыҳәан иԥсеиқәырхагахаз абарҭ ажәақәа.
Саб данырга ашьҭахь, инеихык-еиҵыкны, сабду иашьа иԥацәа зегьы ргеит. Нырцә инхоз саншьцәа: Леуа, Пиа, Арушьан уҳәа, лак инасра аӡәгьы даанымхеит, зегьы наганы афронт инаҿарыԥсеит.
Аибашьра ианалага, мчыбжьыкгьы мырҵыкәа, ҽнак, Бзанқыҭ еиҿкааны иҟаз арратә баталион аҟынтәи хәҩык ҳашҭа иааҭалеит. Мшыбзиа-хәлыбзиа-егьи ҳәа акәым-кәа, иаахжәаны:
– Уабду дыҟаӡами, уара? – иҳәан, аҩаза зҿататаз, иџьаз тапанча ду наидҳало даасыдгылеит.
Сара, аиаша уасҳәап, зынӡакгьы сицәымшәаӡеит. Амала: «Саб дыҟазар ус ҟоуҵозар убарын!» – аасгәа-хәын, саагәыԥшаа-хыԥшаан, сылаӷырӡқәа нхаҟә-ҟәалеит.
– Мамоу, баба дыҟаӡам, уахагьы дааӡом, Ӷәадаҟа дцеит! – сҳәеит, снеицрашәан.
– Уахагьы сааӡом иҳәама данцоз? – иҳәеит ани атапанча зыҟәныз, илахь неимаирџахәын.
– Ааи, уахагьы сааӡом иҳәеит! – сҳәеит.
– Дмаауа, дмаауа, инеиқәикыргьы салаӡоит! – иҳәан, данааҽыжәҵ, егьырҭгьы нҽыжәҵит. Рыҽқәа наганы, раӷәрақәа аҵәҩан шьаҟақәа инархарыԥсан, ҳҵәа ашәшьыра иааҵагылт.
– Нас, Ӷәадаҟа дцеит, уахагьы дааӡом уҳәеит, аа? – иҳәан, аларҳәаса кәаха неиҿиршазшәа, ихы-иҿы ааҵиркьыҿит ани аԥхьа исызҵааз, ишьапқәа иаҳә-ҭаԥсаны ашьацра дахьылатәаз.
– Ала аапкыр иахьцо Ӷәадаҟа ҳаӷоу дцааит! Дказцазеи, уара? – иҳәан, деиҭаҵаа-ԥшааит.
– Сыздырам! – сҳәеит сшьамхқәа сыҵамгыло сгәааны.
– Уахь шьха шьапуп, Самсон диҵәахырц дцазар акәхап! – иҳәеит, илтәжәҩа ылыҩрызшәа, арыӷьала иҭасны ицыркьуаз.
– Уи сара исыздырам, сара саб афронт ахь дыҟоуп. Уара узымцеи афронт ахь! – сҳәан, аӡарҭрашә еиԥш схахаӡа, сааи сааиҿагылеит.
– Ари дзакә хәыҷы партахьузеи, уара! – иҳәеит еицыз аӡәы сааџьеишьан.
– Партахь сыздырам, аха аамӡышәаҵәҟьа иоуп излазбо ала! – иҳәеит ани ацыркь.
– Самсон иахьа, ма иацы ара дыҟаӡамзи, уара дум-баӡеи? – сынҭиҵааит, ахәыҷы аамӡышәа зҳәаз, ашәақь
ҩыз ду иаҵаз.
– Мамоу, дсымбаӡеит. Уигьы афронт ахь дцахьеит. Алиошьагьы, Чапагьы, Ладгьы, Кәарсантелгьы, урҭ аӡәгьы дыҟаӡам, аибашьрахь ицахьеит! – сҳәеит сылаб-жышқәа ҩхаддылан.
– Уара иузымдырӡои Самсон арра дшымцаз, дыш-дезертиру, дшыбналаз, дшабрагьу? – деиҭанасазҵааит уи.
Сара, ҵабыргыҵәҟьаны, Самсон афронт ахь дцахьеит ҳәа акәын ишыздыруаз аҟынтә, сыԥсахы ҩеилашәан:
– Мамоу, уара ухаҭа уоуп ибналаз, Самсон дыбнам-лаӡеит, арра дцеит, еибашьра дцеит, иуаҳама? – арҵәааҳәа сыҳәҳәаны снеигәыдхахалеит.
– Уиҟәаҵ уара, ахәыҷы дхәыҷуп, иидыруазеи! – иҳәеит Рашьыҭ.
Ашьҭахь излеилыскааз ала, Самсон арра дымца-ӡаҵәҟьеит, абна дылалеит, дабрагьит.
«Ҳажәлантә лак иасра аӡәгьы днырмыжьит. Иаанхаз хәыҷи-дуи уаха инеидҳәаланы иргозаргьы иаар-хаҵгылоз ҳәа аӡәгьы даанымхеит. Аӡәы идунеи иԥсахыргьы, ҳқәаҵараҿы днаганы анышә дын-цәыҵазыҳәҳәоз ҳәа аӡәгьы дыҟаӡамызт, иҭадырцәхьан. «Изҭаху ииҭаху иҳәааит, дшәеит ҳәагьы сзырҳәааит, дыԥсахҩуп ҳәагьы рҳәааит, уи сара хьаас исымаӡам. Сара инхаз сашьцәа рыхшара рыхьчара суалуп, мышкызны анарцә ҽԥныҳәа смоурц азыҳәан!» – иҳәазаап Самсон.
Иҟарҵахуааз, иааизгьы, аибашьразы акгьы иаԥсам ҳәа инрыжьқәаз лашәи-цыркьи, кылгәыгә-мылгәыгә-қәак ракәын. Иаахаха-чахақәан, егьшалымҵуаз анырдыр, интышахәаша ицеит.
Ахәылбыҽха сабду Ҭемразгьы дааит. Иҟаз, избаз сгәы иснамырҳәо, зегьы-зегьы неиқәыртәа-неиқәыргыланы иасҳәеит. Сан сабду иҿы усгьы дцәажәаӡомызт, ус дгыланы даҳзыӡырҩуан.
– Уара иудыруазма, баба, Самсон арра дшымцаз? –
снаиазҵааит сабду.
– Издыруан, дад, издыруан! – иҳәеит сабду иааигәа-мырԥхаӡакәа. Уи азҵаара уаҳагьы даламцәажәаӡеит.
«Сара схаҭыԥ аҿы хәҩык сашьцәа еибашьра ицеит. «Џьабара қамса убахьоума!» – Урҭ зегьы рлахьынҵа зеиԥшрахо сеидроу. Рышьҭахьҟа уаа гәарҭак аанрыжьит. Хаз аамҭак ҳҭагылоуп, Ҭемраз. Уаргьы ушьҭа уқәра уфахьеит. Иубахьоу абзиара аҵкыс, иухугахьоу ацәгьара еиҳауп. Иаанхаз ирхылаԥштәуп. Убри ауп сара иахьазы хысгьы-гәысгьы исымоу. Изҭаху ииҭаху иҳәааит. Ауааԥсыра инхаз еибгазааит, аӡәгьы тәамбашақә дырзымныҟәааит. Абжьарак, аамҭа иамыӡҩо акгьы ыҟаӡам. Сара ҳәа узҿу ирҭаху сзыруааит, исзырҳәааит. Амала, иахьа зхәышҭаарақәа ааныжьны, аурыс иԥсадгьыл ахьчаразын ицаз, мышкызны рыҩны рчамҩахә ҟалааит, абжьарак урҭ иҟарҵаз, «ахыз хымҳа-џьымшьа мгьал рхаара ицаз» иаҩызоуп. Ҳара ҳаԥсадгьыл аиҳа аханатә аахысгьы, атәымуаа рхахә ылхра акәын ҳазқәыӡуаз!» – иҳәеит Самсон.
Иасҳәараны иҟааз, уи даагылазаргьы, ианиҳәа, иҳәеит, агәыжь даҩызоуп. Иҟоуҵарызеи, Самсонгьы иахьатәи аамҭеи аԥсҭазаареи иара итәала дахәаԥшуеит. Ҽеила сымҩашьахуа издыруеит, Самсон дшәаны ма дырҳаны абна дшыламлаз. Иара абас иҭаххеит, абас еиликааит. «Еибашьра ицазгьы цеит, аха иаанхазгьы лашьҭа-ҳәашьҭамхааит!» – иҳәан, абас игәы дынҭа-цәажәеит сабду.
– Уажә Самсон дахьыҟоу уара иудыруама, баба? – сҳәан, дахьтәаз иҵегь снеизааигәахеит.
– Иабаздыргәышьои ани дахьамоу. Уи – ақәыџьма даҩызоуп. Иахьа ара дыҟазар, уаҵәы ашьха ашьапы дамоуп! – иҳәеит баба илахь нҵеикын.
«Исымдыркәа, ишԥасымдыруеи! Ҳаӷеиҭа, џьара акы ихьыргьы, ҳнапы намӡо, ҳшьапы намӡо аҵкыс, имцахә
ахьеиҿеикуа, абна еиқәара ахьакәу здыруазар ами. Дала-шьала ихәмархьада!» – ҩаԥхьа абас игәы дынҭацәажәеит Ҭемраз. «Самсон ихырхарҭа ахәыҷы изидыррызеи!» – иҳәеит аҵыхәтәаншәа.
Сабду уаҳа дысмацәажәаӡакәа, иблақәа кыдхаланы, хәылбыҽхатәи ашәаԥшь далаԥшуа дтәан. Иқьышәқәа ҵысуан. Иҟаларын иара ихала игәы дҭацәажәозҭгьы.
Сара убри аҵыхәала сабду уаҳа симазҵааӡеит. Абри аламҭалазы, ҳашьцәа аӡәык-ҩыџьак иааиз сабду днар-хаӡгылан, инеибартәақәеит.
«Самсон арра дшымцаз, анҭ иааиз ирдыруамашь?» – схы сназҵааит. Аха уи атәы уаҳа имырзакәа, сгәы инҭасҵәахын, снарԥырҵны амаҵурҭахь сҿынасхеит.
Иааидибагалаз зегьы раб дышьны рыхәда дах-шьызшәа акәын еихаԥсы-еиҵаԥсы иштәаз. Урҭ зла-цәажәоз атәы сара уаҳа егьсмаҳаит. Ишеилалашәшәра еилалашәшәаанӡа амӡырхаҿы аҵәаҵла амҵа итәаны еицәажәон. Арахәгьы шгәарлара игәарлахьан. Сан лыхьуарӡы иаҵаз амца снаҵабзаҳәеит. Афархь мцагьы аҷҷаҳәа амцабз ҩарыҿхысын, инеицралеит. Абрии абрии рыбжьара, зхы ԥҽны избаз иеиԥш, иаалырҟьаны аҟәҟәаҳәа ахысбыжьқәа неиларҵеит.
– Дида хаас! Ари Грышьараахь ауп ахысбыжьқәа ахьго. /Сан Самсон Грышьа ҳәа иалҳәон./ – Грышьа дыршьит, Грышьа дыршьит! – лҳәан, сан сабду иҟны зыбжьы ҭызымгацызгьы, аҩны дныҩнаҵәаан, дын-дәылҟьеит.
Ашҭаҿы итәаз ҳашьцәа зегьы Самсон иҭынхара шыҟаз рҿынархеит.
Абаталион Самсон иҩны иакәшаны, алаапкқәа реиԥш аҳәынҷара иаҿын. Аҩны иҩназ зегьы хыла-гәыла иаадырҳәит. Зхы-згәы еиқәшәамыз, Мач зыхьӡыз Самсон иаҳәшьа, лнапқәа лышьҭахь иҿаҳәаны, ахәыш-ҭаара ахаҟны дышьҭан. Деилаган рыцҳа, леилагара адагьы, дҿаҳагәышьан, лҿы еилгомызт. Дӷәамсо аҽҳәа ахаҿы дкажьын.
Сабду дназлаз, ҳашьцәа ахыхә-мыхә инхаз ахьцаз саргьы срышьҭаланы сцеит.
– Аргамаду амаҵурҭа дыҩнан. Уи сацәымҩашьо агәра ганы сыҟоуп. Ҳаргьы аӡы ҳалымкәо ҳакәшаны ҳгылан. Нас цашьас иҟаиҵазеи, уара, абри ақәыџьма? – ҳәа дԥашашо дгылан абаталион еицыз реиҳабы.
– Ақәыџьма қәыџьмоуп иахьугалакгьы! Дыз-цәуршәозеи дызцәурԥхашьозеи ала шлам илоу ауаҩы хәымга! – иҳәеит Рашьыҭ ивараҿы игылаз акьылыкьаҽ.
Сара амаҵурҭа аҭӡамц сыҽкыдырӷәӷәаланы сахь-гылаз, иҟарҵозгьы збон, ирҳәозгьы саҳауан.
– Аҽы дақәыжьны даагап абна икажьу, абни Самсон ихага-ӡага. Ламыс имазар убри ма дышԥацәыр-намгари!– иҳәеит даҽаӡәгьы.
– Уи дахьуго ҟәыдуп, амала, деилагоуп, дҿаҳауп уҳәеит ани ахәырҭлаӷь, аха лылақәагьы егьрымбаӡо дхамбоума? Лашьа аҩны дыҟазу дыҟамзу лзымдырӡои? Напышьашәала акәзаргьы дыршәазар илҳәараҟара зҩацәгьа лԥынҵа иҭагылааит! – иҳәеит, ихәы дылахаха еергьҳәа зшьапы иқәгылаз аӡәы.
– Унеины даархамчами удин аныс, иалҵуа убап! – иҳәеит акьылыкьаҽ.
Абри аамҭазы, зқьышә хыԥсааӡа игылаз аӡәы даарыл-ҵын:
– Самсон зеиԥшааны дцазеи, бара ацгәы ԥсы зхоу, аџьныш! – иҳәан, ачымазаҩ дахьышьҭаз шьацәқәыԥла дналыцәхасит.
– Иууазеи, лашәа аԥсымҩа ылукааитеи, уара аҳаиуан, абри арыцҳа лоума узиааиуа! – иҳәан, сабду иҟама нҭԥааны иҿааихеит. – Самсон уишьҭазар, ухаҵазар дыԥшаа. Уи ажәҩан ахь дымԥырӡеит, абра џьара ааигәа-сигәа дыҟоуп! – иҳәеит сабду.
– Ааигәа-сигәа џьара дыҟазар, дахьыҟоу уара иудыр-уеит, думԥшааргьы ҟалаӡом. Самсон ихаҭыԥ аҿы уара ухы шасыс иҿоумҵозар, ҳурманшәалар еиӷьуп! – иҳәеит, ачалт
иқәыз ашәхаҩақәа алырҩрны икажьны, иаӷра-гыланы имақаруаз даҽа хәдаргәалкгьы.
– Ҳара Амқанбақәа хьымӡӷ ҳамаӡам. Аӡәы дхәа-хәахазаргьы, егьырҭ зегьы афронт ахь иқәҵны ицахьеит. Урҭгьы абри уара уеиԥш ҭынчла анхара-анҵыра рҭахын. Аха хоуп анырҳәа, рыԥсадгьыл рхы ахырымбааит. Шьоукы-шьоукы шәеиԥш ршьапқәа «аџьаҟәа» алаҵаны идмырҩаӡеит. Аԥсра аиҳа, аиҭаԥсра еицәоуп, дад, Кәаӷьына. Ҳара зегьы ҽеила еибадыруа ҳауп. Зегьы-зегьы ҳаибамырҳәар еиҳа еиӷьуп. Уара уиаҟара ҿаӷәӷәала ацәажәара азин умаӡам, абри удыруазааит! – иҳәеит Кәаҵиа, иҽҭыхны дахьгылаз.
– Уаҟәыҵ, уаҟәыҵ, Кәаӷьына, узықәгылоу ашьац ушьапы аҵыблаара иаҿуп. Уҽаанукылар еиӷьхарашәа збоит! – иҳәеит Даҭа, деилашәаны абансшәа дахьгылаз.
Кәаӷьына длеихашәы-еиҵашәит, заҵа акы имҳәара.
– Уара, ҳара Самсон иҟаиҵаз бзиоуп ҳәа ихашшаара ҳаҿым. Ииашоуп, уи даара иԥшӡамкәа иҟалаз хҭысуп. Шәара шәаҵкысгьы ҳара егьыхьымӡӷаҳшьоит, иагь-хьаагоит. Аха ари аҩыза аус, ас акәӡам ишазнеитәу, ишыӡбатәу. Аламыс ҳәагьы акыҟоуп. Ирхароузеи уара, арҭ абысҭа ҿахрақәа ачуан иҭырҩрны аҽҳәа иҽҳәа-шәыжьыз? Иахароузеи ани ачалт иалырҩрны ика-шәыжьыз? Хьарахәжәла анцәа шәашҭа иҭеимгалааитеи! Уажәцәеимаақәа рыфҩы рго, ашәхақәа ушԥарыӷ-рагылоу! Уара иҟоуҵаз азыҳәан, абыржәы ажәҵәҟьа ажәгәара иахьҭагылоу акыкақәа ԥшьоит. Илхароузеи рыцҳак, шарамшак, абаандаҩ иеиԥш дҿаҳәаны ана аҽҳәа ахаҿы ишьҭашәҵаз. Шәхацәазар, ахара зхароу Самсон иоуп. Дшәыԥшаа, дышәкы, дышәшьы. Абри ауп аиаша, абас ауп азакәан ишаҳәогьы! – иҳәеит сабду, уажәы еиҳа иҽаанкыланы. – Ирхароузеи уара жәлан-тәык зегьы. Зысабицәа каԥсаны еибашьра ицаз. Шәнеи, ишыԥсыша здыруа, ламыс хәыҷӡак ззынханы иҟоу ҳәа аӡәыр уҟазар, ижәбаз еицәа жәбарц шәҭахымзар, дышҿашәҳәаз еиԥш
дыԥшәыртла ани ачымазаҩ! Мамзар ижәдыруазааит иахьа абра бзиала ҳашзеилымго. Ахьымӡӷ ахәа, ахьымӡӷ ҷашьа ҳәа ыҟаӡам. Ари хьымӡӷ дууп, уи шәаназыжьуа ҳәа ара аӡәгьы дгылаӡам, аӡәгьы ихы шәаҩигаӡом, абри ҽеила ижәдыруазааит. Ара аӡәык-ҩыџьак аҷкәынцәа игылоугьы, уаҵәы афронт ахь амҩа иқәло роуп! – иҳәан, сабду аҟәараҳәа деиҵасуа, ҩ-шьаҿак ааихиган, даангылеит.
– Унеины дышҿоуҳәаз еиԥш дԥыртла, уара аилымга! – иҳәан, Рашьыҭ ани ацыркь ихәда икәаҽны дахьгылаз ихы наиқәикит.
– Аламыс фара ҳәа зынӡак иҭагәаӡаны ишәфеитеи, шәанаџьалбеит! Уара, Самсон макьана иԥсы ҭоуп. Уаха абра ҳанааихбылхыџьлак, ашамҭазы акәзаргьы, абра дааир ҟалоит. Ара шәара иҩны изыҟашәҵаз «аза-кәациа», хьарахәи чаӷьеи хыла-гәыла еилашәыжьыз шәанеижьып шәгәахәуама, Рашьыҭ? Зегь раԥхьагьы аара здыло уара шуакәхо удыруазааит! – иҳәеит Кәаҵиа.
– Дызлацазеи, аҩны ҳакәшаны ҳаштәаз уҳәеит. Дызлацазеи умбои, ее, абан дызлацаз! Уара усаса уанаханы ушыԥшыз, иара аҩны ахыб аҟауар ҵшәааны, амшын еиԥш иҭагылаз аҭаҭынрҭа дналаԥалан, абард зхиаахьаз арҟәара дахыкәлааны дахыԥан дцеит! – иҳәеит Қәаса, амцеиԥш деицрашәаны дахьгылаз.
Еицыз ахыбра инаҵаԥшит. Аҩны ақьрасҭа ахарԥеи ахаҳәҵәаҳәқәеи рыбжьара ҵшәааны иҟан. Зегьы ирҳәо рҿамшәо иааилахеит.
– Аӡәгьы дшәымбазар, аӡәгьы дышәмаҳазар, аҟәҟәа-ҳәа ахысра шәаҿынеи, шәзеихсуадаз, уара? – дҵааит Чмыт, уажәраанӡа ҿымҭӡакәа иԥшыз.
Ари азҵаара аӡәгьы алаҿимҭӡеит. Зегьы рылақәа ҭырхаха, Самсон дкылҟьаны дызлацаз, иҵшәааны иҟаз ахыбра аган иахәаԥшуан.
– Аҩысҭаа иԥсы ихоуп, аҩысҭаацәа дрымҭахәхааит! Аха уаангыл, уахьынӡацо аабап. Есымша акәапеи аӡы
аанагарым, – иҳәеит Рашьыҭ, аҳ иаршьын еиԥш деи-ҵыхәхәа дахьгылаз. – Унеи сҳәеит, уара, дышҿоуҳәаз еиԥш дԥыртла. Уара узиааиуа убри лоуп! – иҳәеит ҩаԥхьа Рашьыҭ.
Ацыркь дхыԥшаало днеин, Мач дызлаҿаҳәаз ашаха шәпа ааԥиртлеит.
– Лыԥсы уԥсхааит! Ари аӷба шахала дҿоумҳәар, иԥҵәаны дцар ҳәа ушәозма, уара ашәикка! – да-гьаацәыҵаччеит, абаталион ирыцыз даҽа хаззала дук, аарла иҿы неихыԥхьан.
– Ҟоҳ, аамҭа бзиак ҟалоит! Гәдиа уанаџьалбеит, аума улшеит, умаашьаӡакәа узлацәажәазеи, уара! – иҳәеит, абга хәыц иаҳәҭатата, џьара акы абасҳәари ҳәа ицәыҵыԥшуа итәаз, аарла адгьыл иқәҳәҳәоз хаҵа кьаҿк.
– Уара арҭ рҿы акәмызт уҭыԥ, Камыгә, рас каҿаҩыс уҟазар акәын. Уара, аҵанцәа рабдуҵәҟьагьы сара стәы уҳәахуеит! – иҳәеит Гәдиа аарла ишьеи-ишьеи неиқәҵо.
– Адунеи шԥеибарку, анцәа злыԥха ҳаура! Сан дгызмалуп зҳәахьада, акәымзар, уара шәара ԥыҭҩык ишәыԥсхакыҵәҟьоу жәдыруазар, абыржәы шәнаваланы шәҽышәшьуан. Шәаргьы аӡәы даҳкыхуеит, аӡәы дҳашьҭыхуеит ҳәа… Шәара аӡәы дышәкы сыздырам, аха шәара иктәқәоу, уахаҵәҟьа ашьаус иақәыр-шәатәқәоу шәоуп. Уиаҵкыс, зынӡа шәбаҩра аамыр-ԥшыкәа, шәықәӡааны шәцар еиӷьуп! – иҳәеит Қәаса, абыржәымзар-абыржәы дытҟәацып уҳәартә.
– Ҳаи, иууазеи, харада-барада жәларык жәаҭынхала ушԥарацәажәо, жәлар рҵәыцәгьа уқәшәааит, уара амришәа иҟоу! – иҳәеит Ҭамсагә ҳәа изышьҭаз хаҵа кылҳәа ҵәыркаԥа дук.
Қәаса данааҩаҵҟьоз аамҭазы:
– Шәҽаанышәкыл, дад! Аҽырхагара аиҳа аҽыр-ҟәышра аханатә аахысгьы еиӷьын. Уиаҟара шәы-хьмӡӷқәа дузар, шәца шәҩызцәа ахьцаз. Шәыԥсадгьыл аӷацәгьа дақәлеит, шәиҿагыл, ишәыхьча. Ара баша ахәа еиҿаԥсара егьы
иаԥсам. Арахь уиас, Қәаса, «акыр зычҳаз ашә бӷьы тлазны ибеит!» Уҽаанкыл! Егьырахь, Рашьыҭ, уххь згеит, шәареи ҳареи абра ҳахкаарақәа рхы еиларсуп. Ҳацәгьеи ҳабзиеи еилахәуп. Аӡәы изыҳәан жәлантәык ишрыхәҭам шәырзымныҟәан. Уаҵәы ҳәагьы мшык ыҟоуп. Аус ишахәҭоу, ишақәнагоу иазнеитәуп. Иахьазны исҳәан еиԥш, Самсон изыҳәангьы закәанк ыҟоуп, ихәҭоу дақәдыршәап. Амала, Самсон иҵыхәала иаанхаз ҳаиӷацәамхап. Акыр ҳалшозар, абан нахьхьи ҳаӷаҵәҟьа ҳнырҵәара даҿуп. Бџьар ззышьҭыхуа зегьы убрахь ҳдәықәшәҵа. Абжьарак, ахымхәа шәлықәланы, ас ламысдарала ахымҩаԥгара ԥшӡам! – иҳәеит сабду.
– Ҭемраз, ҳара ара ҳхаԥышәала, иаҳгәаԥханы ҳааит ҳәа аума ишудыруа? Ҳара азакәан ҳаанашьҭит. Ус анакәха, ҳара ҳзакәануп.
– Шәахьнеиуа, саани, хәарҭеи, шәи-хши, харҵәи еилаԥышәыххаа, ачымазцәа ҿаҳәаны ишьҭашәҵа ҳәа шәарҳәама шәаазышьҭыз? – иҳәеит сабду дацрамлакәа.
Рашьыҭ уаҳа сабду иҭак ҟаимҵаӡеит. Даахьаҳәын:
– Шәҽыжәыл зегьы! Акыр ҳалшозар, уаҵәы ыҟоуп, уаҵәашьҭахь ыҟоуп. Ма иара, ма ҳара! – иҳәан, иҟамчы ааирҟым-ҟымын, иаразнак дынҽыжәлан, ашҭа дынҭыҵит. Егьырҭгьы: «Сԥацәгьа ҳәа дган дааргоит!» ҳәа Рашьыҭ иҵыхәа иналагылан рҿынархеит.
Иҟарҵарыз сашьцәагьы, рхы рымагәыхьха рыҩны-ҟақәа рахь рҿынархеит.
Аԥхьангьы иҳәатәын, аха ҳәак ҩ-каканк аҿыҵамӡеит. Абриаҟара арыцҳарақәа иҟалаз иҵаадырҟәрылеит. Исҳәарц исҭахыз, Самсон дҭаацәараӡамызт. Иуаҩыбжара дшынахыҳәҳәахьазгьы, иаҳәшьа ачымазаҩи иареи ракәын аҩны иахыз.
– Самсон, уанаџьалбеит, урахә-ушәахә рзеихцом. Укәты ҩыԥса уашҭа иазкуам. Уԥшра ыҟоуп, усахьа ыҟоуп. Уҽи укәадыри еиқәуп. Ажәлар рҿы унагоуп.
Унеишь-уааишь ҳәа уарҳәоит. Иузымхо ҳәа акгьы ыҟам. Унхара-унҵыра еихачаԥоуп, еиҵачаԥоуп. Нас, аӡәы имаҟа нкаршәны унасыԥ дақәымшәизар, абааԥс, зегьы иреиӷьу ҳаӷоу иҩнаҭа днанагааит. Уара иушьашәалоу, утәы-умаа нап надкыланы иуцынхаша, иуцынҵыша аӡәы уаалых. Иҵәымыӷхахьоу ҳәа аӡәгьы дҟамлаӡац. «Аҿара зшаз, ажәрагьы ишеит!» – рҳәеит дызҭахыз. Ари знык акәымхеит, ари ҩынтә акәымхеит, аха Самсон ацәгьагьы абзиагьы ахиҳәаауамызт. Аҵыхәтәан, зынӡа данкыдырцалаӡалак:
– Шәшысҭыҳәра, шәдин аныс! Схы хәымкәа ахәыр-бӷьыц ақәсҵома? Дабасҭаху мариа-мырса мырхәаԥ-хәаԥҳәа, ҩынтә-хынтә лымҳабысҭа налакшаны бысҭа хьасак сзеилалыгӡоит ҳәа аԥҳәыс! – иҳәон дахыхә-маршәа. Амала, иара ижәлантә рахь, аӡәы егьа наа дымнеиуазаргьы, амҵ ихирԥраауамызт. Игәы былуан адунеи азна. Гәыблышьалагьы, ҟазшьалагьы, леи-шәалагьы аӡәгьы диеиԥшӡамызт. Ауаҩы дрыцҳаишьон. Иаҭахханы иҟалозаргьы, жәаҩык рзы иаанымгылоз иакәын. Сшәап, сырҳап-егьип ҳәа згәы иҭаз иакәмызт. Абас дшыҟаз рдыруан иара ҽеила дыздыруазгьы. Ҩынтә ажәа уҳәар афҩы амазаргьы, Самсон тәамбашақә уивалар иуанаижьӡомызт. Убри убриаҟара дқьиан, убриаҟара дразын, убриаҟара дтатан, ауаа рыԥсы дырзалхуамызт, аха дгәааргьы дбааԥсын, дбааԥсӡан. Сара схәыҷын, аха Самсон иҟазшьа здыруан аҟынтә, есымша игәы иахәарыз аҟаҵара сашьҭан. Цәгьала бзиа дызбон, аха сагьицәшәон. Аиаша уасҳәап, даара дхаҵа ԥшӡан. Иџыр ԥаҵа ршақәа, аҩны даныҟаз, днықәианы иԥсы анишьоз, иԥаҵартәага аацәырганы есымша иԥаҵа иналеиҵон. Самсон ахаҵа ԥшраҵәҟьа иман, аха ани иԥаҵартәага иԥаҵа иналхны, инеиқәырԥшьыхааны данааҩагылалак, зынӡа адау ԥшқа исахьа ныликаауан. Икәымжәы, икаба, ихҭырԥа шкәакәа ԥсҭҳәашҵас ихаԥыруа, имсаҟаи ҟама чаԥа,
икәтыц кьарахә, иоупахәылда хә-еиқәырҳә иныдкыланы, ихәда ҵәыца рак иҭыхны, абри иныс узымҳәо, иҽыхәа иаҵәа ӡыӡымкуа, аҽԥырха агәыҵҳәаны, езгьегь кәадыр ҟәы-нашәк анпыҟҟала, иҽгәара ҟамч еиҩырҿаны икны данаақәгылалак, ҳаи, абри акы дыскьарзындаз ҳәа згәы иаанамгарыз дыҟамызт.
Абас, «зхы азыҳәан имыждоу, ауаа рзыҳәан дрыш-ҳаҩуп!» ҳәа, уи ауаҩ ихы азыҳәан дыҟамызт, иԥсы зҭаз ауаа рзыҳәан акәын. Аиӷара зыбжьаз рус арзақәаразы, реинрааларазы Самсон иҟны имҩахыҵуан. Абна илаз абрагьцәаҵәҟьа игәра ганы рымаӡа иҵаркуамызт. Самсон иҩны абрагьцәа шыҟоу рдырыргьы, амилициа дырзыгәаӷьуамызт. Убриаҟара игәашьамх џьбаран, ажәларгьы бзиа дырбон. Жәлар рашәаҿы ишырҳәо еиԥш: «Шәақьк иҭыҵуаз хык азыҳәан, сгәы ҭрысны ҵлак снавагылап!» ҳәа игәы иҭамызт. Ахаҵара аганахь ала соуп ҳәаҵәҟьа дыҟан.
«Абас ауаҩымыш дызлаҟамыз иалаҟаз ауаҩы кашыр, ауаҩ ҟәыш, зуаажәлари зыԥсадгьыли зхыхьыз-изгәыхьыз, еиҳа данаҭахыз аамҭазы ихы зыԥхьеикзеи Самсон?» Самсон ихымҩаԥгашьа аҵыхәала, саншьцәа рахь, еиҳа рымаӡа зҵарымкуаз, сашьцәа рыцәгьеи рыбзиеи иалахәыз, ирзааигәақәаз аӡәык-ҩыџьак злахәыз еилацәажәарак ҟарҵахьан.
– Ауаҩытәыҩса иҿара иҭигаз иҟазшьа ицыԥсуеит. Уи ауаҩытәыҩса ихаҿсахьа изыԥсахраҳа, иҟазшьагьы изыԥ-сахӡом. Аҟазшьа ауаҩытәыҩса ициӡом. Ицәымӷреи, игәаӷи, игәырҩеи ианырнашԥахогьы ҟалоит. Аҟазшьагьы ахала иҟалаӡом. Ауаҩытәыҩса иламыс, ихарахәыцра уасхырс ишамоу еиԥш, аҟазшьагьы аиҿыхырҭақәа рацәаӡоуп.
Абри зхысҳәааз Самсон иоуп. Самсон иҟасҵаз хьымӡ-ӷыдароуп, ҭироуп, аахәароуп ҳәа дыҟаӡамызт, егьхьааи-гаӡомызт. Избан уҳәозар, Самсон анцәа иахь ала, сара сиашоуп ҳәа дыҟан. Иара иҟаиҵаз рыцҳарак, мамзаргьы
гәнаҳак сыхәда иқәнаҵоит-егьиуеит ҳәа дыҟаӡамызт. Сыламыси суаҩреи рҿаԥхьа сыцқьоуп ҳәа ихы иԥхьаӡон! – иҳәеит Ҟача, реилацәажәара ахы ааԥирт-лан.
– Егьоуҳәаргьы Самсон хҿыхшьа имаӡам, џьым. Иҟаиҵаз ианазыжьуа ҳәагьы аӡәгьы дызбаӡом сара усызҵаауазар. Ауаҩы ижәлар дырцәыбналеит. Иҩны ихәшҭаара дацәыбналеит. Абжьарак, Ҟача, уара – аҟазшьа, агәаӷи, ацәымӷреи, агәырҩеи ианырхылҵ-уагьы ыҟоуп уҳәеит. Самсон згәаӷ имада, ицәы-мыӷхада уеизгьы-уеизгьы абас еиԥш, ауаа иаҭәа-рымшьаша ҟаиҵартә? Сара суазҵаауеит. Уара уаҩ ҟәышк уоуп, ихы зыхирҟьаз арбану абри еицырдыруа ауаҩԥсы? Иҟамлари сара ауаҩытәыҩса иҟазшьаҿы сҩашьозар? Иҟамлари Самсон диашаны, сара сым-ҩахҟьазар? Исоуҳәозеи, Ҟача абри аҵыхәала? – иҳәеит Мазлоу, иажәа нҿахиҵәан.
«Ҳара аурысқәа рхахә ылаҳхуанаҵы, ахаангьы бзиарак ҳақәшәараны ҳаҟаӡам!» – иҳәеит Самсон, абри аибашьра ианалага мчыбжьыкгьы мырҵыкәа. Ҳаазықә-шәақәахьоу арыцҳарақәа зегьы, иахьагьы-уаҵәгьы убырҭ рыбла ихызбаалоит! – иҳәеит. – Аиаша уҳәозар, ҳара «Агәаа рысакаса Каԥатәык иҽанижьлон!» ҳәа ирҳәаз ҳаҩызахеит. Урыстәыла, дад, аурысқәа, ажәҩан зхыбуа аеҵәақәа рхыԥхьаӡара рхыԥхьаӡароуп. Иахьа рыбжаҩык ндырҵәаргьы, рыбжаҩык аанхоит. Уара? Уара уаҩак азна ауп уахьыҟоу! – иҳәеит. Сыԥ-садгьылҵәҟьа иақәлазар, уахаҵәҟьа схы ақәсҵоит, ус аҳәахәдара, избан, суазҵаауеит! – иҳәеит. – Аҳа, ушьҭа уара унеины Самсон дсырҟәышуеит ҳәа уалага! – иҳәеит Ҟача.
– Самсон ииашареи ииашамреи атәы уажәы аӡәгьы дазыӡырҩырцгьы иҭахӡам. Иҟаиҵаз ҽеим, ипатудоу ҟалаауп. Иҟалаз ахаҭа ауп ирҳәо. «Ахәра аҭыԥ ӷьаргьы, абз аҭыԥ ӷьаӡом!» – рымҳәеи, уи иагьиаша ҩацоуп! – иҳәеит Кәҷаҷ дахьтәаз.
– Анцәа аикәым ҳаумырҳәан, ара уеизгьы-уеизгьы абна алымҳа аиоурым ҳәа сыҟоуп. Ҳара-ҳара ҳауп еицәажәо.
Ҳашьцәа, ҳаншьцәа заҟаҩы афронт ахь иргахьоу жәбоит. Иаанхазгьы, иахьа-уаҵәы ҳәа рҽырхианы итәоуп. Уара аӷа дҳақәлеит, иабашьтәуп, иашоуп. Аха хәыҷи-дуи, ҭаҳмадеи, ҭакәажәи, иааг ада даҽак ззымдырӡо ахымхәацәа арахь инхаз, адунеи иақә-лахааит, аха аӡәы акы ааихьыр аурысқәа ааны ддырҽеиуама? Уаа гәарҭак ахьықәҵыз ацуҭа, џьара шәаџьҳәаҩыкгьы даанхар акәӡами, сеидроу? Ус акәзар, Самсонгьы аполитикеи амилаҭ рдунеии дшахәаԥшуа иаҷыдангьы, абыржә сызлацәажәо аганахьалагьы акы дназхәыцқәазар акәхап. Џьара ихатәы еишәахьчак днықәымԥшыкәа, џьара даҽаӡәы изымбо шьха ӡырҩашк дӡаамԥшылакәа, ус баша хеиқәырхагас абри аҩыза ашьаҿа еихигарымызт. Абри аганахьала иара сара схаҭагьы Самсон сиқәшаҳаҭуп. Ара абна дылаланы, афронт ахь ицаз ҳаҷкәынцәа рҭаацәа рҳәуа, цәгьа-цәыфарас иҟоу зегьы ҟаҵо дгәарлозар, усҟан, дад, атәымуаҩ даҳҭахӡам, ҳара ҳнапала иҭыԥ дықәаҳҵоит. Абжьарак, иажәракьны ҳажәлантә ирыххалаша хьымӡӷ дук Самсон иҟаиҵеит ҳәа сара хаҭала исызҳәом, – иҳәеит Асҭамыр дгәааны, иҟаԥшьыра аҟаԥшьра ацҵаны дахьгылаз.
…Сабду дназлаз сашьцәа зегьы аҩныҟа ихынҳәит. Аха абра абри аус аҽеи шахылымҵуаз рдыруан, амала ԥсыхәас иарҭарыз рыздырамызт. Уара иуҭаху ҳәала, азакәан – закәануп. Азакәан дара зақәԥомызт, абжьарак…
Дцәырыжәга шәашьа, мамзар аус шәақәҳаршәоит ҳәа иаақәгылар, иҟарҵараны иҟоузеи, аирак рҿы хәахәак дрылҵзар? Иара Самсон ихаҭа имацара изихәаԥшрызеи. «Хык уаԥшны, шә-хык шаҭа!» ҳәа ирҳәо мцума, мцӡам. Ишаҭатәуп Мқанаа, избанзар урҭ рыҷкәынцәа жәаҩыла еибашьра ицахьеит. Аԥхьан исҳәан еиԥш, егьырҭ Самсон иашьцәагьы, иахьа уаҵәы аибашьрахь амҩа иқәлоит. Ара Амқанбақәа хара рыдӡам, ҽԥныҳәагьы рмоуроуп уаҩреи, хара ахәыцреи, ламыси ҳәа акрыҟаӡазар. Абарҭ рҩыза еилыргашьа змам, зҭак узымԥшаауа азҵаарақәа сықәпапон, абри иҟалаз сахьазхәыцуаз.
Ахәыҷы данхәыҷу иибо-иаҳауа ихашҭӡом. Аха сара исхәыцуази, Амқанбақәа зегьы ргәаанагара, риашара, риашамра уи азакәан иабаҭахыз. Азакәан иаҭахыз акызаҵәык акәын: «Дцәырыжәга, Самсон Мқанба! Уи иԥсадгьыл иԥсахит, ихәҭоу ашьауӷа дақәыршәатәуп!» – абас акәын Самсон иус азакәан шахәаԥшуаз. «Ма шәара, ма ҳара!»
Абри аныҟала аухаҵәҟьа, аҩны уаха ирыхьчап, иазкылыԥшып-егьип ҳәа акәымкәа, аҵых агәы анааиҩ-нашоз, Самсон аӡыхь аҵыхәаҿы абна даалҵын, иҩны ашҭаҿы игылаз ахьаца ду иҽааҵеикит.
Абри ашҭаҿы уаҟьан-чаҟьанк ҟалахьеит ҳәа уаҩы игәы иаанагомызт, зехьынџьара аҵх каии, ацгәы шьаҿа ҟаҵо, имыццакӡакәа, ишьшьылаҳауа ацара иаҿын. Акызаҵәык, ажәгәара иҭакыз ажәқәа иналаршә-ҩаларшәны рыҵәҵәабжьқәа гон. Убарҭ заҵәык ракәын аҵх аҭынчра ахәы-ажьы еилазыргылоз. Ҵабыргуп, ҵаҟа, џьара харантәи иааҩуан лашбжьык ҭахәаҽӡа.
Самсон ҳамҭак ахьаца иҽнадҵаны аҵых ҵәца дна-лахәыцит. Абыржәы дҿыцҳҳараӡа деиҭаназхәыцит иҟаиҵаз. Дрызхәыцит иашьцәа зегьы. Иара иҵыхәала аиакәым иақәдыршәар шалшоз, уажәы ихьааха инаи-цралеит.
«Зегь акоуп сара уаҳа даҽа мҩак сымамызт. Зегь акоуп, сара сышиашоу анцәа ду сибоит. Исҳәаз аҟны сыҟоуп, дааиааит дхаҵазар, иҳалоу ԥибашәап!» – иҳәан, аҵых хьанҭа дналамақарит.
Еҵәак кыдшәан, ижжаӡа инҭалеит. «Дызусҭха-рыдашь, анаџьалбеит, зиеҵәахә кыдшәаз?» – иззакәу иаргьы изымдырӡо, аҵыхәтәан аибашьра иргаз, жәибжь шықәса зхыҵуаз Чапа зыхьӡыз иашьа иблақәа даарых-гылеит. Ихәы-ижьы ҩеилагылеит. «Акы имыхьындаз мышрак иақәшәаша!» – иҳәеит Самсон. «Ахымҩас ивга, уара, анцәа ду, суҳәоит!» – иҳәан, игәаҵахь џьара акы неилшьаанеилшьааит. Уаҳа ихәыцрақәа иҽыргәы-ламырхакәа ҩаԥхьа дӡырҩит. Амза ашәахәа абарҵа иҵаҷҷон. Карабашь зыхьӡыз рла ду ахи ашьапқәеи еилаԥсаны амжәа ашәшьыраҿы ииан.
«Ааигәа-сигәа аӡәыр дыҟазар, Карабашь дамбакәа ҟаларымызт. Агәы рҭынчны ицәазар, шәарҭа ыҟамзар акәхап!» – ҟаиҵан, итапанча харшаланы иааикын, дызҵагылаз ахьаца даннамҵыҵуаз, Карабашь ҵыҵуа ишьапқәа инарыҵаҳәит. Самсон иҽаалеирҟәын, ахы ааишьышьит. Нас зынӡа агәра игеит, уахала аӡәгьы дшихамҩоз.
Абарҵа дныҵалан, амаҵурҭа ашә усгьы иаркӡамызт, даахан, ашә аартны дныҩналт. Аҽҳәа ахаҟны агаз цәашьы аарла абла ҭаауан. Мач дшеилаҳәаз ацәарҭаӷәы дықәыршәын. Ацгәы заҵәык «миау!» аҳәан, аҿы неихыԥхьеит. Уиакәхеит, уаҳа иахьтәазгьы имгылеит.
Самсон амаҵурҭа ашә дахьынхыҵыз, дшанхан, аҩ-ныргәы длықәҳашҳаҭәарахазшәа дзымҵысуа даанхеит. Аҽҳәа ахаҟны ачалт иқәыз ашәырҩақәа, ажьҵаа ҿырԥхьаны ахац рыԥхны изҿаԥсаз, Самсон: «Абри санду исылҭаз акоуп!» ҳәа зхәы раки ӡаки инаӡоз амсатә мҳаҵә ду, иҵӡозеи дахӡыӡаауа иара заҵәык акралаифоижьҭеи. Аа, уажәы ахы ахыблааны, иаанхаз амҳаҵә ахәы, ԥсыӡак аҟара ахәшҭаара иҽҳәаршәын. Ажәакала, иуҳәозар, Самсон иҩны амш алаганы ицеит.
Самсон иибаз деиланагеит. «Ари аҳәса рхаҵа, Рашьыҭ иҟаҵамҭоуп! Иҳаибарбап уаргьы саргьы, уара Газ лԥацәа ргәыԥҳәы шьышь!» – ибжьы нҭганы абарҭ ажәақәа ааиҳәан, дындәылҵит. Самсон уаҳагьы даанымгылаӡакәа дышиашаз Кәаҵиа иахь дцеит. Аҵхыбжьон Кәаҵиа диргылеит. Уа иҟаз Кәаҵиа Самсон еимҳәаӡаргьы, аҩны иазыруз иаргьы идыруан, аргама иблақәа ирбахьан, аха иаламкьысӡакәа, иааныжьны аҩныҟа ихынҳәит.
«Еиҳа еиӷьуп, иҟарҵаз Самсон иблала ибааит! Нас иҟаиҵаша иара еиҳа идыруазар акәхап!» – рҳәеит.
Аа, уажәы Кәаҵиа ашә анааирт, ақәыџьма еиԥш, иҽи-зышьақәымкуа Самсон дааиҿагылт. Кәаҵиа дыззыԥ-шымыз Самсон иблақәа данаарыхгыла, ак сҳәақәоит ҳәа далагеит, аха ажәа аҳәаха имҭакәа абас ҿааиҭит:
– Уаҵәы ашара унацгыланы Рашьыҭ иҩны ун-кылсны, абас сажәахә иоуҳәоит: «Иацуха, аӡәгьы ихы уамԥшӡакәа, ламысдарала, сыҩни саҳәшьа ачымазаҩи ушырхыччаз збеит. Ачеиџьыкеи, сабацәа рыламыси ушрыӷрагылаз збеит, уара Қәаб Шьаҟа-иԥа Рашьыҭ. Уаҵәтәи амш иахымгакәа уааины, Амқанбақәа ҳаиҳабы Ҭемраз иоуп, убри зегьы збо-изаҳауа ауаа ҽеиқәа уваргыланы ахьымӡӷ ду иҭоуҵаз сашьа еиҳаб Ҭемраз иҿы ункылсны зегьы ирбо, зегьы ираҳауа: «Ҭемраз ухаҵкы сцеит, иҟасҵаз амаҳагьара азыҳәан, Амқанбақәа шәҿаԥхьа аҭамзаара саҳәоит!» – ҳәа ишьамхы аирсааит. Уаҵәтәи амши аҵхи еиԥылаанӡа, абри аныҟоумҵа, мраҭашәара уԥсы шацҭашәо удыр-уазааит. Уара сара ибзианы судыруеит, Рашьыҭ!» – абри наиаҳәаны, ушзахәо уааины, ҳара ԥеамбарс иҳамоу Ҭемраз иоуҳәоит, уареи сареи ҳаиқәшәара атәы. Акы аанмыжькәа Рашьыҭ изысыцҳаз цқьа илымҳаҿы исызноугоит! – абас наиеиҳәан, абжьас еиԥш агәашә днахыԥан алашьцара дналашәкәеит.
Иҟаиҵарыз Кәаҵиа, азнык азы Самсон иеиҳәаз афымца еиԥш инаилҟьеит. Аха Кәаҵиа Самсон иҟазшьа бзианы идыруан. Ииҳәаз уавалар ҟалаӡомызт. Иара Кәаҵиагьы Самсон еиҭаҳәатәыс идиҵаз аус дазыразын, избанзар диашан. Кәаҵиеи Самсони реицәажәара џьаргьы имырзаӡакәа, амра аныҩагылоз Кәаҵиа Рашьыҭраа рашҭа дынҭалеит.
Ла қамса дук ҩаҵҟьан, Кәаҵиа дааҽыжәсымхыр зуҵәҟьом ҳәа иҽы ахәда иныҵагьежьит, аха убри аамҭазы Рашьыҭгьы иҽы аӷәра ахаҵаны ахкаара аҟынтәи дааиуан.
– Маҳ, маҳ! Ауаҩы думбаӡаци, алышькьынтыр
ухы ухнахааитеи! – иҳәан, ала днаҵаҟьеит. «Ҟоҳ, уара усыхьчарц сгәы иҭан, иуҭахымзар, аԥсцәа уҿаԥхьеит!» – аҳәарашәа, уи ала қамса ганха инавалеит.
«Оп, ари даазцаз Самсон иҵыхәа ауп. Абна дыл-рымгакәа иҟам!» – иҳәеит Рашьыҭ игәанала, аха инмырԥшкәа, иҽыжәҵны зҿаазхахьаз Кәаҵиа днеи-ԥылан:
– Бзиала уаабеит, Кәаҵиа, бзиа ҵыхәала сашҭа уҭалазар! – иҳәеит Рашьыҭ иҽмырхаацәакәа.
– Сара сыцҳаражәҳәаҩуп, Рашьыҭ. Самсон иажәахә узаазгеит! – иҳәан, иаха Самсон ииҳәаз иажәақәа ааиламырцҳаӡакәа, зегьы-зегьы нҭыцҟьааны инеиҿеи-ҳәацәеит.
Рашьыҭ ишыцәаз зхы ԥҽны избаз днеиҩызеитәын, Кәаҵиа уаҳа ажәак мҳәаӡакәа дынҽыжәпҟалан, дышиашаз аҩныҟа иҿааихеит.
Кәаҵиа Ҭемраз иеисырҭра данаавала, ҩаԥхьа дышьҭ-рақәлан, Самсони иареи реиқәшәареи реицәажәареи атәы ҩаԥхьа ихы-игәы инҭижьит. Рашьыҭ иҿы дшыҟаз, Самсон изынаицҳаз зегьы, џьара дааиламсӡакәа, Ҭемраз иаҳәара иҽазыҟаиҵеит. Кәаҵиа ашҭа данынҭала, Ҭемраз ицәа-ижьы неихыбзааит…
– Иҟоузеи, уара, ас шаанӡа уаазцаз абзиара иатәума, мамзаргьы?..
– Мап, мап, бзиарак ыҟамзаргьы, цәгьара дукгьы ҟамлаӡеит! – иҳәеит, Ҭемраз иажәа алгаха имҭакәа. – Амала, Самсони Рашьыҭи рҵыхәала, ушҟа сымҩахымҵыр ҟамлеит! – иҳәеит Кәаҵиа инқәырх-қәраҵашәа.
– Ишԥа, иахеижьҭеи иҿыцу рыцҳара ҳәа акыр ҟалама? – ибжьы наиаԥыжьны дҵааит Ҭемраз.
– Ааи, иҟалеит. Иаха ашамҭазы Самсон аҩны дааит. Ихаҭаҵәҟьа ибеит иҩны алацәыбгақәа иазыруз. Узиҿаԥшуамызт, деихаӡԥштәалаха, аҳәа гыла дазнеиуа, убыс игәаӷ ихыҵәаны акәын дшыҟаз. «Уеизгьы-уеизгьы
ушзахәо уцаны, иуасҳәаз сажәахә Рашьыҭ илакҭа исызҭаҳәа! – ҳәа сеиҳәеит. Саргьы Самсон иажәа ԥымҽкәа, иахьа ашьыжь Рашьыҭ иҿы сынкылсын, Самсон иаасеиҳәаз, иацсымҵазар иагмырхакәа, ахәагьы аҿашагьы, зегьы-зегьы неиҿаԥысыххааит! – иҳәеит Кәаҵиа. Аҵыхәтәан Самсон дсыҳәеит: «Иҟалаз аҟалаа зегьы, ҳажәлантә рԥеамбар илымҳа аҟынӡа исызнаг иԥсахымкәа. Нас Ҭемраз иҟаиҵаша иара идыруеит!» – иҳәеит Самсон. Аа, уажәы абарҭ зегьы уара иуасҳәеит. Самсон иҳәан еиԥш, ҳцәашьхәы зку уара уоуп, ишуҭаху уазхәыц. Ҳара ҳувагылоуп! – иҳәеит Кәаҵиа.
Ҭемраз акыраамҭа ажәак мҳәаӡакәа адыс исызшәа дтәан. Нас ихы дааҩахан:
– Ҳаи, сара абри сахьымӡакәа, ауаа шыԥсуаз сыԥсыр исыбаргәыз, уара. Сара сцыгәханы аҳәынаԥ сзымкыцт акәымзар, абжьарак изымбаци, исмаҳаци, исхысымгаци арбану. Сыԥшьшьапык наҟ ианҭагылаз аамҭазы, абри аҩыза анасыԥдара сақәымшәар акәын. Уара иуҳәо анцәа иуцимҳәар цәгьагәышьоуп, дад.
Аԥсы абза диҵашьыцуа убахьоума, дад Кәаҵиа, аха сара зызқәа абна ҳхәаҿы анышә иамадоу ҳабацәа срыҵашьыцуеит. Ҳаи, Ԥшьҟани, Есҳаҟи, зыԥсаҭа ахьы ахьыршо инеиша, хҭырԥа шкәакәала аккаҳәа џьанаҭ шьапыла шәышԥацеи. Шәыҟанаҵы хьымӡӷ шәы-қәымкәа, шәуа-шәҭынха, шәынеихьшь-ааихьшь ҳаҭыр ду шшәықәырҵоз, шәкахәхәа-кахәхәа шәкәымжә ӡырӡқәа шәрыҵаҽырбо аизарақәа рҿы шәахькылсуаз ҟамчхәыла шәшеибадырбоз, шәуаҩреи, шәыԥшӡареи, шәыламыси шәыԥсы ишаҵаҵәахыз мацара, шәынарцә гәашә шәынҭалеит.
Ауаҩытәыҩса идунеи данықәыз дыззықәыз изымдырӡакәа ииасыз иоуп арыцҳа, акәымзар, ауа-ҩықәра ду ниҵны, дымшәа-дмырҳа, иԥсҭазаара амҩа аныԥшылара згәаӷьыз ибаргәузеи, уи дыԥсит ҳәа дыԥхьаӡатәӡам, дад,
Кәаҵиа.
Ари иҟалаз саашьоуп, уаӷеимшхара дуӡӡоуп. «Ишу-ҭаху уазхәыц, аҭыԥ иқәҵа, ҳара ҳувагылоуп!» – уҳәеит Кәаҵиа. Маа кырҭа змам ахра ҩашра кыдлашьас иамоузеи. Џьара абри абри ами ҳәа ҳалахь инаԥыраҳкуа ҳәа акрыҟазар, ҽышьаԥхыц ахьакуа саагыломызт. Аха иааумгои… Ауаа срышьҭан, ауаа ртәы сыӡбон. Аа, уажәы схатәы сзымыӡбо, арахь уааҳәыр амуа, наҟ унаҳәыр амуа ҩ-бӷацамкырак рыбжьара снаганы сыбжьадыргылеит. Аха иааури, иаҳҳәари, анцәа иаҳзааиго зегьы таташьуп. Иаабап уаҵәтәи ашьыжь шара иаҳзаанаго! – иҳәан, асыԥса наиҵаԥҵәазшәа, аӡхыҵреиԥш игәаҵа дынҭаӷызит Ҭемраз.
Абри ахҭыс ҟалеит шьыжьы инаркны шьыбжьонынӡа. Ари аус аҵыхәала уаҳа аӡәгьы даламцәажәаӡакәа амра нҭагьалеит.
Рашьыҭ, иара Самсон иҳәан еиԥш, ибзианы ди-дыруан. Идыруан Рашьыҭ Самсон игәыжәла зеиԥшраз. Ибзианы идыруан уи ииҳәаз шҳәаз, иара убри адагьы Рашьыҭ иҩызцәеи иареи Самсон иҩны иҟарҵаз аԥсуа иҟазшьеи иламыси ишыртәымыз. Идыруан абри ахҭыс аазаҳаз зегьы инеигымкәа Рашьыҭ иҟаиҵаз гәылагьы-ԥсылагьы ишианармыжьуаз, ишиаҭәарымшьоз.
«Аҽы иазымиааиз акәадыр дасуан!» ҳәа Самсон иԥаҵа далаччаны, арҟәара абардра дахууааны дцазар, уаа гәарҭак ҳамч иқәымхазар, иҩны иахарази? Дзых-урҟьозеи ачымазаҩ деиқәырхха дҿаҳәаны дышьҭоуҵеит аха?.. Ҳәарас иаҭахузеи, абасала ауаҩы иатәамбара, ихыччара, Самсон сара дызлаздыруа ала, исанаижьӡом. Зегьы зхароу сара сыхарамхәыцра ауп. Ус анакәха, Самсон иашьа еиҳабы жәлантәык рхыбаҩыжә, унеишь-уааишь ҳәа зарҳәо, зхәы иаҭәҳәаны изфо ауаҩы, сшьамхнышланы аҭамзааразы сиҳәар, уи сара сла-нарҟәрым. Инаԥшуагьы: «Анцәа илԥха иоуит, игаӡара ихьӡазаргьы, ариашашьа дақәшәеит рҳәап!» – иҳәан, Рашьыҭ Ҭемраз саҭоумҵан
ҳәа иеиҳәарц иӡбеит.
Иахьа иҟалаз абри ахҭыс, аҽыԥсаҟьаны ажәлар инарылаҩит. «Закәызеи, уара, Мқанаа жәларык ықәыр-гахьеит, ҷкәынак дҩашьазар, ажәлантә зегьы адамыӷ зырнуҵозеи, баба!» – рҳәеит зегьы ҿык иазеизыганы. Аха убри аҵыхәала аӡәгьы Ҭемраз ишҟа «дышшылара» ҳәа дымҩахымҵит. Иааиқәазаргьы дара-дара, зынӡа уа-ҭынхарала еизааигәақәаз ракәын.
Ҭемраз инхаз аешьара еизганы инеилацәажәақәарц иӡбеит. «Хшыҩк бзиоуп, аха ҩ-хшыҩк еиҳагьы еиӷьуп!» – ҳәа ааихәыцит Ҭемраз. Ахәылбыҽха сашьцәа ааиуа-заргьы, ушьҭа иааилап ҳәа анигәахәуаз аамҭазы, амӡырха аҵыхәахь рышьҭыбжь мыргацәакәа, еиқәба-еиқәԥс, Рашьыҭ раԥхьа дгыланы, хҩык аҽцәа Ҭемраз иашҭа иааҭалеит.
Ҭемраз арҭ аниба, иааицәымыӷхеит. Аха иԥшным-ҵакәа: «Уаӷагьы чысла дшьы!» – рҳәоит, абри акзаҵәык игәы инҭиҳәаан, абарҵа дныҵыҵны днарԥылеит.
Ҭемраз акы иҳәашазаргьы иамраӡакәа:
– Ҭемраз, цәгьа ҳауба, бзиа ҳауба ушҟа ҳамҩахыҵит, ҳусасцәоуп! – иҳәеит, қәрала еицыз иреиҳабыз уаҩаԥшь лагәыӷрак.
– Шәааизар, шәааит, асас аишәа дахаршьуам! – иҳәеит Ҭемраз дыхьшәашәаӡа.
Уаҳагьы ацымҳәакәа, зегьы аттаҳәа ианааҽыжәҵ, Ҭемраз раԥхьа днагылан, акәасқьахь инхеибагалеит.
– Ҳтәашьа ҳаԥсышьоуп, Ҭемраз уххь згеит! – иҳәан, дааҩагылан, иҽеиламырхакәа абарҭ ажәақәа рҿааир-хеит ани ауаҩаԥшь лагәыӷра. – Ауаҩытәыҩса даныԥсуа идыруазҭгьы, ишизымԥшаауа шидыруагьы аԥсра ахәшә дашьҭалон, Ҭемраз ухаҵкы сцеит. Уара акрыздыруа, акреилызцо, ацәгьеи абзиеи акырқәа зхызгахьоу, жәларык раԥхьа идыргыло аӡә уоуп. Уара узусҭоу аҳәара, сара рыцҳа сакәым, снаҩысгьы ахатәрақәа ирҳәахьеит.
Ухатәгьы удыруеит, ауаа ртәгьы удыруеит. Ажәа мыцхә уамыршьыкәа, иахьа агәырҩа узаҳаргаз закәу атәы улымҳаҟынӡа иназгар сҭахуп.
Ҭемраз, ишудыруа еиԥш, уажәааигәа Самсон иҩны иԥшӡамкәа иазныҟәеит. Ауха еицыз аҷкәынцәа Рашьыҭ иакәын ԥхьагылас ирымаз, аарагьы ихы иадиҵоит. Ашьԥса ахәԥҳа дылызхуагьы, анышәынҭра дасасуеит, ианарыжьырц. Рашьыҭ иахьа хар змам иҩызцәа иманы уашҭа дҭалеит, иҟалаз аҟалаа ианаужьырц! – иҳәан, дымтәаӡакәа иҽааикәаԥсаны даагылт.
– Иашоуп абри ахаҵа ииҳәаз. Шәареи ҳареи ҳабжьара даара иҳаноумшьашаз ҟалеит. Иҟалаз азалымдара, иххь згеит аҩыза ишиҳәаз еиԥш, сара исхараны исыԥхьаӡоит аҟынтә, Амқанбақәа рцәашьхәы зку уара уоуп, Ҭемраз, уара уҿаԥхьагьы сшьамхы асырсуеит, уи сагьацәшәом, сагьацәыԥхашьом! – иҳәан, Рашьыҭ иеихада иҽы-нанирслеит, аха Ҭемраз ашырҳәа имахәар ааникылан, ашьамхнышлаха иимҭеит.
– Ушьамхы аурсыртә еиԥш аҟынӡа анцәа ҳноумган, аха убри аҟынӡа уара дад, Рашьыҭ, абри гьама змамыз аус угәы аҟынӡа иахьааугаз, саргьы сашьцәагьы пату ҳақәуҵеит ҳәа исыԥхьаӡоит. Ҵабыргуп, Самсон уаргьы саргьы зегьы иаҳгәамхәуаз ҳаҵеигалеит. Иахьатәи ахаз аамҭазы иҟалаз агәаҟра ихы ахимбаар акәын, давымсыр акәын. Аха егьа иқәухыргьы иқәуҵаргьы хаҵа усуп, ҳәынҭқарра усуп. Ахаҵа ус шхаҵа усу ицандаз. Самсон дахьшәырхәындаз, дад, закәанла. Сара исмоуа, абаталион ҳәа шәызҿугьы, ажәлари аҳәынҭқари ирыцхраауа шьоук ракәу џьысшьоит. Аха ус акәымкәа, зыжәлантә рҿы, лаба-ламсы ззышьҭыхуаз зегьы аҳәынҭқар изы, ажәлар рзы еибашьра ицеит. Ари уажәы, абарҭ зегьы раҳаҭыр мбаӡакәа, аҵәы рыхьшьны, Самсон еибашьра дымцаӡеит, иуаажәлар драӷоуп ҳәа шәнаиқәлан, аҟәҟәаҳәа шәышхысуаз, шәыла шааԥшуаз, икалҭ нашәҿаҟьаны дышәхыԥаны дцеит, уаа гәарҭак иҩны шәакәшаны шәыштәаз.
Аиаша уҳәозар, шәара шәхаҭақәа шәахьеибамгаз азыҳәан, уаа-шәҩык аӡәы дахьшәзымҳәынҷаз аҵыхәала, ӷәӷәала шәахьырхәтәын, шәбаталионгьы наҟ еи-мырптәын. Ишәыхьыз шәацәыԥхашьаны, шәхынҳәны шәцарц ахьшәыхәҭаз аҭыԥ аҿы, шәара шәаалаган, Самсон игәаӷ иҩни, иаҳәшьа ачымазаҩи ирхыжәгеит. Ҳара, ала егьзымфаз ахаҿы шьала иҭәуп ҳәа, ахаан иаҳхымӡаауа ахьымӡӷ ҳшәыргеит. Шәаалаган, шықәса ҩажәа раахыс зхы еиқәшәамыз, зҿы мцәажәо зиарҭа илаз ацәарҭанхала дҿаҳәаны дышьҭашәҵеит. Аҩны, шәи, хши, кәаци, ачеиџьыка аҳақи адоуҳаи шәрыӷ-рагылан, агәнаҳа шәацәымшәаӡакәа зегьы ԥыххаа-жьыххаа иҩнашәыԥсеит. Ҳара шәара шәышьҭахь, иааҟашәҵаз зегьы акгьы ҳаламкьысӡеит. Ашьҭахь, иаҳәшьа какалк лиркырц иҩны дахьнеиз ауп, «ахаҵара» ӷәӷәа иҟашәҵаз анибаз.
Иҟашәҵаз ацымхәра ҟаҳҵоит ҳәа иашьцәа ҳалагом, иара Самсон ихаҭагьы иаҳраӡом. Шәара иҟашәҵаз азы, Рашьыҭ, анцәа дыҟоуп, зегьы збарҭоу, зегь заҳарҭоу. Анцәа шәибааит, ажәлар шәырбааит. Акыкахши, ахьарахәи ирхылаԥшхәу рышәиԥхьыӡ усгьы шәза-цәцаӡом. Абри ауп сара исҳәо, дад. Уара иҟоуҵаз ажәлар ирдыруеит, жәлар рҵәыцәгьа цәгьоуп, убригьы удыруазааит.
Уажәы, саланагалацәеит ҳәа сыҟоуп. Аха агәы иҭоу, агәы иҭоумшьыр еиӷьуп. Шәара аибашьрахь шәҩызцәа зегьы ахьцоз шәзымцеи? Уара, бзиоуп, ар уреиҳабуп. «Ала анынҵәа, абга шәарыцара иргеит!» Аха егьырҭ цыркьи лашәи зегьы еизганы урыдтәалоуп. Суазҵаарц сҭахуп, Рашьыҭ, изырцыркьызеи, изырлашәызеи абарҭ, иаалырҟьаны, уажәраанӡа анцәа ишиҳәара иҟаз ауаа? Убарҭ зегьы рыҵҩақәа зеиԥшроу, нахьхьитәиқәа адуқәа ирдыруама? Ирыздырӡом. Зымҵәыжәҩа иҵагәаны измоу дызусҭада? Урҭ рыԥсы аиқәырхара зыршаз, заҟа уӷә ацәқәеи, ажәхьақәеи, аԥареи, шьхымзеи иҩны инаганы инрыжьзеи? Ажәлар зегьы-зегьы рдыруеит, урҭ еибашьра
измышьҭызгьы дырдыруеит. Аха мышк-ахымшк аҵыхәа, убарҭ зегьы зҩа ԥхыӡны илырхуеит. Хҿыхшьа имамкәа, уагьы-ҭынхагьы рнапы дамкуа, агага еиԥш цәгьала адунеи дықәхараны дыҟоуп! – иҳәан, аарла иҽышьақәкуа днатәеит Ҭемраз.
Рашьыҭ знык ԥсыра дыԥсны дшыҟаз мацара, уаҳа ажәак иҩашьангьы изымҳәаӡакәа данынҽыжәла, егьырҭгьы наишьҭарххны инҽыжәибаҵан, агәашә инҭыҵит. Хәылԥ шәаԥшьгьы мраҭашәара инацралеит.
Еиқәыхьшәашәа игылаз саб истол снадтәалт. Иацы амҩабжара инсыжьыз атетрад адаҟьа аасыртын, аԥхьара сналагеит.
Агәаҟрагьы зуалу, аԥсрагьы зԥеиԥшу ауаҩытәыҩса насыԥда, ауаҩытәыҩса рыцҳа! – Ҳараз иԥсҭазаара знигаз амҩахь дынхьаԥшын, иуаз ажәақәа инарыциҵеит абас:
Зегьы зычҳауа, зегьы злаӡо аҵых ага гәаҵәажәпа, алаӷырӡ агәыҵаш иалууаа инеиуан адәыӷба. Адәыӷба қьуан, адәыӷба ӷызуан. Иазышьҭымхуазар акәхарын уаа зықьҩык ргәырҩа, уаа зықьҩык рылаӷырӡ. Адәыӷба аҵларкырақәа ирзымычҳауазар акәхарын, анацәеи абацәеи, асабицәеи руазыри рҳақи рыгәнаҳаи.
Ашьаарҵәыра иалаӡсаны аԥсырҭа иазнеиуан адәыӷба ҿахеиқәаҵәа. Ицон уи ҿааҳәыра ахьыҟамыз џьаҳаным аҵалашә ашҟа. Ицон уи, ауаҩы дуаҩуп ҳәа дахьы-рымԥхьаӡоз. Ауаҩы дуаҩуп, аԥсы ихоуп ҳәа иахьихәамԥшуаз адунеи уаӷеимшхара аҵахь. Ицон адәыӷба ауаҩытәыҩса илагага, адунеи ду аӡлагара еибамфарц иццакӡаны.
Злахьынҵақәа ашәеиқәа иалаз ауаатәыҩса кәа-пеишәа иҭәын. Дасу уаҵәтәи рԥеиԥши рлахьынҵеи ирызхәыцуан. Дасу, гәыӷрак-гәыӷрак амҵәыжәҩа иҵакын. Аӡәгьы
ҿиҭӡомызт. Иштәаз ихаҳәхаз абаҟақәа реиԥш еилатәан. Ицон адәыӷба аҵх лашьца агәы еиҩыххаа. Абраҟа иҭатәан уаҵәы ахымца иаҿагылоз ауаа. Итәан, уаҵәы раԥхьатәи ахыҭҟьара иамԥыхьашәо агәыхәтәхьымӡақәа, аха уи дара иабардыруаз. Мыш-када аԥсҭазаара иақәиҭымыз ауаа, зегь акоуп игәыӷуан.
Сара арӷьарах аԥенџьыр иадҟаҵалаз, ҩыџьа рҭыԥ змаз атәарҭаҿы сыҽнықәкӡаны стәан. Срыхәаԥшуан, агәаҟразы ишаны анцәа адунеи иқәиҵаз ауаа рыцҳақәа. Срыхәаԥшуан, дасу хаҿсахьала ишеиԥшымыз еиԥш, ҩныҵҟалагьы дәныҟалагьы еиԥшымыз ауаа. Сры-хәаԥшуан ауаатәыҩса хәыцшьалагьы ҟазшьалагьы, гьамалагьы хәыки-ҿыки зыбжьаз, ашьыжь иҩагыло, ахәылбыҽха инкаӡыҭуа агагақәа.
Схәыцрақәа сыршьаҳан, аԥсҭазаара еижьага сшаз-хәыцуаз, убарҭ схәыцрақәа зегьы ашәымҭак аӡшәах еиԥш инасхаӡыҭын, зҵаарак аӡы маҭ еиԥш ишаҵәы-шаҵәуа аҽаасыкәнаршеит.
«Арҭ итәақәоу зусҭцәада, Ҳараз? – иҳәан, даара исзааигәаз, аха уажәы исзымдыруаз бжьык слымҳа инҭасит.
– Изусҭцәада, шԥа! Арҭ итәақәоу зегьы уаатәыҩсоуп, анцәа ду имаалықьцәа роуп! – сҳәеит, гаӡа беиа сызбаз дарбану ҳәа сгәы иналырсны.
– Мап, сыҷкәын, арҭ узлатәақәоу зегьы уасақәоуп! – аҳәеит абжьы.
– Ишԥыкәу ишуасақәоу! Уара уарбану, ԥҳәыс илыхшаз, абас зҿы ацәа ахызхуа? – сҳәеит саауалуашан, шәаракгьы насҿхысын.
– Ҳа-ҳа-ҳа! Ахәашақәа, шәзакәыҵәҟьоу шәзым-дырӡакәа, акаамеҭгьы шааигәахо гәоумҭаӡои, сыҷкәын?
«Анцәа улыԥха ҳаҭ, иахьакәым ала анцәа ҳау-мырҩашьан! Ари зегь зымчу иҟынтәи иаауа доуҳа бжьуп!» – сҳәеит гәаныла. Снапы сыцламҳәа иаҵаргәаны сыштәаз,
адәыӷба анааҭагәҭас, исызгәамҭаӡакәа смышьхәылҵ анаақәҟьа, сааҭрысит.
«Узлатәоу зегьы уасақәоуп! Уа-са-қәо-уп!» ҳәа ҩаԥхьа абри абжьы аагеит, аха маҷ-маҷ абжьы маҷхо имаҷхо, зыҽкыдҟьо аихамҩақәа ирықәкәашоз абарбалқәа рышьҭыбжь иналаӡит.
– Шәеиқәшьшьы ашәы ӡахны шәызтәоузеи, уара макьанатә? Иҟалаша ҟалаанӡа ахәац ала ҭышәымхын. Акгьы ҟамлаӡакәа шәхамбахар ҟалоит. Ҳаит, аҳаҳаи! ишыдыдуа ақәа анбаухьоу! Иҳақәлаз Гитлер дышьны, иаарласны ҳхынҳәуеит! Аҳы аҷкәынцәа, иԥсҭгагоу, ишьамхырҵаргоу, ажәытәӡатәи ҳабдуцәа рхаҵарашәа аацәырыжәга, ҳтәашьа ҳаԥсышьашәымтәын! – иҳәан, акаҩҳәа иааҭирҟьеит ахаҵара ашәа. Аҽԥыхәшә иацгылаз амцабз еиԥш, иҩаҵхахаз уаа шәҩык рыбжьы, иҟьаҟьаӡа иаартыз адәыӷба аԥенџьырқәа иркылԥрааны, аҵых лашьца аҽынахьнагӡеит, аԥсуа жәлар ршәаџьҳәаҩ ҳабдуцәа рхаҵара ашәа.
Иахьагьы сыбла дыхгылоуп жәларык ргәыӷра еица-зымкыз, уаҵәтәи амш шара иахьызыгӡоз арԥыс. Иахьагьы игәыԥшаа-хыԥшаауа, иӷызы-ӷызуа, слымҳа иҭаҩуеит ибжьы. Иахьагьы зыхьӡгьы зыжәлагьы сзымдыруа абри анцәахшара даҽазнык инеиҿаԥшыха смаӡакәа, даҽазнык ахаҵа игәырҩа мцабзха изхылҵуаз иԥсҭгагаз иашәабжь уаҳа исмаҳаӡакәа, шарԥазык ӡшәахшәа дынкабеит. Дахьагаз, дахьаанагаз, ила-хьынҵахәрахаз, хыхь жәҩан икыду иеҵәахә заҵәык ада аӡәгьы издырӡом. Иахьагьы даасгәалашәацыԥхьаӡа: «Унасыԥ узыхшаны, учамҩахә уҩны изыҟалозар, анцәа суҳәоит, аринахысгьы, уахьыҟазаалакгьы ашьашә рылыԥха иуциҵааит, уахьчалааит уԥсы ахәага ҭанаҵы! – абарҭ аныҳәаԥхьыӡқәа наишьҭасыԥсеит.
Ицон адәыӷба ҵыхәаԥҵәарак змаӡамыз Урыс-тәылатәи акаршәрақәа ирықәхәхәа. Иахьеиԥш исгәа-лашәоит, убри анцәа имаалықь иаҟара иԥшӡаз, уаҩы-шьалагьы
ҟазшьалагьы ихааз арԥыс иаацәыригаз ашәа ԥсеиқәырхага иарҿыхаз ауаа рыԥсы ҭалеит. Уажә-раанӡа, акнаҳарҭахь иргоз рсахьахәра зсахьахәраз, уажәы ауу неилдырган, ацәажәарагьы иналагеит.
– Уара, аӡә иоуп уаа-шәҩык еиқәзырхо. Аӡә иоуп, уаа-шәҩык ҭазырхогьы ҳәа ирҳәо зегьы шԥаҵабыргу, изҳәамҭоу рыԥсы сакәыхшоуп! – иҳәеит уажәраанӡа ҿымҭӡакәа зхы ларҟәны итәаз, зуаҩыбжарахь имнеицыз хаҵа еихых-еиҵыхк.
— Изхуҳәааи? – иҳәан, иватәаз ихы наиқәикит.
— Изхысҳәааз абри арԥыс иоуп! Анцәа илыԥха иоуааит, ҳаԥсы ҭеимҵеи, уара! – иҳәеит дырҩегь ани ахаҵа еихых-еиҵых.
– Уигьы ахәрашәа иаҩызоуп. Аамҭалатәи гәыр-ҩахҽыгоуп. Аҵыхәтәан, ашә аҟынӡа уназго еижьа-гагәышьахоит. Ажәакала, лахьынҵоуп иҟоу, уаҳа акгьы. Ууахҭа уааҵра ианыҵагыла, ашәа акәым, аеҵәа кыдхны укәа иҭадыршәыргьы, бжьы-шьхак рыхра ҩашра иаҿоу, аԥсра иахәшәу аҽа ахш удыржәыргьы, хәарҭа змам, хәарҭа амаӡам! – иҳәеит, раԥхьа ицәажәаз, ивараҿы итәаз.
– Усҵәҟьагьы ҳаӷоу дхәыцааит. «Зых иахәаз, анцәагьы дихәеит!» – рымҳәеи ауаа ҟәышқәа. Егьа саашьа уақәшәаргьы гәыӷлатәуп, сашьа. Есымша, угага узахыԥо џьушьалароуп. Убысҟан, хьарҳәшьа змам уҵыхәтәы мышқәагьы ирыцлоит мышқәак. Урҭ амшқәа, мчыла ҳазшаз ицәугақәаз ракәхоит! – иҳәеит ахԥатәи.
– Убри зегьы бзиоуп, аха сшәазҵаарц сҭахуп, ацәгьеи абзиеи збахьоу ауаа нагақәа абра шәтәоуп. Аханатә аахысгьы ҳабацәеи ҳабдуцәеи, уаха рылахьи-рыџьым-шьи ӡатәны ианышьҭалоз, раԥхьаӡа иргыланы анцәа иззиҳәоз: «Аԥсра бзиа, аԥсра ԥшӡа анцәа исаҭәашьа!» ҳәа акәын. Ииашоуп, аԥсра хәа аԥсра ҿаша ҳәа ыҟаӡам, аԥсра – ԥсроуп. Аха ианадамха, зыҩны зхы нықәҵаны, зышьҭахьҟа гәырҩа имамкәа, згәы каршәны, згәы
рҭынчны иԥсуа иакәхап, аԥсра бзиа, аԥсра ԥшӡа зауз ҳәа ирԥхьаӡоз ҳабацәа? – дҵааит даҽаӡәгьы.
Сара сахьтәаз: «Абарҭ узлатәақәоу зегьы уасақәоуп!» ҳәа ҩаԥхьа сгәы инықәҩит, ани абжьы.
– Аԥсра бзиа, иуҳәаз иашоуп, згәы ҭашьымкәа, ауаҩы ақәра ду ниҵны, хьымӡӷыда, иҭаацәа мыргәаҟкәа, иаалырҟьаны здунеи зыԥсахыз иоуп аԥсра бзиа, аԥсра ԥшӡа зауз ҳәа ҳабацәа ирыԥхьаӡоз. Убри насыԥуп ҳәа иԥхьаӡаны ауп урҭ иахьагьы анцәа изиашьапкуа! – иҳәеит аԥшьбатәи.
– Аԥсра бзиа анышәҳәа ауп изхысҳәаауа. Ауаатәыҩса есымшагьы аԥсра насыԥда рыцрыӡаауамызт, аха иҟоуп ауаҩы дымԥсыр анамуа. Ауаҩы каҳада-ԥҽыда ҟалаак ихы ақәимҵар ада ԥсыхәа анимоуа. Ауаҩы дышҭахо шидыруагьы, аԥсра даԥымлар ада ԥсыхәа анимоуа. Уи жәытәнатә аахыс еилкаау, иԥышәоу акоуп. Аха хьаа змамыз иан илзиуз шәмаҳахьеи? Убри ауп ауаатәыҩсагьы, аханатә аахысгьы насыԥдарас ирымоу. Сара саҭашәымҵан, хәыҷык ҿҭамӡарашәа сцәажәозаргьы, аха ауаатәыҩса адунеи аныршаз аахысгьы иҟәышӡамызт. Ауаатәыҩса адунеи ианықәла инаркны, ҷан-ҷаны аибафара, аибаашьра, анибарҵәара иалагеит. Сара сҵаауеит, ирхароузеи ауаатәыҩса зыбаҩқәа рыла адгьыл зрысхьоу? Адгьыл зрысуа иахьагьы шәы-шықәсала, зқьы шықәсала. Ҳәарас иаҭахузеи, ари азҵаара иахьеи иаци ицәырымҵит. Ари азҵаара ахантә аахысгьы ауаатәыҩса ируаӷеимышхаран, ируаӷеимышхароуп иахьагьы. Аха аҭак аӡәгьы изыҟамҵацт, иҟаиҵарангьы дыҟаӡам аринахысгьы. Ауаатәыҩса шынҵәац инҵәоит, аха амрагьы шгылац игылоит, амзагьы шгылац игылоит. Уи азыҳәан адгьылгьы шәахсҭак анымлаӡацт, ажәҩангьы ахәра анымлаӡацт.
Ҳалаларым иӡхьоу-иԥсхьоу аҭоурых. Ҳалаларым, аԥсы дзыргәаҟуа, абза имыхәо, зыбаҩ ҵыҭәахахьоу, ауаатәыҩса знысхьоу ашьамҩа артытра.
«Ҳараз, абарҭ узлатәақәоу зегьы уасақәоуп!» – еиҭа ҿаанаҭит абни абжьы.
– Хара ҳазцарызеи, цқьа хара ихәыцуа изыҳәан, ҳара ушьҭа иԥаҳкаауа, еицәааӡо ҳәа акгьы ҳамаӡам. Ҳара ацагьы ахьшәашәагьы зегьы-зегьы ҳрышьцылахьеит. Алаӷырӡгьы ҳахәаҽхьеит, агәырҩагьы ҳабылхьеит. Ишсоуҳәара удин аныс, ҳабацо, уара абри ҳара? Избан уаа гәарҭак аԥсырҭа аҿышәҭа ҳзазнеиуа? Рани раби кажьны, рхәыҷқәа кажьны ицоит жәларык, иахьцо изызцо ҳәа акгьы рыздырӡом. Ицоит ус, баша, ҳазго ҳга ҳәа, ус иаҭахуп ҳәа рҳәеит ҳәа. Нас, ҳаргьы дгьыл рысра акәӡами ҳахьцо, сашьа?
Ҳамҭак ҿымҭрахеит. Адәыӷба абарбалқәа рышьҭыбжь акәын, ахызаҵәқәа реиԥш, аҵых ҳашҳаҭәара агәаҵа иҭаԥсоз, абжьарак, уахатәи аҵых саашьак, рыцҳарак иазыԥшызшәа, еилаҩа-еилаԥс, адунеи имамеиқәараха иахажьын.
– Амшын ҵада иҭоу аӷлам иаҳәаз удыруама, уара ауаҩ бзиа? – иҳәан, абыржәы зажәа иалгаз ихы наиқәикит даҽаӡәгьы.
– Иаҳәазеи усҟангьы уи аӷлам? – дҵааит аригьы.
— «Анаџьалбеит, абри аӡы сызҭоу ацәқәырԥақәа сҿаҵәар ҳәа сшәоит акәымзар, заҟа сҳәараны сыҟоу удыруама!» – аҳәеит. Абри жәаԥҟоу, жәаԥҵоу сыз-дырам, аха мышкызны агәаҟра иахылҵыз жәа ҭынхоуп. Ари адунеи мыжда егьа рыцҳара, егьа уаӷеимышхара ахҭнагахьеит. Изхысҳәааз азҵаара иуҭиз ауп, уара ауаҩы разы. Иуҭиз азҵаара аҭак аҟаҵара, рацәак иуадаҩу акы акәымзар ҟалап, ауаа шәагәышьоит. Уажәы ишубо, ажәҩан ахыцәқәа уқәтәаны акы уҳәаргьы, абна алымҳа шамоу еиԥш, ажәҩангьы алымҳақәа арҭахьеит. Хабжь ихы аԥҽра аҟара адагьы ахмырҵкәа, адгьыл ахь илбааргоит. Сара саагылазаргьы хәҵыш аамҭак сымбаӡацт, уаҩ гәкаҳак соуп. Сааӡаб сыла иадыр-бахьеит. Убри аҟынтә, ушьҭа иԥыскаауа ҳәа акгьы сымаӡам. Саагылазаргьы,
сгәы иҭаскыз, сгәы иҭас-шьуамызт. Сара ишысзыӷьашкуаз шыздыруазгьы, иаартны исҳәон. Аха ушьҭақәа сшәо салагеит.
Ажәа мыцхә саланагалацәеит. Сыззааиуа азҵаара иуҭиз ауп. Аҭак ҟасҵагәышьон, аха убри аӷлам еиԥш, аамҭа аӡырҩаш сҿаҵәар ҳәа сшәоит. Абгаду уафаргьы, абгахәыҷы уафаргьы зегьы акакәӡами? Уахьгьы ԥсроуп, арахьгьы ԥсроуп, аха цәыкьа, ааӡарыҽха изыԥ-срахарызеи ҳәа ами. Сааҭктәи аԥсҭазаарагьы хәамаӡам. Аԥс рыцҳа ҵаагәышьами, есымша абри адунеи ԥшӡа ҳақәзар ҳҭахгәышьоуп.
Ус иагьа иҟазаргьы абра ирҳәаз иашоуп. Ажәлар барабануп. Ҵабыргыҵәҟьаны, ауаҩытәыҩса даа-гылазаргьы дҟәышӡамызт. «Ԥссыкьа ахьырҳәаз, Мац хыԥхыԥран» есымша иҟаз. Иахьагьы убасҵәҟьоуп. «Ауаҩытәыҩса зны длаԥсахоит, зны дҳәаԥсахоит!» ҳәа ирҳәаз иашоуп. Сара сызусҭада, рыцҳа, аха абра сахькаршәу: «Аҽагажә ҳаԥшьа хтыгоуп!» ҳәа убри сгәы иалагәышьоуп. Хы змаз ҳәа акгьы сымҳәаӡакәа, сышгәырҟәҟәоз мацара, аарлаҳәа сажәақәа рхы неиқәысҳәалеит. Аха саҭашәымҵан, еиҭасҳәахуеит, убри аӷлам иахьыз акәгәышьоуп саргьы исыхьыз! – иҳәан, аарла, иԥси-иԥси неихьигӡеит ахԥатәи.
– Абри Сауетска, Сауетска ҳәа жәлары зегьы убри рхы ԥыҵәҵәа ишақәырҵо акәымкәа, зеиԥш ҟамлац егьыҟам, мышкызны лажәхырԥа азырургьы ҟалоит. Адунеи аҟны инагӡатәу ҳәа акгьы ҟамлаӡацт, зегьы-зегьы уаароуп, зегьы ҿҳәарак-ҿҳәарак рымоуп. Аҩыза, уара уахьцәажәоз иуҳәеит, аӷлам аӡы аҿамҵәозар егьаҳәарын ҳәа. Сара ацәқәырԥагьы сацәшәаӡом, амацәысгьы сацәшәаӡом, абна лымҳагьы, ажәҩан лымҳагьы акгьы срыцәшәаӡом. Сара сышшәара сшәахьеит, сышҵәуара сҵәуахьеит-сыхьхьеит. Адунеи аҿы ауаҩытәыҩса иакәым, акәаҿагьы сацәшәаӡом. Советска ҳәа узҿу, иалаԥжәазгьы
иалаҭхаџьызгьы рацәаҩуп, аха сара адунеи аҿы шьац зырҟьацуаз ҳәа исымаз сыҷкәын заҵәгьы дсымнахит. Аҳәынҭқар изы ажәа бааԥс иҳәеит рҳәеит. Инеигәҭасны, Сибра ашәырҵаарҭа дганы абахҭа дынҭарыжьит. Ушьҭа уа дҭадырбаауазар акәхап. Уантәи зчамҩахә зыҩныҟа иаазгахьоу ҳәа аӡәгьы дыҟаӡам.
Оумашәа иубаша, сыҷкәын аҳәынҭқар диаӷазар, сара иаб соуп, сыгәра ганы аҳәынҭқар ихьчара сабаргои? А-а? Исоумҳәо, уара зегьы здыруа Советска мужик! Исоуҳәар уҭахым. А-а! Шәара зегьы шә-шә-ар-гәы-нда-қәо-уп! Гитлер дышәшьуеит, нас акькьы шәшәаҳәо, еиҭа шәыҩныҟақәа рахь шәхынҳәуеит, а-а?
Сыҷкәын егьихараӡамкәа Советска дҭанакит, иуаҳама, мужик?
Камунизм сиқьеирым,
Сацелизм сиқьеирым,
Башь сиқьени сиқьеирым,
Башь сиқьени сиқьеирым! –
арҵәааҳәа дыҳәҳәо, нада-аада дҭасны, акәашара дналагеит.
– Ҳаи, иашәа аԥсымҩа ылукааит, Пыта, абри абрахь еибашьра ҳәа амҩа дықәызгалаз! – иҳәеит сҿаԥхьа исҿатәаз ахаҵа, изымычҳакәа.
– Ҵаара ԥхашьарам, ихьзеи иабыхәа ари?! – сҳәан, снаиазҵааит.
– Ихьуааз, ихы иаггәышьоуп. Абас аамҭа-аамҭала ихы еивыслагәышьоит! – иҳәеит.
– Аханатәгьы ус дыҟазма, рыцҳа? – сҳәеит, аҵанӡа сгәы даарыцҳанашьан.
– Иҷкәын заҵәы днықәганы дыргеижьҭеи деила-гагәышьеит! – иҳәеит саԥхьа итәаз ахаҵа.
– Нас, зхы аҭыԥ иқәым афронт ахь еибашьра ҳәа
даазышьҭда? Саҭоумҵан, аха ари ҭынха димаӡами? Дарбан абри аҩыза зхы иаҭәазшьаз, иԥсыда-инхада ззырҳәо ахазаамҭа ҳанҭагылоу? – сҳәеит сгәы иааҵаххын.
– Ари Даҭа ихьӡуп, Мал-оглиуп, ҳқыҭантәиуп. Рыцҳа, даагылазаргьы ихәы даҭәҳәаны ифон. Аӡәгьы ди-ԥырхагамызт, димыхәозар. Аха Пыта имаха ажьы дацҳаит акәымзар.
– Пыта дарбан, ухҭаскцәеит, саҭоумҵан, имаӡамзар?– сҳәеит еиҭа.
– Имаӡоу иуҵәахуа ҳәа акрыҟоума, ажәлар рыламыс ҭагәаны афара иаҿупеи, уара абзиара зԥеиԥшхаша. Пыта Кәыцбоуп, убригьы сқыҭантәиуп, ар дәықәиҵоит. Абри арыцҳа иубо, ишудыруа еиԥш, иҷкәын заҵәы днаихкәкәааны, абрахь Сибра агәахьы џьара дадырхеит. Ихарамоу, шәынтә ихарамзаргьы, акыр зоуҳәода, аанда ахьылаҟәыз акәын есымшагьы иахьхыҵуаз, аха иахьа еиҳагьы иахьыҳаракугьы ахыҵра иалагеит ишубо. Абри ахәашагьы аӡәы ихаҵкыс арра ддәықәиҵеит Пыта. Жәхьаки жәа-шьхымзаки ҳәа абри аҩыза агәнаҳа ду даҵалеит. Аха уара иушьуа анцәа дишьуам, иудыруазеи аџьма имԥсыша амаҵә азылаҟәыр. Аа, уажәы ииуа идыруа, ииҳәо идыруа, дыҟәба-ҟәшәо иҳалаз ауаҩы разы, ауаҩы гәыҭбаа дхага-ӡагаха ауаа дшыҟарҵаз! – иҳәеит сҿаԥхьа итәаз, ихы ларҟәны ҵаҟа дышьҭаԥшуа.
– Ижәынгьы дыҟоуп дызлазбо ала! – сҳәеит.
– Ааи, ааи, ижәынгьы дыҟоуп ахәаша! – уаҳа ацымҵакәа иҽааникылеит саԥхьа итәаз.
– Сеилагеит уҳәеит, та-аа-к? Маап, сара сеилам-гаӡеит. Сара Сталингьы сицәшәом, уарҭ Бериагьы сицәшәом. Урҭ ракәым, аҩысҭааҵәҟьагьы сицәшәаӡом. Сзыцәшәо хыхь иқәтәоу анцәа ду заҵәык иоуп. Аха ушьҭа анцәагьы сицәшәаӡом, избанзар саагылазар рыцҳарак ҟасымҵаӡацт. Саагылазар анцәа дхасҵоит, анцәа ду игәра згоит. Аринахысгьы анцәа ду ида гәыӷырҭа сымаӡам. Шәара
шәаҩысҭаацәоуп. Анцәа дызмам, мап ицәызкхьоу шәоуп. Шәара џьанаҭ ҭыԥ шәымаӡам. Шәа-ҳа-маа? Оо, шәара, агәы ацынхәрас аупцәарҳәы зызҭоу агәаҵәажәпақәа. Сара Сталингьы сицәшәаӡом, Бериагьы сицәшәаӡом. Мышкызны анцәа ду дысзыхашар, Пыта ақамсагьы сихьӡоит. Ус ами Сауетска мужик? Во-от, сп-ос-ибо!
Камунизм сиқьеирым,
Сацелизм сиқьеирым,
Башь сиқьени сиқьеирым,
Башь сиқьени сиқьеирым, –
ибжьы ахьынӡацоз еиҵыхны, дышьҭасны акәашара деиҭаналагеит, аха аҵыхәтәан иԥсы наилышәшәан дкаҳаит. Аха рацәак мырҵыкәа, ӡык неиҿадырхәхәан, имаха-шьаха аарзан, даақәдыртәеит.
– Саҭашәымҵан, Сауетска мужикраа! – иҳәан, аԥсы исахьа нылкааны, иҭадырцәхьаз атәарҭаҿы днықә-дыриеит.
«Ҳараз, узлатәақәоу зегьы уасақәоуп!» – ҩаԥхьа иаагеит ани абжьы.
Адәыӷба цон, ицон аҽеиҵыхӡаны. Иҭатәаз ауаа реиҳараҩык, уцәгьагьы иаламызт – убзиагьы. Аӡәгьы ҿиҭӡомызт. Макьанатә иазхәыцуан, хеиқәырхашьас иҟарҵаша. Аӡәы аиааира дазхәыцуан. Даҽаӡәы абна-лара дазхәыцуан. Ахԥатәи еимҟьарак шааибалак, иаӷа ихы ахьииҭара, ишииҭара дазхәыцуан. Аха урҭ зегьы уажәы ашәкәалаԥк, ашәчықьмаџьак ирҭацаԥхан. Ирхәыцуаз дара ирдыруан, анцәа идыруан.
Ицон адәыӷба уаа гәарҭак рлахьынҵақәа агәы-ҵаҳәҳәа. Уажәы зынӡак ишҭынчраха иҭынчрахеит. Сҿаԥхьа итәазгьы уаҳа дцәажәаӡомызт. Ус аҭӡывара ихы нкыдҵашәа, илацәақәа еиқәԥсаны дтәан.
Сзыдтәалаз аԥенџьыр салԥшны алашьцара салаԥ-шуан. Уарла-шәарла лашарақәак иаацәырҟьоз ра-кәымзар, уаҳа
акгьы збарҭамызт. Хаха-хымш ҵуан амҩа ҳақәиижьҭеи. Ҳахьыргоз ҳахьааргоз ҳәа акгьы ҳаз-дырӡомызт. Шьоукы, Харковҟа ҳаргоит рҳәон. Даҽа-шьоукых Белоруссиаҟа ҳаргоит рҳәон. Сара исыздырам урҭ иахьынтәааргоз, аха зегьы акоуп ирҳәон.
– Ааи, анаџьалбеит, уахатәи аҵых ацгәы ыҵаркыма, имшаӡои, уара?! – нахьхьи акәакь аҿы итәаз аӡәы аҵых дналагәырҩеит.
– Ашара уаҵагыланы, уаҵәы аҩынашәа уаҵалозар акәхап, агызмал! Иабоуҭаху ашара! Уиаҵкыс улацәа неихьушьыр еиҳа иузеиӷьуп. Ԥхыӡ бзиак убаргьы уздырам. Ԥшӡала анцәа иуеираӡааит, аха уаҵәуха ацәаха уаӡоугьы сеидроу! – иҳәеит, егьи аганахь итәаз.
– Уԥсынҵры ҟалааит, сгәы урыӷәӷәеит. Уаҵәуханӡа ҳзымнеигәышьозар, нас закәыхи, акаамеҭ ҟалеит уҳәар смаҳаи! – игәы нкажьны даацәажәеит, згәы нкыдгылаз ауаҩы.
– Уажәы зегьы урзыԥшызароуп, иудыруазеи, зеиԥш ҟамло егьыҟаӡам. Уахатәи аҵых анцәа иуаҭәеишьазар, ухҭырԥажә еиԥш уақәиҭуп. Мчыла акәзаргьы уалачча, уалагәырӷьа уи аҩысҭаа игәы имнаҟьоит, ишьамхқәа иҵнахуеит. «Узхыццакыз зегьы ӡшәахуп!» – рҳәоит, убригьы уназхәыц. Акы ахьырҳәо, акы ыҟоуп, иудыр-уазеи! – иҳәеит арахь итәаз.
Иаалырҟьаны адәыӷба авагонқәа неинҟьан, шәымҭақәак рыла адәыӷба шаангылара иаангылеит. Адәахьы алашарақәа аркӡамызт. Адәыӷба шеибгаз алашьцара иаалагылт. Анеизҵаахаҵәҟьагьы ҳамҭакәа:
– Абраҵәҟьа ҳақәҵуеит! – иҳәеит ар иреиуаз фицарк дааҳалагылан. – Ари ақыҭа Ухтинск ахьӡуп, Белоруссиа иаҵанакуеит. Егьырахь, уажәы азҵаарақәа раха ҳамаӡам, азҵаарақәа анышәҭиша аамҭа ҟалап. Уажәы шәышзахәо, ҵаҟа аперрон аҿы шәылбаауеит зегьы. Убра ишәаҳауеит иарбан лагеру ҳахьаангыло! – иҳәан, днаҳалҵны иҿынеихеит. Аха ҳвагон ддәылымҵыцкәа, даахьаԥшын:
– Иужәлоузеи, уара, арԥыс? – иҳәан, ихы насықәикит.
Раԥхьаҵәҟьа исҳәо сҿамшәо сааҳәалахеит. Избанзар, ари афицар иҟынтәи сазыԥшымызт абри аҩыза азҵаара. Аха сҩагылан:
– Ҳараз сыхьӡуп, Мқанбоуп! – сҳәеит.
– Уабанӡатәиу? – сынҭиҵааит.
– Аԥснытәиуп! – сҳәеит.
– Зегь реиҳа иԥшӡоу ақалақь Сухум сара ҽеила издыруеит, снанагақәахьеит, амшынгьы сҭалахьеит! Ақалақь аҿы унхома? – дсазҵааит.
– Мап, сара Сухум сынхаӡом. Сахьынхо сқыҭа Бзанқыҭ ахьӡуп, убрантә ауп амҩа сшықәлаз! – сҳәеит.
– Излазбо ала уара уаԥсуоуп!
– Ааи, саԥсуоуп! – сҳәеит.
– Ус анакәха, иахьарнахыс уара укамандир взводуп. Абарҭ увагон аҿы иҭоу ар иреиуоу рыцәгьеи рыбзиеи, рҭакԥхықәра уара иудысҵоит. Еилукаама, Мқанба? – иҳәан, схы инаркны сшьапаҟынӡа, лаԥшыла сааимидеит.
– Еилыскааит! – сҳәеит.
Уаҳагьы жәа мҳәаӡакәа авагон дындәылҵит.
Дасу иҳамаз ҳарҭмаҟ хәыҷқәа аашьҭаҳхын, аттаҳәа ҳналбааит. Аха иааҳакәыршаны аҵәылашьца-илашь-цан. Нахьхьиӡа џьара алашьцара агәы нкыл-нархәхәауан, аарла зыбла ҭаауаз лашара шәахәац ҿамҩак.
– Уара, зыԥсы қәацо аӡәгьы дахӡами абра? Еиқәы-лашәха ишԥаҟоу? – иҳәагәышьеит аӡәы дахьгылаз.
– Алашара аркра шәарҭазар акәхап! – иҳәеит даҽа-ӡәгьы.
– Избан изшәарҭоу? Алашара аӡәыр иԥырхагоума? – дҵааит акада егьыззымдыруаз даҽаӡәгьы.
– Ҳаӷа иҳаирпланқәа хылар ҳәа ишәозар акәхап! – иҳәеит ивагылаз.
– Аабатәи авагон иҭыҵыз аҷкәынцәа, шәеилымҵын. Ҳхы ахьдырхо џьара акы ҳарҳәозар акәхап! – сҳәан, абри нарыласҳәеит. Зегьы еиқәшьшьы, иҟьаланы абна илахаз
аԥсаса реиԥш иааикәагылт.
Наҟӡа, хараӡа, џьара апрожеқторқәа ажәҩан ҵдыр-лашаауан. Убри аганахь иҭахәаҽӡа ахысбыжьқәагьы ааҩуан.
– Уара анҭ алашарақәа ажәҩан иаҵоу ирԥшаауеи? Ахысбыжьқәа злаго ала, афронт рацәак бжьамзар ҟалап, – сҳәеит. Арҭ змааноузеи ҳәа иансазҵаа. Аиаша уасҳәап, акы еиԥшымкәа иаасцәымыӷхеит. Макьаназы абас иаарласны абри аҩыза сазыԥшымызт.
– Нас, ҳаргьы, излазбо ала афронт ахь ҳааргеит ҳашиашаз, ус аума? – ибжьы ныҵакшәа алашьцара иналеиҳәеит даҽаӡәгьы.
– Макьана аилкаа аӡәгьы издырӡом. Аха сара сгәы иаанагом, макьана мчыбжьык иадамзаргьы ҳазы-ҟамҵакәаҵәҟьа афронт ҳаҿадыргыларым ҳәа сыҟоуп! – иҳәеит еиҳа инықәсхьаз хаҵак.
– Уазыҟаиҵа егьыҳәа, уԥшыз! Уаҵәы аашар, ауачаниа уқәиргылоит… Ашәақь аҵхарҭа унацәкьыс аҵакышьа умдыруеи, хватит, иагьуцәырацәоуп. Азыҟаҵаха аамҭа рызҭада, иумаҳауеи анҭ ахысбыжьқәа иааҩуа! Ус анакәха аӷа дааигәоуп. Уара ҭабуп ҳәа ҳәала, насыԥ ду змоу аӡә иеиԥш ухы ԥхьаӡала, абарҭ еилагылоу ҳацыԥхьаӡа ҳазлахысуа ашәақьқәа ҳауазар! – иҳәеит хаҵак.
– Урҭқәа зегьы уара иабаудыруеи? Ишԥа уара, еибашьра ҳәа ҳааргеит, нас ҭаҷкәымла ҳаибашьуама?
– Сара уаанӡатәи аибашьра салахәын. Уи атәқәа хәыҷ-мыҷқәак здыруеит, уиоуп изысҳәогьы. Ҭаҷкәымла ҳаибашьуам, аха шәақьк ҩыџьа-хҩы аимдара ҳақәшәар ҟалап! – иҳәеит уи.
Адәыӷба ахы инаркны аҵыхәтәантәи авагон аҟынӡа, кәапеишәа иҭәыз ауаа зегьы ҭыҵын, ажәлар қызы-қызуа, аперрон ықәырҭәааны игылан. Инеилык-ҩеилыкны рыбжьқәа рхамцалакәа еицәажәон акәымзар, иҭынчӡа еилагылан.
Иԥшын ауаа, ирыздырамызт иахьыргоз, ирыз-дырамызт шәымҭақәак рышьҭахь ирԥеиԥшыз. Ирыз-дырамызт лассы адәысакара иаақәлоз уаҵәтәи ашара насыԥс ирзаанагоз. Ус иаалырҟьаны, еилагылаз ажәлар ирцәыхарамкәа, лашарак ххаӡа иҩрылаԥхеит. Зегьы ааилаҩҩит. Ашьаҟа иахьынҳалаз абри алашара хәыҷы убриаҟара рхы-ргәы алаҟанатәит, изқәымгәыӷуаз насыԥк рыԥнагалазшәа.
Ауаҩытәыҩса рыцҳа, агәаҟра алакҭаҟынӡа дан-неилак, хәыҷӡак ауп ииҭаху. Ус акәымкәа зегьы анимоу, амалгьы анимоу, анасыԥгьы анимоу, агәабзиарагьы анимоу, усҟан Аҽаԥа Џьамхәыхә диҩызоуп, егьа иоургьы изхаӡом. Умбо, уажәы абни алашара хәыҷы иаарылаҷҷаз заҟаҩы рхәыцра хьанҭақәа иаарылнахыз.
– Ҳаи, ҳаи, ухы-угәы лашааит, абри алашара ҳаԥсы апара инаԥызшьыз! – иҳәеит аӡәы, ашәымҭак игәыр-ҩақәа зегьы нкеиԥсан.
– Ушьҭа ма ҳахьцо-ҳахьаауа ҳамбо, џьушьҭ! Уара, ҳахьааз қалақьу, қыҭоу, шәгәы ишԥаанаго? – иҳәан, дҵааит зхәырџьан зыхәда иахшьны игылаз.
– Иасахьахәыроу ала, қыҭазар ҟалап. Зыԥсы қәацо аӡәы ари ақыҭа дахуп ҳәа угәы иаанагарым. Иара усгьы, иҩашьангьы аӡәы ихабар убом. Уимоу лашбжьык ҟьаланы акәзаргьы иааҩуам. Заҟа иҭынчра гәыԥ-ҵәагоузеи! – иҳәеит даҽаӡәгьы.
Сара насҭхашәа телефон шьаҟак сыҽнадҵаны, еила-гылаз ауаа сахьрылаԥшуаз, ҩаԥхьа, абри машәыршәа адунеи иқәнагалаз ауаҩытәыҩса илахьынҵа сназхәыцит. Аҳаҷаҳәагьы иаасгәалашәеит, зны алахьынҵа аӡбахә ала, сабду исеиҳәахьаз ажәабжь хәыҷык.
– Анцәа ҳазшаз иҟаиҵахьоу зегьы иреиӷьуп, ауа-ҩытәыҩса данԥсуа ахьизымдыруа! – иҳәан сабду, абри ажәабжь аҳәара дналагеит. – Раԥхьаҵәҟьа, анцәа ауаа шаны адунеи ианықәиҵаз, ианыԥсуаз амш рдыр-уазаарын, – иҳәеит сабду, – ашьҭахь, Анцәа ауаатәыҩса
адунеи иқәиҵеижьҭеи еихшәа-еиӡшәа шәышықәса анаанҵәа, анцәа иԥеамбар дааиԥхьан, ауаатәыҩса шаны адунеи иқәаҳҵеижьҭеи абриаҟара ҵуеит. Абарҭ ишынхо-ишынҵуа, ирыԥсҭазаашьоу еилкааны ухынҳәы ҳәа идиҵеит. Аԥеамбар анцәа иҿы ԥиҽуазма, игәыжь днақәтәан, дышзахәоз ддәықәлеит. Аԥеамбар хаха-хымш амҩа дықәын. Аԥшьымш рыҽны, ахашаҽны аԥеамбар дылбааит ауаатәыҩса рдунеи аҿы. Даанаԥш-ааԥшит егьит, аха ажәлар еихаххаа инхоит-инҵуеит. Рырахә-рышәахә рзеихцом. Иара анцәа ду ишиҳәара иҟоуп. Аԥеамбар даалаган, еиӷьу-еицәоу ҳәа длам-ԥшыкәа, раԥхьа иахьааиқәнакыз иашҭа ахьатә гәашә алыкә нылиршәан, амӡырха днықәлеит. Аԥшәма аарла-аарлаҳәа аиха мҩанҵо, аҵәҩан ҿысҟьоит ҳәа даҿын. Иааиз днеиԥылан, игәыжь дааҽыжәхны дааиган, аҵәҩан ахьҿиҟьоз саҟәак наиргылан днаиртәеит. Иара, ҩаԥхьа дгәамк-хамкха, ҩынтә-хынтә иеиха ааиҟьан, нас иеиха нышьҭаҵаны, иаргьы саҟәак днықәтәеит. Исас иааизгьы рацәак дыгәцарамккәа, иаб дышьны ихәда дах-шьызшәа, илахь неиқәҵаӡаны даатәеит.
– Улахь шеиқәу збоит, сашьа. Ҩынтә-хынтә уҵәҩан унасуеит, нас уеиха нышьҭаҵаны уаатәоит, маӡамзар, иухьыз, гәырҩас иумоу соуҳәар ҟамлари? – иҳәан, асас аԥшәма днаиазҵааит.
– Сгәалаҟам, дад, иҟасҵогьы абасҭаху, зегь акоуп сара уаҵәашьҭахь сыԥсуеит! – иҳәеит аԥшәма.
Асас уаҳа ажәакгьы мҳәаӡакәа: «Умш аабзиа-хааит!» – иҳәан, игәыжь днақәтәан, ашҭа дынҭыҵны дцеит. Аԥшәма уаҵәашьҭахь дыԥсыҵәҟьон.
Аԥеамбар дышиашаз анцәа иҿы днеин, иибаз иаҳаз зегьы акы аанмыжькәа иеиҳәеит.
– Иауауеи, даара агха ду ҟаҳҵазаап. Ауаатәыҩса рлахьынҵа ҽеила исзымыӡбазаап. Иахьарнахыс ауаатәыҩса анԥсуа рзымдыруазааит! – иҳәеит анцәа ҳазшаз. – Уца, ҩаԥхьа ауаатәыҩса рахь, ҿа насҭа ашьҭахь ргәалаҟара
зеиԥшрахаз еилкааны ухынҳәы! – иҳәеит анцәа, ҳамҭак анааҵ.
Аԥеамбар деиҭалбааит адгьыл ахь. Уаҳа даҽаџьара ихы мырхаӡакәа, раԥхьа даазықәшәаз нхаҩык иҟны деи-ҭанеиит. Ахьатә гәашә алыкә нылиршәан, игәыжь дақәтәаны ашҭа дынҭалеит. Аха аԥшәма иашҭа иҭалазгьы дибомызт, дышзахәоз аҵәҩан ахахьгьы аҵыхәахьгьы аҿҟьара даҿын.
– Бзиа ууааит! – иҳәеит данааидгылаӡа.
– Бзиа убааит, бзиа умшхааит! Даара сыццакуан, саҭоумҵан. Усызгәамҭаӡеит, аха ишубо мҟаҟа-ча аамҭа ҳҭагылоуп! – иҳәеит аԥшәма.
– Ҵаара ԥхашьарам, ари аҵәҩан ахахьгьы аҵы-хәахьгьы изҿуҟьозеи? – иҳәан, аԥшәма диазҵааит асас.
– Сцо-саауа абри саҿума, дадхеит, арахь ибаар, иаарҳәны егьырахь иҵасҵоит! – иҳәеит аԥшәма.
Ари аԥеамбар оумашәа ибеит. Аха егьацымҳәакәа, ҳамҭак дтәаны дихәаԥшуан. Аԥшәма дгәырӷьаҵәа аҵәҩанқәа наҟ-ааҟгьы аҿҟьара даҿын. Аҵыхәтәан аԥшәма уҭазара бзиахааит ҳәа наиеиҳәан, аԥеамбар игәыжь днақәтәан, ашҭа дынҭыҵны дцеит. Аҵәҩан ахахьгьы аҵыхәахьгьы ҿызҟьоз ауаҩытәыҩса уаҵәы аашар дыԥсуан.
Ауаҩытәыҩса рыцҳа аҳәынҭқарцәа раанда иаларшышуа. Абарҭ, уажәы, дасу рыԥсхы анрылшәо амш рдыруазар иҟаларыз?! Усҟан аԥсҭазаара зынӡагьы изыҟамлозар акәхарын. Ихьы шьаргәыҵа сакәыхшоуп, анцәа ҳазшаз, иааҟеиҵахьоу зегьы убри реиӷьҵәҟьоуп. Дасу рҵыхәтәы мыш рзымдыруа иахьыҟаиҵаз иа-ҷыданы, агәыӷрагьы рзациҵеит. Убри акәхап адунеигьы еибаркны изку. Аа, уажәыҵәҟьа, насҭхашәа аӡәы икьатеиах ԥҵәо аччара даҿуп. Уаҵәы иԥеиԥшу-егьиу азхәыцра шәымҭақәак инеиԥырҵын, игәыӷра еижьагеи иареи еивагьежьны еицыкәашоит. Ус иҟан адунеиажә аханатә аахысгьы, ус иҟалозар акәхап аринахысгьы. Ажә аҷаҷеиԥш еиласоу аԥсҭазаара аиҿыхарҭақәа зегьы здыруа ҳәа, анцәа ида
уаҳа аӡәгьы адунеи дықәӡам, дықәларангьы иҟаӡам. Ушгәаҟуа мацара, угәануҽанӡам мшы ссирк аҽны ухы нықәуҵааит ҳәа анцәа ду изиҳәахьеит. Уи ауаҩытәыҩса дишәиу диныҳәоу, ушьҭа уара уазхәыц.
Абас сналанагалан ауаатәыҩса ришьеи рыԥсышьеи сшазхәыцуаз:
– Абри адәыӷба иҭыҵыз зегьы, радла шәеивагыл! – иҳәан, аӡәы ибжьы неихацалаӡаны ҿааиҭит. Иааилагылаз зегьы рарҭмаҟқәа рыхәда инахшьны, амба шьаҟақәа реиԥш инеивагылеит. Хҩык афицарцәа ааин, ҳаԥхьа иаагылеит. Раԥхьа игылаз афицар иаразнак дыздырит, сааигәаҵәҟьа дааины данаагыла. Уи адәыӷбаҿы авзвод еиҳабыс сҟаҵаны илбааз иакәын.
– Иуасҳәаз ухашҭхьоума, аҩыза Мқанба? – иҳәан, даасыхәаԥшын, иқьышә ччаԥшь хаак нықәиршеит.
– Мап, исхамышҭӡеит, аҩыза алеитенант аиҳабы! – сҳәан, сҽыриашаны саагылт.
– Иахьарнахыс актәи авзвод еиҳабыс дамоуп Ҳараз Мқанба. Абри актәи авзвод еиднакыло асалдаҭцәа зегьы ижәдыруаз! – иҳәан, иикыз апапка цәхаԥшь ааиртын, асиа аԥхьара далагаанӡа: – Зыхьӡи-зыжәлеи сҳәо, арад шәалҵны, х-шьаҿак шәааскьаны шәгылоит! – иҳәан, асиа аԥхьара далагеит. Зыхьӡи-зыжәлеи иҳәақәаз зегьы аттаҳәа иаалҵын, радла инеивагылт.
– Абарҭ аҩызцәа асалдаҭцәа иахьарнахыс рыцәгьеи рыбзиеи унапы иануп, аиакәым аныҟалагьы уара иухарахоит. Шәара, аҩызцәа асалдаҭцәа, шәнапы иануп шәыԥсадгьыл ахьчара. Абри шәара шәыгәра ганы, ишәықәгәыӷны, абри аҩыза аҭакԥхықәра ду змоу аус аҿы шәахьдыргылаз, ари насыԥ дууп ҳәа сгәы иаанагоит.
Ишәыдысныҳәалоит иахьа шәыжәҩахыр зкылыжәдо асалдаҭ маҭәа! Хьӡы алажәгааит, аханатә аахыс ҳабацәа урҭ рабацәа ахьӡ зларгоз абџьар! Ишәыдысныҳәалоит анасыԥ, аманшәалара, ахьӡ-аԥша, агәымшәара, афырхаҵара! Иахьа шәызныло шәабацәа ршьамҩа еицашәымкааит. Лассы
иааираны иҟоуп амашьынақәа. Убарҭ ҳнарықәтәаны ҳцоит ааигәатәи ахысцәа рлагер ашҟа. Убраҟа акәхоит шәахьаангыло макьаназын. Ҳахьцо, ақалақь иатәу ақыҭа иахьӡуп Ухҭа. Наҟ-наҟ иҟаҵатәу иутәу уаҟа еилышәкаап. Сара командир ротас иҟоу алеитенант еиҳабы Владимир Новиков соуп. Иҟасҵо шәазыԥшыз! – иҳәан, раԥхьа иааиз, ауаа згоз амашьына днаԥылеит.
Владимир Новиков иеиԥш, егьырҭ афицарцәагьы, иаанхаз ар уааи дареи еибадыруан, еилабжьон.
Ишшара ишеит, каҳада-ԥҽыда анцәа имчала. Иҟьаҟьаӡа ианааша, аиаша уасҳәап, ауаҩы даашәартә иҟан. Ақыҭарахьгьы қыҭамкәа, ақалақьрахьгьы иқалақьымкәа акәын Ухҭа зыхьӡыз ақыҭа шыҟаз. Ақыҭа ззумҳәара иҟоузеи. Еихагылак иҟаз аҩнқәа реиҳа ҩбаны еихагылаз ахаҳәтә ҩнқәа еиҳан. Убарҭ зхыԥхьаӡара рацәаз аҩнқәа рҟынтәи, ҩны шкәакәак узрылбаауамызт. Зегьы арацәа еиԥш ишәны, ашәы рхьыкәкәо игылан.
– Абарҭ аҩнқәа аханатә аахысгьы еиқәаҵәаны ишәызма, аҩыза алеитенант аиҳабы? – сҳәан, абни сгәы иҭахәхәа иҭаз азыҳәан азҵаара исҭеит.
– Мап, аҩыза Мқанба! Арҭ аҩнқәа, аханатә аахысгьы ас еиқәаҵәаӡамызт. Аибашьра мыжда ауп изхароу. Ухҭа мацара акәӡам, иара Белоруссиа игылоу аҩнқәа зегьы абас ашәы рхьыкәкәа игылагәышьоуп. Хыхьынтәи уанааԥшлак, ацәашьқәа аркушәа ауп аҩнқәа ахьгылоу шубо. Убри аҟынтә, уахынлагьы ацәашьқәа дырцәоит. Аҩнқәа зегьы ишубо, абас ашәы рхьыссы игылоуп, аӷа иҳаирпланқәа абомбақәа ркажьра рцәуадаҩхарц азыҳәан. Убри азы акәгәышьоуп абас еишәара-еиҵараха изгылоу. Аха егьаурым, иаарласны Гитлер иҭыҩра дҭацаланы ҳаахынҳәыр, ҳқыҭақәагьы ҳақалақьқәагьы ҩаԥхьа ихьыҵәцараха иубап! – иҳәеит, џьара гәырҩак, хьаак ихы-иҿы ианумбаало.
Ҳаззыԥшыз амашьынақәагьы ааит. Амашьынақәа ҳрықәларц акоманда аныҟарҵа, сара сывзвод рышҟа
саахьаҳәын, сыбжьы рацәак саҵамҟьакәа ирыласҳәеит амашьынақәа ирықәларц. Уиакәхеит. Рацәак мырҵыкәа, ақыҭа уахьналҵуа иҟаз ҳлагер аҿы ҳааит. Зегьы рота-ротала, взвод-взводла ҳаршеит, еихык-еиҵык игылаз аказармақәа рахь.
Ашьыбжьышьҭахь зегьы ар рымаҭәа ҳшәырҵеит. Амала, абыржәы исгәалашәаргьы ачча самхакуеит. Сывзвод аҿы аӡәы ихы иазыбзиахоз, асҭаршина имаҭәа ҵәахырҭа, акаптиорка ҳәа изышьҭаз аҿы иаҳзымԥшааит.
– Иужәлоузеи, уара? – иҳәан, дизҵааит зҽеиқәыр-ԥсаса имҵагылаз асалдаҭ.
– Мирзакулов! Товаришьч леҭнаҭ! – иҳәан, иҽааир-иашеит.
– Иухьӡузеи? – деиҭаиазҵааит асҭаршина.
– Максур-Хасан-Заде, товаришьч леҭнаҭ!
– Сара слеитенантӡам, Мирзакулов, сҭаршиноуп! – иҳәан, иааибарччеит.
– Иҟалазеи, уара, Максур-Хасан-Заде, абри уара ухаҭа, ҵәык азна акәац уқәым, аарла жьыхәҭа бзиак уҟалар ҟалап. Арахь, иаауфоз зегьы ухы мацара иацнаҵозшәа, иҳарамханы иухахеитеи! Ҳкаптиорка иҩназ ҩнызқь хылԥа рахьтә, уара ухы иазыбзиахоз хылԥак ҳзалымхит.
– Уара, Максур-Хасан-Заде, узмилаҭда? – иҳәан, асҭаршина даалҟьан деиҭаиазҵааит.
– Сароу, аҩыза алеҭнаҭ? – днацҵҟьашәа дҵааит Мирзакулов.
– Ааи, уара уоуп сызҿу! – иҳәеит асҭаршина.
– Сара аӡарбаиџьануп! – иҳәеит, игәы аалаҟатәны.
– Уара, аӡарбаиџьанцәа амцхәгьы рыхқәа хәыҷуп рҳәоит, абри уара уабарылҵи? Иҟалап акарпыжә ҟала еиԥш, ухы хшыҩла иҭәызаргьы, уиоуп издухаз! – иҳәеит асҭаршина дааихыхәмаршәа.
– Сара есымшагьы, хәанхьаа ауаса иақәҵуаз аласа ӡын хылԥак акәын исзалҵуаз! – иҳәеит Максур-Хасан-Заде.
– Ус акәзар, уара иузыбзиахо хылԥак зааира, хәбаҟа метра ахебегьы азхом! – иҳәан, асҭаршина, аҵыхә-тәантәи ахылԥа иалихыз, Максур-Хасан-Заде инеи-хаирӷәӷәеит мчыла ихеицаларц, аха уаҳа умԥсит, иагьихамкьакьеит.
– Уара, Максур-Хасан-Заде, уаныхәыҷыз ухы ауу ахьхьазма? – иҳәан, ашә илагылаз асалдаҭцәа аӡәы аҵәы наилеиҵеит.
– Ус егьырҳәо смаҳац сани саби. Саргьы, иуҳәаз ачымазара аиуа схы иахьхьеит ҳәа егьсыздырам. Аҩыза алеҭнаҭ, схы хәарҭамзар, схәамц мацара абаухәо. Аламҵ ауп зхы хуҵәаргьы зхәамц ԥырны ицо. Сара суаҩуп, исхагылоу чмазаҩызар, соушәмышьҭуеи аҩныҟа, суасақәа рахь! Уа суасақәа еибгазар, хылԥак зааира аласа шԥасызрықәымхри! – иҳәеит Максур-Хасан-Заде иҽыргызмал-ҽырҳалал-ҽырбзамыҟәшәа.
– Аҩныҟа уцарц уҭахызар, ҟырак асапын уфар, иаразнак ууасақәа рҿы унанагоит! – иҳәеит аҩысҭаацәа иқәыртәаны, абарҭ ирҳәоз зегьы ицәыҵагыланы ир-зыӡырҩуаз, ахылԥа иазԥшыз салдаҭк.
– Иазхоуп ушьҭа аиҿаҟабыцра. Иахьазы, аҩыза Максур-Хасан-Заде, иузыбзиахоз ахылԥа скаптиоркаҿы исзымԥшааит. Уаҵәы аокруг аҿтәи ар рысклад ду аҿы акрыҟазар уаҩы ибап. Мирзакулов ишьҭанеиуа, уааскьа! – иҳәан, ибжьы наиргеит асҭаршина.
Сара сааин, асҭаршина иаԥхьа саагылеит.
– Иужәлоузеи! – иҳәан, днасҿаԥшит.
– Мқанбоуп! – сҳәеит.
Асҭаршина иаԥхьа иқәыз сиак днахәаԥшит.
– Аа, уара уоума, Новиков иротаҿы авзвод еиҳабыс иҟоу? Мқанба Ҳараз, усоума? – деиҭанасҿаԥшит.
– Ааи, усоуп! – сҳәеит.
– Ус акәзар, Мирзакулов Максур-Хасан-Заде иеиԥш ухы чымзар, абри уаҿа иануп! – иҳәан, хылԥак аасиркит. Инасхасҵеит. Сара сзыҳәан ирӡахызшәа акәапаҳәа инасхашәеит.
– Ԥшӡала иурхааит, ухы уақәиҭуп! – иҳәан, сышьҭахь иааиуаз диԥхьеит…
Ажәакала, амрагьы нҭагьалеит, сывзвод, абарҭ рныс узымҳәо рсалдаҭ маҭәақәа рышәҵаны ҳаадәылҵит.
Ухҭа алагер аҿы ҳнеии-уажәи рыбжьара мызк ҵит. Ашьыжь ааимыггамҭа инаҵагылоз, инеихашәа ихә-лаанӡа астрои ҳақәгылан. Абҵқәа зхарсыз «аурыс винтовкақәа» ҳәа изҿыз ашәақь ҩыз дуқәа ҳна-рыҵарҵеит. Амала, рыцҳарас иҟалаз, урҭ рҩызцәа ашәақьқәа ҳацыԥхьаӡа ҳамаӡамызт. Мызкы ахи-аҵыхәеи рыла иаҳҵашаз ҳҵеит. Ушьҭа афронт ахь ацаразыҳәан ҳахиан.
Ахәылбыҽха ҳрота аиҳабы Владимир Новиков дсыԥхьеит.
– Иҟоу удыруама, Мқанба? Абри амчыбжьык ала афронт ахь ҳдәықәырҵоит ҳәа сыҟоуп излеилыскааз ала. Амала, макьана аӡәгьы лымҳаҭас иумҭан! – иҳәеит.
Арота аиҳабы анцәа илыԥха иоуааит, сахьигәаԥхаз, сзигәаԥхаз сыздырам, аха ҳаҭыр сықәиҵон, дысзааигәан. Уимоу, имаӡақәагьы зны-зынла иансеиҳәақәозгьы ыҟан. Уи сара акыр схы-сгәы алаҟанатәуан. Саргьы рацәак наалашьа ԥхак, ҟазшьала изцәаҩамыз шсакәызгьы, сеиҳабы игәы иахәара абаҟасҵари ҳәа саҿын.
– Увзвод иаартны ироумҳәаргьы, ус ажәала иазы-ҟаҵала. Мышкымзар-мышкы, иахьакәымзаргьы уаҵәы афронт ашҟа ацара шаҳԥеиԥшу макьанатә агәра дургалароуп. Ахаҵареи, агәымшәареи, ахьӡи-аԥшеи, аԥсадгьыл абзиабареи, апатриотизмреи иауршьцылароуп. Убри зегьы аибашьра алакҭа ианҭагылалак, ирыхәоит, ргәашьамх арҵаруеит, ргәы арӷәӷәоит! – иҳәеит арота аиҳабы.
– Иуҳәаз зегьы еилыскааит, урҭ зегьы нагӡахоит, аҩыза алеитенант! – сҳәагәышьеит. Абри алагьы иаанҵәеит сеиҳаби сареи ҳаицәажәара. Ахәылбыҽха егьырҭ, ҿыц аррахь инаԥхьаз зегьы реиԥш, ҳказармаҿы ҳаизеит. Изеицәааӡарызеи, азҩа зӡаз иан дагеит, аҩызцәа зегьы
ргәы алаҟаӡамызт, дасу зегьы уаҵәтәи рԥеиԥшқәа ирызхәыцуа итәан. Аӡәгьы ацәажәара иҭахӡамызт, зегьы рхы иазныжьын.
– Дабаҟоу, уара, Максур-Хасан-Заде дызбаӡомеи? – иҳәан, аҭынчра хьанҭа дналахысит аӡәы.
– Шәеибамбааит Мырзаҟәылгьы уаргьы. Убри иоума уажәы хәыцырҭас иумоу! – иҳәан, даагәырҟәҟәеит даҽаӡәгьы.
– Ҵыхәаԥҵәара змам ахәыцра аӡхыҵра иаҩызоуп, аҩыза! Мчыла хаала акәзаргьы маҷк уҽаацәугалароуп. Максур-Хасан-Заде игәырҩа самгозаргьы ҟалап, аха хы ахгагоуп, ишԥауури! – иҳәеит, Мирзакулов «дыгә-хьаазгаз».
Абарҭ аҩыџьа Заде дшыбзыргоз: «Абар иаргьы дахьааз!» – иҳәан, аӡәы ибжьы днаҵаҳәҳәеит.
– Сара сааира еигәырӷьаз аӡәыр шәыҟазар, анцәа ду дшәеигәырӷьааит. Амала, гәмырҿыӷьгас, гәырҩа хгагас сышәгәалашәазар, даара ишәаҭәасымшьеит. Иахьак, шәара шәыхәмарра аха сымаӡам, зынӡак исықә-шәацәгьаны ауп сшыҟоу! – иҳәеит Максур-Хасан-Заде.
– Амцхәгьы улахҿыхын, ихәарҭамыз аҩнынтәи акыр уаҳама? – инеицырҳәеит итәаз.
Максур-Хасан-Заде дсамарҟәылҳәаҩын. Насгьы, данцәажәоз иақцент даҵазза, урыс бызшәала иааиҳәоз зегьы аӡарбаиџьанцәа рбызшәа абжьы ахан, Максур-Хасан-Заде дгәааӡомызт. Насгьы, зегьы рылахь еиқәҵаны иантәазгьы, убас акы ааиҳәон, зегьы ааибарччон. Аха уажәы изакәыху здыруада, илахы иаабуамызт.
– Шәара ауасамырҳәыга шәҳәоит. Сара иаха сахьнышьҭалаз, аԥхыӡ цәгьа збеит! – иҳәеит, ихы-иҿы ааишәара-еиҵареитәын.
– Ԥхыӡ бзиа убааит! Иубазеи уанаџьалбеит? – инеицырҳәеит.
– Избазеи умбои, суасақәа ақәыџьмақәа нарылалан, сылақәа шааԥшуаз суасақәа рыхқәа хыҵәҵәаны
инкаԥсаны ицеит. Ари ашьашәы иԥыржәаша сшәақьгьы, егьазундазгьы еибамгеит! – иҳәеит Максур-Хасан-Заде.
– Еи, ԥхыӡ бзиа убааит, аха ақәыџьмақәа аргамаду ууасақәа ирылалазар, уа ҽеирак ыҟамзар ҟалагәышьап. Аха уара рацәак ихьааумган, Хасан-Заде. Мышкызны рыцкы ухамҳар ҟалаӡом! – иҳәеит абасшәа итәаз салдаҭк.
– Избан, уара, ус игәы зкаужьуа! Сара аԥхыӡ ахьынӡаздыруа, абгақәа абзиара иатәуп ҳәа иԥхьаӡоуп. Уеизгьы-уеизгьы иуасақәа ақәыџьмақәа рылалаҵә-ҟьазаргьы, зегьыҵәҟьа рзыфомызт, рыбжак усгьы иаанрыжьуан! – иҳәеит, даҽаӡәгьы.
– Иашоуп, аҩыза ииҳәаз! Максур-Хасан-Заде шә-уасак ракәу џьушьома имоу. Уи ианеиҵаха хышәҟа уаса имазар акәхап. Ус анакәха, аҳы, атәыла аныбга шә-уасакгьы рыхқәа хырҵәҵәазааит ақәыџьмақәа, ҩышә уаса цқьаны уара иузаанхоит, Заде! Ус анакәха уиаҟара ихьааугацәаргьы ҵасӡам рҳәоит. Уара, Заде, излазбо ала, абга рхәы абнахь иганы аҵла хсаха иқәумыргылозар ҟаларын. Ари – акы, иҩбахаз, уара иузгәамҭаӡакәа алала уфахьазаргьы ҟалап. Абарҭ зегьы, арахә рынцәахәы Жәабран иуанеимыжьит, хымԥада! «Зқьы ааӡаны шәкы абна илаҵа!» – рҳәоит ҳара ҳҿы. «Абга ахьҭоу ауп алагьы ахьҭашуа!» Акы ахьырҳәо, хымԥада, акы ыҟоуп! – иҳәеит аԥсуа ҷкәынак дыԥхашьа-ԥхаҵо дахьтәаз.
– Уара узлацәажәақәо ҳара ҳҿы иҟаӡам. Ҳара ҳахь абгақәа рхәы агара акәым, иахьаарбаз иршьуеит! – иҳәеит Максур-Хасан-Заде.
– Рхәы угом, рыԥхь угом, иахьааубаз иушьуеит азыҳәан ауп абри аҩыза аԥхыӡцәгьа зубазгьы. Убри азыноуп ауаа егьыззымдыруа, абри уара уеиԥш аӡәгьы дхазымҵо рырахәқәа бнала изыԥхасҭахо! – иҳәеит ҩаԥхьа ани аԥсуа ҷкәын.
– Сара зегь зымчу Аллаҳ дхасҵоит. Уара аӡәгьы дхоуҵом ҳәа уааиуеит. Иуаԥсҵәы неиҿишьын, ихы адгьыл
инышьҭеикшеит.
Аҳәара уадаҩуп ҳәа, асолдаҭцәа аӡәы, Заде иҳәон, даҽаӡәы – Максур-Хасан-Заде иҳәон. Даҽашьоукыхгьы, есымша Максур-Хасан-Заде ҳәа рыбз аҟәаҟәа ԥҵәаанӡа ихьӡҵәҟьа рҳәон.
– Ҳаӷоу ица шәҭаԥшааит, уара, шәара. Ауаҩы дӷьаҵәы-ӷьаҵәуа ақәыџьмақәа иуасақәа шырфаз ԥхыӡла ибеит. Абри шәара џьара гәшәа-гәыӡбак, гәыжьжьага ажәақәак иашәҳәап ҳәа дшәықәгәыӷны игәырҩа ду имаз шәеиҳәеит, шәара асамарҟәыл илышәхуеит. Ари «сҩыза иқәшәаз абажә иақәшәеит» ауп измааноу. Аӡарбаиџьанцәа рыгәнаҳа ҳаӷоу иқәшәааит. Уи шәаргьы ишәывымсыр ҟалоит! – иҳәан, бзиак сҳәоит ҳәа дшаҿыз, уигьы ҵәык ицәилакшеит.
– Уара аӡарбаиџьанцәа рыгәнаҳа бааԥсуп ануҳәа исгәалашәеит. Урҭ рыгәнаҳа атәы сыздырам, аха ҳара ҳҟны дыҟан ӡарбаиџьанк. Ауаҩы ҭаԥшақьа, ауаҩы ҳалал зырҳәоз иакәын. Ҳқыҭаҿы ҳаҭыр иқәырҵон. «Дааиҩуп егьоумҳәан!» – рҳәон дызлазгьы. Иаргьы аԥсышәа хыжәжәа-ҿыжәжәақәак сҳәоит ҳәа даҿын. Аха изу-ҭахузеи, уи иара ихарагәышьааз, џьара ушцоз даау-ԥылар уеизгьы-уеизгьы ухынҳәыр акәын, имышьҭа ахаҳә еиҟәнажәон. Уи сара сыла иамбеит, сахааным, аха саб абас иҳәо саҳахьан: «Аҭауад Мураҭбеи иплан аҿы ҩ-қьырсҭак зааира ҵлақәак сиҭан, шьыжьымҭанк, ашара саҵагылан, сцеит иԥҟаны ишьҭаз сқьырсҭақәа сцәуеит ҳәа. Раԥхьатәи сқьырсҭа аасцәын, егьыгьы ацәра сшаҿыз:
– Уа бзиа ууит! – иҳәан, сыварахьшәа аӡәы ибжьы аагеит.
Бзиа убааит ҳәа аҭак иаҳәаха самраӡакәа ишьҭаз сқьырсҭа апҟаҩ аахгеит. Снахәаԥшызар, ҳаӷахә иибара, сқьырсҭа ахы инаркны абжараҟынӡа еиҟәжәаны ишьҭан.
«Ҳаи, аҩысҭаацәа улақәа ҭырхааит, ухы-уԥсы
уачычааит, уара ақамсашәа иҟоу!» – сҳәеит, аха акыр зоуҳәода!..
Иҟалаз иара ихаҭагьы ибан, ицәымыӷхазар акәхап, уаҳа ажәак мҳәаӡакәа днасывсны дцеит! – иҳәеит саб.
Уи аӡарбаиџьан илаԥш шыцәгьаз шидыруазгьы, убриаҟара дыцәгьан, уахьынаҵыслакгьы, цас иҟаи-ҵозшәа иара даауԥылар акәын, иахьагьы убри иӡбахә рҳәоит.
Аҽынтәи амшгьы каҳада-ԥҽыда ус иҳархәлеит. Аха ҳаԥшын, иахьоума, уаҵәоума афронт ахь ҳанырышьҭуа ҳәа.
Акыр шықәсақәа рышьҭахь, саб инапы иҵихыз амшынҵа ацәқәырԥақәа сышрылаз, иаалырҟьаны адәахьы инеиқәырццак-неиқәырццакны аҵыр-ҵырҳәа иаамацәысит. Уажәраанӡа еилыбзаа-еилыбзаауа ашәаԥшь зыцралахьаз мраҭашәара ныҵлашьцаан, инеихык-еиҵыкны, даара ауаҩы игәы иацәымыӷхартә игаз адыдбжьы, мрагылареи мраҭашәареи рхы неиқә-наҳәалеит. Ишызбоз инеилаҳантаз аԥҭақәа иаадыр-лашьцеит.
Саб Ҳараз иуаз ажәақәа зныз атетрад жәпа неикәа-сыԥсан астол инықәсҵеит.
Иахьагьы сабшан, саб иеишәаргылара иамшын. Аншьан ахаҿы икнаҳан сани саби рпатреҭ. Сыблақәа идхаланы сихәаԥшуан сара саҵкыс шықәсы ҩажәа рыла еиҵбыз, аарла ҩажәи хәба шықәса зхыҵуаз.
«Даагылазаргьы абри ахәаша аилаџь дазгаган. Уи даҽа чыск иалаирҩашьомызт!» – лҳәан сан, аилаџь зныз асаан ахы инадлырҷаблеит ацәацәашь. Ацәацәашь ацәаӡыӡ агәыҵыршо иҭааӡа илашон. Зехьынџьара угәеисыбжь уаҳартә ҭынчран.
«Аеҵә аҵыхәа змоу ахькаҳауа егьыҟам, аха аи-башьра
ду ҟалозар акәхап. Ари Агерманиеи ҳареи ҳаизыҟазаашьа зеиԥшроу ала уахьоуп ахы ахьхоу!» – иҳәеит саб, уахык ҳахьатә кәасқьа ашьҭахьтәи ауадаҿы амца ҭаҵаны сани саби тәаны иахьеицәажәоз.
«Ааи саб рыцҳа, заҟа хара унаԥшуааз! Уара зыԥсаҭа ахьы ахьыршо инеиша!» – абри сгәаҵа инҭысҳәаан, сылабжышқәа ҩхаддылеит, аха сан илмырбаӡакәа инасымҩатәны иаасрыцқьеит.
Саб ииҳәаз ҵабыргымхеи, сан. Аибашьра ду ҟалеит. Ани «аеҵәа аҵыхәа змоу» каҳауеит ҳәа раԥхьа из-ҿыҵшәазгьы баша иҳәарымызт. Аҳәынҭқарцәа рус аиҿыхырҭақәа, урҭ рымаӡа ахьҭаҵәаху уҳәа, иалагылаз, издыруаз аӡәы иаартыҵәҟьаны акәымкәа, аҳәашьа аҭаны иамхаҳәазар акәхап. Нас, закәыхи, ажәа ҭҟьара хы ҭҟьаран, ҿык иҭыҵыз, шә-ҿык инарҭалеит. Иҟалап, аӡәгьы акгьы имҳәаӡакәа, саб ихала, иҟәышрала, иха-ранаԥшрала иҳәазаргьы. Ишакәхалакгьы ажәлар иргәамхәуаз рыҵалеит. Ақыҭақәа ҭацәит. Зықәра маҷӡаз сабицәақәаки ҭаҳмадцәақәаки ракәымзар, лак инасрыз аӡәгьы даанымхеит. Иахьеиԥш исгәалашәоит, ҽнак, ҭамҷыҭ сгыланы банкак азна ахарҵәы сарҭмаҟ хәыҷы иҭаргыланы Ҭомышьҟа чаиҿыхра ҳәа ицоз срыццеит. Жәашықәса ракәын аарла исхыҵуаз, аха ачаиҿыхра мышкы сагхар ҳабригадир иуӡомызт. «Иахьа чаиҿыхра уахьымцаз азыҳәан, даҽа жәамышгьы уабду ацәаӷәага исҭаӡом!» – иҳәон нада-аада дышьҭасны дцыркьуа.
Сабдуи сареи ҳакәгәышьан ҳаҩны иахыз. Сан, сан лакәын, аҩн ус дагагәышьон. Егьырҭ ахәыҷқәа еихымҟьа-еиԥымҟьо зынӡа исабицәан. Аҩны, џьара икаԥсоз ҵәақәак рмыҟәшәозар уаҳа егьрылшомызт.
Аиеи, ишысҳәоз даҽаџьара сагеит. Аҽны сбанка хәыҷы азна ахарҵәы аашьҭыхны Ҭомышьҟа чаиҿыхра сцеит. Банкак азна ахарҵәы акәын исымаз, уаҳа иацызгоз агәыхә аганахьала егьсымаӡамызт. Амала насыԥс
исымаз уиакәын, шьыбжьон ҽы-хәшлаԥсак иақәҵаны ача ҳазнаргон. Убри ача иҳазнаргоз, маҿак ижәпаз ақьырмыт асахьа аман. Зегьы хырҭәагак еицҭырхызшәа кьылак-кьылак иҟан. Шьыбжьон ԥсшьара ҳәа ачаирҭа ахаҿы игылаз ҳәаса хәыҷык амҵа ашәшьыраҿы ҳнатәагәышьон. Ача ашара еиҳабыс даман Шьашькәа ҳәа ачаиҿыхраҿы аԥхьагылара змаз астахановка ҳәа изышьҭаз, ианлаамҭаз бригадирсгьы аус лухьан, апартиагьы далан, уимоу зынгьы ЦИК ачленсгьы дыҟан. Ажәакала, Шьашькәа лакәын аҩгьы-акәарагьы зкыз. Лара илҳәоз акәын иҟаз. Аиаша уасҳәап, саргьы, изакәу сыздырам, цәгьала слыцәшәон. Ҳабригадиргьы ҳаӷоу иԥышҵа иқәлаша иакәын. Аха Шьашькәа лҿы иара абригадир ихаҭаҵәҟьагьы рацәак иҿа ӷәӷәамызт. Убри аҟынтә, саргьы ԥсыхәа ахьын-ӡасымаз лҳәатәы сахыԥомызт. Уимоу, иахьа Ҭомышьҟа шьыбжьон ӡҭалара шәылбаауазаргьы, шәымнаӡац шысҳәо шәхынҳәыроуп, ашьыбжьышьҭахь акомхоз апреседатле Ражьден Модол дицны даауеит, убысҟан зегьы абра шәаныҟамла, шәчафара аҵыхәа шыԥҵәо жәдыруазааит, лҳәон. Шьашькәа шьыбжьон ҳәа атәара азин анҳалҭоз, ашьхарахь ҳҿы рханы ҳанаагылалак, ҳагага иагымкәа-иацымкәа, ахәымпалеиԥш, ҳаԥхьа иаагылар акәын. Уи акәын лара сааҭс илымаз. Абас, икьазызуа ҳагага ҳаԥхьа ианаагылоз, Шьашькәа аҳәаса амахә икнаҳаз акәаҭаныжә ацламҳәа дасуан. Иара ашьашәы иԥыржәашагьы, игәырмаҷгаха нырцә-аарцә абжьы нарықәҩуан.
Убри аҽны Шьашькәа лсаркьал аӷызы-ӷызбжьы шаагаз, ҳкалаҷкәырқәа ҳмахәарқәа инархаԥсаны, ачаирҭа ҳанхыҵын, ани аҳәаса ӷаӷа игылаз ашә-шьыраҿы ҳаикәшаны ҳаатәеит. Жәохәҩык ҳәсеи-хацәеи ҳахьтәаз, ԥшь-чахы еиқәаҵәак асакь иааҭылхын, мпахьшьык неиҵыхны инанылҵеит. «Абри ауп иахьатәи ала иаҳзаарҭиз, шәтәарҭагьы еиманаџьгәааит!» – лҳәан, лсамарҟәыл ҵҩызаашәа иҟазгьы нахьынлырҳалеит.
Ҳара зегьы ҳтәагәышьан ҳхарҵә банкақәа ҳаԥхьа ашьацра иларгыланы, Шьашькәа часак ҳалҭар ҳхырҵәы иацҳфоит ҳәа, ҳҿаӡы ахәхәаҳәа иаауа. Аӡәгьы ҿиҭӡомызт. Зегьы рылақәа ԥхеибаҵа Шьашькәа лнапы ианыԥшылон, лара ишылҳәалоз еиԥш, «ҳпаиокқәа» ҳарзыԥшын. Ус, чахык ахацәа ианкны иаалган, лаԥхьа инышьҭалҵеит. Ишыҟалҵалацыз еиԥш, лыхнацәкьарак ачахы инақәҵаны иааԥҟо, еиҭа лнацәкьарақәа ааԥ-сахны, ачахы инақәҵаны еиҭааԥҟо мацара, ачахы ахы инаркны аҵыхәаҟынӡа ҳчахқәа зегьы ааԥыҟҟаны ампахьшьы инылалыԥсеит. Шьашькәа ишәаны изаны лыхнацәкьарак ирыҵаркуаз ачасақәа ԥыҟҟаны иа-хьышьҭаз сылаԥш рыкәҟьашон. Иалысхырц сҭахын хәашак иадамзаргьы, еиҳа еиҳаз ачаса. Аха Шьашькәа лыхнацәкьыск ирҭаршәны, дацклаԥшны иԥылҟаз ачасақәа егьсызрылхуамызт, зегьы еиҟаран.
Ачахқәа зегьы абас мацара иааԥылҟан, «ҳпаиокқәа» нықәлыԥсеит. Уаанӡа зегьы ҳацыԥхьаӡа аномерқәа ақьаад хҵәаха хәыҷқәа ирынҵаны, ирҳәны Расим ихылԥа иҭаԥсаны илымаз ааиларҩынтны, инаҳамҵакуа лҿаалхеит, аӡәаӡәала рнапқәа ааҭшьуа, акака-акака қьаадырҳә ааҭыргеит. Ача иԥҟаны иқәыз, зегьы ҳацыԥхьаӡа шыҟазгьы, алакьысра азин ҳамаӡамызт. «Гәынамӡарак ҟалар аиҳа исабаԥуп!» – лҳәон Шьашькәа.
Актәи аномер зықәшәаз, зегь раԥхьа ачасақәа дна-рылаԥшны, иааиҭахыз алхра азин иман. Сара исыз-дырам, ақьаад рҳәы иҭызгоз иаразнак сзахәамԥшыз. Зегьы рқьаад рҳәқәа ирыхәаԥшаанӡа, ҿымҭӡакәа сқьаад рҳәы снапсыргәыҵа иҵарӷәӷәаны искын.
– «Ахәажәҵәы зықәшәаз уарбану?» – лҳәеит Шьашькәа аҵыхәтәаны. Аха аӡәгьы ҿимҭӡеит. Ус инеиҿаԥшы-ааиҿаԥшуа иаанхеит. – Уара, актәи аномер зықәшәада сымҳәеи? – деиҭаҵааит Шьашькәа.
– Аӡәгьы иҳамаӡам! – лҳәеит Кәыкәшьа дахьтәаз. Кәыкәшьа анысҳәа, уажә сажәа саԥылоит, аха ис-хашҭыр
ҳәа сшәоит. Кәыкәшьа раԥ хшаран. Лара лыдагьы араԥцәа нхон Ҭомышь. Араԥ Шьақьыр ҳәа дыҟан. Саргьы аарла аԥхыӡ еиԥш дысгәалашәоит, ҩ-метракҵәҟьа дыҟан. Хаҵа цәымҟыр кылҳәа дук иакәын, аха ақыҭаҿы ҳаҭыр иқәырҵон. Шьақьыр деиқәаҵәан акәымзар, раԥ хшароуп, раԥ жәлоуп ҳәа злаизуҳәашаз акы далаҟамызт. Ацәажәараҿгьы ихацламҳәа ӷәӷәан. Иқьабз, иҟазшьа, итәашьа, игы-лашьа, аԥсуа хаҵа ҩаца ззырҳәоз иакәын. Иара уаҩы ишимбац ашьамхы ирҵысуан. Оумашәа ибаҩ ицәы-ласын рҳәоит. Иахьагьы ирҳәоит, ас ду анауз алам-ҭалазы, ныҳәак аҽны Аразаҵәы аҽқәа дырыҩуан. Абри Шьақьыргьы ацә тәыҩа еиԥш иҽҭыхны длеит. Усҟан, изларҳәо ала, Шьақьыр иарԥыс цәыцәымҭа дҭагылан.
Аҽыҩқәа ӡыӡымкуа ианаақәдыргыла: «Абарҭ рҩызцәа аҽыҩқәа драԥхныҩлон ацә ҟьантаз ду ықәҵаны Шьақьыр иаб Қәыџьмахангьы!» – рҳәоит иахьагьы. Абри ус баша ажәабжьу, ҵабыргыҵәҟьазу ҳәа дҵааит ҷкәынак иҽеилкәыцәаа, аимҵакьача асразы иҽа-зыҟаҵаны дахьгылаз.
– Уи иашахаҭоуп, дад, Қәыџьмахан игәалашәара иааилнархыз ҭаҳмада хәҵыш ԥшӡак дахьтәаз.
– Қәыџьмахан духеиршҭуеит Шьақьыр иҭаххар! – иҳәеит еиҭа ани аҷкәын.
Ажәа мыцхәы шәзасыршьрызеи, Шьақьыр дақә-шаҳаҭхеит аҽыҩқәа раԥхныҩлара. Зегьы ирбо ираҳауаирхәа-ирыцқьа цә-уӷәк аақәдыргылеит, Шьақьыр аҽыҩқәа дызрыхьӡар, ацә-уӷә иаҿа ианырҵарц.
Х-ҽышьахәарк шәаны-изаны аҽыҩқәа рышьҭахь днадыргылеит Шьақьыр. Хыхь ишуқьаҭ харԥ шкәакәа ада зегьы ишәихит. Ишьаз исахҭан еимаақәагьы иеимсқәагьы ишьихит. Иеиқәа ишьамхаҟынӡа иааҵеир-кәакәеит.
Аҽыҩқәа рыҵҟьарҭаҿы игылаз аҵырҟьаҩы аҵәы иахаҵаны иикыз ицаха ҟаԥшь анааиҟьа, аҽыҩ ҷкәынцәа рҽыҩқәа ирыҵаҳәҳәан, инаҵҟьеит. Шьақьыргьы рак
инаӡоз ихәда ҭҳәаны днарышьҭалеит. Шәымҭақәак реиҳа ахмырҵкәа, Адлеиаа рыҵаҟа, хә-ҿык зҭыҵуаз Қәҭараа рыџь-ҵла ҳәа изышьҭаз амҵа инеиуан еиԥш, Шьақьыр Ноуба иаԥхьа инеиуаз аҽыҩ аҵыхәа икит. Аразаҵәы ықәырҭәааны игылаз ажәлар еибарҵысын, ишзахәоз иҩны уахь рҿынархеит. Еизаз ажәлар иџьар-шьеит, илакәыршьеит, Шьақьыр ампыл еиԥш дышьҭ-ԥааны, рнапы дықәыргыланы рҿынархеит.
Убри аахыс заҟа ӡиас хыш-хыҵәахьоузеи, заҟагьы ҭабахьоузеи, аха «Шьақьыр Ноуба Аразаҵәы аҽыҩ аҵыхәа аникыз» ҳәа алакә еиԥш иахьагьы, мшаҽнеиԥш иааицамкӡакәа жәҩахырла абиԥарақәа еимданы аҳәара иаҿуп.
Абри зегьы зхысҳәааз Шьашькәа лоуп. Актәи аномер аӡбахә аӡәгьы ианимҳәа ауп абни снапсыргәыҵа иҵар-ӷәӷәаны искыз ақьаадырҳә анысгәалашәаз. Сқьаадырҳә снахәаԥшызар, ахы ҿашаӡа аномер акы ҳәа анын. Адунеи азна сеигәырӷьан:
– Сара исымоуп, сара исымоуп! – сҳәан, сыбжьы насхасцалеит.
– Нас уажәраанӡа иҵәахны узадтәалааз, уара Шьыкәа еиқәаҵәа, ас акәын дышсышьҭаз Шьашькәа. Аҳы, ачасақәа урылаԥшны иуҭаху акы рылх! – лҳәеит Шьашькәа. Ача хсаха хәыҷқәа снарылаԥш-ҩары-лаԥшит, аха еиҳау-еиҵоу ҳәа егьыҟамызт. Абри акәзаргьы абри ауп ҳәа зысгәахәуаз акы аалысхит. Ачахы ашьхәа ахьысԥыхьашәазгьы сааигәырӷьахт. Сара инасышьҭарххны егьырҭгьы неибарԥшны, дасу рчасақәа аашьҭырхит. Ушьҭа иҳабаргәыз, ҳхи-ҳаԥси ҳаиқәиҭын. Зегьы рбанкақәа иаарыхан, рчасеи рхарҵәи неидкыланы афара иналагагәышьеит.
Сара уажәы-уажәы зхы ақәырԥсны акрыфара иаҿыз инеихык-еиҵыкны сылаԥш иныҵызгон. Иҟан шьоукы иаразнак иаарыбзакьатаны, зыбзи зқьышәи неиқәшьуа итәахьаз. Иҟан даҽашьоукых рча ахәашақәа
намрышәшәаны рҿы инҭаԥсо, зынӡа имыццакӡакәа акрыфара угәадырԥхо зхәы афара иаҿқәазгьы. Саргьы счаса сымпыҵанҵәар ҳәа сшәаны, сгәыхәи сцыфеи хәыҷы-хәыҷла аибаргара саҿын. Ҳәарас иаҭахузеи, исфоз сызхаӡагәышьомызт, аха аарла уахь сгәы неиқәысҳәалон.
Зегьы рыхәқәа рфан, ашьшьыҳәа иааилатәеит. Сара Расими Ҭараси, есуажәааны ишыҟарҵалоз еиԥш, лаф-ҳәарак иналагандаз ҳәа сыԥшын. Расими, Кәыкәшьеи, Ҭараси еимданы алафи ажәабжь кьаҿ рччагақәеи аныр-ҳәоз зегьы ркьатеиах ԥҵәон, рхы-ргәы рхадыршҭуан. Уажәраанӡа еиқәшьшьы итәаз ауаа рҭынчра аӡыхкыра ааԥижәеит Ҭарас.
– Уара, Уарлам, абри иушьақәоу у-Сухум-Сочақәа узаазгада? Арҭ жәашықәсагьы еимаақәоуп, хара рықәӡам! Насгьы, дара иӷарыӷаҭәаӡа акәымкәа, исыҩ-сыҩуа еиқәаҵәаӡа ишәуп! – иҳәеит Ҭарас, Уарлам и-Сухум-Сочақәа наимарҽхәаны.
– Аиеи, абри аԥхынра абжь-мра икацеиуа, абарҭ мчыбжьык иушьаҵаны ачаи ҿухыр, иаразнак ушьапқәа ҟаԥшьӡа иӡны иааҭугоит, нас ҩ-лаба еимҿаԥак нау-ҵаргыланы умныҟәозар, уаҳа ушьапқәа узрықәымгыло уааҟалоит. Арҭ, амашьына абарбал арезина ҵаршьыс изҵарҵаз, ҽеиндаз Уарлам изаарҭиуазма. Сухум-Соча сыздырам, аха «Шьапы рҩага еимаа!» ахьӡзар еиҳа еиӷьын! – иҳәеит, Алҵыкә ҳәа хаҵа цырхахак Уарлам иеимаақәа дышрыҵашьыцыз еилукаартә.
– Нас, анҭ уара иушьоу уҳәацәа еимаақәа аҳәаш-ша рылхәаҭо еиҳа еиӷьума, Алҵыкә? – иҳәеит Уарлам и-Сухум-Сочақәа днархыбаан.
– Уара ишәҳәо зегьы бзиоуп, аха абри Ҭарас ихахәы ахәа алаԥсаны еихаӷәыла ирсазшәа ишԥаҟоу! Ахәыл рҵәы еиԥш ицырцыруа! Анцәа злыԥха ҳаура, џьара хәҵласак нықәԥсар иҟалоз, уара?! – Ҭарас ихы апашра
игәы иалырсӡаны даацәажәеит Ҳауд.
– Уара, Ҳауд, уанаџьалбеит, «еиқәа зшьаӡамыз, еиқәа кылҵәа дихыччон!» ҳәа, сара схы аганқәа рахь ма хәыцқәак аҿаԥсоуп, аха абри ухы аҩ ирфазшәа ицәаҳаҳа иухагылоу, егьхабжьны, егьыҭабааны, абжьшьхак рҟынтәи амҵқәа азаауа иахьыҟоу, саргьы сагьакуам-сагьашьҭуам, егьаумҳәан ҳаиҩызцәами, уара! – иҳәеит Ҭарас.
– Ааи, шәҳәа-шәыбз калкало икылсааит. Шәара шәыбз шәанамфо аамҭак шԥаҟам! – лҳәеит Шьашькәа лкьатеиах ԥҵәо дахьтәаз.
– Уара шәара, шьоукы ҳшыжәбарыз ҳажәбаӡеит. Ҳаи-қәаҵәазаргьы, ҳҟаԥшьызаргьы, ӡаарахым-ҳәаарахым иҳамоу ахәыҷы ҳара ҳтәоуп ҳхы зхаҳаԥхьалогьы. Ҭараси Расими саашәыкәыхшеит. Шәара ҳшыжәбо сыздырам, аха макьаназы аӡәы ица ҳҭаԥшуам, ҳамца еиқәуп, лҩаҵәк наҳашьҭуеит! – лҳәеит Кәыкәшьа.
– О, Кәыкәшьа бзиа! Алҩаҵә аҩашьҭра бҳәар, аҟәарҭ ццыргьы алҩаҵә ҩеиуеит! – иҳәан, иқьышә ҩысҭаак нықәирхәмарит Ҭарас.
– Жәаха ԥаҵа узықәыргыланы, уара, ахәымаа-жьымаагьы сара стәы уҳәахуеит! Уи аҵкыс абни узҵатәоу уқьала еицаҟьа арас нақәхны, хьаца ҟауарк нақәуҳәҳәар еиҳа иузеиӷьуп! – лҳәеит Кәыкәшьа, Ҭарас иахьихьҵәҟьоз лнацәа нақәлырӷәӷәан.
Ҭарас аҭак сҳәоит ҳәа иҿы анааихихуаз:
– Шәара ишәҳәогьы саҳауеит-егьиуеит, аха уа акә-ӡам аус ахьыҟоу. Апормлемаҵәҟьа ахьыҟоу даҽаџьара ауп! – иҳәеит Расим иԥаҵа хышлаақәа ак хагало, акы лбааго.
– Апобема ухы иасны, хыџьара хамыцха еиҟә-нажәааит, уара абга хәыц заҳәҭататоу агызмалцәа раҳ! Изакә побемоузеи иузыҟалаз, уара амҟалатә ззыҟалаша? – лҳәан, Кәыкәшьа дааҵҟьеит, Расим ҽеик шимҳәоз лдыруан азы.
Кәыкәшьеи Расими Ҳәасаԥшь иқәаҵа иҵеи-бамыргылоижьҭеи акрааҵуан. Есымшааира ац иҵеибахуан, цәи-мҵи реиԥш еишьҭан. Расим Кәыкәшьа оумашәа акы леиҳәар, ларгьы хырзаманшәа аҭак илҭон.
– Пормлемас иҟала убри ауп, Кәыкәшьа бзиа, абра итәоу зегьы аказыҳәан ибыҳәарц рҭахуп, аха ма ишәаны, мамзаргьы иԥхашьаны ирызҳәом! – иҳәеит Расим, длаҟәы-шәаҟәуа дахьтәаз дааҩагылан.
– Шәылҟәаҵ уара, абри дасу шәзеиԥшрақәоу ҽеишәа ишәалҳәаанӡа. Уи аҵкыс, абри Сухум-Соча злырхуа арезина зларшәуа ашәыга уаҩы иахьимԥыхьашәо шәҳәар еиҳа ишәзеиӷьуп! – иҳәеит Ҳауд, Расим днаиалацәҟәысын.
– Имшәӡакәа иушьоуҵар, иушьхабаар ҳәа ушәома? – даҽаӡәгьы абри азҵаара неиҿеирххит.
– Сара издыруеит, уи ашәыга ҳәа уара узҿу ахьыҟоу, аха исҳәаӡом. Исҳәоит, амала, иахьсашәҳәо азыҳәан, Шьашькәа чахы бжак лымхны исышәҭозар! – иҳәеит Расим ицәа дынҭас-ааҭасын.
– Аҳы, ушьҭа былды ҳаумырҳәан, иҳәа иуҳәозар, иҟамлаша узалацәажәозеи. Чахы бжак Шьашькәа хәмаргас акәым, уеиныхра азыҳәангьы иулҭом. Аҳәа акакан аҿыҵухраҳа, Шьашькәа лчахы бжагьы уара узыҳәан ишҩысҭаа чысхәу удыруазааит, нас баша уҽзыхурцәажәозеи! – иҳәеит Алҵыкә.
– Ус акәзар, шәаалаганы цқьа шәлымҳақәа сыҭаны шәысзыӡырҩла. Аха мап, мап, исызҳәом, џьым. Сара сҽагажә ҳаԥшьахтыгаӡам. Сара сеиԥш шәаргьы аҿы шәымоуп, ишәҳәа баба, ус аҳәарақәа мариазар! — иҳәан, Расим даақәгьежьаан мап икит.
– Расим, уанду Хьфаф бзиа илымаҿоуп ишҳауҳәара! – иҳәеит, Расим ианду Хьфаф лыла дандырқә, ма иара ихала данқәы мап кышьа шимамыз здыруаз Ҭарас. Ҭарасгьы Расим ииҳәарц ииҭахыз заа идыруан аҟынтә, аҩысҭаацәа иқәырпапаны дтәаны дкылԥшуан.
– Ааи, Ҭарас убз ада кәац ухәламшәааит, алакы шьышь еиԥш сышԥоуки! Сара исҳәозаргьы сгәаанагара ауп
исҳәо. Ауаҩы игәаанагара иҳәеит ҳәа, дыршьуам. Иҟоу уи ауп, аӡәы лзыҳәан жәларык ахьҭа иаҳзаргом. Сынтәа аӡынра зеиԥшрахогьы сеидроу. Ҵабыргуп, Сухум-Сочақәа қардуагла ишәу резинала иӡахызар, ахачҳарагьы ауеит, иагьыԥшӡахоит, аха…
– Уа уара, уа уара! Ҳаԥсы урмаҷит, Расим зура-зҳәара иаламчаша! Аӡымлага еиԥш уцо-уаауа узҿу закәызеи, уара аԥсцәеирымга. Уаа гәарҭак ииҳәо закәхарызеишь ҳәа ҳашухәаԥшуаз ҳӷьазкит! – иҳәеит, иахьа абра ԥсшьара ҳәа иаатәеи-уажәи рыбжьара ажәа еицаҟьак зымҳәацыз Расҭа.
– Аа, убома ухы иазумуа уаӷа ишузимуа, баба. Ушьҭа иҳәаны салгахьазаарын, абыржәы салашыҩкны сшыҟаз уаасԥырхагамхазҭгьы! – иҳәеит, цас ауаа ирӡышарц, ҩаԥхьа иажәақәа атлареиԥш инамашьҭны. — Сыззааиуа ҩаԥхьа Кәыкәшьа боуп, Кәыкәшьа быххь згеит, бара буаажәлар рзыҳәан уаха бҽыкнаҳ рҳәаргьы, мап шыбымкуа абра иахьа еилатәоу зегьы иаадыруеит аҟынтә, бхаҵамԥҳәысра ҳақәгәыӷны ҳбыҳәоит мап ҳцәыбымкырц. Иамуӡакәа мап бкыҵәҟьаргьы, ара итәоу ибылдыршарым. Иҟоу уи ауп, еиҭасҳәахуеит аӡәы бзыҳәан уаа гәарҭак аколнхара аусура ахаз аамҭаха, ахьҭа иаҳзаргом, быххь згеит Кәыкәшьа…
– Ҳаи, улақәа ааҭыршәшәаны уарӷьа уаҩа иану-ԥсалааит уара, ахәырҭлаӷь. Уажәы хәымгарак уӡбит ухазлынҵәара, изакәу здыруада! – лҳәеит Кәыкәшьа Расим днеиԥыххылан, иажәа аҳәаха имҭакәа.
– Сара сызлаббаз абанҭ быбгахәыҷы блақәа наб-хышәшәааит, аха уи нас… Уажәы ишыбдыруа, зегьы ишаадыруа еиԥш, иҟоуп ауапақәа зларшәуа ақардуаг ҳәа изышьҭоу хаҳәы еиқәаҵәа жәлак. Аха уи ашьха еиҩыцәрақәа рыкьышәкьышәрахь џьара икнаҳауп. Уи анкьа ҳабдуцәа аԥсуа шәақьла еихсны, иҿырҷҷаны иларышьҭуан. Аха ҳара уанӡа ҳадәныцара алаҳәагьы иазнагом. Аԥсуа шәақьгьы ҳамам, аурыс ружеи гьал-дызгьы ҳамам. Ажәакала, Кәыкәшьа бгәы иалымсын,
бара ашьшьыҳәа бнышьҭаҵаны, мамзаргьы, еиҳагьы еиӷьуп, быкнаҳаны, бхаҭа ҳбыламкьысӡакәа, бцәа мацара мыҵкәаӡакәа иаабхаҳхуеит. Егьбмыхькәа беиқәхар, зынӡа ахазына. Уи сҳәеит ҳәа, ара аҟаза ду Ҭарас дҳамоуп. Хәшәы-быӷьшәы змоу акы акәхозар егьбыгирхом. Анцәа ду ҳазшаз иҳәаны егьыбмыхьыр, зынӡа ақырбыҷ. Ҩы-шықәса рыла ацәа ҿыц бхалоит. Уигьы, ишыббо, ҳара есымша ҳаахшәахгәышьоуп. Ԥшӡала, ацәа ҿыц бхалар, иаҳцәызгода, нас иааҳҭаххар еиҭа бхаҳхгәышьар акәхоит. Абриаҟара быргәаҟра ҳҭахӡагәышьамызт, аха зегьы зхароу абни ашәыга еиқәаҵәа мыжда ауп. Бара бцәа убриаҟара еиқәаҵәоуп, Кәыкәшьа, ус ақардуагҵәҟьагьы иазшәӡом. Бара бцәа ашәра аҭахӡам, Кәыкәшьа бзиа. Еимаа гәарҭакгьы алҵуеит. Аха аимаа ззумҳәара иҟоузеи, аимаа хазынақәаҵәҟьа! Аҳы Ҭарас, ушьҭа уҭынчха, салгеит! – иҳәан, Расим дааԥашашеит.
Ауаа итәаз ркьатеиах ԥҵәеит ишыччоз. Убарҭ зегьы иахьа ианысгәалашәо, аҵанӡа сгәы сынҭаӷызуеит, сыгәгьы сҭаҵәуеит. Сара иахьагьы исзеилкаауам, абра уажәы еизаны ачаи хызхуаз ҳәсеи хацәеи ауаӷеи-мышхара ишҭагылазгьы, зыҷкәынцәа, зхацәа, зашьцәа нахьхьи, адгьыл аҵа џьара ашьаарҵәыра илагыланы ишеибашьуазгьы, зынӡа рхабари рыӡбахәи зҳәоз шәҟәы еицарсак шырмоуцызгьы, уаҵәтәи амш гәыӷрак шырнамҭозгьы, амжәа какали, аҳаи раамҷыдахаз аалагала змамыз шырацәазгьы, рхарҵә банка хәыҷқәа ргәыдырҟәыҟәланы чаиҿыхра ҳәа абрахь ихалон. Абра Шьашькәа лнацәақәа ирыдхҵәаланы часақәак рыԥсы иаԥылшьуаз рхы нахыԥхьаланы рхарҵәы инацыр-фагәышьон.
Мызкахьы знык ҩынтә ақыҭаҿы аҷкәынцәа рыԥсырӡы налыҩуан. Заҟаҩгьы ршәаџь зҳәоз ашәҟәы еиқәаҵәақәа ааны аусҳәарҭаҿы ишьҭааз. Аха зегьы акакәын еиҭаҳәашьа змамыз гәыӷрак ашәахәацқәа ргәаҵа иҭаԥхон. Аа, иахьеиԥш ашәымҭа хьанҭақәа хаҳәраҳатәха рыжәҩахыр
ианықәжьызгьы, изых-дырҟьалакгьы, есинҟарҵалакгьы рхы-ргәы алаҟар-тәуан. Иахьеиԥш, шьыбжьышьҭахь ирбоз-ираҳауаз, иҟалоз шырзымдыруазгьы алаф рҳәон, аӡәи-аӡәи ргәы кеибажьуамызт, ирыцҳаибашьон. «Шәеиха абааԥсы! Ар маҷ хьӡы ргеит! Ишыдыдуа ақәа ауам! Ҳаргьы ҳазшаз хәҵыш аамҭак ҳаҭәеимшьакәа дҟаларым!» – рҳәон зықәрахь инеихьаз аҭаҳмадцәа.
Сара иахьатәи ахәы ҳарак сықәгыланы, схәыҷра иақәлаз, иӡхьоу иԥсхьоу, аха сгәаҵаҿы иахьагьы ацәашьы иаҵәақәа реиԥш иххаӡа иарку абарҭ ахҭыс сахьақәа саԥхьа инаргыланы, иахьа аҭынчра жәҩан иаҵанхои, усҟантәи ауааԥсыреи анеидыскылалак, гәырҩада-гәырчыда сыдгьыл гәакьа сшьапы инаҵ-ӷәасоит сахьгылоу. Дгьыли-жәҩани насыҵагьежьуеит. Сеиҵасны срыхьҭшьуеит. Абыржәымзар-абыржәы акаамеҭ ҟаларашәа збо салагеит. Иахьатәи ауаатәыҩса зегьы лашәагақәоушәа сыблақәа иаарыхгылоит.
Ауаҩытәыҩса рыцҳа адунеи иақәлахо џьызшьо! Аамҭак ала уара анцәа зегьы-зегьы уиҭеит. Аҽны-шьыбжьон аӡы шыцәаз иуирбеит. Ашьха рҩашқәа цхаӡҩаны иузылбааишьҭит. Анцәа аеҵә рхьышаӡ ҽыкәабагас иуиҭеит, аха иузымхеит. Анцәа иуаҭәеишьаз абзиара аманшәалара унымаалеит. Убри азыҳәан, уажәраанӡа ушыԥсышаз уаныԥсышаз удыруан. Убри ашьҭахь уԥсы мҭәит, ауаҩытәыҩса. Уԥсы ахьымҭәыз азыҳәан, уанԥсуа узымдырааит ҳәа дуқәшәиит ҳазшаз.
Избан, ҩынҩажәижәаба шықәса рышьҭахь адунеи иқәыз ауаатәыҩсеи, иахьатәи адунеи ҿыц иқәлаз ауаатәыҩсеи зеиԥшымхаз? Ирзымхаз арбану ауаатәыҩса? Избан, еибашьрада, еибакрада, гәырҩада, хьаада ауаатәыҩса еицынхар замуа? Ус акәымкәа, зегьы еицыр-зеиԥшу гәаҟрак иақәшәаз, усҟан абеиагьы аӷаргьы мҵәыжәҩак изеицыҵаӡозеи, уажәраанӡа адунеи хызфаарц иашьҭаз, адунеи иамкуаз ауаатәыҩса?
«О, уара ахәыцҩы насыԥда! Уара узҵаарақәа рҭак ҟаҵоижьҭеи, ахаҳә шкәакәа шәынтә ихәтәхьеит. Уара узҵаара аҭак ҟаҵан машәыршәа ауаатәыҩса ари адунеи лаша-ҩаша ианықәнагалаз аҽны инаркны. Ауаҩытәыҩса дқәыџьмоуп, дад, анцәа имаалықь. Уаргьы абас ухәыцуанаҵы урыцҳахоит. Алашәага ирылашәаз длашәагахароуп, мамзар, ԥсҭазаара иоуӡом, сыҷкәын. Ауаҩы ус анцәа дишеит. Ауаҩы анцәа ҳазшаз иҵакны аҩысҭаа дишәихьеит, дад, ушьҭа уаҳа хҿыхшьа имаӡам. Ушьҭа ус ицалароуп ауаатәыҩса акаамеҭ аҽнынӡа».
Абжьы неиқәтәеит. Сара ҩаԥхьа аҵыхәтәантәи схәыцрақәа ааныжьны, схәыҷра адунеи сеиҭанықәлеит.
Шьашькәа дҩагылан днеин, ашьхарахь лҿы рханы амра дныцәгылеит.
– Оп, сыгагагьы ааин, сывараҿы иаагылеит. Ушьҭа гылароуп! Излазбо ала, ҳапреседатле Ражьдени Модоли акы иннамырхакәа иҟам, изымааит. Аха макьанагьы иагхаӡам, иаауазар акәхап. Анҭ шә-уск змоу хәыҷык инагхазаргьы иаҭаҳҵарым! – лҳәеит Шьашькәа. Шьашькәа лҳәатәы иахыԥодаз, зегьы ҩеибаргылан, рклаҷкәырқәа аашьҭырхуаны еиԥш аамҭазы, ҳа-нынаԥш, нахьхьи, амҩаду архәара иаавҵын, рҿаар-хахьан Ражьдени Модоли.
– Аа, абар, ҳапреседатлегьы иҩызеи иареи ахьаауа! – лҳәан, Шьашькәа лҽаалырҽеит.
Ражьдени Модоли аҳәаса амҵа ианааи, аҭаҳмадцәа неин, иааҽыжәырхит.
– Сара аԥсра сақәгәыӷуан акәымзар, абарҭ аҽышькыли аӷәреи ҳдыркып ҳәа сыҟамызт! – иҳәеит Ҳауд.
– О, уара абзиара зԥеиԥшхаша! Анҭ уара иахьа иаԥсуоутәырц иақәукит. Урҭ уара уаԥсуа қьабзқәеи уламысқәеи дара рытәӷәы ахыршьхьеит, ирхашҭхьеит.
Насгьы уара иуҭахызма: «Мап, мап, ишызымуа уара умсит. Уара сара саҵкыс уеиҳабуп, уҽыжәысҵоит, уҽыжәсхуеит ҳәа амалагьы ишԥасоуҳәеи!» – ҳәа унапы ааникылар уҭахызма? Ето не будет хозиаин! – иҳәеит Расим, зегьы изеиԥшны дахьгылаз.
– Уа бзельа шуаабеит! – иҳәеит Ражьден, аҳәыҳә бжьа еиԥш имгәацәа ақәа анԥо данааҳалагыла.
Уарлам оумашәа ибаны Ражьден днеиҿаԥшын:
– Бзиала шәаабеит! – иҳәан, рнапқәа аарымихит.
– Изакәузеи мудгарен, убас еԥшь усыхәаԥшьит ууаль-баџьи сықәузшва, Варлам. Муқаӷоль бошь?! – иҳәеит Ражьден, Уарлам иԥшышьа игәамԥхакәа.
– Уара, Ражьден, учальамижьиква, ушьбзиоу учаа-нукыльар еиҳа иуџьгәышьхо џьысшьоит! – иҳәеит Модолгьы, ауалыр хсаха еиԥш, иҟәбас маҟа ҟьаҟьа ауадыхә еиԥш икәыршаны дахьгылаз.
– Џьгир мара, избан џьим сара сычзааныскыльо! – иҳәеит Ражьден иҟамчы ааиҩирҿан.
– Избан умбои, «уа бзиа жуит!» ҳәа уҳәар акәын, џьим. Уара инархи-аархины, Олеԥанте ичаԥлақәа реԥшь иуҳәеит. Аус зуо ауаақва: «Уа бзиа жуит!» ҳәа роуҳарц ехьехәҭаз, уара «бзеильа шваабеит!» ҳа роуҳаит. Уара уменӡельума, дад, Ражьден?! – иҳәеит Модол дааччан.
– Ҟа, демеҭхьи сикоч! – иҳәан, Ражьденгьы днамаԥ-хашьан уаҳа егьацимҳәеит.
– Аа, шәыжәла ақәны жәла ақәдырҳәҳәааитеи, шәагыруамкәа шәаԥсуамкәа шәабақәнагалеи! – иҳәеит Расим, ибжьы зынӡа иныҵакӡаны.
– Иҟозеи, орльи, шусқва шьԥацо, Шьашьико? – иҳәан, иҽыларҟәны ҩ-чаи ҟатара ԥшқарахк аахиҵәеит Ражьден.
– Шьыбжьаанӡа тоннак ачаи актәи асорт ҿаҳхит ҳәа сақәгәыӷуеит! – лҳәеит Шьашькәа, аколнхара зхы иқәзыргьежьаауа лара аӡәзаҵәык лакәушәа лҽыр-хаҵамԥҳәысны.
– Ҳоҳ!  – иҳәан, Ражьден Модол ишҟа дынхьаԥшит.
– Гәальо сакәец џьгәра осурре, дид уардас! – иҳәеит Модол.
Егьырҭ зегьы ауасақәа реиԥш еилагылагәышьан. Анҭ ирҳәаз рыгыршәа дара рзыҳәан францыз бызшәан усгьы. Нас, шьыжьаахыс ачаи бӷьы иҿырхыз Ражьден днахагылан, напык азна неихиршәшәеит.
– О, бабаииа, арҭ закәызеи, Шьашьико, амахквагьы альопеи? Абарҭ риза иба-иба бӷиц зҷоу рыда егьырҭ шьуро акиги иаԥсаӡам. Ус ҟашвымҵароуп, бабачиараа. Абри уажвы араион аҷы аӡвы ибар иаразнак альа акт ҳзыҟаиҵоит, Шьашьико. Ани акарачха сқан рено, бошь? – иҳәан, ихы насықәикит сывараҿы игылаз акалаҷкәыр инацәкьыс нақәикын.
– Аиеи! – сҳәеит.
– Қом, ашьо! – иҳәан инапы наирххеит, аха ииҳәаз сзеилымкаазт, сааҳәалахеит.
– Иааг арахь, иҳәеит, уара! – лҳәеит Шьашькәа иаарӡыхь-ԥсыхьны.
Скалаҷкәыр абжа ачаи зҭаз аашьҭысхын, инаи-сыркит. Инапы налишьит, нас иблақәа насыдхаланы дсыхәаԥшуа, ҿааиҭит:
– Уара недавно Қереқен ачаи плантациа аҟынти шьибжьон иҭыҵны ушьааиуаз иақәскыз уома? – иҳәан, дсазҵааит. Аҭак мҳәаӡакәа схы ларҟәны саагылт.
– Дачазны ани иуцыз уиза аҟаԥшьи уареи амра ҵльак ашвара ишыҟоу аплантациа шуқҵны шәшьаауа анызба, шәнаганы шҭаскуеит! – иҳәеит. – Аа, ари учаиги брекуп, башьа! – иҳәан, скалаҷкәыр насымҵаижьит.
– Ҭешь уаҭқәуа, бошь. Ина Ҳаразишь бошьире! – иҳәеит Модол, Ражьден дышсацәажәоз игәамԥхакәа. – Дио баӷанаре! – ҳәагьы нациҵеит аҵыхәтәаны.
Ражьден уаҳа егьимҳәеит.
Сара сылаӷырӡ хаҟәҟәала сгылан.
– Аҳа ушьҭа аӡыҩры шцара ицозар акәхап ҳәа сгәы ианаанагоз аамҭазы, «уу, уу, уу» ҳәа аҳаирплан абжьы гәаҵӷа ҿҵәагаха, шәиаҟ ԥсыӡк иаҟараны жәҩангәы иааҵалеит. Уи анемеццәа рҳаирплан акәын. Аарла, ԥҭацк зхымыз ажәҩан агәы иаҵәара иадызбалон. Уи асаркьа ххыра еиԥш еилаарцыруан. Игылаз зегьы шьхныԥсыланы, рнапқәа рыблақәа ирԥыракны убри ажәҩан иалаз аҳаирплан иахәаԥшуан.
– Модоль ибдаҭ чқы! Иудыруазеи абри ауаа рацваны ишьгыльо ибар, абомбақва ҳақәижьыргьы ҟальоит! – иҳәеит Ражьден, Модол ихы наиқәикын.
– Ҳара ҳакәым аԥронт иаҷагылоугьы ыҟоуп! – иҳәеит Модол иҽаархаҵаны. Аха зегьы акоуп, Ражьден дандәықәла, Модолгьы днаишьҭалеит.
Аҳаирплан сылаԥш иааҵмыршәаӡакәа сахәаԥшуан. «Уу, уу, уу», аԥсӡы еиԥш иӷызы-ӷызуа, ажәҩан агәы рӷӷо инеиуан. Инеиуан уи зынӡа ашьшьыҳәа. Заҟа километр ажәҩан иалаз здырхуадаз… Ус анемец иҳаирплан ҳчеирҭа инахыԥраан, абри Очамчыра аганахь имнаӡац ҳҳәоны атәыла бгеит. Абзарбзанқәа ахысра иалагеит. Аҳаирплан иаакәыршаны абзарбзан хқәа ԥжәон. Аха аҳаирплан шцац ицон. «Уу, уу, уу» – еиҳа-еиҳа абжьы маҷхо-имаҷхо, абжьгьы ахаҭагьы ҳалаԥшҳәаа иныҵ-шәан, жәҩангәы иныҵаӡит. Адырҩаҽны излаҳаҳаз ала, Ԥуҭ аганахь џьара иларышьҭызшәа-егьизшәа иала-цәажәон. Аха уи аҳаирплан ацашьа зеиԥшраз ала, уи казыжьуаз абзарбзанқәа ҳара иҳамамзар акәхарын. Оумашәа иубашаз, убри аҳаирплан ашьҭахьгьы аԥхьагьы иаакәыршаны абзарбзан хқәа аԥжәара иаҿын, аха иара азыҳәан амҵәыжәҩагьы мнааит. Иахьа ушьҭа излеилыскаауа ала, аԥырҩы дызлацоз икурсҵәҟьагьы имԥсахӡеит. Аԥырцәа рбызшәала акәымкәа, иар-ԥсышәашәа иуҳәозар, раԥхьа дназықәлаз амҩаҵәҟьагьы даамҩахымҵӡеит. Уи
иаанагоз: «Сытәӷәы шәыхшьуп!» акәын. Иахьа ушьҭа ҽеила излаздыруа ала, иара аԥырҩы аеродром аҟынтәи дыԥраанӡа, адгьыл аҿы идыруан иҳаирплан заҟа иҳаракны ажәҩан ахь ахалара алшоз. Идыруан иара убасгьы аҳаирплан кажьга Асовет зениткақәа заҟа километра ҵәҩанҵәыҟа ихысуаз. Аԥырҩы иара убасгьы игәҩарамкәа идыруан урҭ иҭдырҟьоз азениткақәа иара иҳаирплан аҟынӡа ишзым-неиуаз. Убри аҟынтә дмыццакӡакәа, иара иааиҭахыз аҭыԥқәа ахырӷәӷәарҭақәа, аурысқәа рбазақәа ахьыҟаз зегьы кәаԥӡа иҭыхны игон.
Ҳара уажәымзар-уажәы Гитлер иҳаирплан ла-рышьҭуеит ҳәа ҳгыланы ҳаԥшуан. Абас, аҽнышьыбжьон аҳаирплан агәгәаҳәа ишеихсуаз, «слаԥс шәызҿаҳәоуп!» ҳәа наҳаҳәаны, аԥсуа жәҩан ишкәакәаӡа анемец ԥырҩы ихҵара ныҵганы, дынҭакәкәа, еес ҳаԥсцәа гәышьақәа наиҵахысны дылтышахәаша дцеит.
– Иҟои, уара, арҭ ҳабзарбзанқәа баша ажәҩан алҩа ыҵадырчуама? Ахысра ҳәа абӷа дырҵысӡеитеи, џьушьҭ! Аха изуҭахузеи аҳаирплан ахӡгьы рзалмыршәеитеи. Тыԥқәоуп ҳәа сыҟоуп абарҭ ҳаирплан кажьгақәас ирымоу! Иабыхәа, џьмаҟьызаргьы иауарацәоупеи! – иҳәан, ҩаԥхьа илахь инапы наԥыракны ажәҩан иаҵачыз абзарбзан ԥжәахақәа дрыҵаԥшуа даагылт Расим.
– Анҭ ашәаргәындақәа иҟарҵаз жәбома? Анемец абомбақәа ҳалаижьуеит ҳәа ишәаны еибарқамсаны иҩны ицеит! – иҳәеит Ҳауд, Шьашькәа илмаҳартә данаанаскьа.
– Ашьшьыҳәа уци-убзи неиқәки, Ҳауд, еиҳа иузеиӷьуп. Шьашькәа апартиа дшалоу ухоумыршҭын. Иуҳәаз аалаҳар, уаӷеимышхароуп! – иҳәеит Расҭа.
– Аԥсыршьага иан дикәхшоуп! Аус нырхага «пы-в-в-ы»-ҳәа дыҩхалан, наныкьара шәзыҟаиҵеит. Ишәымбаӡо, уара, шәыгага шәышьҭахь инеирц егьшагым. Иахьа Кәтолынтәи Жәыргь иҽыхәышлаԥса иақәҵаны ишәзааргаз ача аҳәахыда еиԥш баша ибжьаӡит. Абарҭ акгьы рамҳәаӡакәа
уҽаанукылар, иахьа амра акәаԥҳәа илҭашәаанӡа абас алдым ишасуа мацара иааиԥырҵуеит! – лҳәан Шьашькәа дхырӷь-ҿырӷьуа лкалаҷкәыр аашьҭыхны лҿыналхеит.
– Абри акәын Расим узыршуаз! Шьашькәа думыр-ҳәацәар умуит иуулак! – иҳәеит Ҭарас, уажәазы акгьы зхараӡамыз Расим зегьы неихараҵаны. Саргьы скалаҷ-кәыр аашьҭысхын ачаирҭа сынхылеит, аха иҿысхуаз сыла иабаӡомызт. Саб ишәҟәымҭак ҳмоуижьҭеи акыр ҵуан.
«Адгәыр, ушьҭа уара уда дызмам дуқәгәыӷыртә уҟоуп. Саб, ишубо, дҭаҳмадахеит. Уан дзыхьӡарызеи. Аха ишыдыдуа ақәа ауам. Лассы анцәа ҳаибаирбааит, уҟәышыз!» – аҵыхәтәантәи ишәҟәы абас аниҵон. Уи аахыс ушьҭа хымыз ирықәуп. Ҳԥошьҭаныҟәгаҩ Кәасҭантел данысԥылалак, сара аҵааха самраӡакәа:
– Иахьагьы егьыҟаӡагәышьам, дад, аха иаарласны Ҳараз ишәҟәы шаауа агәра ганы сыҟоуп! – ҳәа сгәы ааҟаҵаны днасԥырҵуан. Саргьы абни ҳԥошьҭаныҟәгаҩ исеиҳәаз иажәа ԥхақәа сгәы налаҟычны сҿаас-хагәышьон.
Аа, ушьҭа ахәларагьы рацәак агым. Амрагьы ҵлакашәара инхықәгылеит. Аҳаҷаҳәа иаасгәалашәеит уажәы алтарраҿы исҵәахыз сыԥҳал. Сан ахәылбыҽха зегьы дрыхьӡомызт аҟынтә, ачаиҿыхра аҟынтәи санаауаз, Арсана иӡыхь аҿы иаансыжьит, саныхынҳәуа аԥҳал азна аӡыхь аҩныҟа изгарц.
«Ҳаи, закә аамҭа рыцҳахазеи ҳазхаанхаз! Ҳхәыҷқәа рхәыҷра рымбаӡакәа ишҩаҵшәаз аидара хьанҭа ина-ҵагылеит. Ишхәыҷқәаз рыбӷа шәеит, ишхәыҷқәаз иԥҽит. Ак зоуҳәода, еибашьроуп, дад!» – рҳәон аҭаҳмадцәа, аибашьра иацәынханы ақыҭа зхаанхаз.
Ааилашәшәамҭазы сыԥҳал ахьысҵәахыз санааи, сыԥҳал ԥыххааса алтарра илаԥсан. Акаканқәа ирымҵаз азауад ҳәа дуқәа рганқәа неидыкшало, қьышәла сыԥҳал ԥыҽхақәа еиладырҩынтуан.
Уаҳа ажәак мҳәаӡакәа, уимоу дара аҳәақәаҵәҟьагьы
срыҵамҟьаӡакәа скалаҷкәыр насыргылан, аӡыхь иаха-гылаз акакан ду ада снықәтәан, ауеимада ҳәа аҵәуара сналагеит.
– Абри раԥхьатәи акаамеҭ аныҟалаз ауха, сара сакәын ҳротаҿы ҷаԥшьаҩыс иҟаз, – абас дналагеит Ҳараз иажәабжь.
«Еицәоу умбакәа, еиӷьу уздырам!» – ҳәа ажәаԥҟа ирҳәоз, абыржәы аргамаду аԥсы ҭалан иаасԥылеит. Иахьа уажәраанӡа инасхызгақәахьаз зегьы насха-зыршҭыша еицәоу даҽа гәаҟрак, даҽа рыцҳарак сақәшәап ҳәа сыԥхыӡ иалашәаргьы ихасҵомызт. Аха сзыниахьаз еицәаз сеиҭаниеит.
Ушьҭа ашарагьы рацәак агмызт. Абыржәааны акәын ҳрота аиҳабы, асалдаҭцәа уаха аҷаԥшьара иқәгылоу рыдҵа шынарыгӡо гәеиҭарц данаауаз. Уи сара ҽеила издыруан аҟынтә, ацәа захьӡыз схаршҭны, иҭаххаа ицәаз асалдаҭцәа снарылс-аарылсуа алеи-ҩеира саҿын. Абри аамҭазын, иаалырҟьаны хыхь иҟаз ҵаҟа ицеит. Аҳаирпланқәа рыбжьи абомба тҟәацбжьи еилаӡҩеит. Асалдаҭцәа, макьана афронт захьӡыз зымбацыз, еилагьыжьит-еилахынҳәит. Абри сымҳәацкәа ҳкоман-дирцәагьы еизеит. Аха урҭгьы иҟарҵоз-ируаз, рхы зқәыркрыз рзымдыруа иааилахеит. Аӷа джәылеит аӡәгьы игәиҽанӡамкәа. Абомбақәа ҩба ҳара ҳсалдаҭцәа зыҩназ аказарма ду иақәҳаит. Изгәамхәуаз зҵалаз асалдаҭцәа, абџьар шьҭыххаҵәҟьагьы рмаӡеит. Урҭ реиҳараҩык усгьы иркуаз абџьар рымаӡамызт. Иҟаз амаҷ-саҷгьы ҭынхадаха иҿамбасаӡа икыдгылан.
Иҟалеит ауаӷеимышхара ззырҳәоз. Макьана шәақь ҭызмырҟьацыз асалдаҭцәа ҟәаҟәаса ишьҭарҵеит. Ахәцәа згоз, иаазгоз, ирыцхраауаз ҳәа аӡәгьы дыҟаӡамызт. Ауаатәыҩса ашәи-қашьи реиԥш еилыхон. Ихәны икажьыз асалдаҭцәа ацхыраара иаҳәон. Аха рааигәа
уназышьҭуадаз, анемец салдаҭцәа акәшахьан.
Иҟьаҟьаӡа ианаашоз ҳлагер ахьгылаз аӷа амацәаз иҭаиртәахьан. Зыԥсы ҭаз асалдаҭцәа ркомандирцәа нарыдкыланы, зшьапы инанагоз зегьы џьарак ҳаи-ларцалан, анемец салдаҭцәа равтоматқәа хыршаны иааҳадгылеит. Зых иамыхәоз ҳҩызцәа сыла ишабоз иреихсны иршьуан. Урҭ аӡәи-ҩыџьеи ракәмызт, шәҩыла ҳсалдаҭцәа шьны еихышь-еиҵышь еилажьын.
Иҟалаз арыцҳара ду, абас иаалырҟьаны, аиҳабы изымдыруа, аиҵбы изымдыруа ҟалашьас иоуз атәы уажәы аӡәгьы уи алацәажәаха имаӡамызт, аӡәгьы акгьы издырамызт.
Абри аамҭазы, аԥсуак иуазыр бжьы аасаҳаит. Уи ибжьы сара ԥсраҽнынӡагьы исхашҭраны сыҟаӡам. Убри асалдаҭ иӷызы-ӷызы бжьы иахьагьы иааицамкӡакәа слымҳа иҭаҩуеит.
«Ҳаи, уара, абааԥс, ԥҳәыс илыхшаз, ԥсуа шьа злоу аӡәыр уҟазар, уеиқәханы уҟалозар усзышәаџьҳәа. Сара Очамчыратәуп, Аԥснытәуп. Исыхьӡугьы абри ауп, исыжәлоугьы абри ауп, сқыҭагьы аброуп. Сызгашаз ахы сықәшәеит. Сҭахашьеи сыԥсышьеи, сыԥсырӡы сҭаацәа рҟынӡа исызнарҩ. Ҟазшьа узыҟаҵозар леи-бгеи сыр-ҿоумҵан, абри атәым дгьыл самада!» – иҳәеит. Уаҳагьы уи ибжьы смаҳаӡеит. Акызаҵәык сыла дабеит, аҵыхә-тәантәи зыԥсы еизызгоз ҩажәи хәба шықәсаҟа аарла инарҭагылоз арԥыс наӡа-ааӡа деиҵыхны дахьышьҭаз.
Сара иахьагьы убри ақәрахьымӡа данаасгәалашәо, ԥсык иеиԥш ауп схы шысыԥхьаӡо, избанзар, иуасиаҭқәа руак сзынамыгӡеит. Уи изқәаҭыԥ сзылымхит. Акырцх еиԥш ахымца еилысуан. Анемеццәа равтоматқәа хар-шаланы иҳакәшахьан. Уи ахәашабга иахь снеиртә, аҵыхәтәантәи иуасиаҭ насыгӡартә еиԥш сзыҟамлеит. Убри сара игәнаҳаны сыхәда ишықәымло шыздыруагьы, сыԥсы ҭанаҵы схы ианасыжьуам. Сара исыздырам шаҟа сааҭ, шаҟа мшы лахьынҵас исымоу, аха уи ахҭыс сара
исыцыԥсуеит. Иахьагьы уаҵәгьы мшаҽнеиԥш иԥсҭыхгаха сыбла ихгылазаауеит ибжьы.
Абри аныҟала ашьҭахь, есинҟасҵалакгьы мчыбжьык ахи-аҵыхәеи рыла ахәашабга ишәҟәблы иҭаацәа ирзысышьҭит.
Абри акәхеит. Уажәраанӡа зышьҭыбжьы ҳаҳауаз абзарбзан бжьқәа ракәымзар абжьарак, шәақь лҩак афҩы ахьымгацыз аҭыԥ леимаҵәеит. Иршьыз, ршьит, иаанхаз зегьы ауасақәа реиԥш ҳлеилацаланы ҳрыманы рҿынархеит. Убри асаашьа зымбакәа, зыҩны зхы нықәҵаны зыдунеи зыԥсахыз иԥсра ԥсрамызт. Џьанаҭ шьапыла дцеит акәын иаанагоз. Уажәы-уажәы еид-цаланы икарцоз асалдаҭцәа ахысбыжьқәа нарылаҩуан. Ақәыџьма аапкы еиҟәызжәаша аӷызы-ӷызы бжьқәа гон. Уаҳа изеиҭамҵкәа ихышәҭны икаҳауаз ахәцәа инар-хагыланы иреихсуан. Уаҳагьы ирызхьамԥшӡакәа амҩа ишаныжьлаз инархысны ицон.
Ҳамчыбжь аанҵәеит уахгьы-ҽынгьы амҩа ҳшықәыз. Асалдаҭцәа амла аиҳагьы, мчыбжьык ҟырҟылбаахк ҟазымҵацыз ауаа ӡышон. Амла иаганы аххыҳәа инеи-лаҳауан. Аӡәи-аӡәи еицхыраарц иалагон, аха рымч хомызт. Рыла ишабоз рҩызцәа анҵәара иаҿын.
Аҵыхәтәан алашьцара иагәылхәхәа, қыҭоу қалақьу аилкаара уадаҩны, џьара ҳанҭарцалеит. Уи иаакәыршаны еихацла иԥахны ихкаан. Ашьҭахь, излеилаҳкааз ала, атҟәацәа аконцлагер ҳәа изышьҭаз ашҟа ианыргоз, асалдаҭцәа реихшаразы иахьааныркылоз аҭыԥ акәын абри џьаҳаным агәгәаҳәа иахьеилашуаз. Аақ-сақҳәа еихырҳаны, қәыџьмак-қәыџьмак иаҟарақәаз ала ааӡахьа дуқәа раа маҟақәа рыхәда иакәыршаны игылан. Ҳара еилаҳкааит ҩажәа-ҩажәа метра реиҳа рыбжьамкәа иқәгылаз анемец ҟарулцәа рнаҩысгьы, аихац зкәыршаз убри аҭыԥ зегьы афымца рынҵаны, уналакьысыр уԥыххаа уқәнаҵо иҟаҵаны ишыҟаз.
Уаа зықьҩык рыԥсышьа цәгьаханы, иаарыкәыршаны
царҭа рымаӡамкәа аихац иааҭахеит. Ақәыџьмақәа реиԥш рыблақәа шаҟь-шаҟьо, изаҟаразаалак ажәак аҳәаразы ашәақь аԥса уаҩыргомызт. Зегьы ҳаҿқәа ӡахны ҳтәан. Саргьы ушьҭа сшьамхқәа сныркыломызт. Сымч шцара ицахьан. Сывараҿы ацәыцә икаԥсаз аласбеиԥш сҽырқьақьаны сыларшәын. Акрыфара усгьы иаҳ-хашҭхьан. Ҳӡышон, аха аӡы ҳазҭагәышьодаз. Асал-даҭцәа убриаҟара аҟынӡа инеиит, рычхәра руаҩа ианҭәаланы иржәуан. Мышкахь ҩынтә-хынтә аԥсцәа алаԥсы еиԥш иқәшьны иганы аидара шьҭыхга ама-шьынақәа ирныжьланы иргон. Ианырымгаӡозгьы ыҟан. Аԥсы увараҿыҵәҟьа дышьҭан. Уааҵысыр, мамзаргьы хәыҷык снаскьап ҳәа уҽазукыргьы, аԥсрагьы зегьы акакәын. Аԥсцәеи ҳареи ҳаилаиан, ҳаишьцылахьан.
– Ари макьана хәмаргоуп, нас ауп ауаӷеимыш-хараҵәҟьа ҟалараны ианыҟоу! – иҳәеит, сывараҿы згәы ҩарханы ишьҭаз ихы нцәыҵаӡашәа, ибжьы ныҵакӡаны.
– Абри аҵкыс еицәоу уаҳа иаҳзырураны иҟоузеи? – сҳәеит саргьы иныҵакӡаны.
– Акриматориахь ҳаргоит сара изласаҳаз ала! – иҳәеит урысбызшәала.
Сара акриматориа ҳәа дызҿыз сзеилымкааӡеит. иахьеицәоугьы џьара ҳахыргозаап ҟасҵеит.
– Арагьы даҽаџьарагьы ҳара ҳзыҳәан зегьы акоуп! – сҳәеит.
Уи аурыс салдаҭ акриматориа захьӡыз шысзеилымкааз анидыр:
– Уара акриматориа захьӡу удыруама, аҩыза? – иҳәан, дсазҵааит.
– Мамоу, исыздырӡом, ҭыԥ хьыӡхап! – сҳәеит саагәыҩ-ҿыҩхан.
– Акриматориа захьӡу ауаа хәаҽны иахьыршьуа ауп. Ушьҭа еилукаама? – иҳәан, хәыҷык ихы ҩышьҭыхны даасҿаԥшит.
Аиаша уасҳәап, сымаха-шьаха насҟәыԥсааит. Исҳәо
сҿамшәо снышьҭахаҳәхазшәа збеит. Нас сҽаазгеиан:
– Ари, уара абас агәра угартә еиԥш иуазҳәада? Мамзаргьы угәаҟра иахылҵыз баша гәаанагароу? – сеиҭанаиазҵааит.
– Абан исазҳәаз дахьышьҭоу! – иҳәан, ивараҿы ацәыцә иларшәыз, зцәеи-зыбаҩи рыда уаҳа егьыҟамыз, аԥсрахьы зхы зырхахьаз аӡәы снаихәаирԥшит.
– Да, да, ето правда, брат! – иҳәан, аарла абарҭ ажәақәа неиҿихит. Нас ҩаԥхьа ашьшьыҳәа илацәақәа неиқәиԥсеит.
– Абри излеиҳәаз ала, аԥсра иацәынхаз аӡә иоуп. Абрантәи иҩызцәа зегьы ҭганы, убри ахәаҽырҭахь ианыргоз аҽны, ушьҭа иԥыскаауа егьыҟам иҳәан, излаҟаиҵах уара идыр, ихала абри ацәыцә икажьу ицырхырааны иҽижит. Ҩымыш анышә даман. Абри ацәыцә иналсны иоуаз аҳауа мацара ала иԥсы еиқәир-хеит. Ҩымыш рыла иааргеит ҩаԥхьа, иргаз рцымхәра. Убысҟан ауп абри иубо ихы рыларҩашьаны анышә данхәыҵыҵ. Иубоит усгьы исахьахәыроу! – иҳәеит, абри ажәабжь ҿаасҭа сазҳәаз, абыржәыҵәҟьа зхы сзырдырыз ахаҵа.
– Ранаџьалбеит, мчыбжьык ҵит ҿашәа ҳамаӡамкәа, ҳаԥсацара цәгьаханы ҳтәоуижьҭеи, ма ҿаҵак иадамзаргьы ча хәашақәак…
– Ааи, акада акы шԥаузымдыруеи, уара ашьхауаҩ! Уара ара зықьҩык ахьҭаку акыр зырҿарҵарызеи! Ибзиоуп, шә-граммк ача еиқәаҵәагьы акәзааит, уаҵәашьҭахь рыԥсҭазаара иалырхуазар! – иҳәеит еиҭа.
«Ҳаи, ҳаӷоу ица уҭаԥшааит! Иҟалаша ҟалаанӡа ахәац ала шԥаҭухуеи!» – аасгәахәит. Аха уаҳа исҳәагәышьооз, сыхәда насыкәажьны саатәеит.
Ушьҭа амра аҭашәара еихахәышәарак аҟара акәын иагыз. Сылақәа ҭырхаха мраҭашәара хәылԥ шәаԥшь иныҵаҽҽаз сыблақәа адхаланы сахәаԥшуан. Дгьыли-жәҩани реихагаларҭаҿы, ашьха аҟәаԥа-ҿаԥақәа реиԥш, ирԥԥаны иҵажьыз аԥҭа еиҟәыҩры еиқәаҵәақәа. Абасҵәҟьа акәын ҳара ҳҿы мраҭашәамҭаз, амра шӡаалара аӡы ианӡаалоз, Тур ихәтәи мраҭашәарагьы, мцабзҵас иаавҵнагоз хәылԥ шәаԥшьгьы иасахьахәрахоз. Уа-жәыҵәҟьа, убырҭ хара адгьыл аҵа инсыжьыз асахьа гәакьақәа сханҿаны срылан. Ах, анаџьалбеит, абри хара инсыжьыз алакә ԥхыӡ ссир саазалымҵӡакәа сынарцә гәашә снылагылазшәа сыҟазар, џьанаҭ шьапыла сышԥацарыз, аха иааг. Уи сара сзы инасыԥ сабырны исыԥхьаӡон, аха рацәак ахымҵит абри еиҭаҳәашьа змамыз аԥхыӡ ссир.
– Хымԥада, абри доуриоуп! – иҳәан, аӡәы даас-хагылеит. Саргьы шәымҭақәак сгәы лашара шәахәацк нҭазырԥхаз асахьақәа аауадышххырахан, сыҭрысны саақәтәеит. Дысхагылан анемец фицар, илабҷашь кьаҿ кьатагәа иарма напы ианыкшало.
– Уара уоуп сызҿу! – иҳәан, иикыз илаба сгәы иныҵаикшеит.
– Сара сауриаӡам! – сҳәеит, аарла сҩагылан.
– Узусҭада нас уара? – ихы-иҿы ааиреицаҟьеит анемец фицар.
– Сара саԥсуоуп, Аԥснытәуп! – сҳәеит, уи анемец фицар аԥсуеи Аԥсынтәылеи рыӡбахә ахаангьы ишима-ҳацызгьы. Уи аурыс бызшәа хыжәжәа-ҿыжәжәақәак идыруан, убри ала ҳаибак-еибашьҭуа цәгьала ажәақәак еимаадон.
– Уара уахьынхо, уахьынтәааз абыкәу? – иҳәеит, иԥынҵа хьԥсааӡа скылкааны даасыхәаԥшын.
– Сухум, Абхазиа! – сҳәеит еиҳа сыбжьы аԥсы нҭа-ҵашәа.
– Аа, Сухум, Абхазиа! Море! – иҳәан, аарла ччаԥшьк ацәаара неиҿықәиҵеит.
– Ааи, ааи, ари даԥсуаҵәҟьоуп! – иҳәеит сыварахь игылаз аӡәы.
Саахьаԥшны снаихәаԥшит, аха сыԥсы насы-лышәшәарц егьаасыгымхеит. Изулак схы снапаҿы иаазган, сыҽкамыжькәа адгьыл сшьапқәа нықә-сырӷәӷәеит. Иаразнак инацәкьыс иқьышә инаԥыреикит. Ари Мыса
аԥаҵа ҟаԥшь иакәын.
«Ҳаи, иажәымҭа аӡахәаш ахадырҳәааитеи, абри жәынгьы-ҿангьы сыԥсҭазаара ҵәымыӷ жьакцаны дышԥалахеи! Даагылазар акаҭа сзиҳауан. Ахаан азыҳәан ҳаиԥырҵит ҳәа сгәы каршәны сшыҟаз, аа, абар, абраҟагьы сымҩа хҵәрыра дахьаангылаз».
Мыса избахьаз дабаҟаз, анемец фицар имаҭәақәа цырцыруа ишәҵаны, исапог еиқәаҵәа самсалқәа еилаарцыруа, абри иныс узымҳәо деилаҳәан. Иара уажәраанӡа уара уоуриоуп ҳәа сыхҭазкыз анемец фицар дицын. Уи анемец фицар уаҳа зҵаарала сыхҭамккәа днасԥырҵит.
– Сара сеиҭааихуеит, умшәан! – иҳәан, иаргьы зҿыназхаз анемец фицар днаишьҭалеит.
Мыса сытҟәаны сызгаз анемеццәа раҵкысгьы деи-цәаны, сгәы дҭамкәа, схы дҭамкәа даасызцәырҵит. Мыса аханатә аахыс игәы иҭаз, аха анагӡаха змаӡаз, иахьа ушьҭа ишьа кәапеила атарҭа иоуит, аха ишԥаиоуи! Егьа иқәсҵаргьы иқәсхыргьы абри ауаҩы гыгшәыг схы злеиԥырызгаша ҳәа ԥсыхәа шамамыз збон аҟынтә, ислахьынҵахәу сақәшәааит, ушьҭа иԥыскаауа акгьы сымаӡам, сышьҭахь ҿҟьароуп, саԥхьа ҿҟьароуп, уи аргама агәра ганы, шәы зҿаӡам аԥсырҭа абааш сҭаԥсылмыткуа сҽаасҟажеит.
– Ани анемец фицар ицыз дызусҭадаз, изакә быз-шәоузеи дызлауацәажәоз? – иҳәан, сынҭиҵааит ани исываиаз.
– Абыржәы адагьы исмаҳацт уи дызлацәажәоз абызшәа, саб ихаангьы дсымбацт! – сҳәеит уаҳа салам-лакәа.
– Урҭ ҳара аҽеи ҳзырхәыцыр ҳәа уара умшәан! – иҳәеит илахь неиқәиҵан.
Иаасыкәыршаны ауаатәыҩса агәаҟра иаҿын. Аӡәы иныҵакӡаны гәаҟашәак иҳәон, даҽаӡәы иуазыр бжьы уқәнаргыломызт, даҽаӡәыхгьы ауаз, амерҭа иҳәон,
даҽаӡәгьы иԥсы еизигон, аҵыхәтәантәи иԥсҭазаара ашәымҭақәа иԥхьаӡон. Нахьхьи аӡәы ихы еилаган, амыргәырӷьа ихы иҭалан, ишьапсыргәыҵақәеи инап-сыргәыҵақәеи неинҟьо акәашара даҿын.
Ушьҭа аҵых агәы неиҩнашахьазаргьы ҟаларын. Иааҳакәыршаны апрожекторқәа ҳаладырҷҷон. Ақ-сақҳәа алашбыжьқәа ҳлымҳақәа ҵырхуан. Ҳҭакырҭа иакәыршаз аихац аанда адаҷқәа рынҵаны ишыҟаз ззымдыруаз атҟәацәа, абызкаҭаҳа иаҳаз акаҭа амҵқәеи акәыбрқәеи шалаԥсуаз еиԥш, ана-ара уахьынаԥшлакгьы ауаа аихац иалаԥсны иадыԥсалан. Уаҩытәыҩса изихымгоз, агәаҟра иҭагылаз ауаатәыҩса ирзы-мычҳакәа, хаԥыцла рнапы адақәа ԥыжәжәаны рҽыр-шьуан. Ажәакала, ҿыки-бзыки ирзымҳәоз џьаҳаным амца қьоуқьад агәараҳәа еилашуан. Уажәы-уашьҭан зегьы аԥсхыҵра иазыԥшын.
Сара аԥсра абла сҭаԥшхьан, аԥсра сҽазыҟасҵахьан, урҭқәа-урҭқәа срышьцылахьан. Аха усҟан сыԥсыргьы, есиныҟарҵалакгьы, аҩныҟа сыргон, сабдуцәа рыз-қәаҭыԥқәа рҿы снаргон. Сыбаҩ-сышаҩ атәым жәҩан иаҵаӡуамызт. Сҭынхацәа сгәы ақәҵәуарҭа роуан. Анарцә акрыҟазар сыԥсы сани саҳәшьеи рҿы иҟалон, исыбаргәыз. Уажәы ԥсышьацәгьа уоуааит ззырҳәоз сааины сааҭагылеит. Зегь реиҳа сгәы аҵәымӷ алазҵоз, ашәақь аҭырҟьаха смоуӡакәа, аргама иаартны сзабашьуаз аӷеи сареи ҳахьзеиҿамԥшыз, сахьзиҿамгылаз акәын. Ус баша акгьы иалаҳәаӡамкәа аҳәахәда еиԥш сыбжьаӡуан, хьыӡда-цәада алақәа сырфон. Сахьынаҳә-ааҳәлакгьы хҿыхшьа змамыз, хеиқәырхашьа ахьыҟамыз ақәыџьмақәа рҟырҟы сҭаханы сыҟан.
Сыӡырҭа-сыԥсырҭа, сшәаџь зҳәоз шәҟәы блык сҭаацәа ирзаазышьҭуаз ҳәа аӡәгьы дыҟамызт. «Аԥсра бзиа хәамаӡам. Хьӡыда-ԥшада иԥсыз ауаҩы, уи зынӡа дыԥсӡаҵәҟьеит!» – ҳәа ҳабацәа ражәаԥҟа абыржәы аҟама аҿеиԥш иаасҿагылеит. Саргьы уажәы убри сҭагылан.
Сабгьы саргьы ҳаагылазаргьы ҳахьымӡӷ дуун.
Аханатә аахысгьы ҳабдуцәа жәҩахырла иааргоз рқьабзи, рҟазшьеи, рыламыси изаҟаразаалак иааи-цамкӡакәа урҭ рхьы мҩахәасҭа ҳаныланы ҳааиуан. «Ҳаӷоу иламыс даӷрагылааит!» «Ҳаӷоу дыхьым-ӡӷыдахааит!» «Ҳаӷоу дымхәыцчахааит!» – иҳәалон саб лассы-лассы. Абри уажәы, акы сшалацәажәоз даҽа-кахьы сиазгаз, иахьа аррахь сымҩахыҵра шыҟалаз ауп. Сара усҟан ақыҭаҿы сҭаршынс сыҟан. Усҟан «аброн» ҳәа изышьҭаз сыман, аибашьрахь срымгаргьы ҟалон.
«Ҳараз, ҳара иаадыруеит, аханатә аахысгьы ууаажә-лари уԥсадгьыли ушырзыҟоу. Ус, ҿырԥшӡагас акәым-кәа, иаша цқьала агәра аагахьеит, ажәларгьы инеигымкәа ирдыруеит, уара уиашареи, ууаҩреи, ухьӡи-ухьымӡӷи ахьынӡаҳараку. Иашоуп, ҳаԥсадгьыли ҳа-уаажәлари ашәгәы-аԥсгәы иҭагылоуп. Хоуп анырҳәо иахьоуп! Иахьоуп ахаҵареи ашәаргәындареи анеилыҵуа, ианеилибакаауа. Аха, Ҳараз уххь згеит, аԥсы гәырҩа аасҭа абза гәырҩа еиҳагьы еицәоуп. Изхысҳәаауа, абраҟагьы еибашьроуп. Абраҟагьы ҳара ҳ-Бзанқыҭгьы иаҭахуп уеиԥш-зеиԥшу, ақыҭа ԥсҭазаара аиҿыхырҭақәа ҽеишәа издыруа, аԥышәа ду змоу, ажәлар гәыкала ирзыҟоу ауаа. Ақыҭақәа рҿы иҟарҵо, иаадрыхуа аҳәынҭқарра иарҭо ацхыраара ду ауп ҳара ҳар рыбӷагьы рымчгьы зырӷәӷәо. Ус анакәха, аиҳабыреи аиҵбыреи иаҭахуп, абас еиӷьуп ҳәа иазырхәшьадыз, иазырыӡбыз аус уара уачхнымсыр ауп. Уара иахьа абра уаҭахуп, Ҳараз!» – рҳәеит араионгьы ақыҭагьы реиҳабацәа.
Сара аррахь, афронт ахь ацара санаҳәа, ара аангылара мап анацәыск ауп, абас еиԥш иҟаз ацәажәара аныҟаз.
Исарҳәаз исыдырҵаз аҭак сзыҟамҵеит саб имеида сымамкәа. Саб симазҵаакәа ари аҩыза аус схала исзымыӡбеит. «Ҩымышҟа аӡара сышәҭ, сызхымԥо-сызҵымԥо сажәа шәысҭарц!» ҳәа нараҳәаны снар-ԥырҵит.
Аҩны санааи сабгьы дыҟан, аҭаацәа зегьы сзыԥшын. Саб есымша ишиҟазшьаз еиԥш, даара акы еиликаарц аниҭахызгьы, зҵаарала сыхҭеикуамызт. Уажәыгьы
аҭаацәа зегьы ҳнеилатәаанӡа, саргьы сызҵаара хада цәырсымгаӡеит. Ари аҩны иҟоу ахәыҷқәа лыманы акәасқьахь данхала, ааимҟьара шызбаз еиԥш, сызҵаара аацәырызгарц сҽаназыскуаз, ацәыргаха сымҭакәа:
– Иҟоузеи, дад, адәныҟа ишәаҳауазеи? – иҳәеит саб игәырҩа инмырԥшӡакәа.
– Иҟоуи, саб, аҷкәынцәа иааԥымҵәаӡакәа аибашьрахь ацара иаҿуп! Адырраҭарақәа злаҟоу ала, ҳаӷа лассы иҭыԥ дықәырҵарашәа ицәажәоит. Иаабап иҟало! – сҳәеит рацәак саламлакәа.
– Ажәлар рҳақ дууп, анцәа ида гәыӷырҭа ҳамаӡам, анцәа ду ирманшәалааит, шьарда зымчу! – иҳәан, ихы хәыҷык иҩышьҭихшәа иуит.
– Саргьы иахьа сеиҳабыреи сареи аицәажәара ду ҳаман. Аха уара умеида сымамкәа изсыҳәаз аҭак сызрымҭеит. Иахьеи уаҵәи иаасԥеиԥшырц нарасҳәан, ус ҳаиԥырҵит! – сҳәан, сызҵаара ахы ааԥсыртлеит.
– Изакәызеи, дад, иуарҳәаз? Насгьы уара ухала аҭак рыҭара улзмыршаз? – иҳәан, саб даасызҿлымҳахеит.
– Афронт ахь срышьҭырц рҭахым. «Арагьы ақыҭа аԥсҭазаара ҽеила издыруа ауаа ҳҭахуп!» – рҳәеит. Афронтгьы фронтуп, аха араҟагьы афронт аҵкыс еиӷьӡам, уара «аброн» умоуп. Ууаажәлар инхаз раԥхьа унагыланы аус ууроуп!» – рҳәеит. Аха уара иахуҳәаауа здыраанӡа, урҭ зықәсыргәыӷша егьрасымҳәеит! – сҳәан, сҽааныскылеит. Саб акраамҭа инапқәа неигәы-ҵаԥсашәа, ахьуарӡы иаҵагьыжьуаз афархь мца дахәаԥшуа дтәан. Нас, зныкыршәа:
– Мамоу, дад, уҩызцәа зегьы ахьцо уаргьы уца. Учамҩахә ыҟазар ухынҳәуеит. Аӡәгьы узқәа дыз-кыдыччаларызеи. Ҳара жәытәнатә аахыс иаҳтәым-иҳамаам ҟазшьахәырас иҳамам, иахьа иҳазҳалаҵом. Ҳабацәа адамра хыла иаҳзарсуам. Иаангылааит араҟа, аханатә аахыс аҵмыҳәҳәарра иашьцылоу. Макьанатә
ршьапқәа «аџьаҟәа» алаҵаны идырҩахьеит. Убырҭ роуп араҟа аангылара знаало ахьымӡӷыдақәа. Сара макьана сыԥсы шҭоу аԥсхаԥсжьы сзыфом! – иҳәан, саб ахаан идсымбалацыз цәеи-цәԥсрак ихы-иҿы инықәзбааит. Саб ихы-иҿы зегьы аҳәон. Агәырҩагьы аныԥшуан, ахьӡгьы-ахьымӡӷгьы реидарагьы аныԥшуан. – Уҩызцәа зегьы злахәу анцәа уалыхәдеимтәааит. Ауаҩытәыҩса ахьӡи-ахьымӡӷи рзыҳәан ауп адунеи дзықәу! – абасгьы нациҵеит аҵыхәтәан.
…Адырҩаҽны сааит аусҳәарҭаҿы. Раԥхьаӡа исԥылаз Лад иоуп.
– Ҳаи, Ҳараз, уқәақәра згааит. Рацәа иа-наам-ҭазҵәҟьа уааит. Араион ахаҭарнак Очамчырантәи дааны дыҟоуп. Иахьа знык дузҵаахьеит. Ҳаззеицәажәаз аҵыхәала иҳауҳәозеи, Ҳараз? Ҿыц ҳашьҭрақәларым. Абри ҳара аусҳәарҭаа ҳамацара иаҳаӡбыз усым. Ари азҵаара хыхьынтәи иӡбоу акоуп. Уажәахә араион аҟынтәи иаашьҭу илымҳаҟынӡа инагатәуп. Убри азҵаара аҵыхәала ауп еиҳарак иаргьы дзааз! – иҳәан, Лад гәык-ԥсыкала дсацәажәеит.
– Сара сҩызцәа зегьы ахьцо сцоит, Лад. Ишеи-баҳҳәахьаз еиԥш, абри азҵаара аҵыхәала, исашәҳәаз саб илымҳаҟынӡа иназгеит. Аха егьа деикәа-нарԥхазаргьы, аҵыхәтәан: «Уҩызцәа зегьы злахәу, ууаажәлар зегьы ззымҩахыҵуа аус, уаргьы анцәа урылимхааит! Ақыҭаҿы аус еиҵызхша, еиҿызкааша ҟалап. Уԥсадгьыл алахьынҵа анырыӡбо аамҭазы, ас еиԥш ахымҩаԥгара ҳажәлантәгьы ираҭәасшьом, уаргьы иуаҭәасшьом, дад, ҳаӷоу изқәа икыдыччалааит!» – ҳәа сеиҳәеит саб. Уи ииҳәаз саргьы сазыразуп. Иахьатәи ахазаамҭазы аҳәсақәа реиԥка сзыҵатәом. Шәҿы ахьԥысҽыз азы саҭашәымҵан! – сҳәеит рацәак саламлакәа.
Лад изаҟаразаалак уаҳа ажәак ахимҳәааит. Амала, аҵыхәтәаны: «Ҳазҵаара аҭак абас ишеиқәуҳәалоз аханатә
аахысгьы издыруан. Амҩа маншәала анцәа уқәиҵааит. Уахьыҟазаалак уразра доуҳас иуцзааит. Иааизгьы иуҳәаз, иаҳҳәап, ари усгьы узхымԥо ауп, Ҳараз!» – иҳәеит Лад, сыжәҩахыр ӷәӷәаны иааникылан.
Абас ауп сара аибашьра ашьамҩа санылашьа шыҟалаз.
…Аҵых агәы анааиҩнашоз, игәаҟны иҟаз, аҭел аанда сахьадиаалаз, алашбыжьқәа сгәы ажәжәаҳәа ишҭыхоз, сылацәа нҭааит. Сара исыздырам сылацәа неихьысшьи-уажәи рыбжьара заҟа шәымҭа цаз. Иаалырҟьаны еиҭаҳәашьа змам цәанырра бааԥсык насыласын, ахьшәҭҳәа саақәтәеит. Мыса алашара узырбоз афонар насҿаирԥхеит.
– Сара соуп, Ҳараз. Уареи сареи аханатә аахыс иҳабжьаз аицәыхьшәашәара ҳхамышҭыр ада ԥсыхәа ыҟаӡам. Иубоит ҳазҭагылоу аамҭа зеиԥшроу. Абри агәаҟра, абри арыцҳара ҳаиднакылароуп уаргьы саргьы. Ехьарнахыс, анык илыхшаз аҩеишьцәак реиԥш, ԥсыхәа ахьынӡамоу ҳнапы еикәыршаны ҳаҟазароуп. Уара угәаҟра саргьы исгәаҟразароуп, сара сгәаҟрагьы уара ухатәык еиԥш иуԥхьаӡароуп. Ари ҳазлоу зеиԥшра уаау ала акгьы џьашьатәӡам. Ҩ-ԥсҭазаарак аӡәгьы иоуӡом, убри аҟынтә, ахеиқәырхаразы иааҟоумҵара егьыҟамзароуп. Ари ҳара алақәеи аҳәақәеи рыбжьара ҳабжьагылоуп. Абас аныҟоумҵа уԥсҭазаара ашәеиқәа ишалоу удыруаз, Ҳараз. Ҳара, егьоумҳәан, қыҭак ҳатәуп, қыҭак ҳаицалҵит. Ҳгаӡарала акәу, ҳҟәышрала акәу сыздырам, аха акыраамҭа ҳгәы ааидибагаланы ҳаҟан, избанзар, ацәгьа аабаанӡа абзиа ҳзеилкаауамызт. Иахьатәи ҳаиқәшәара ахьыҟалази, иҳаиқәшәашьахази, ҳҭагылазаашьеи зеиԥшроуи ала, ҳажәҩахыр еидаҳамҵар ҳаԥхасҭахар алшоит. Иахьарнахыс уареи сареи ҳаишьцәоуп. Уара ухьымӡӷ саргьы исыхьымӡӷуп, абри агәра ганы уҟазааит. Сара арҭ срыланагалеижьҭеи, инҭкааны исҵеижьҭеи ушьҭа акрааҵуеит. Убри аҟынтә, сара сҳәатәы уацныҟәар сҭахуп!
– иҳәан, ивараҿы ҩ-саҟәак ирықәчаԥаз аӷәыцәмаҟьа днықәтәеит. – Сара иаартны исҭахуп издыруазарц, иуасҳәаз уахьын-ӡақәшаҳаҭу, сыгәра угоу, мамзаргьы ажәытә гәаӷ ушьҭагьы иухыҵәоу! – абасгьы нациҵеит аҵыхәтәан.
Сара Мыса иааиҳәаз зегьы-зегьы сылаԥш ааих-мырԥаӡакәа илақәа сырхыԥшыло сизыӡырҩуан. Абриа-ҟара сгәырҩа даганы, ала гәыбзыӷ ширҵәуозгьы, иааиҳәоз зегьы акы агәра згаӡомызт. Агәра згаӡомызт избанзар, сара Мыса ишьапхыц инаркны, аҵыхәтәантәи ихы ахәҵласаҟынӡа ҽеила дыздыруан. Убри аҟынтә, иааиҳәоз зегьы ашәи-ҭышәи иназгомызт. Аха ԥсыхәа ахьынӡамаз исынсырԥшуамызт. Стәан сҽеизганы, схы-сҿы ацәгьагьы абзиагьы изанымбаауа. Сзыниази, сзықәшәази рыла, уажәазы саниашьа схаҵашьамхар амуит. Мыса иаасеиҳәаз зегьы гәы аҵамызт, хы аҵамызт, уи аргама издыруан. Аха сиқәшаҳаҭымхар ада хәарҭа-хәаԥшь сымамызт. Ахра ҩашра ахыцәқәа акьышәкьышәра сықәгылан. Иаасыкәыршаны шьанҵа еиҩыцәран, ҿҟьаран, ԥсыӡак иадамзаргьы сшьапы сзеиҭагомызт, аԥсреи абзареи рыцҳаҵәры сықәгылан. Убри аҟынтә Мыса сицныҟәарц сыӡбеит еимҟьарак збаанӡа.
– Сара сузыԥшуп, Ҳараз! Исоуҳәозеи усҟангьы? – иҳәеит аҿымҭра сышҭанагалаз аниба.
– Исҳәагәышьозеи, Мыса, уара узлаиашам ҳәа акгьы умҳәаӡеит. Уара уаагылазаргьы ҩныҵҟала уразын. Уи ус шакәыз аханатә аахысгьы агәра ганы сыҟан, сыҟоуп иахьагьы. «Ҭабуп» уареи сареи иҳабжьазар, ҭабуп ҳәа уасҳәоит. Аешьа гәакьаҵәҟьа ииҳәашаз ала уахь-сацәажәаз. Саргьы џьара бзиарак аҵыхәала суԥылар убап! – сҳәеит аарла сҿы неихыԥхьан. – Мыса уара иуҳәан еиԥш, ҳара аханатә аахысгьы ҳацәгьеи ҳабзиеи еилан, ҳаибааӡахьан. Ҳагәқәа неивҵасшәа ҳҟалазаргьы, иахьа тәым жәҩанк аҵаҟа ҳазлаҟалази, иаҳҭа-гылазаашьахаз зеиԥшрахази
рыла, урҭқәа зегьы ргәа-ларшәаха ҳамамзароуп! – нацысҵеит аҵыхәтәаншәа.
– Абри аԥсырҭа лагер иҭаку ҳсалдаҭцәа ара иаанхаӡом, иаарласны даҽаџьара иахыргараны иҟоуп. Иахьырго-иахьаарго макьана иара схаҭагьы исыз-дырӡом. Аха инҟалалакгьы, ҳахьыргалакгьы сылаԥш есымша иухызаауеит. Уаргьы узықәшәаз ухы ан-рааланы уҟаз. Иҟалоит дара ирыхәаша уск унапы ианырҵар, убыс иҟаланы иҟалозаргьы мап рцәумкын. Аргамаду ула иабоит, уажәазы уара уҩнапыкгьы шҿаҳәоу, акгьы шулымшо. Убри аҟынтә, лымшара кәашарахароуп, уаҳа даҽа мҩак ҳамаӡам. Абри ҽеила агәра ганы уҟазааит. Аҳаҳаи, угәы уҵоумырсын. Егьа гәаҟра уақәшәаргьы, асыс зыбз хааз иаинызгьы иаинымызгьы шацәаз ухоумыршҭын. Ҳабацәа ишыр-ҳәалоз еиԥш, аҽырхагара аиҳа, аҽырҟәышра еиҳа еиӷьын есымшагьы, иахьагьы убасҵәҟьоуп. Анемец фицарцәа рымаҭәа ушәаҳҵоит ҳәа иалагаргьы, улақәа акакаҷ рыҵоумыршәан. Уара учҳарақәа ахьынӡаҟоу сара ибзианы издыруеит. Уара угәы ишԥаанаго, Ҳараз, сара исшәу анемеццәа рфицар маҭәақәа даара исҭахны исшәума? Мап, исҭахӡагәышьам, избар аҵкыс исымбар еиӷьысшьоит, аха уаҳа хеиқәырхага ҳәа араҟа егь-сымбеит. Убри азын ауп абригьы зызгәаӷьыз. Аԥсы ҵаауп, Ҳараз. Адунеи иқәу зегьы реиҳа сара схы реиӷьысшьоит, схы сеигӡоит, схы сеиҷаҳауеит. Алак-ҭаҟны ҳнеибагар, уаргьы усҭахуп, аха хыхьынтәи оумак леиуазар, сара схы снапы ақәскуеит. Анцәа иаҳауеит, иҟаз-шыҟаз зегьы уҵамкыкәа иуасҳәеит, ушьҭа угәуҽаныз. Уаҳа ҳанеиқәшәо абригьы абригьы амш ауп ҳәа сызуаҳәаӡом. Аха, хымԥада ҳаиқәшәоит, абзиаразы! – иҳәан, днасԥырҵны дцеит.
«Абри аԥсырҭа лагер иҭаку ҳсалдаҭцәа ара иаан-хаӡом, иаарласны даҽаџьара иахыргараны иҟоуп. Иахьырго-иахьаарго макьана иара схаҭагьы исыз-дырӡом!» – абарҭ Мыса аҵыхәтәантәи иажәақәа абыржәы аҵәымӷ еиԥш
сгәахы иналагылеит. Мыса иидыруаз, игәы иҭаз акәӡамызт исеиҳәоз. Уи ус шакәыз сара агәра гаҵәҟьаны сыҟан. Сара издыруан, хәылҟьа-ҿылҟьала акәзаргьы арантәи ҳшахыргоз, издыруан ҳахьыргозгьы ҳаззыргозгьы. Ҳара ҳаргон зықьҩыла ауаа хәаҽны иахьыршьуаз аҭыԥ ашҟа.
Мыса сара сгәырҩа дагаӡомызт. Уи мшаҽны, амаҭаԥшь еиԥш сгәаӷ игәахы ишакәшоз, иахьагьы иааицамкӡакәан иакәшон. Сызгоз аӡы ибар цәыкәбарк ациҭәалон. Мыса есинеидихәыцлалакгьы, ес-иныҟеиҵалакгьы сҭахара иҭахын, уигьы игәҩарамкәа агәра ганы сыҟан. Иара Мыса ихаҭа иҳәан еиԥш, ахантә аахыс иареи сареи иҳабжьаз аизыӷыӷра, агәеихшәара, иаҳҳәап иара убри зегьы ихеиршҭзаргьы, гәыкала сзыҟалара илшаӡомызт. Илшаӡомызт, избанзар, иара аԥсра дақәгәыӷуан акәымзар, сара ҩаԥхьа абри аӡеилашыраҿы имҩа саԥырагылап ҳәа дыҟамызт. Исыҵеигалалакгьы имҩа саԥыригар акәын. Имҩа саԥыримгар, уи мышкызны иҩныҟа дшыхынҳәуаз агәра ганы дыҟан. Мыса изыҳәан аԥсра харан. Аԥсцәаҳа зынӡагьы дыҟоуп ҳәа дыҟаӡамызт. Уи есымшагьы ихҭырԥажә еиԥш дақәиҭны абри адунеи дақәлахоз џьишьон. Игагаҵәҟьа ахыԥара илшоз џьишьон. Деибга-деизҩыда, заџьал сабырны аибашьра иалҵыз аӡә иеиԥш, ӡаарах-ҳәаарахла еизигаз иҳамҭақәа, атәым шьа рхьыкәкәа игәы инаҭаны иқыҭаҿы данааилак: «Мыса Чачанба уаанӡа егьа хәымгара ҟаиҵахьазаргьы зегьы-зегьы шьала ишәеит, ихы ҿихит, иԥсы ҿихит!» – рҳәон инаԥшуаз. Уи ус шакәхоз иара дацәымҩашьо идыруан. Аха абар убри зегьы хзырбгалоз, сара аҟәымӷ еиԥш ибла сахьаахгылаз. Иудыруазеи, саргьы абри аибашьра амца шыра машәыршәа акәзаргьы, ишакәхалакгьы саламӡыкәа, слахьынҵа сыцныҟәар, схынҳәны саргьы сқыҭаҿы саакылсыр, Мысеи сареи ҳаиҭааиҿаҳахуан. Иҟалон, сара Мыса дахьызбаз, дшызбаз, ишәыз-иҟәныз атәы зегьы акы аанмыжькәа исҳәар. Жәлары ирбоираҳауа иаартны, ибылгьыҩацаны имаҳагьареи ихә-шьадҳәареи наиқәԥысҽыр. Убри алагьы, Мыса уаҳа хәарҭа-хәаԥшь имаӡамкәа, ҿааҳәыра имоуа дхырҵар ҟалон. Мыса дызлыҵыз иуаажәлар аколнхара аԥаразы дыкны даныргоз еиԥш, ҩаԥхьа ахаҳә еиҟәызжәоз ашәиԥ-хьыӡқәа неихык-еиҵыкны инаишьҭарҵон. Абас, ԥсра-ҽнынӡа Мыса иабдуцәа рнышәынҭрақәа рҿы изқәаҭыԥ ицәыӡуан. Идыруан уи, абрахь, Сибра агәаҵахь џьара ибаҩ-ишаҩ алаҳәақәа шахаҟыруаз.
Абас ишыҟалоз идыруан Мыса, иаарласны иареи сареи ҳабжьара иҟалаз аҭагылазаашьа маншәала ихы иархәаны сиԥыримгар. Ажәакала, сара ҩаԥхьа ӡи-мцеи рыбжьара саабжьахеит. Аиаша уасҳәап, абри аԥсреи абзареи рыбжьара сыбжьазыргылаз азҵаара, хырхарҭа сзамҭо ахра ҿҟьара саақәнакит. Сгәыӷра зхьынсырҳаларыз рахәыц хацкгьы ааигәа-сигәа исымамызт. Аԥсра еиқәаҵәа абла сҭаԥшуан.
Абас абза гәырҩа алажә еиԥш ишсыцрыхоз, адәахьы иаацәылашеит.
Саб иуазыр неикәасыԥсан, астол инықәсҵеит.
Аҵых акыр инеигәахьан. Сара схала заҵәык, азал аҿы аҿыцәаара иаҿыз амца сҩаҵхеит. Ахьаца мҿы еиҭаҩеицралан ацыԥхьқәа ауаџьаҟ инҭеибаҳәеит.
Уахык саб Ҳараз итапанча анеибамгазгьы абраҵәҟьа акәхарын дахьтәаз! Абасҵәҟьа акәхарын, убри аухагьы абри ауаџьаҟ амца шҭаз. Убри ауха акәын саб иаҳәшьа Хьмур лынаур абри аҭӡамц ианкыдлаз. Аа, уажәы зехьынџьара ҭынчроуп. Уи ауаџьаҟ мҿы иахылҵуа амцабз заҵәык ауп аҭӡамц икыдхәмарло.
Усҟан иҭымҟьаз ахызаҵә, апатрона саб иҳазырҭра иҭан
усҟан, аха уажәы иҭаӡам, иахьигазгьы, иахьиҵәахызгьы сыздырӡом. Иҟалап наҟ-наҟ ҳаԥхьаҟа иҩымҭаҿы уи аӡбахә џьара ицәыригар. Сгәыӷуеит уи ахьҭаҵәаху, уи амаӡа сара исыҵеикрымызт ҳәа.
Снапқәа сгәыҵаԥсаны амца сыҽҳәатәан. Схәыцрақәа рҽыртланы Тур ихәы Адаужра, схәыҷра ахәы ԥшӡа аԥшалас еиԥш иқәын. Схәыҷра уҳәеит ҳәа ишԥамацәыс еимҟьарахеи злыԥха ҳаура! Заҟа лакә, заҟа цуфара, заҟа жәаԥҟа ныҽҳәарҳәахьоузеи ҳкәазҭхарамца. Уахатәи аҵых анцәа иааигаз, лакәк мҳәакәа ибжьамхацызт. Знык ианааилахәлалак, ҳаиашьара рҽеибаркны иаауан ҳара ҳҿы. Уахатәи аҵых арбаӷьқәа аккаҳәа инеиларыԥсаанӡа алакәқәа рыӡхыҵра ҳалан. Иахьагьы сыбла дыхгылоуп аҽыхәа иҿабылгьазшәа, аӡшәах еиԥш зԥаҵа шкәакәа хыҽҽаны зыхәда иҵаԥсоз ашла. Абыржәыгьы сгәы иқәыҩуеит сабду ици-ишәи ирыҵраӡааны, аԥсы ахаҵаны ииҳәоз иажәабжьқәа. Уажәы, иӡхьоу-иԥсхьоу аҵыхқәа сабду данрылызбаауа, ажәҩан иналԥрааз аԥеамбар исахьа нылкааны сыбла даахгылоит, ԥсраҽнынӡа сгәы иҭаҵәаху уи сабду исахьахәра.
Абжьааԥны ишысҟазшьаз еиԥш, ҳкәасқьа сналбаан ҳамӡырха снықәгылт. «Ҳар, ҳар, ҳар!» ҳәа иааԥымҵәаӡакәа уахынлатәи аҵла даӷьқәа рыбжьы аҵых ҵаадырҟәрылон. Ажәҩан агәы џьара еҵәа ссала ихыбын, даҽаџьарах – еилҟаан еҵәа шәпала. Мра-гылара аганахь еҵәаџьаа рымцахара еилаарцыруан. Геи-шьхеи рхы неиқәҳәало жәҩангәы рҩашшәа ишәахха иныҵаҽҽон асар рымҩа. Ус ажәҩан иналшәан, икәкәаӡа хланҵы инҭалеит аеҵәа рҩыԥса ирылыҷҷоз, зегьы иреиӷьыз, зегь реиҳа илашоз еҵәыш еҵәак. «Сиеҵәахә кыдуп, сиеҵәахә кыдуп. Исҭаху сызҭаху риеҵәахә кыдуп!» — ажәҩан снаҵаԥшын абасгьы насҳәеит.
«Ааи шьҭа, алахьынҵа уҳәеит ҳәа, хьа цәгьа, хьа бзиа шԥамам, анаџьалбеит. Анарцәгьы аҽеиқәа роуп ирҭаху.
Аа, абыржәы ажәҩан икыдыԥсалоу ихыԥхьаӡарадоу ауаатәыҩса рлахьынҵақәа иреиӷьыз қәрахьымӡак ишаеҵәагьы, аҵыхәтәантәи ашьҭа ажәҩан ӡы-мшын иныҵганы, иҟаӡамшәа иныҵаба ицеит. Иашахарыма нас, аеҵәа кыдшәар аӡәы идунеи иԥсахуеит ҳәа ирҳәо? Уи сара стәала иашаҩацоуп. Абла ахьҭам алаӷырӡ ааӡом. Аханатә аахысгьы акы ахьырҳәо акыҟоуп. Амала, анцәа злыԥха ҳаура, ауаатәыҩса анишоз, қәнагалагьы аԥсра ишар акәымзи. Избан нас ҳазшаз арҭ шҿоу акәамԥа зкаиршәуа? Иҟоуҵарызеи макьаназы еилкаашьа змам аԥсабара азакәанқәа ус акәхап реиҿыхырҭақәа шеиласоу.
Ауаҩ рыцҳа, ауаҩы шарамша, адунеи хызфаауа џьызшьо! Аа, абыржәы нахьхьи инкыдшәаз ауаҩытәыҩса иеҵәахә еиԥш, иаргьы иеҵәахә данақәымгәыӷӡо, игәы аниҽанӡам зны жәҩангәы иныҵаццышәуеит. Ауаҩытәыҩса иаҟара машәырла адунеи иқәнагалаз ԥсы зхоу акгьы ыҟаӡам. Уи дины данынкашәа инаркны, агәаҟрагьы иқәны аԥсрагьы иуалны анцәа дишеит. Убри ҿырҳасымҭак ада иҟам аԥсҭазаара ашара еимҟьарагьы, абри адгьыл дуӡӡа еимакны инибарҵәоит. Иабаиҭаху иара дзахам-жәаауазар ауаҩытәыҩса, ахааназы игәы иқәыжәпахо адгьыл гәаҵәажәпа. Аха убас ауп ауаҩы ииреи иԥсреи рыбжьара шәиԥхьыӡ гәарҭак зыкәа-змаӷра иҭаҳәоу, анцәа имаалықь ауаҩытәыҩса шәикәагә илахьынҵа шыҟоу.
Схәыцрақәа ахраҭи адунеии ишрыбжьагьыжьуаз, сылаԥш иааҵашәеит ихьшәаны абыржәыҵәҟьа ажәҩан иналыггаз аеҵәа џьарсахьа. Адунеи азна сеигәырӷьеит, саџьали слахьынҵеи рҭарџьман аԥшьеҵәак хха-ххо ажәҩан анааҵдырлашаа.
Иаасгәалашәеит сабду иҟалахьаз ажәабжьк дша-лацәажәоз дааҭгылан: «Ундәылҵишь, дад, аеҵәа џьарсахьа жәҩангәы ихалахьазар сызгәаҭ!» – иҳәеит уахык. Урҭ аԥшьеҵәак жәҩангәы еиҩырххьазар, иажәабжь абжараҟынӡа днеихьазаргьы дааҟәыҵуан. «Абринахыс аҵых анцәа имаалықьцәа иртәуп!» – иҳәон, илакәҳәарагьы
дааҟәыҵуан уаҵәуханӡа. Убри ауха аеҵәа џьарсахьа ахьынӡахалахьаз агәаҭаразы сандәылҵуаз, сабду «Ҟәыдкылырԥш!» захьӡыз иҟа-лахьаз ажәабжь хәыҷык аиҭаҳәара даҿын.
– Иабанӡаҩеихьоу, дад, аеҵәақәа? – иҳәан, дҵааит сабду санааҩнала.
– Аеҵәа џьарсахьа жәҩангәы ихаларц раки ӡаки агуп! – сҳәеит, ушьҭа иажәабжь дшаҟәымҵуаз аныздыр сааигәырӷьан.
Аҵыхқәа цон, амшқәа мҩасуан. Аха сабду уи ауха иаҳзеиҭеиҳәаз ажәабжь сгәы иҭыҵәомызт. Саргьы, иара сабду даныҷкәыназ илахьынҵахәрахараны иҟаз инасыԥ аԥшааразы «Ҟәыдкылырԥш» шыҟаиҵоз еиԥш, саргьы иҟасҵарц иақәскит. «Ҟәыдкылырԥш» иаауԥыхьашәалак аҭаацәараҿы иузыҟаҵомызт. Уи ҟоуҵар акәын еиқәым-гәамҵуаз ҭаацәара бзиак аҿы. Убри аҩыза ҭаацәаран Иуан Кәаҵиа ҳәа ҳара ҳнаҩыс инхоз анхаҩ бзиа иҩнаҭа. Урҭ ҭаацәа дуун. Уаха иааилатәар чамгәырарҳәаран, шәаҳәаран, кәашаран иҟаз. Иныҳәаз ҭаацәаран. Абарҭ рыҩны снеины, рааҵра снавагыланы «Ҟәыдкылырԥш» ҟасҵарц сыӡбеит.
«Ҟәыдкылырԥш» шыҟарҵоз абас акәын: ашьапкьаҿ ҟәыд ҳәа изышьҭаз, ажәымҭыӷьла лыԥшаах, ҩ-ҟәыд цырак аалыхны, наҟ-ааҟ уқьышәқәа инарыбжьакны, уҩлымҳакгьы унацәақәа нарҭакны, ааҵраҿы ункылсны, аҵаҟатәи ашә улымҳа надҵаны, унацәкәарақәа улымҳақәа ианаарҭухлак, раԥхьа иуаҳаз ажәа, ицәгьа-заргьы ибзиазаргьы убри лахьынҵас иузшахон. Абри сара ҽеила издыруан аҟынтә ауп, даара сзықәгәыӷуаз, еиқәымгәамҵуаз аҭаацәарагьы залысхыз.
Ишеилашәшәра ианааилалашәшә, аҭаацәа анааи-латәоз ззырҳәоз аамҭазы, сыҩҟәыд цырак наҟ-ааҟ сқьышә ахырҷарақәа инарыбжьакны, Кәаҵиараахь сцеит. Аҩны ааигәара саннеи, рыҩн ду ашьҭахь алаҳаш ду игылаз аҿы слымҳақәа снацәақәа нҭарӷәӷәаны, ашьшьыҳәа,
снеиуа-снеиуа, рмаҵурҭа иаҿаҟаҵаз аҽҭра снадгылеит. Аха сыӡырҩырҭа цқьа иманшәаламхеит. Санаахьаԥш, аҽҭра асақь ахьыларҵоз, икылҵәаны иҟаз амаҵурҭа аӷәы еихаса сылаԥш иныҵашәеит. Сгәы нҭгәырӷьааит. Ашьшьыҳәаӡа сышьеи-сышьеи еиқәҵо, убри асақь азыҳәан икылҟаны иҟаз акылҵәара сын-кылԥшит:
Аҭаацәа зегьы рхы-рҿқәа рхалашо аџьџьаҳәа еилатәан. Слымҳа смацәақәа еиҳагьы инҭасырӷәӷәеит. Иҵегь снаскьан аҭӡамц акылҵәара сыҽнад-сыршәаҟьалеит. Аҳа, ушьҭа абыржәы сеиӷьым сҳәан, сызлымҳак акылҵәара инадырӷәӷәаланы, сыҩлымҳакгьы смацәақәа анаарҭысх: «Анасыԥ бзиа анцәа иаҭәеишьааит. Дызшаз дисасуп!» – иҳәеит Кәаҵиа дахьтәаз. Схәы-сжьы қақаӡа иҩеилагылеит. Сгәырӷьара снамҽханакын, ушьҭа уаҳа акгьы сҭахӡамызт. Аҭӡамц ԥша ласшәа снадԥраан, алашьцара сналашәкәеит. Снеиуан, фелдышь ԥҵәаха, бырфын цаха срашь хәыш-лаԥса ахәда дықәкны дназгозшәа.
Сара исыздырам уи аухатәи Кәаҵиа иныҳәаԥхьыӡ ахьынӡасықәшәаз, аха абри схәыҷра иақәлоу ажәабжь сгәалазыршәаз аеҵәа џьарсахьа, мрагылара аганахь ажәҩан хымааҿы икыдшанхалон. Схәыҷра амшқәа сгәалазыршәаз, уахатәи аҵых аԥсабара зыршәҭы-какаҷуаз зегьы мра шәахәаны сгәаҵа иҭаԥхон. Уахатәи аҵых убриаҟара иԥшӡан, убриаҟара игәыҭгаган, џьара џьанаҭ ҵхы ҳәа акрыҟазар иаракәын. Сгәалашәарақәа зегьы сқәыԥшра аӡаӡаш рыхьшы аҵых иналԥраауан. Уахатәи алакә ҵхаҿы, аԥсабара алакә ԥхыӡ сшалаз, аеҵәақәа рқәаршҩы схьыӡсо, ҳахьатә кәасқьа амардуан сынхалеит. Ҳмаҵурҭеи ҳкәасқьеи ирыбжьагылаз ашымҳа иқәтәаз арбаӷьгьы акиҳәа ҿаанаҭит.
Уахгьы-ҽынгьы абриаҟара сзыргәаҭеиуаз саб изхәыцреи игәырҩеи ракәын. Ицомызт мышкы уи санизымхәыцуаз, аха саб изы исымаз агәырҩа сан лҟны ицәырызгомызт, ԥсыхәа ахьынӡамаз сцәа иҭасыгӡон.
…Саб ишәҟәы ҳмоуижьҭеи ушьҭа шықәсыбжак нҭакәкәа ицахьан. Сан, саб имаҭәақәа: икәымжәы, икаба, хьача сырмала иқәкааз иххьа хҭырԥа, иҽгәара ҟамч, имсаҟеи ҟама, имесҭ еимаақәа инадыркны зегьы цәырганы есымчыбжьа адәахьы амра иалҭон. Исгәалашәоит сан лыбжьы ныҵакӡаны, мыткәмангьы мыткәмамкәа лылаӷырӡ лҿаҳәҳәы: «Уабиԥазаҵәын, уара ахәаша. Уаҳәшьа заҵәы илжәшаз аӡыхь ахы ыҵнамхыцкәа лашәақәлацәа дрыхьшәеит. Уара аӡәзаҵәык уакәын уаб ихәышҭаара урцәарым ҳәа изхәаԥшуаз. Анцәа, сукәырбануп, амашәыр иаҩугар, ахымҩас иаҩугар, иҟалозеи! Ԥшьҩык амаалықьцәа еихымҟьа-еиԥымҟьо инижьыз рынасыԥ даҵанакыр замуазеи. Анцәа екәым ала сумрашшын. Уԥсӡы саҳазшәа ауп амыткәма шухысҳәаауа, аха саҭаноумҵан зегьы зымчу, аԥшырҭа иқәтәоу!» – абас ҳәаны саб иаԥсуа маҭәақәа ррыцқьара-рыҳәҳәара даҿын сан. Сара уи сымбоз џьылшьон, аха сышәҟәы схы анкыланы сылзыӡырҩуан сылаӷырӡқәа сыхәлаҵәо. Абас саб сыблақәа дышрыхгылаз, игәалашәарақәа рыԥхыӡ сшалаз, исызгәамҭаӡакәа ацәа сынҭанагалеит.
…Ҳаҵаҟа еихәлаччо ишәахха ацаҟьа иаҿхәрааны илеиуаз арҩаш сынхықәгылеит. Ӡынгьы-ԥхынгьы ззеиԥшыз, абри ашьха рҩаш есымша ихышхыҵәаны, ахаҳә дуқәа ирхыхәашо илеиуан. Уахатәи аҵых анцәа иааигаз, иааихмырсыӷьӡакәа игоз арҩаш абжьы игаран аԥсабара.
Арҩаш сынхықәгылеит, аха изуа-исҳәо сақәымшәо саашанхеит. Уажәраанӡа аҵых зыӡҩоз арҩаш абжьы гаӡомызт. Арҩаш аӡышьҭра инҭахаҳәхазшәа еихашәы-еиҵашәы иҭаиан. Џьара нақәацарак амаӡамызт. Аҵых агәы ҭазмыргылоз арҩаш абжьы анеиԥхьба, убриаҟара ҭынчра гәыҭҟьарахеит, абыржәымзар-абыржәы аҵхи ашьха жәҩани ԥыххааса ицарашәа.
«Шықәсыкахь знык арҩашгьы аҟәара ахы нықәҵаны
ицәоит! Усҟан арҩаш ахра ҿҟьара инаҿахаҳәхазшәа иаангылоит. Убыс арҩаш лакәшәа ианыцәоу ианиаз иҿаҳәатәы ҟалоит. Амала, дызқәиҭу х-ажәак роуп!» – ҳәа иҳәо саҳахьан сабду. Саргьы уажәы гәырҩаси хәы-цырҭаси исымаз саб заҵәык иакәын аҟынтә, аеҵәа зкыдбыӷӷалаз ажәҩан снаҵаԥшын: «Абыржәы саб дахьыҟоу анцәа снаг!» – сҳәеит. Сажәа анеиқәҳәалаха сымҭакәа, уажәраанӡа аӡыршьҭра иҭаԥахыз арҩаш, абжьааԥны еиԥш агәгәаҳәа аҿынанахеит. «Анцәа улыԥха-угәыԥха сыҭ!» – абриак заҵәык аҳәаха саӡеит. Абри аам-ҭазы ашара ашәаԥшь неилыбзаа-неилыбзаан, ԥшаласык насыҵасын саашьҭнаԥааит. Иаразнак сымҵәыжәҩақәагьы аасоухит. Алеи-аԥси рыбжьара ԥсҭҳәашк аасхагьыжьын, саашьҭԥааны саманы идәықәлеит. Ажәҩан агәы иаҵәара сыҵԥрааны снеиуан. Дук мырҵыкәа сыкәкәаӡа хланҵы сынҭалеит. Шәымҭакгьы мырҵыкәа, ахьыҵәцара еиԥш еилаарцыруаз лакә қаруасак ашҭа сынҭатәеит. Саахьаԥшзар, саб мшаҽны дшызбац еиԥш икәымжәи икабеи, иххьа хҭырԥеи инадкыланы, абри иныс узымҳәо деилаҳәаны, лакә ҵлак ашәшьыраҿы икаршәыз лакә уарҳалк дылатәан.
– Аа, саб, саб! – сҳәан, снеигәыдхахалеит, аха саб дахьтәаз дагьымҵысит. Сара снеира игәамԥхаӡазшәа илахь еиқәшьшьы, ахара џьара дыԥшуа дтәан. Нас зныкыршәа:
– Саб дышԥаҟоу, уара? – иҳәан, дысҿамԥшӡакәа дсазҵааит.
– Хар имаӡам Бабагьы! – сҳәеит.
– Ахәыҷқәа шԥаҟоу? – деиҭаҵааит.
– Урҭгьы хар рымам! – сҳәеит.
– Абри уан илызга! – иҳәан, иџьыба дынҭалан, ҿыц ххыра аҭаҭын напык азна ааҭиган, еилаарцыруа иарма напы иакыз аразны кәалаԥ инҭеиԥсан иаасиркит. Убри акәхеит, уаҳа ажәак мҳәаӡакәа, дҩагылан зымҩа иҿынеихеит, аха даахьаҳәын: – Уҟәышны уҟаз, Адгәыр, уҟәышны! – иҳәан, ҩаԥхьа иҿынеихеит…
Иаалырҟьаны ҩаԥхьа ԥсҭҳәашк насхагьыжьын, саашьҭԥааны ажәҩан иналалеит. Хыхьынтәи аӡиасқәа, ашәаԥыџьаԥ, арҩашқәа шәахха ахрақәа иргәыҵаш илеиуаз зегьы збон. Аха сшәон исызгәамҭаӡакәа Тур ихәы – Адаужра ҳахьынхоз саҩнагар ҳәа. Убысҟан иаасгәалашәеит Леиуа иҵаҟа ашә ҟьантаз ду икасҿаз. Уи зегьы иреиҳан аҟынтә, исызгәамҭаӡакәа сышԥаҩ-нагари ҟасҵан, сылақәа ааихмырсыӷьӡакәа ҵаҟа сыԥшуан. Ус убри ашә ду ҳәа сызҿыз хыхьынтәи игәасҭеит, егьыздырит ҵыԥх икасҿаз, зегьы иџьаршьоз ашә-ҵла дуӡӡа. Убри ашә-ҵла ду ахы иқәтәахуп уарбажә дуӡӡак.
Абри ашә-ҵла сазиашаны санаахала, сзықәтәаз аԥсҭҳәаш еиҳа-еиҳа аҽыларҟәуа ишааиуаз, сышә-ҵла ду ахыҵәҟьа снаганы снықәнартәеит. Иаргьы сша-хәаԥшуаз, еиҳа-еиҳа аҽыҳаракуа ашьшьыҳәа жәҩангәы иныҵаӡны ицеит.
Оумашәа иубаша, абни ашә-ҵла ахаҿы иқәтәаз ауарбажә мшәаӡакәа иахьықәтәац иқәтәан. Исыршәап сҳәан саанапҟьа-шьапҟьеит-егьит, аха уаҳа умԥсит, уссгьы самкит.
– Аиеи, дад, ахаангьы абзиаразы абзиара ыҟаӡамызт, уажәы уареи сареи ҳабжьара иҟалозма! – аҳәан, абри ауарбажә ауаҩытәыҩса ибызшәала иаацәажәеит.
– Абзиаразы абзиара есымшагьы иҟан! – сҳәеит иааџьашьашәа.
– Абзиаразы абзиара ыҟандаз, ацә еиқәаҵәа ахәда аҳәызба аҵаркуазма? – аҳәеит ауарбажә. – Уанӡа ҳазцарызеи, уараҵәҟьа иҟоуҵо умбои, унапҟьа-шьапҟьо суршәарцгьы уаҿуп! – аҳәеит ауарбажә аҽаԥшынҵаӡаны.
– Уара узусҭада?! – оумашәа ибаны сҵааит.
– Сара уара иухылаԥшуа удоуҳа соуп. Иугәалашәома ҵыԥх абри аҵла анкоуҿоз? – аҳәан, ашәымҭақәак ауарбажә аԥшӡара дыкны даго анцәа амаалықь исахьа
нылнакааит.
– Ааи, исгәалашәоит! – сҳәеит схәы-сжьы ҩеибаргылан.
– Абри ашә аҵыхәтәантәи амызгәыҭ ҵырффаны ианаанужьуаз, уалыҩрырц егьугымхаӡеит, убригьы угәалашәома? – аҳәеит еиҭа.
– Ааи, исгәалашәоит! – сҳәеит.
– Убысҟангьы абни аџь еихажәаа ду игылоу сықә-тәаны сухылаԥшуан, уеиқәсырхеит. Сара уара уахгьы-ҽынгьы иуцу, иухылаԥшуа унцәахә соуп! – аҳәеит алакә уарбажә.
– Ус акәзар, саб илахьынҵагьы иԥеиԥшугьы удыр-уеит! – сҳәан сааӷьаҵәы-ӷьаҵәит.
– Мап, уаб Ҳараз иԥеиԥши илахьынҵеи ирхылаԥшхәу ихароуп дахьыҟоу. Уи ашәышьханхыҵ тәым жәҩанк аҵаҟа уаб дицуп, дихылаԥшуеит! – аҳәеит алакә уарбажә.
– Сара, сара!.. – акы сҳәарц сҭахын, аха аҵааха сым-ҭакәа ауарбажә нықәԥраан, иҩхалеит. Нас амҵәыжә-ҩақәа неихыхуа ашьшьыҳәа ашьхарахь ахы рханы аҿынанахеит.
«Анцәа ду, улыԥха-угәыԥха сыҭ!» – сыла иабаз алакә лабҿаба џьашьо, ашьшьыҳәа сызқәыз ашә амахәқәа куа ашьапаҿы сналбааит. Аҽнышьыбжьон еҵәак жәҩангәы инкыдԥраан саԥхьаҟа иаашеи-шеит. Сцәырҳаны сааԥшит. Сан ацәашьы аркны саԥхьаҵәҟьа дгылан.
– Адгәыр, угыл, нан, угыл! Ушьҭа адәахьы ишар-ккоит! – лҳәан, лцәашьы ауаџьаҟ ахы инадырҷабланы дындәылҵит. Акыраамҭа алакә ԥхыӡ избаз сазхәыцуан. Саб аразны кәалаԥ азна ҿыцххыра аҭаҭын исиҭаз, иара ишсыдиҵаз еиԥш инаганы сан илысҭеит. Абри аԥхыӡ избаз ахы инаркны аҵыхәаҟынӡа сабду ианиасҳәа:
– Ԥхыӡ бзиа убааит, дад! Сара иахьынӡаздыруа ала, даара аԥхыӡ маншәала убеит. Аҭаҭын уаб иуиҭаз агәабзиареи, аԥсынҵри, аманшәалареи иртәуп рҳәоит. Уабгьы уаргьы ԥшӡала анцәа шәеибаирбааит. Анцәа
хысла-гәысла, лаӷырӡыла шәеиҿимырцааит сара сшам-кәан сызшаз! – иҳәан, илахьи-иџьымшьи ааиӡатәит.
Алакә уарбажәи сареи ԥхыӡла ҳаицәажәара атәы сабду иахь исмырзаӡеит. «Избан, абригьы иасҳәандаз!» – аасгәахәит, аха ихьшәашәахахьан, аҟынтә уаҳагьы уи ацәыргашьа сақәымшәеит. Амала, сара ҩаԥхьа игәҩа-рамкәа агәра згеит дгьыли-жәҩани рыбжьара зегьы ирхылаԥшуа, зегьы зымчу, џьара зегь зылшо мчы маӡак шыҟоу. Абас нашанақәак рҿы, лакә ԥхыӡқәак рҿы цәалашәарақәак рҿы инхәыҵлаша-аахәыҵлашалоит акәымзар, уи закә мчу, иахьынтәаауа амаӡа атәы, ашәцаԥхак, ашәсаԥаҭк ирҭацаԥхоуп. Уи адоуҳа адгьыл ишақәлоугьы, атәы-амаа ҳәа аӡәгьы акгьы издырӡом.
Абри ауха ԥхыӡ избаз исанаҳәаз, агәыӷра ду снаҭеит. Убри инаркны, саб ак ихьыр ҳәа сшәаӡомызт. Ус еиԥш иҟаз ацәалашәареи агәрагареи сызҭозгьы иаҳхылаԥшуа иакәхап. Убри адәахьала иуарбажәны, ҩныҵҟала имаалықьыз, ауаҩытәыҩса ибызшәала ицәажәоз иакәхап.
«Еиҳа ианысҭаху, еиҳа аԥсҭазаара санаршаҟьо, ахҭа санҭанаргыло, даҽазныкгьы улаԥш хаа схьырша, уара амаалықьцәа рымаалықь!» – сҳәан, аҵыхәтәаны сылахьи-сыџьымшьи аасӡатәын, акәасқьа амардуан санынаҿалоз, еҵәышк жжаӡа еиҭа жәҩангәы нҵырхааны, аҵыхәтәантәи ацыԥхь нацрыддын, асар рымҩа ина-лабеит.
Адунеи аҿы џьара рыцҳарак ыҟоуп, лаӷырӡык каҭәахьеит, мыткәма бжьык ашара иналаҵәуахьеит, мамзаргьы хәылԥазтәи ахәы ԥшӡақәа рцәа иҭанар-ӡыӡахьеит ҳәа аӡәгьы игәы иаанагарымызт. Убас ҭынчран, абыржәоуп абри адгьыл ду абри адунеи амышәкәан ианылшәаз уҳәарын. Абжьааԥны еиԥш амра бзары-бзаруа нахьхьитәи ашьха ӡышқәа инарывҵхахан, ахьы шәахәақәа
аԥсабара инықәнаршеит.
«Жәлар рзыҳәан анцәа абзиара ҟаҵа. Иубома, дад, ари иахьатәи ашара иацгылаз жәлар рымцахара амра иаԥхашьоу? Аӡынра аныцәгьахаша, амца анҿарҳәо аҽҳәаҿы ахәарчыч улақәа иаарзымычҳартә аххаҳәа еицраланы аҽҳәа ықәблаауеит. Уимоу, амца ихәы-ҵаҳәҳәоу акәазҭха иақәуԥсаша аԥырӷқәа ахәшҭаара ақәхра уадаҩхоит. Убри ахәарчыч убас ианеибакуа аӡынра цәгьахоит рҳәоит. Ауаатәыҩса ргалуан анцәа еицоумкын, анцәа шьарда зымчу!» – иҳәан, сабду анцәа днаиа-матанеин, дындәылҵит. Абри аамҭазы:
– Уа Жәыжә гьалдыз, уҟоума, Жәыжә гьалдыз? – иҳәан, аӡәы агәашә ахь ибжьы аагеит. Уи дызусҭаз дызбаанӡагьы дыздырит, Ҭарасхан иакәын.
«Жәыжә гьалдызҵәҟьа уара ухаҭа уоуп, уара абгар-хәыфаҩ!» – сҳәеит гәаныла. Ҭарасхан Жәыжә гьалдыз ҳәа дсышьҭан. Уи иара итәала дсахәмаршәа акәын изиҳәоз, аха уи саныхәыҷыз исеиҳәоз, ушьҭа саны-ҩеидасгьы уи ахьӡшьара сеиҳәо дахьалагаз, сара стәала даара исҭахымызт. Иара ихаҭагьы цәгьала дыс-цәымӷын аҟынтә, сынкылсын ҳла мура Гьшьар захьӡыз ахьҿаҳәаз иааусышьҭын: «Ԥссыкьа, Гьшьар, Гьшьар-иԥа, Ҽыз икәатала!» – сҳәан, иныҵакӡаны сыбжьы нақә-сыргеит.
«Ааит, ари заҳаз сара соума!» — Гьшьар аҽҭыхны, Ҭарасхан дааихысымхыр зуҵәҟьом аҳәан, инеи-гәыдлеит.
– Аапкы, аапкы, маҳ, маҳ, алышькьынтыр ухы ухнарчааит, угәакьацәа роума узеишуа! – иҳәан, сабдугьы дындәылҵын, Гьшьар днаҵаҟьеит. Гьшьаргьы: «Адгәыр аф усит, екәым сурҟаҵон» аҳәарашәа, аҵыхәа ырқьақьаны абӷа инықәнаҵан, ганха инавагылеит.
Аҽны мҽышан. Ҭарасхан усгьы џьара сабан-кыдцәажәалари ҳәа ибз хны иҿы иҭеиҵахьан. Сабду иҿы еиҳарак мҽышала цәажәара ҳәа, аибашьра ҟалаанӡагьы нырцәи-аарцәи инхоз ҳгәылацәа аауан. Иаауан избанзар,
сабду дуаҩ ҟәышын. Ауаа рацәажәашьа, иреиҳәаша идыруан. Уажәы урҭ еиҳагьы сабду гәҟажагас дырҭахын. Ҳазҭагылоу аамҭа зеиԥшрахаша, аибашьра аҭагылазаашьа зеиԥшроу ала лассы изеилгарыма, изеилымгарыма, ажәлар рлахьынҵа наҟ-наҟ ишыҟалаша уҳәа иазҵаауан. Даргьы сабду ииҳәоз агәра ргон, агәыӷра рнаҭон.
Ҭарасхангьы уи ҽеила идыруан аҟынтә, цәыкьа иҿаахан дааит. Уажә ҩ-ажәак еихысҳәаалоит. Иара Ҭарасхан ҳара уарала иаҳзааигәаз аӡә иакәын. Дахьнеиз, дахьааиз кьатеиԥҵәаран иҟаз. Убас ауаа рыҟаҵашьа ҟаиҵон, Ҭарасхан урҭ анеицеикуаз, иара дцәыргамкәа, ибжьы мацара уазыӡырҩуазар, еицеикуаз, зцәажәашьа ҟаиҵоз аргама, дымҩашьахуа, убла даахиргылон. Абас ԥсабарала анцәа илеиҵан, даагылазаргьы абри абаҩхатәра ссир илан. Ҭарасхан убас еиқәыртәа-еиқәыргыла амц иҳәон, иааиҳәоз зегьы хазымҵоз ҳәа аӡәгьы дыҟаӡамызт. Ауаҩы қьачақь ззырҳәоз иакәын.
Иахьа, уеизгьы-уеизгьы, Ҭемразрааҿы Ҭарасхан дышнеиуаз здыруаз ҳгәылацәа еизеит. Ҳаԥхьа ҳамӡырха иқәгылаз амжәарбаӷь амҵа еикәшаны иаатәеит. Сабдугьы иааиз сасцәас иԥхьаӡаӡомызт. Есымҽыша иаҳҭаауаз ракәын аҟынтә, дрышьцылахьан.
– Ҭарасхан, удин аныс, ани уанҭакызтәи ажәабжь шҳауҳәара! – иҳәан, Қача Ҭарасхан дааиҿагәыбзыӷит.
– Санҭакызтәи ажәабжьқәа рацәоуп. Урҭ зегьы иахьа акәым, х-ҵхык еихала-еихыҵыргьы исызҳәом! – иҳәеит Ҭарасхан, ихы қьан нақәиҵан.
– Аиеи, гәышьа, уара агәаҟрақәа иухугахьоу аадыргәышьоит. Урҭ ргәаларшәарагьы уадаҩуп, аха… – иажәа намыгӡакәа даагылт Қача.
– Сара цәгьамга уаҳәцәырқәазала сахьнарымгац, сахьаарымгац, сахьахырымгац акрыҟахума. Аҵыхә-тәаншәа абри Асҭархан ҳәа Индиа азааигәара иҟаз қалақьк аҟны снанагеит. Аха уи аҩызаҵәҟьа қалақь гәымха, қалақь еиӷрабаа аргама акәым, ԥхыӡлагьы
исымбацызт. Иуасымҳәари, ауаа, ауаа иреиԥшмызт, рылақәа еимахәыҷӡа. Рхы-рҿқәа аҳаҟьа еиԥш иҿапаҟьа-ҿапаҟьаӡа, рхи-рҵыхәеи еилгарак рымаӡамкәа, ашҭоԥ еиԥш имгәлыҿ-мгәлыҿӡа, ақәачақәа реиԥш ибылгьо адәы иқәын. Иуасымҳәари, ҳашнаргазҵәҟьа аихац аанда ҳанҭарцалеит. Ауразоуроу ашәақьхаҳақәа зкыз асалдаҭцәа ҳакәшаны игылан.
Абра ҳшыҟаз ҳашықәс аанҵәоны еиԥш, ҽнак: «Индиа аиҳабы агәыжь дақәтәаны дааит. Араҟатәи абаандцәа рыԥсҭазаашьа еиликаарц иҭахуп!» – рҳәан, иуасымҳәари, абри аҩыза ажәабжь ааҳаларҵеит.
– На кто он похожи? – иҳәан, урыс хырҟәҿы ҿамӷьар дук дахьтәаз ҿааиҭит.
– На ти похожи! Ҳаи, рацәа уҳаиуануп, уара аурыс уаҭанӡара! – сҳәан, иуасымҳәари, аԥсышәала алаҳарҭ еиԥш ицәа ккаӡа иааихысхит.
– Уи зегьы бзиоуп, аха абри Индиа ҳәа уара узҿу закәызеи, қыҭоума, ҳаблоума, мамзаргьы шьхароума, гароума, Ҭарасхан? – иҳәан, дҵааит анкьа абри аурыси анемеци анеибашьуаз «доброволцра» ицаны иаахьаз, ҩ-џьарк змаз Ҭархана. Уи есымша «доброволцра» саныҟаз ҳәа, лассы-лассы абри ажәа иҿакын. Уи Индиа закәыз, иахьыҟаз иахьаныз ҽеила идыруан, аха иҽыргызмалны Ҭарасхан имц даахыччеит.
– Иуасымҳәари, Индиа уи қалақьуп, Ҭархана. Ааи, анаџьалбеит, егьыззымдыруа анцәа дышԥаирыцҳау, гьааур! – иҳәан, Ҭарасхан Ҭархана аӷбыб «шизым-дыруаз» аадирдырит итәаны изыӡырҩуаз.
Ҭархана ҿымҭӡакәа дтәаны дцәыҵаччо иарӷьа иԥаҵа аҵыхәа аршара даҿын.
– Дааҵәҟьеит ани Индиа аиҳабы ҳәа изҿыз. Ҽнак, шьыбжьышьҭахьк, аихац ҳакәыршаны ҳахьҭакыз, аихатә гәашә аатын, игәыжь хәшлаԥса дақәтәаны дааҭалеит аӡәы. Аха сара агәыжь сымбацкәа сыҟазма, аха уи иаҟараз агәыжь саб ихаангьы исымбацызт. Егьызеӷьымыз
аҟарач ҽы иаҟаран, ахәда кылҳәаны, кәадыр ҳәа иаабахьаз акгьы ақәмызт. Аӡацәа иаҩызаз ҽоупҵаршәк ӷарыӷаҭәаӡа иақәын. Измааназ ҳәа сзеилымкааит, ахы аҿашара аҿыҵәҟьа дамыӷхап излаҟарҵаз, икылблааны аџьарсахьа анын. Иара ихаҭа ихаз ифес хылԥа агәҭаҵәҟьа метраки, нацәхарҟәараки, мацәаки иҟаз абнакәты аҵыхәа ӷраҷкәынӡа иахагылан. Ишьапқәа убриаҟара иаун, агәыжь амгәацәа иҵганы ишьапы ахәҿақәа наҟ-ааҟ еиҿаршәын.
Абри асас дахь ду ирҭааз, абахҭа аиҳабацәа еихьыс-еиԥысуа ишьҭан. Иҽыжәхырҭа иҽыжәҵарҭа реибамҭо, игәыжь иаҵеибаҳәа дааҽыжәырхит. Асас инаԥар еиқәаҵәа шьҭассы ҳара ҳқәықәма-шәықәмаха ҵаҟа адгьыл аҿы ҳахьеилатәаз дааҳалагылеит.
– Қер Ебырҳам калҭиџьаҟә! – иҳәан, зегьы дна-ҳаихырхәеит, Индиа еиҳабы.
– Мшыбзиақәа, ажәлар ҳәоуп асас ииҳәаз иаанагаз! – иҳәеит гәыцхәымзар уаҩы дзиҿамԥшуа, абансшәа итәаз ҷкәына цәышәшәык.
– Уара абра аԥсуа зхылаҳәоу аӡәыр уҟоума? – иҳәеит иара ибызшәала. Ииҳәаз ани аҷкәын ҩаԥхьа еиҭаганы иҳаиҳәеит.
Иуасымҳәари, сара афырҳәа сҩагылан: «Сара саԥсуоуп, Тур ихәынтәи сааит!» – сҳәеит.
– Уара, уашьак сара сҿы сгәыжьқәа дрыцуп. Агәыжь бжьаразыҳәан ицназго сара стәылаҿы дыҟаӡам! – иҳәеит асас.
– Ижәлоузеи иабихәа, усҟангьы! – сҳәан сиазҵааит.
– Касланҭхара Џьакьылҭамас! – иҳәеит.
– Ашьа улыҩрааит уара аҳәынҭқар еилымгашәа иҟоу! Сара сакәызма узхыччоз! – сҳәан, иуасымҳәари, си-зыҵҟьеит, аха уаҩы сизнымкыло.
– Ари деилагоума, уара! – иҳәан, ани ҳҭырџьман диазҵааит.
– Аа, абааԥс деилагоуп! Уԥсы узгозар уеиха мраҭашәарахь! – иҳәеит ҳҭырџьман. – Ари уажә аакьыскьа абас Хосҭа аҳәынҭқарра аҟынтәи ахаҭарнак иааз дизгәаан, иарӷьа лымҳа дацҳан абжеиҳара зфаз иоуп! – амца нацреиҵеит ҳҭырџьмангьы.
Сара сԥаԥашькын, хәҩык сеимырхха сыркын.
Уаҳа ажәак мҳәаӡакәа игәыжь хәшлаԥса имаҳмыз налаҵаны, дышзахәоз дхыс-хысуа агәашә дынҭыҵны дцеит. Иабиԥс днага-ааганы… Иахьагьы убри уаҩҵас дахьахьсмырхәыз сгәы ахыжә еиԥш иалоуп! – иҳәеит Ҭарасхан.
Амжәарбаӷь ашәшьыраҿы итәаз, акада акы ззым-дыруаз ԥыҭҩык Ҭарасхан ииҳәаз харҵан, иааџьаршьа-лакәшьаны инеиҿаԥшы-ааиҿаԥшит.
– Ашьашәы уҭарблааит уара агызмалцәа рабду! Иуҳәаз заҟа иҵалоу аҟара уаргьы уҵалахааит! – рҳәан, Ҳаруни Ҭарханеи инцәыҵарҳәеит.
– Аумаҵәҟьа ухугахьазаап, Ҭарасхан, уара аубидыр! – иҳәеит Ҭархана, изнымкылаз иччара ихы-иҿы иааицәанылан.
– Ари закәыхи, егьи исыхьхьоу шәасҳәар, ари џьазшьаз уи егьа иџьашәшьап! – иҳәеит Ҭарасхан, иааира дук згаз аӡә иеиԥш иҽеиԥшынҵаӡаны.
– Уи арбан, Ҭарасхан, ишҳауҳәара удин аныс! – иҳәан, Ҭархана Ҭарасхан их ду беиа инаирбаны деиҭанаилаҳәаҵеит.
– Убригьы убра Асҭрахан санҭакыз ауп ианыҟалаз! – иҽааизигеит Ҭарасхан.
– Уара, Ҭарасхан, уажәа хьыла иԥысҟоит. Уажәы уажәабжь аҳәаха усымҭеит, аха нас исхашҭыр ҳәа сшәоит. Абни Индиатәи агәыжь хәшлаԥса иақәтәаны ауаҩ дуӡӡа иааз, абас анизуу, абахҭа ашҭа акакеиҳәа уиҵаҟьаны данҭуца, уанизыҵҟьа, уеиҳабацәа лахь урымҭаӡеи, уара? – иҳәан, ҽамыршьагала дҵааит Хәаршьыҭ.
– Уи азыҳәан сааркын, сҿаа-ҿаауа схы кылсааны
аџьарсахьа анырҵеит. Уи еиҳагьы ихьымӡӷысшьеит, аха иуиааиуа иаанда уалаишышуеит, аӡәы ицәгьа иӡап, исычҳагәышьеит.
– Нас, нас, Ҭарасхан, суԥырхагахеит, уажәабжь узлагаз ҳзынаугӡондаз! – иҳәеит Ҭархана, аара ихы инадиҵан.
– Аиеи иуасымҳәари. Уара, ҩышықәса нҭакәкәа иаанҵәеит, схи сԥаҵеи хәгабзк асмыркиижьҭеи. Схи сԥаҵеи убриаҟара еилысит, сқьышә аарла иԥшааны акәын акыр шысфоз. Сԥынҵа усгьы абардра иларшәыз аҳаҷҷа иаҩызан, абрахь џьара ицәыҵаршәын. «Аҵла иалыҩрыз амаҭ ицҳаит!» ҳәа абри схы ашыгәраҵәҟьа шәишәи кәтаӷьк иаҟараны схы ҩкылчааит. Исыхьынгьы, уеизгьы-уеизгьы схьаанамго, исыхьӡом ҳәагьы сгәы сызкамыршәуа сааҟалеит. Ашьҭахь, абри шәишәи кәтаӷьк иаҟараны схагәҭа иаақәгылаз убас сафо аҿаанахеит, ҿыки-бзыки ирзеиҭамҳәо. Иуасымҳәари, исбыӷуа саналага, исыхьуашәа збо салагеит. Исымбӷыр чҳашьа смоуа, сыԥсы еиланаҵо салагеит. Абас сышгәаҟуаз, сымызк ааҵуаны ҽнак: «Аԥаҵасаҩы дааит, аԥаҵасаҩы дааит!» – рҳәан, абаандцәа гәырӷьаҵәа рыбжьқәа неиқәдыргеит.
Аиаша уасҳәап, саргьы сгәырӷьеит, уара. Аха абри схагәҭа иалнахыз сзышьҭыхуамызт. «Абри уажәы ухы ссоит ҳәа далагар ишԥазури? Сашьас еиҭозеи, схы ачыра ихәгабз аԥынҵа нахьирсыр, ҳаӷеиҭа сабацоз! Иуа-сымҳәари, абри қәрх-қәраҵо гәырҩа дус ишсымаз, суачарад ааин иаасыдгылеит.
– Џьакьба Ҭарасхан! – ҳәа ибжьы иргеит ани аԥаҵа-саҩы, амгарҭа зыбжьы ҭыҩша!
– Иа! – сҳәан, сҩагылеит.
– Саҭис, ҳаиуан! – иҳәан, игылаз аҟәардә сны-қәирӷәӷәеит. Ных-чых сгәахәит. Мышкы сиит, мышкы сыԥсуеит, абри сыԥсы дасҭап сҳәан сааикәанарԥха-неикәанарԥхеит. Аха «акыр зычҳаз ашә бӷьы тлазны ибеит!» – ҳәа сабду иажәаԥҟа анаасгәалашәа, ных-ных сҳәан, сҽааныскылеит.
– Аа, абааԥс! – сҳәан, сааӷьаҵәы-ӷьаҵәит.
– Шҭо ҭакои, олан?! – иҳәан, днасықәҟааит.
– Аа, абааԥс, ԥҳәыс улыхшазар, иа проши ты, схы ачыра… аа, иубома схагәҭа иқәгылоу! – сҳәан, снацәа нақәскит. – Исумырхьын, иуцәԥымҟан, абааԥс! – сҳәан, сеиҭааӷьаҵәы-ӷьаҵәит.
Аԥаҵасаҩы даҭырқәоуп рҳәеит. Иԥынҵа ахыцә-қәаҵәҟьа каканк иаҟараз канҵыҵырак ақәгылан. Ихы-иҿы зегьы ацәырԥшӡа ҭыԥ анпыҟҟала акәын дшыҟаз. Аха уи сара иабасԥырхагаз, аҭахызаргьы иԥынҵа акәым, ихгьы «ауу» ахьааит, сара дабасхырку ҳәа аасхәыцит. Убри аамҭазын схы итәӷәыбжьара иныбжьаирӷәӷәан, ивараҿы аведра жьакца игылаз азна аӡы хьшәашәа иҭаз, иџьаз чаҟәа азна ааҭиган, аҽырҳәа схы инақәиҭәеит.
– Аа!.. – сҳәан, сыбжьы ахьынӡацоз инҭысцан, сҩаҵҟьеит.
– Саҭис ти, ҳаиуан, похрошму! – иҳәан, ишилшоз иҟәардә сеиҭанықәирӷәӷәан, ихәгабз цырцыруа сыцламҳәа инадикылеит.
– Хәараш, хәараш, џьаным! – сҳәагәышьан, сыхәда ԥиҟар ҳәа сшәан, сҟәардә сыҽнықәсырԥсит.
Ҩаԥхьа чаҟәак азна аӡы хьшәашәа схы инақәиҭәан, сапын еиқәаҵәа цәымҟырк схахәы инахьиҳәеит. Нас амҿтәы хәы зхаз, акәты рхәага асахьа змаз ихәгабз днаҿаҭәҳәан, схахәы инаҿирхеит.
– Аа, абааԥс схы агәҭа ачыра!.. – сҳәан, сеиҭааӷьаҵәы-ӷьаҵәит. Уиакәхеит. Иаамҩаниҵаз ихәгабз аԥынҵа шиашаз, цас иуазшәа, амни схы ачыра инаҿирхеит. Иаргьы дыҳәҳәеит, саргьы сыбжьы ахьынӡацоз схәааит.
Схы агәҭа иқәгылаз, кәтаӷьк иаҟараз ачыра анааԥиҟа, аппыҳәа, ипҟыш-пҟышӡа аҵа патаз ааӡахьақәа нҭыппит. Аиаша уасҳәап, ари аҩыза ассир анызба, аҟәараҳәа сеиҵасуа сшәеит, изқәысҵарыз сзымдырит. Егьи, иҟалаз уи акәзаап, ариаҟара аамҭа ҳанырымкәаба, ҳанырымшьышь, схаҿы аҵа хәмткыр еизан, хыхь аӷәаӷә иқәлазаап.
Аҳаҳаираҳәа қьаф уа ирыкәдыршаз аӷәаӷә – рыҭра иҭатәан аки-аки еиқәтәаны.
Сыҭырқәа схы абжа кылсааны, аҵа сдыркны ихы ахьынахаз, ихәгабзгьы иведра инҭажьны дылты-шахәаша дцеит. Абригьы сыхьхьеит, иуасымҳәари, сара цәгьамга! – иҳәан, абриаҟара еиқәыртәа-еиқәыргыла амц шиҳәозгьы иқьышә ччаԥшьк нықәмыршаӡакәа, иажәабжь ахи-аҵыхәеи неиқәиҳәалеит Ҭарасхан.
– Ҭарасхан, уара убырҭқәа зегьы рышьҭахь аибашь-рагьы уҟан, ус ами? – иҳәан, аҩысҭаацәа иқәыртәаны дҵааит Ҳазараҭ дахьтәаз.
– Ҟаҳ, абааԥс, исгәалоумыршәан! Аибашьра аан сцыгәханы аҳәынаԥ сзымкит акәымзар, усҟан сара ааӡаб исхызгаз атәы Анани Адами ирызҳәо иҟахума! – Ауаӷеимышхара ду зхызгахьоу, иԥсны ибзахахьоу исахьа нылкааны даагәырҟәҟәеит Ҭарасхан.
– Уара усҟан уқәраҿы унеихьан, аибашьра урым-гаргьы ауан! – иҳәеит ҩаԥхьа Ҳазараҭ.
– Сара аӡәгьы симгаӡеит, аӡәгьы дысмыԥхьаӡеит. Асоуп иҟалаз, атәыла бгеит, аибашьра ду ҟалеит анырҳәа, саргьы сдәықәлеит. «Мамоу, дад, Ҭарасхан, арагьы аиҳабацәа ҳҭахуп. Арагьы аибашьра аҵкыс излеиӷьу ҳәа егьыҟам, уҽаанкыл!» – рҳәеит, аха аҽаԥсра асҭан, исымуҵәҟьеит.
– Ишԥыкәу, уара, асабицәа зыбзада зыхәлам аибашьра ашьа мҩа ианықәгылоу аамҭазы, сара аҟараах, зхәы зфахьоу, зхәы згахьоу сышԥаангыло! – сҳәан, иуасымҳәари, изымуит, сықәԥаҵәҟьаны сцеит.
– Аиеи акыр аамҭагьы ухабаргьы ааҩуамызт, аха хараӡа џьара уадмырхакәа уҟам? – иҳәеит Ҭархана ицәа дынҭасааҭасын.
– Уиак соумҳәан, исоумҳәан. Садырхеит, аха сӡы ахьымааҩҵәҟьоз садырхеит. Ҳара абра Очамчыра астанциаҿы апауез ҳҭалеит. Аҳыҳ, убри инаркны жәаха-жәамш амҩа ҳақәын џьара ҳааҭымгылаӡакәа. Ажәеиза
мшы рзыҳәан, ашьжьымҭан, Хосҭа ҳнеиит. Убри аҽ-ныҵәҟьа убра афронт ҳнаҿагылеит! – иҳәеит Ҭарасхан, абӷа зырҵысыз аӡә иеиԥш дԥашашо.
– Акыраамҭа афронт уаҿагылазар акәгәышьахарын? – иҳәан, даара «дрыцҳашьаны» дҵааит Ҳазараҭ.
– Ҟо, сыҟахымкәа! Абри абас сыхьаанӡа сеи-башьуан! – иҳәан, ицламҳәа инапы надикылеит.
– Иахьи, Ҭарасхан уцламҳәа? – дҵааит Ҭархана.
– Аџьаԥҳаны зыҩназ аказарма дуӡӡа ахьчаразы зегьы рыгәра аургахуаз. Уахык абри аказарма асыҭәҳәа сҿанаҳәо ишысыхьчоз, анемец анаступлен ҟаиҵеит. Хыхь иҟаз ҵаҟа ицеит, ҵаҟа иҟаз хыхь ицеит. Дгьыли-жәҩани просҭо еимаҵәеит. Хәышә кьыла иҟаз абомба, абас жәа метрак аиҳа ҳабжьамкәа сывараҿыҵәҟьа иԥжәеит, аха уи еиԥш збахьада, баба! Саџьал сабыр-заарын, сеиқәхеит. Мамзар шә-ԥсык схазар ԥсык схахомызт. Абомба анкаҳа аказарма иҿаз абарқәам ду аҿҟьан, приамо, ишиашаз исҿаҳаит. Схы сзымдыруа скаҳазаап. Саашьҭырхын алазеҭ ахь сыргеит.
– Ҭарасхан Хырзаман-иԥа иудаҳныҳәалоит! – рҳәеит ҽнак аҳақьымцәа аасхагылан.
– Изакәызеи исыдышәныҳәало? – ҳәа санразҵаа:
– Иаарласны аҩныҟа уцоит! – рҳәеит.
– Избан, џьушьҭ? – сҳәан, сахьықәиаз иаасцәымыӷхан, саақәтәеит.
– Уцламҳәа хыџьара иԥҵәоуп. Арала егьы уаԥсам ушьҭа! – рҳәеит.
– Жәохә мыш ҟырҟылбаах сзыҟаҵомызт. Аӡы заҵәык акәын, аҩ ҭыхга арезина иҭаҭәаны исдыржәуаз. Нас, зныкыр сангыла: «Ухы уақәиҭуп, Џьакьба!» – рҳәан, соурышьҭит. Аа, уажәы сахьыжәбо сшыжәбо сыҟоуп. Ауаҩытәыҩса џьалда егьшимыхьуаз убысҟан агәра згеит! – иҳәан, Ҭарасхан имц жәабжьқәа рхы неибеиркит.
Сгәалашәарақәа рыччабжьи рҵәуабжьи сышрылаз, амра шьыбжьагәы инхыҳәҳәеит. Саб инышәынҭраҿы снеин, напык азна аҳаскьын ҿа аасԥын, игәы инықә-сыҳәҳәеит.
«Сара сызқәаҭыԥ ылырхаанӡа, абри счықьмаџьа ааумыртын. Снышәнап снамаданы уанаахынҳәлак, счықьмаџьа иҭоу сҩымҭа умыццакыкәа уаԥхьа. Убысҟан еилукаап уаб ицԥсыз ихажәҩабжь иану ашәахсҭақәа зыхҟьаз. Убасҟан еилукаап уаб ишьа мҩа зеиԥшраз!» Хәылбыҽхак ашымҳа амҵа дтәаны иҽа-никәабоз, дсыԥхьан снаганы исеиҳәаз иуасиаҭ абыр-жәыҵәҟьа ацәашьы иаҵәа еиԥш саԥхьа иаалашеит. Убри инақәырццакны ииаҵәҟаҟараӡа амцабз еиԥш аҽеи-кәарҳәны саб инышәынҭра агәаҿыҵәҟьа лашарак неиқәырццак-неиқәырццакны хынтә иҩыҵхахеит.
– Ҳаи, саб уарамыжда, уԥсаҭа џьанаҭ гыларҭас ишоуз адырра суҭама? Сгәы урҭынчма, саб? – сҳәан, имаша аҿаԥхьа снышьамхнышлан, игәы снагәӡит. Убысҟан игәҩарамкәан агәра згеит, аразреи, аиашареи, ацқьареи ахраҭгьы аҭыԥ ԥшӡа шамаз. Агәра згеит анарцәгьы ацқьа иҭыԥ шыхиаз. «Ҽеи ԥсышьа зоуз, ҽеи тәарҭагьы шиоуаз. Ианаамҭоу анарцә ҳаԥсы анцәа еиқәыршәа!» – сҳәан, саб ихаҿы аԥсҭгага цәацәашь шылашоз, анышәынҭра ааныжьны, хәылԥазтәи аԥсымра ашәаԥшь сналагылан, ашьшьыҳәа аҩныҟа сҿаасхеит.
«Мысеи сареи ҳаиԥырҵижьҭеи жәамшгьы мҵы-цызт!» – абас дналагеит Ҳараз иажәабжь.
Шьыжьымҭан ҳҭакырҭа иаакәыршаны анемец салдаҭцәа ршәақьқәа аԥсақәа рхарсны иакәшаны иаагы-леит. Ақәыџьмақәа ирҩызаз алақәа ақ-сақҳәа ҿааихак ҟамҵаӡакәа ашра иаҿын. Ҵҩа змамыз амашьынақәа адгьыл рҵысны инеишьҭагылт. Ҳаӷоу дгаӡахеит. Ари змааназ иаразнак издырит. Аха исымчгәышьааз, ашьырҭахь иргоз арахә реиԥш ҳлеиларцалеит. Сааҭк ахи-аҵыхәеи рыла зегьы ҳлеишьҭадыргылт. Анемец салдаҭцәа ршәақьқәа еиҵарпапа инаҳавагылеит. Зых иахәоз асалдаҭцәа амашьынақәа рықәлара иалагеит. Зых иамыхәоз ганкахьы еиларцалон. Зынӡа икажьыз дубарын, алабақәа рыҽрынҵаны игылаз дубарын.
«Аа, абааԥсы, исҭахашьахаз сзеиҭазҳәаша аԥсуак уҟазар усызшәаџьҳәа. Сыжәла Акән-иԥоуп, Аслан сыхьӡуп, Гәрчхьтәуп!» – иҳәан, асалдаҭцәа зых иамыхәакәа амашьынақәа ирызрықәлаз рыжәпара аӡәы иӷызы-ӷызы бжьы налыҩҩит. Амашьына сахьақә-гылазынтәи сахьынаԥшуаз дызбеит уи ахәашабга. Аарла ихәы ааинышәшәылон. Ицәеи ибаҩи рыда уаҳа егьимамызт, дӡыҭхьан. Убри аҷкәын сназҿаԥшыз исахьахәра иахьагьы иааицамкӡакәа, аԥхыӡ цәгьеиԥш сыблақәа дрыхгылоуп.
Зегьы збон, зегьы саҳауан, аха иҟасҵараны иҟааз. Акы сҳәар, аргама издыруан схы шақәсҵоз. Абжьарак сыла иабон аԥсуа хаҵак, иижәша аӡыхь ахы шыҵнамхыцыз аҵыхәтәантәи ишәымҭақәа шиԥхьаӡоз. Аҵыхәтәантәи идунеи дшықәԥшуаз. Избон уи арыцҳа атәым жәҩан аҵаҟа леи-бгеи фатә-гатәыс дышроуаз. Ԥсышьацәгьа лахьынҵас ишимаз, аха снапы наӡомызт, сшьапы наӡомызт. Саргьы ԥсык сызлаиаҩсуаз ҳәа егьыҟамызт. Абас абри ақәрахьымӡа деихьыс-еиԥысуа сыблақәа дышрыхгылаз, ҳзықәтәаз амашьынақәа ааилаӷызын, рҿынархеит.
Ҳдәықәлеи-уажәи рыбжьара абас ҩбаҟа сааҭ мҵыцкәа, иԥыххаа-жьыххаа икажьыз адәыӷбақәа раангыларҭа вокзалк аҿы ҳнеиит. Уиакәхеит, зегьы ҳалбаарцеит. Икаҳаз дубап, игылаз дубап. Уара қәшәиҩы-ҵашәиҩы
думазар иԥеиԥшхара ҳԥеиԥ-шыртәхьан, аӡәгьы аԥсҭазаара иҭахӡамызт. Зегьы аԥсцәа ирыҵашьыцуан. Анаџьалбеит, заҟа исҭахыз абыржәы саҳәшьа Хьмур лывараҿы сыдгьыл гәакьа неиҩҟьаны сызқәаҭыԥ ылхны сыҟазар. Аха иааг, уи аҩыза анасыԥ хара исыцәцахьан.
Амра ӡыхь-ԥсыхьха шьыбжьагәы ианаахықәгылоз, арҵәааҳәа иҳәҳәо, зхи-зҵыхәеи узеилмыргоз дәыӷба цәыггара дуӡӡак аакылсын, асалдаҭцәа ацамет иахьықәԥсаз рызиаша ианааи, аҟәҟәаҳәа авагонқәа неидыкшалан, ашәӡанӡ иҭалаҳазшәа еиқәаҵәа самсал ҳашҳаҭәараха иаангылт. «Абри џьаҳанымҟа ҳазго ҳаԥсцәаҳа акәхап!» – абас сгәаҵа инҭысҳәааит.
Анаџьалбеит, аԥсра асаса ҳҭаԥшаанӡагьы, ҳгәаҟ-рақәа еибызҳәаша џьара аԥсуак дсыцзар иудыруазеи ҳчамҩахә мышкызны ҳаҩны изыҟалар, ҳшәаџь на-ҩыргьы, аха иабаҟоу… Ари сгәырҩа иахылҵуаз схәыцрақәа ирыцҟьахьаз ҩныҵҟатәи уазын, абжьарак, суаз аҳәарҭа сымамызт, смацаран, смацараҵәҟьан.
Дук мырҵыкәа ҳазегьы аҟьамсар еиԥш ҳаи-зыҳәҳәаны, ҳнаганы авагонқәа ҳнарҭарыжьит. Аҳа ушьҭа лассы ҳдәықәлон ауаа рыԥсы шҭаз иахьырбылуаз ашҟа. Авагонқәа рыҩныҵҟа амҿырҟәара еиԥш еилажьыз ауаатәыҩса ушьҭа аӡәгьы дызцәажәаӡомызт. Аӡәгьы дызқьуамызт, дзыӷызуамызт, ус згәы цахьаз, зшьамхы зыҵӡаахьаз агылҩажәқәа реиԥш еихышь-еиҵышь ишьҭан.
– Сара абри сазыԥшиижьҭеи акырҵуан, аха уара уҿы исырзомызт, Ҳараз! – иҳәан, ҿааиҭит аӡәы схахьы.
Ахьышәҭҳәа саахьаԥшит. Мыса инемец фицар иформа даҵаҽырбо дгылан. – Уареи сареи алагер аҿтәи ҳаицәажәара угәалашәоит ҳәа сгәы иаанагоит, Ҳараз. Адәыӷба авагон еихыккашәа иахьыҟаз скылԥшны адәахьы сыԥшуан. Адәыӷба акаршәра агәы аахәаны ицон. Урыстәыла акаршәрақәа ҳәаак рымаӡамкәа, ажәҩан
акалҭ рхы нарыладырсуан. Икны уқәлартә ақәаршҩы леиуан. Ци-шәи инарыбжьырҟьаны абыржәы Мыса снаизхәыцит. Иззакәу сыздырам, аха ари абжьарак Мыса егьа дықәсхызаргьы дықәсҵазаргьы, аҵыхәтәан уи ауаҩ сара сзы аҽеи шимыӡбыз агәра згеит. Аха изаҟаразаалак, иреицәа-иреиҳа исынсмырԥшырц сыӡбеит.
– Исгәаламшәакәа ишԥасгәаламшәо, уара узыҳәан аҽеи зҭаху, аешьа исабжьимгашаз сабжьугеит, уи хашҭра ақәӡам ахаангьы! – сҳәеит сыбаҩ ԥыххаа сцәа иҭаԥсо. Сцәа иҭаԥсон избанзар, иааиасҳәаз зегьы схы-сгәы иҭамыз, аԥсра ацәа зхыскаауаз ажәақәан. Абыр-жәыҵәҟьа иара Мыса сиҩызаҵәҟьаны, иара Мыса ихаҭа иеиԥш сыԥсахыҩны саақәгылазшәа схы збо салагеит. Схы убриаҟара исцәымыӷхеит, убриаҟара ихәым-гасшьо салагеит, адунеи ақәзаара сҭахымкәа, аха: «Уҽаанкыл, Ҳараз! Акыр зычҳаз ашә бӷьы тлазны ибеит!» – ҳәагьы бжьык слымҳа иааҭацәажәеит.
«Сара уара угәеисра сазыӡырҩуеижьҭеи акрааҵуеит. Ушьҭа ҽеишәа сара усзыӡырҩла, Ҳараз. Уара зыбжьы уаҳауа иуеиҳәоит, уара иузымдыруа, иааумдырырцгьы ԥсыхәа-ӡыхәа умам даҽакгьы.
Усзыӡырҩла ҽеила, Ҳараз! Уара иугәалашәома шықәсқәак рышьҭахь, Аныхамҵа аҽырыҩраҿы, Мыса ҽыҳәҵәыла данужәла, егьи иҟамчы ихиҟьеит. Егьи ҳәа сызҿу, Чагьам ашьха қыҭаҿы инхоз Зареҭ Канба иоуп. Убри аҽырыҩраҿы Мысеи Зареҭи напхыцла еиҟәырхит. Убри инаркны абарҭ аҩыџьагьы иԥсын еизынхеит, уаҳагьы егьырзеилымхит. Убас ацгәы еиқәаҵәа рыбжьысны ишыҟаз ауп аибашьра ишалагаз.
Зареҭ ари аибашьра ду ҟалаанӡагьы, аурысқәеи афинцәеи реибашьра далахәын. Аха анцәа иџьшьаны деиқәхан, иҩныҟа дхынҳәит. Аибашьра ду ианалага аҽныҵәҟьа Зареҭ дыргеит. Раԥхьаҵәҟьа дыргеит, избанзар, уи аибашьра атәы дахысхьан, идыруан, дазҟазан.
Мыса аколнхара аԥара дахырҟьаны иҿы ахьы-мааҳәра жәашықәса иқәҵаны дхырҵеит. Аибашьра ианалага Мыса дахьҭакыз, зыԥсы ҭииз абаталион далаҵаны, раԥхьатәи афронт даҿадыргылеит. Аха Мыса есиныҟаиҵалакгьы аӷацәа ихы риҭеит раԥхьатәи афронт аҿы. Абасала уи иԥсадгьылгьы иҭиит, иԥсгьы иҭиит, иламысгьы иҭиит. Аха абыржәы Мысеи уареи шәшеиқәшәаз еиԥш, аӷа иадгьыл аҿы еиқәшәеит Мысагьы Зареҭгьы. Зареҭ итҟәаны ицыргаз, Ажьҵакьатәи Бзаркал ҷкәынак дицын. Абарҭ аҩыџьагьы ахаан иареи дареи жәа гәацәыхьак еибырымҳәаӡацшәа Мыса дгәырӷьаҵәа дырԥылеит, уара ухаҭа дшуԥылаз еиԥшҵәҟьа. Ахаан ҩысҭаарак, маҳагьарак, хәымгарак згәы иҭазымкыцыз, ашьха ӡыхь еиԥш ицқьаз аҷкәынцәа Мыса игәра ргеит.
Ҽнак, итҟәаны иргаз асалдаҭцәа шьха шьапык аҿы хаҳә ԥҽра иахьыргаз, аҷкәынцәа даареижьан, аҩы-џьагьы шьны ахра еиҭеит. Убри ашьҭахь ауп иареи уареи шәанеиқәшәаз.
Ҳәарас иаҭахузеи, Мыса урҭ аҷкәынцәа дреиг-ӡомызт, избанзар идыруан уи мышкызны иааҟеиҵахьаз ахәымгарақәа зегьы шцәырыргоз. Убырҭ дышрызныҟәаз уаргьы дузныҟәоит, иудыруаз. Аха ԥсыхәа змам акгьы ыҟаӡам, Ҳараз угәуҽаныз!»
Аӡшәах еиԥш абжьы нышьҭаба ицеит. Ҳараз дҳаш-ҳаҭәараха ацамет дахьықәиаз, дыҭрысны даақәтәеит. Аха ихьыз-изааз егьизеилкаауамызт. Игәиҽанызҵоз абжьы маӡа ӷьаҵәы-ӷьаҵәуа уажәыгьы илымҳа иҭаҩуан.
Мыса азҵаара исиҭаз аҭак анисҭа, уаҳа дым-цәажәаӡакәа асалдаҭцәа еихышь-еиҵышь, атоԥра ԥсыӡқәа реиԥш иахьеилаиаз днарылс-аарылсуа иҿы-неихеит. Сара снаԥшны избон Мыса иикыз арезинатә лаба шәпа еиқәаҵәа, инапы ахәда иахаргьежьны зхы иамыхәоз асалдаҭцәа рхы анықәырҵалак, апҟаҩҳәа дышрысуаз. «Ааи, иашәа аԥсымҩа ылукааит!» — сҳәеит сыбжьы
ныҵакӡаны, аха ани зыԥсы аҵыхәтәантәи ахац иакыз асалдаҭ иабаихәагәышьоз. «Ааҳ! – иҳәан, дааӷызын қьышәла ахыӷәра днықәҳаит, уи арыцҳа.
Абас ирезина лаба еиқәаҵәа нарыхҟьо: «Шәгыл, шәара аҳәақәа!» ҳәа дрықәҟаауа акыраамҭа алаапк еиԥш дрылан. Ашьҭахь, зныкыршәа, сара сахьтәаз дааин:
– Уаҳагьы ԥсыхәа ыҟаӡам. Сара исхылаԥшуагьы шьоук сышьҭахьҟа игылоуп. Абас ҟасымҵар, абас сырзымныҟәар, сусқәа бжьырхыр ҳәа сшәоит анҭ алақәа. Ишубо алақәеи аҳәақәеи рыбжьара ҳабжьахеит. Аиаша аԥсаҭазы иуҳәозар, ала ахаԥыц ҭыԥ ӷьоит, уи ахәшә амоуп. Ҩ-ҟәыд шьапкьаҿк ааиҩыршәаны акака, ала ахьуцҳаз ахаԥыц ҭыԥқәа ирҭаԥсаны иҿоуҳәар, ада зҳәа зҵам ауп, иаразнак иӷьоит. Амала, аҳәа ахаԥыц уаӷеимышхароуп, уахьаакылнаҵәаз иаразнак иҳа-рамхоит. Аҟәыд шьапкьаҿ акәым, амылҳам ахьу-шьыргьы иахәаӡом, уламаныҳәахаргьы ҟалоит.
Иахьала ҳара ус ҟаҳамҵар, убырҭ алақәеи аҳәақәеи рыбжьара аҵәгьы мбылӡакәа акәацгьы бжьаҳамӡаар, уара угәхьаа зкыда, абнахь џьара инарымҩатәны унцәыҵадырхәаԥуеит. Сара знык иуасҳәахьеит, Ҳараз, аха еиҭа угәаласыршәар сҭахуп. Уара ухи-уԥси ираҩухуа, убырҭ иреиӷьушьо егьумаӡам. Уԥсы еиқәырхаразыҳәан, иаҭаххар удаӷьхароуп, умаҭхароуп, мамзар абри атәым жәҩан аҿы иҟоу адгьыл жьакца ушаҵҩахо удыруазааит. Ус анакәха, уара уҟазшьа сара шьахәла издыруеит. Абыржәы сара сызҿу аус азы сӷыӷумгароуп. Сара урҭгьы абарҭгьы аӡәгьы игәырҩа сагаӡом. Иара уахык ала илеиқәынҵәозаргьы, иқәибахуазаргьы, сара сымгәагьы ҟәырҷ аҳәаӡом, инибарҵәааит рҭахызаргьы. Амала, сара урҭ рӡыблара саламӡааит. Сара схы аиқәырхаразы арҭгьы урҭгьы, схы азеиӷьшақә, аӡәгьы сиеигӡаӡом, абригьы ҽеила иудыруазааит, Ҳараз. Ари сҵыхәтәажәоуп, уаҳа уас-ҳәаӡом. Уаргьы убыс ҟоумҵар, убас умхәыцыр, аҽнышьыбжьон унасыԥ аҟәараҩа илоуршәит ауп, убригьы
уацәымҩашьо иудыруазааит! – иҳәеит Мыса.
«Арҭгьы урҭгьы аӡәгьы сиеигӡаӡом!» – иҳәеит.
«Иара сара схаҭагьы усеигӡаӡом, уара амаҳагьа!» – сҳәеит сгәы сынҭацәажәан. – «Иаҳауеи уаргьы саргь-хандаз, ҽышьаԥхыц ахьакуа џьара анасыԥ сара анцәа исаҭәеимшьеит умбои! Иахьала анцәагьы аҩысҭаагьы уара иудгылеит, уара иузыхашеит. Ус ауп нас, ауа-ҩытәыҩса зны дҳәаԥсахоит, зны длаԥсахоит, иҟоу-ҵарызеи. Иахьатәи амш уара иутәуп, аҩгьы-акәаргьы рхы еилаурсуеит. Аха имгәыӷкәа иԥсхьада. Саргьы макьана сгәыӷра ашаеҵәа сыцуп. Иудыруазеи саргьы алуҭаҩ иаҿшәаз аԥшыц еиԥш, абри зегьы зфо, зегьы злаго аамҭа еиқәаҵәа аӡлагара зынӡа сазымлагакәа, убри аԥшыц еиԥш снаҿыҵшәар! Ҳаи, ҳаи, усгьы ҟалахьеит, иудыруазеи! Сыԥшлап уаҵәтәи амши уахатәи аҵхи исырҭо!» – еиҭа сгәыӷра арахәыц ахац инахьын-сырҳалан, сгәы аасырӷәӷәеит.
Схы-сгәы уажә зынӡа даҽаџьара ишкыдыз, ҳвагон иааҩналеит ҩыџьа анемец фицарцәа иара Мыса ихаҭагьы дрыцны. Ишсыхьыз, сзыхгылааз саргьы исзымдыруа ашырҳәа сҩагылеит. Сара исыздырам, абри сарӷьа шьапы сыҵыԥсааны исыҵагылазгьы агәхьаа мкӡакәа, изакә мчу абас инасыҵасны сзыргылаз, аха зегьы акоуп сырхаӡгылеит.
Анемец фицарцәа аӡәы урыс бызшәа ӷарыӷаҭәақәак идыруан.
Анемец фицар оумашәа ибаны, ҳамҭак ҿымҭӡакәа дгыланы дсыхәаԥшуан. нас уи раԥхьа игылаз афицар иҩызцәа днарыхәаԥшын, днапҟьа-шьапҟьо акы иҳәеит Мыса иахь ихы нарханы.
– Абри аурыс салдаҭ зегь рылымкаа дызгылазеи? – иҳәеит агаспадин афицар. Еиҭаганы еиҭеиҳәеит анемец ҭырџьман.
– Ари даԥсуоуп. Аԥсуаа ус қьабзыс ирымоуп, еихаӡ-гылоит! – иҳәеит Мыса.
– О, хорошь зольдаҭ, хорошь зольдаҭ! – иҳәеит ани анемец фицар, сыжәҩахыр днас-насын. Сара амаҭ насыхькьысызшәа сыжәҩахыр нкыдхьшәашәааит. Аха иҟасҵагәышьооз, сцәа иҭамӡара сцәа иҭагӡаны сгылан.
– Даваи хорошь зольдаҭ! – иҳәан, инапы сықәкны иааиҟьеит афицар.
– Ҳара уҳашьҭал! – иҳәеит Мыса ибжьы ныҵакӡаны.
Сышьҭахь снапқәа неихәыдхаршәны снарышьҭалеит. Ҳара ҳазҭаз авагон ҳандәылҵын, ҩ-вагонк рыбжьара ҳаабжьагылт. Иаразнак цәалашәарас исоуз, схы иааҭашәаз: «Абыржәы абрантәи сыԥозар, арыӷьалагьы арымалагьы аԥара маншәалоуп!» ҳәа ауп. Иҟаларын абрантәи аԥара згәаӷьыргьы, абџьарла рҽеибыҭаны сызгоз афицарцәа ҩ-раԥа снармышьҭыргьы. Аха уи уажәы баша иаасыхҭашәаз хәыцран. Уажәазы ари аҩыза ҟаҵашьа амамызт. Баша, башаӡа аҳәахәдеиԥш, мала аҽшьран иаанагоз аҟынтә, сҽааиқәыскит, аха: «Иудыруазеи абналаразы еимҟьарак ҟаларгьы ҳәагьы, ҩаԥхьа еихьыс-еиԥысуа аҵыхәтәантәи схәыцрақәа аасыкәҟьашеит, аха урҭ зегьы сгәаҵа инҭасҵәахын, ашьшьыҳәа, саԥхьа игыланы инеиуаз анемец фицарцәа срышьҭаланы снеиуан, сеихьыжә-еикәыжә.
Авагонқәа ирҭажьны аҳәақәа реиԥш иргоз асалдаҭцәа рыӷызы-ӷызбжьы чҳашьа амамызт. Аԥсцәеи абзацәеи еилаиан. Зыԥсы ҭаз асалдаҭцәа рҿы еихыҵуамызт, аԥаԥа шкәакәаӡа ирҿалахьан. Зҿы еихыԥхьоз: «Аӡы, аӡы!» – ҳәа иҳәҳәон. Шьоукы рыхәда абжьы заҵәык акәын игоз, рҿы аартын, рылақәа ҵысӡомызт, ихаҳәхахьан. Аԥсеизгара иаҿын.
Сара аарла сшьапқәа еихызгон, џьаҳаным агәгәаҳәа иахьеилашуаз сагәылсны сахьнеиуаз. Аҵыхәтәан афи-царцәа рвагон ҷыда срыманы иныҩналеит. Зегьы еикәшаны ианаатәа, сара снаганы, ани зегь реиҳабы хазшәа астол цыр-цыр иахатәаз анемец фицар иаԥ-хьаҵәҟьа снадыргылеит.
– Шьто зольдаҭ? – иҳәан, даасҿаԥшит шықәс ҩынҩажәа инарҭысхьаз афицар цәылажә.
Схы аасырҵысит, иҟоу сара иабаздыргәышьо аанарго. Афицар немец бызшәала ажәақәак иҳәан, сара даасыхәаԥшын, нас ани аҭырџьман илаԥш дныҵеикит. Исҳәаз абри асалдаҭ еиҭаганы иаҳәа ҳәа акәын уи иаанагоз.
– Аԥсҭазаара бзиа уҭахума ҳәа дҵаауеит агаспадин анемец фицар! – иҳәан, ҿааиҭит аҭарџьман.
Аԥхьашәа исҳәо сҿамшәо сҳәалахаӡеит, аха аҵыхә-тәан:
– Аԥсҭазаара бзиа зҭахымда! – сҳәеит.
– Иухьӡузеи? – дҵааит анемец.
– Ҳараз сыхьӡуп! – сҳәеит.
– Аԥсҭазаара бзиа уҭахызар, иахьарнахыс ҳара аус ҳацууеит. Германиатәи Ареих амаҵ аура, уара иуа-ҭәаршьазар, уи уара узы насыԥ дуӡӡоуп ҳәа иԥхьаӡа. Совтски нету, капут. Сталин капут, Москва капут! – иҳәеит. – Хаиль Гитлар! – иҳәан, иарӷьа напы иаԥхьаҟа инеиҵихын, иҽааидыԥсаланы даагылеит. Егьырҭ иҩызцәа ахьтәаз, иара Мыса ихаҭа дназлаз ашыр-сырҳәа иҩаҵҟьан: «Хаиль, Гитлар! – рҳәан, зегьы рнапқәа еиҵыхны иаагылт.
– Иахьарнахыс Германиатәи Ареих азы аусура уалагоит. Мап анакәха анҭ уҩызцәа рԥеиԥш уаргьы иаарласны иуԥеиԥшхоит. Уара ухи-уҵыхәеи зегьы ртәы ҳара иҭаҳҵаахьеит, иаадыруеит. Уара ибзианы иудыруеит Аԥсны ахи-аҵыхәеи аҭыԥқәа зегьы. Акол-хозқәа асовхозқәа рҿы аус уухьеит. Ауаа рԥсихологиа, ргәалаҟара, ажәакала, урҭ зегьы рызнеишьа, рацәа-жәашьа. Асовет ҳәынҭқарра ақәӡаара ишаҿу. Иаар-ласны хьӡи-ԥшеи змоу германиатәи ар аиааира шырго. Уаргьы ууаажәлар ҳара ишҳадгылаша, иаҳҿагыланы ҳабашьра шылҵшәадоу рабыжьгара, абри аҩыза апропаганда аҟаҵара уара иуднаҵоит Германиатәи акомандаҟаҵара.
Жәохәмыш иахымгакәа, уара уахьиз уахьааӡаз аҭыԥ ахь уҳашьҭуеит. Кавказҟа иҳартәараны иҟоу ади-версантцәа уаргьы урылаҳҵоит. Адиверсантцәа ирдырраны ирыхәҭоу зегьы араҟа ишәдырҵоит, шәазыҟарҵоит. Адиверсантцәа ирдыруазароуп зегьы. Раԥхьа иргыланы ирылааӡазароуп агәымшәара, ачҳара, рнапы злаку аус ԥшьа агәра агара, аибашьра амаӡа аҵәахра. Адесант есиааҟеиҵалакгьы аӷа иҽиимҭароуп. Аӷа инапаҟны дҟамлар ада ԥсыхәа аныҟамла, иха-зыҳәан иҵәахны имазароуп патронак, мамзаргьы иаразнак узго ашҳам. Уи иаанаго уара еилукаауеит ҳәа сгәы иаанагоит.
Ара уажәы сналас-ҩаласны ахыԥхьрак иуасҳәаз амацара акәӡам. Адиверсантцәа ирҵараны иҟоу рацәоуп. Уи атәы ҽеила иззымдырыз иаџьалгьы ааигәоуп ҳәа иԥхьаӡа. Убри аҟынтә, уаԥхьаҟа адиверсантцәа рус аҵыхәала ишәыдырҵараны иҟоу рацәоуп. Убри аҵыхәала уаҳа араҟа алацәажәара аҭахны исыԥхьаӡом. Амала, уара абри аминуҭ инаркны, гәыла-ԥсыла ухы агәра арганы ҩныҵҟала абри аус уҽазыҟаҵа. Еиҭасҳәахуеит, уззаҳкыз, иудаҳҵаз аус ԥшьа мап анацәук, уԥсҭазаара ашәарҭа ишҭаургыло удыруаз. Ушьҭантәи, аҵыхәтәантәи ҳаиԥылара ҟалоит абри адәыӷба аҭыԥ аҿы ианнеилак ашьҭахь. Убранӡа уҿаԥхьа иқәҳаргылаз азҵаара ду аҭак уҽазыҟаҵала, аамҭа иумоу зынӡа имаҷӡоуп! – иҳәеит уи анемец фицар ду.
Абри афицар немец бызшәала иааиҳәоз зегьы аттаҳәа урыс бызшәала еиҭаганы исеиҳәон аҭырџьман.
Ацәгьагьы абзиагьы акы аҳәаха самраӡакәа, афи-царцәа ахҩыкгьы ҩагылан индәылҵны ицеит. Уажә-раанӡа ацәажәара иҟаз ажәак алазымҳәацыз Мыса ихала заҵәык даанхеит. Ҿымҭӡакәа иаргьы саргьы ҳаатәеит.
– Иуҳәозеи, Ҳараз? Ишԥоубо арҭ рцәажәашьа? Адҵа узҵарҵаз узышьҭыхрыма? Сара оумашәа избеит ари ҳаиҳабӡа ицәажәашьа. Абасҟак ироуны, ҳаҭыр ақәҵаны аӡәгьы диацәажәо сымбацызт, уара заҟа умаршәа кны дуацәажәаз аҟара. Амала уара уҵыхәала
хымыш сықәцаланы симан. Ушьҭахь, уаԥхьа, уахьынхоз, уахьынҵуаз, иуҟазшьаз, Асовет ҳәынҭқарра ушазыҟаз, бызшәақәас иудыруаз, уан дызусҭоу, уаб дызусҭоу, ажәакала, ушьацәхыԥ инаркны, аҵыхәтәантәи ухы ахәҵласа аҟынӡа зегьы ҭырҵааит. Саргьы ара баша сбылгьо срылам, сыгәра ргазар акәхап. Абри дара рҟны аус рыцызуеижьҭеи скымҭа-сышьҭымҭа ргәаԥхазар акәхап. Убри азыҳәан акәхап уаргьы ҳаҭыр уқәҵаны дызуацәажәаз ани ҳаиҳаб ду. Мамзар, анемец иџьарқәа ԥшь-џьарк згәы иарку ачын уаҩ ду, уара уиаҟара уқәрх-қәраимҵаргьы ауан. Изыхҟьазаалакгьы, сара исыб-зоуроума, уара уԥшӡареи ууаҩ бзиареи ирыбзоуроума, ишакәхалакгьы, ургәаԥхеит.
Дара ирымҳәаргьы уара ухаҭа даара ибзианы иу-дыруеит, ушьҭа аурысқәа рашәахә ҳәаны ишалгахьоу. Уара игәҩарамкәа агәра ганы уҟоуп, иаарласны анемец ир Ԥанаҩ ашьхарԥқәа ишаарыҵагыло. Ҳараз, уара ууаажәлар ухыхьзар-иугәыхьзар, наҟ-наҟтәи рлахьынҵа уазхәыцуазар, урҭ аханатә аахыс гәаҟ-ҵәаҟра, хҵәара-хыԥсаара зқәашьыз, ауаа аринахыс ма ҽеик иақәшәарц уҭахызар, рымҩа аарттәуп.
Иахьа аиҳабы дануацәажәоз уахьҵәҟьа иҵауланы даламлеит, аха уи азҵаара раԥхьагьы иргыланы иала-цәажәахьеит. Арҭ аҩымш рыҩныҵҟала, шәара ади-версантцәа шәазыҟазҵо шәҿаԥхьа иқәдыргылозар акәхап уи акырӡа зҵазкуа азҵаарагьы. Уи арбану ҳәа уҵаауазар, иаарласны Аԥсны ашьхақәа ирхыҵны зҿаазхо Гитлер ир ҳаҭыр ду рықәҵаны рԥылара. Ҳара ҳауаажәлар аханатә аахысгьы, абри аҩыза аҭагылазаашьа уадаҩқәа ианрықәшәоз рхы анраалашьа, аҽеиқәырхашьа рдыруан. Баша гаӡарала аӡыблара рхы арҭомызт.
Иахьа аԥсуаа лымкаала, анцәа ду имчала, ахеи-қәырхаразы аҭагылазаашьа бзиаҵәҟьа ҳамоуп. Иаат-уеит рымҩа, дара аартышьа иақәшәозар. Абри ага-нахьала, уара иулшогьы рацәоуп. Хымԥада еиҿкаатәуп
ҳауаажәлар ҿык инеицҭацәажәаны анемец ир рԥылара. Абри ауп сеиҳабацәагьы саргьы ҳнахыкәша-аахыкә-шаргьы абри аус ду анагӡара уара уалархәра заҳҭаххаз. Еиҭауасҳәахуеит, ҳара абри ала иҳалшоит ҳауаажәлар наҟ-наҟтәи рлахьынҵа аиқәырхара. Абри уаныцәоугьы уанҿыхоугьы угәы иҭаз, Ҳараз. Ацәҳар анахыҵуа ауп ацәа анахыхтәу! – дцәажәон Мыса.
Сара стәан ус, иҳашҳаҭәарахаз лакә фырхаҵак иеиԥш. Ушьҭа сагьыӡырҩуамызт, сагьхәыцуамызт. Исҳәаша-сҳәахьан. Исзымгәаӷьыша гәаныла игәаӷьны салгахьан…
Абыржәы ҩ-мца қьоуқьадк рыбжьара санаабжьаха, ахызаҵә згәы аҵаӷара иҵашәаз иеиԥш, сгәахы ина-лакьакьеит шықәсқәак рышьҭахь, аԥсреи абзареи санрыбжьагылазтәи аҵых. Усҟангьы, ма сыжәлар сҭир акәхеит, мамзаргьы схы рықәсҵар акәхеит. Еҳ, анцәа ухьы шьаргәыҵа сакәхшоуп! Избан уара абас, егьарааны сахыԥахьазаргьы, аҵыхәтәаны, зегь акоуп суаажәлар рҵыхәала сҭамхар ада ԥсыхәа сымамкәа сызҭоургылаз. «Ҳаи, ҳаи, ауаҩытәыҩса х-аџьалк имоуп. Акы дахыԥаргьы егьи дахәхоит. Убри дахыԥаргьы ахԥатәи дзахыԥаӡом ҳәа» ирҳәо заҟа ииашоузеи, анаџьалбеит! Аԥсра аԥсра ианадамха, ухәыҷра амышқәа ахьухугаз, уахьыччаз, уахьҵәуаз удгьыл гәакьаҿы, раԥхьаӡа укьаасыбжьы ахьгаз ухьатә кәасқьаҿы хьымӡӷыда ухы нықәҵаны уԥсыр, џьанаҭ шьапыла уцеит захьӡугьы убри ами. Аха уи аҩыза алахьынҵа сара анцәа ишсаҭәеимшьаз абыржәы аргамаду агәра згеит.
«О, уара, ҳазшаз аԥшырҭа иқәтәоу!» – сара исыз-гәамҭаз, исмаҳаз сыбжьы ӷызы-ӷызуа ианаасхала ауп, аҟәараҳәа сеиҵасны санрыхьҭшь.
– О, уара, ухы еилагама, Ҳараз, иухьзеи?! – иҳәан, Мыса сыжәҩахыр ааникылан, сааиршаҟь-шаҟьеит. Убысҟан сыккаӡа саалҵит, схәыцрақәа ирхылҵыз аԥхыӡ ҿаасҭа.
– Иҟоуи, уара, уштәаз уцәама аҽеиԥш?! Мамзаргьы хәыҷык уеиласызшәа убоу? – иҳәан, сыҟазшьақәа изымбатәбарахан, деиҭанасызҵааит.
– Мап, мап, абас сҟало салагеит саазқәылаз! – сҳәеит, ахҿыхра сҽазымкыкәа.
– Уи иахьа аӡхыҵра узлашәаз уазыргом. Ухы унапаҿы иааг, изуасҳәазаалак. Нас угәы ишԥаанаго, уареи сареи еибаҳҳәаз ҳәоума? Мамзаргьы…
– Мап, мап, сара исҳәаз, сҳәеит! – сҳәан, сыбжьгьы нҭызгеит ахагацәа реиԥш.
– Нас, ус анакәха, ҳаиҳабы ииҳәаз, иудиҵаз адҵа анагӡара уақәшаҳаҭума? – даҽа хәыҷык дааскьаны даатәеит Мыса.
– Аиеи, сақәшаҳаҭуп! – сҳәеит сыблахаҵ еилагьежьуа.
Ушьҭа аҵых агәы еиҩнашахьан. Сара сганы иахь-сацәажәоз авагони, сҩызцәеи сареи ҳаилажьны ҳаз-лааргоз авагони, х-вагонк рыбжьан. Уи зегьы санааргоз ҽеила игәасҭеит. Ушьҭа уахь саныргогьы, ахвагонк срыҩныганы «сара стәахьы» сшыргоз здыруан.
«Сара схынҳәаанӡа ара уҟаз!» Ари анемецгьы ара дудтәалазааит, угәы ирҿыӷьрым! – иҳәан, Мыса дын-дәылҵны дцеит. Ани анемец ҳәа дызҿыз дсалдаҭын. Иавтомат инапы ианҵаны сҿаԥхьаҵәҟьа дтәан. Иҟас-ҵагәышьоз, ҩаԥхьа иқәҵо-иқәхуа анемеццәа сажәа ирысҭаз сеиҭаназхәыцит. Анс-арс акәымкәа аргама сыԥсахыҩхеит. Сангьы дысҭиит, сабгьы дысҭиит, сыԥсадгьылгьы, суаажәларгьы рыхгьы-рҵыхәагьы неиқәҳәаланы исыхәшьадит. Ушьҭа саҳәшьа заҵәы анарцә дшыҟазгьы, сыԥсы ҿызхуаз Хьмургьы ахраҭахь сналышьҭрым. Сан: «Акыкахш уаӷрагылеит, арахь уара иуҭыԥӡам, нан!» – лҳәап. Саб, сара сзыҳәан зыԥсы шҭаз агәырҩа иафахьаз, уажәы иҷкәын дшыԥсахыҩхаз ашәҟәы блы изнеиуазар акәхап. Жәабиԥарак рыхьӡи, рыцқьареи, рыламыси, рхаҵареи рзыҳәан зыхьӡ гахьаз сыжәлантә
Амқанбақәа рыбӷа аҿаҩҳәа иааԥҵәозар акәхап. Руаажәлар рыгәра рымго, лажәк аҟара пату рықәымкәа: «Ҳаи, ушырҟәаҵра удин аныс, анҭ зыԥ-садгьыли, зуаажәлари, зхәышҭаара аҽҳәеи зҭиз амаҳагьақәа!» – ҳәа инеиҭаҳәа-неиҭаԥсо, ингәарлозар акәхап. Аԥсра бзиа хәамаӡам. Аԥсра бзиа, аԥсра ԥшӡа, хьымӡӷыда аиасра иаҳәон ҳабдуцәа рыԥсымҭазы. Аха саб инаидкыланы сыжәлантә зегьы ҽеила, рхы нықәҵаны аԥсыха рысымҭеит.
Уахатәи аҵых лашә неимҟьаны, саҳәшьа алашьцара даалагылар иласҳәозеи? «Ибасҳәозеи, Хьмур? Башьа заҵәы сшыԥсахыҩхаз, ешьара-еҳәшьара шсықәӡыз, анра-аԥара, абра-аԥара шсықәӡыз басҳәома, Хьмур?» «О, уара анцәа ҳазшаз!» шысҳәаз сгәалашәоит аҵыхәтәаны, абжьарак, уаҳа егьсгәалашәом. Быжьра-быжьҵәа аҵа-лашә сынҭахәашеит.
Сҭаԥсылмыткуа аиҩхаа сызҭажьыз, исхачыз анаҟә неиҩҟьа, абахә кнаҳа дықәгыланы:
– Зольдаҭ, зольдаҭ, сида, сида! – ҳәа ани зывтомат кны Мыса исыдиртәалаз анемец салдаҭ аҿыҭра даҿын. Акы сҳәарц сҭахны, сҿы ҩеихысхырц салагон, аха иауамызт. Нас ани асалдаҭ дгәаан ахаҳә иршәыз шааиуаз схы ианааха: «Ааҳ!» – сҳәан, саалҵит. Соура-зоуроу аԥхӡы хьшәашәа сыхәлаҵәон.
Мыса схаҿы дтәан.
– Абри иску слаба еиқәаҵәа ала ухы самыскәа, егьаҟаҳҵазаргьы уаҳзалымхит. Иухьи, Ҳараз? – иҳәан, иҵегь дааскьаны даасхагылеит.
Сара сихәаԥшуан. Ииҳәоз саҳауан, аха аҭак сзыҟа-ҵомызт. Мыса ивараҿыҵәҟьа, иара иаҵкыс акырӡа деиҳаны аӡәы дааивагылахт. Уи сара ахаангьы дсымбаӡацызт. Иӡара амацәаз ахы икылуршәо, аԥсуа маҭәала дышәшәа-шәшәо деилаҳәан, абри иныс узымҳәо.
«Аа, абааԥсы, сара Зареҭ Акән-иԥа соуп. Издыруеит сыӡбахә уаҳахьеит. Уара сара усмазҵаан. Уасиаҭс
иуасҳәарц сҭахуп, Мыса дшыԥсахҩу. Ҳара, сҩызагьы саргьы, дҳаижьаны, ҳгәыҳҽанӡамкәа ахра ҳаиҭеит. Сара ари сҳәоит сынарцә гәашә снылагыланы. Уара уажәы иубо сыԥсы гага ауп. Иудыруаз, Ҳараз, Мыса уаргьы уҭаирхоит, угәуҽаныз! Уахьыҟазаалак уи ԥсцәаҳаны дышуцу удыруаз!» – абжьы анааиԥхьба, Зареҭ Мыса дахьивагылаз ӡшәахшәа днаивҵаба дцеит.
– Уара суацәажәоу, адашьма сацәажәоу? – ҳәа Мыса дансықәҟаа ауп сыккаӡа сызлаз агәаҟ ԥхыӡ санаалҵыз.
– Исаҳауеит, Мыса, ус сыблақәа кыдхалашәа сааҟалеит! – сҳәеит сҽаасыртатан. Аха зегьы акакәын схы-сгәы еилаԥсон. Абыржәы сыбла иаахгылеит, абри авагон ахь санааргоз, авагонқәа рыбжьара аԥша авиҳәа ибжьасуа, зыԥсы ҭиу абаандаҩы дыԥартә ишыҟаз. Аха уи малаҽшьран. Уи ус шакәыз шыздыруазгьы зегь акоуп абри аҭыԥ сыбла ихыҵуамызт.
– Ушьҭа ҳахьнеиша ҳнеирц рацәак ҳагӡам. Ԥшӡала апартизанцәа ҳарцәынханы ҳзыҟалар, иҟьаҟьаӡа ианаашо уа ҳнеиуеит! – иҳәеит Мыса даара ихы-игәы алаҟаны.
Мыса ҳахьыргоз аҭыԥ «уа» ҳәа дашьҭан, ахьӡ ишьон Мыса. Аха зегьы акакән сара ибзиаҵәҟьаны издыруан ҳара ҳахьнарго мышқәак рышьҭахь, абра иааицыз зегьы аӡәгьы иԥсы ҭаны дшеиқәымхоз. Аха убригьы сцәа иҭагӡаны исыман. Уи аӡбахә ала Мыса иахь ажәакгьы иҩашьангьы исырзомызт.
– Ушьҭа ҳдәықәҵа, Ҳараз уҩызцәа рахь. Амала, иудыруазааит иахьа абра ҳазлацәажәо аҵыхәала, изаҟаразаалак ажәак аӡәы илымҳа аҟынӡа иноугаӡом. Ари зегьы ҳәынҭқарратә маӡоуп. Иаартны аӡәы иоуҳәаргьы, ухы инҭакны уҽушьыргьы зегьы акоуп, абригьы уацәымҩашьо иудыруазааит! – иҳәан, дҩагылан иҿынеихеит. Саргьы сҽаасырӷәӷәан, снаишьҭалеит. Авагонқәа акы ҳныҩнысын, аҩбатәи ҳныҩналеит. Агәаҟра иаҿыз асалдаҭцәа аӡәгьы сихәаԥшӡомызт, урҭ ргәаҟра,
рыԥсра, рыбзара сашьцылахьан. Мыса саԥхьа дгыланы дцон ажәак мҳәаӡакәа ихы иқәыршәны.
Аҩбатәи авагон ҳныҩнысын, ахԥатәи авагони аԥшьбатәии ҳахьаарыбжьагылаз, уаҩы изымычҳартә аԥша асуан. Авагон абарбалқәа рышьҭыбжьи, атрышә иасуаз аԥшатлакә абжьи анеилала, дгьыли-жәҩани еимаҵәеит угәахәыртә абжьыцәгьа рхылҵуан.
Мыса ишьҭахьҟа дхьамԥшӡакәа, ихылԥа ихар-шьшьны, аԥша ихы ацәыхьчо, аԥшьбатәи авагон ашә аартны дныҩналеит. уиакәхеит. Иахьа абрахь санааргоз гәыла-ԥсыла исхәыцхьаз, изгәаӷьхьаз акәын. Сылахьи-сыџьымшьи аасӡатәын, «Анцәа усыцхраа!» – сҳәан, сыбжьы ахьынӡацоз саныҳәҳәа, иаразнак Мыса даахьаԥшит. Аха убри амацәысеимҟьара иналагӡаны, адәыӷба ааныжьны сыԥеит. Аӡәы ицәгьа иӡап, убри инаркны акымзарак сгәалашәом. Акызаҵәык иахьагьы исгәалашәом, исыцԥсраны иҟоугьы, абни саныԥа, арҵәааҳәа слымҳа инҭаҳәҳәаз, шәымҭак еиҳа исы-дымхалаз, иԥсҭыхгаз аԥша абжьоуп. Егьырахь, аԥхьан ишысҳәаз еиԥш, сзынҟьаз, сзынԥаз-егьиз ҳәа акымзарак сгәалашәом.
Адырҩаҽны ақәыџьмақәа руубжьы сарҿыхеит. Сыла-цәақәа аахыстит. Раԥхьаӡа агәра згеит сыԥсы аиуа шҭаз. Аха сызҵысӡомызт. Амала, снапқәа аҩбагьы еибган. Сарӷьа напы сҩахан, схы-сҿы неиԥхьысшьшьааит. Снапсыргәыҵа аарла снаныԥшылеит. Ашьараӡа аншылан. Ашьа зхыҵәалоз сарӷьа бла акгьы абаӡомызт. Сарма бла заҵәык акәын цәгьам-бзиам лашара хәыҷык збоз. Шәымҭақәак сымҵысӡакәан сахькажьыз зегьы неи-дысхәыцлеит.
Заҟа аамҭа абра скажьыз здырхуада. Гәаныла ушьҭа шьыбжьышьҭахьуп ҳәа ақәсҵеит. Соура-зоуроу сеи-лысны сыҟан. Усгьы егьсшәӡамызт, исшәыз ацыжә-хақәагьы ӡылабаахьан. Саанапыршьышьит. Сызбжак аӡҭаҟәа иҭажьын. Схәамц заҵәык акәын адгьыл иқәыз. Ус-ус еиҳа
схы аҭыԥ аҿы иааиит.
Иаасыкәыршаны алеи-аҳәеи ирҳәозар узыламло, арҟыра мҩаҵәҟьа узылымго абнаршәыра еимаҳаны исхагылан. Хәыҷы-хәыҷла снапқәа насыцырхырааны, схәамц аӡҭаҟәа иҭганы, сшеибгаз ахәачара снылаиеит. Амра каххаа иԥхон. Аамҭацк иналагӡаны сыбла иаахгылеит аԥхынтәи Тур ихәы аԥшӡара, амырхәага, шьыбжьышьҭахьтәи аԥшалас, шарԥазтәи аҟармаҵар рашәабжь, зегь раԥхьа илаша-лашо жәҩангәы иналԥхоз ахәылԥыеҵәа, ажәҩан ахынаараҿы ашәахсҭа еиԥш, агәы аҩада иҩарханы икыдлоз амзаҿа ҟаитан кьагәа. Абарҭ зегьы уажәы хараӡа исԥыргаз, сқәыԥшра алакә сахьақәа шәымҭақәак сырҩышьны срыман. Шәым-ҭақәак сџьанаҭ қыҭа акәа сҭаршәын.
«Уу, уу, уу!» ҳәа еиҭанеихырҳәаалт алашәага. Урҭ рыбжьы злааҩуаз ала, ихараны абна агәахьы итәамкәа иҟамызт. Аҳаҷаҳәа иаасгәалашәеит саныхәыҷыз ашкол аҟынтәи сшаауаз, Леиуа иҵаҟа алашәага сан-рылашәазтәи аҵых.
Абарҭ еиҭаҳәашьа змамыз сгәалашәарақәа ирхылҵыз сцәалашәарақәа анааиԥхьба, схьаақәагьы аацәырҵит. Сарма шьапы смыхәо иҟәаҟәан. Сыгәчама зынҟьахыз сеидроу, арҵысра сылшомызт. Ахьаа иаацәырҟьоз амца сыцранаҵон. Иаасыкәыршаны хыхь – ажәҩан, ҵаҟа – адгьыл, амшын агәы ихшәалаз ашьхыц еиԥш, сааз-хьынҳало, саазықәгәыӷуа ҳәа ак сымаӡамкәа, дгьыли-жәҩани рыбжьара сыбжьахеит. Сахьыӡырҩуаз, наҟ хараӡантәи лашбыжьқәак ҭахәаҽӡа иааҩуан. Убригьы хәыҷӡак сгәыӷра ахац инаԥысшьит. Ус анакәха, ааигәа-ихара зыԥсы қәацоз шьоукы шынхоз аҟара сгәы ҩеит.
Ҿамырҵысы сыҟеижьҭеи, кәӷәласа сыӷраршәы-миижьҭеи иҵуазгьы сыздырамызт. Сҩагыларгьы сшьапқәа сырзеиҭамгозар акәхарын. Ушьҭа ахәларагьы иалагеит. Амра зынӡа аҽаҵәахыр ҳәа сшәон. Амра агәадура сыман. Ҳамҭак ашьҭахь, лашарак сым-баӡаҵәҟьо
абнаршәыра саалахар, уи ахгара уадаҩын. Акы заҵәык сыԥсы иаԥшәмахаз, аԥхын агәҭаныҵәҟьа акәын, ахьҭа сакӡомызт. Уимоу аҵых уалаԥсыл-мыткыртә иԥхаррацәан. Есиҟасҵалакгьы сымаҭәақәа сырбеит. Ушьҭа уаха сыԥхьара шеиҿыскаара сашьҭалт. Сааигәа игылан, ԥса ҵлангьы ԥса ҵламкәа, амала ҳашьхақәа ирҿагылоу аԥсаӡқәагьы даргьы аҩашәхак реиԥш еиԥшын. Абарҭ рымахәқәа рымхны исымазар уаха исыҵаҵаны сықәиарын аасгәахәит, аха ҵабыр-гыҵәҟьаны ԥсаӡра сызнауҵәҟьозаргьы схы сахәомызт. Сеиха ыҟамызт, сеигәышә ыҟамызт. Закәыхи, сҟама ааҭԥааны аԥсаӡ амахәқәа кыдсыҟҟаап ҳәа уҟазу, уахьгьы сыӷьӷьа-сыӡәӡәа, еиқәкы-еиҵакны соуҟахмыз.
Иҟасҵахуааз, аума иақәшәаз аума иӡбар акәхеит. Макьанагьы амыш аԥсы ҭан. Иаалашьцар, анҭ зыбжьы гоз, иааҟәымҵӡакәа иууаз алашәагагьы шәарҭан. Сара исыздырамызт, ҳара ҳқәыџьмақәеи, Урыстәылатәи ақәыџьмақәеи ҟазшьала еиԥшызу еиԥшымзу. Ҳара ҳқәыџьмақәа рзыҳәан сара аԥышәа ду сыман. Урҭ рзыҳәан ала ажьы сфахьан. Уахык саныркыз инаркны, урҭ ауаҩытәыҩсагьы арахә реиԥш ишизыӷьашкуаз здыруан, ажәакала, урҭ рзыҳәангьы акы хәыцтәын. Мамзар уахатәи аҵых саагәылахаҵәҟьар, анемеццәеи Мысеи ирцәызгаз сыԥсы аҟьыҵәыра уаха убырҭ ақәыџьмақәа исыхдырҟьыҵәаар алшон.
«Есиҟоуҵалак, Мыса имала иҽизымшьуа дықәурхеит, анаасын сахҭым!» – иҳәан, даара издырӡоз, сзышь-цылахьаз аӡәы ибжьы слымҳа инҭаҩит. Сыԥсымзар, Арсана рыцҳа ибжьы ахаҭа-ԥсаҭа акәын. «Уԥсаҭа ахьы ахьыршо инеиааит! Иудыруазеи анарцәгьы акрыҟазар… Уара уԥсы амч атәым жәҩан аҵаҟа иааны саԥшаазар! Уԥсы сакәхшоуп, Арсана!» – сҳәеит сыбжьы маҷк инасыԥцашәа. Уаҳагьы уи абжьы ахабар смаҳаӡеит. Амала, уи адоуҳа абжьы сыкәа-смаӷра инҭанаҳәаз зегьы иашан. Агәра ганы сыҟан Мыса иҽимшьыр ада ԥсыхәа имамкәа дшаақәхаз.
Избан уҳәозар, уи сара сҵыхәала анемец афицарцәа ҳаҭыр дуӡӡа иқәырҵо далагахьан. Иара Мыса ибзоурала акәын сара Аԥсныҟа ади-версантцәа срылаҵаны сзырышьҭуаз. Уи убриаҟара иҭарԥшны, агәра дырганы сыбзарӡы реиҳәазар акәхап, уи ауп хьаҳә-хьачрада абри акырӡа зҵазкуаз аус дуӡӡа анагӡаразы сыгәра зыргаз. Ҳәарас иаҭахузеи сара диверсантра Аԥсныҟа сышьҭра, Мыса зынӡа дышь-ҭнахуан, ажәҩан даланаҵон. Хымԥада ичынгьы иацнаҵон, иаҳаҭыргьы ҳаҭырк иалаҩашьо иҟаломызт.
Мыса иаразнак ҩ-жьак икырц иҭахын. Уи знык иҿаҳәатәы наӡаны, сара Аԥсныҟа сизышьҭыр, агәра ганы дыҟан, мышкызны суаажәлар рҿы сшыҭиҩхоз, сшымаҳагьахоз. Убри алагьы суаажәлар сара ишсаӷацәахоз, суацәа сҭынхацәа рылаӷырӡ шысмоуаз. Аха дыҟоуп зегьы зымчу, жәлар рлахьынҵа иахылаԥшуа анцәа ду. Макьаназы ақьиа ишьа анцәа иуит. Аринахысгьы улыԥха-угәыԥха хара исцәумыргылан, уара амаалықьцәа рымаалықь, зхьы шьаргәыҵа сакәыхшоу.
Абыржәраанӡа агәаҟра сызҭагылаз, амлагьы сханар-шҭуан. Аха аҵыхәтәаны уқәшәиша иҽширҭынчра сҽаасырҭынчын, сҽанааизызга, амлагьы сыԥсы ҭнахуа иалагеит. «Аџьма имԥсыша амаҵә азылаҟәуеит!» ҳәа, ус, «Мҵәахы ԥшаа!» ҳәа сахьынаԥш-ааԥшуаз схаҿыҵәҟьа еиқәаҵәа самсалха, аџьамԥаз иҿало акакалқәа ираҟараны, метрак аиҳа иҳаракымыз кәыкәмындра хәыҷык амахә хьыссы игылан. Снапы наҳаракны иааҿысхын, снахәаԥшит. Аргама ҳара ҳжьынҵәры ахаҭа-ԥсаҭа акәын уахьахәаԥшуаз. Аԥсы мыжда ҵаами, агьама збарц иақәскит, аха сшәеит, исзымгәаӷьит. Макьаназы абриаҟара уаӷеимышхара салҵуа саауеит. Уажәы сыԥсыжә азыҳәан абри сҽасыршьыр, зынӡа аҳәахәда еиԥш сныбжьахәашоит!» – сҳәан, акыраамҭагьы саакәаны-занит, аха аҵыхәтәан сыԥсы сымч амырхо саналага, уигьы егьыгьы зегьы схашҭын, акызаҵәык, сышԥашьри
сҳәан, цырак ааҿысхын ашьшьыҳәа сыц инкыласкит. Нас, иҟалалакгьы ҟалааит сҳәан, схаԥыц нақәсырӷәӷәеит. Иаразнак иҿыхаа-ҿыҵәыҵәааӡа сҿы инҭаӡыҭит. Ҳара ҳжьынҵәры уажәы избазма, ахаҭа-ԥсаҭа акәын.
«Уаазгазеи уара рыцҳа? Аԥшацәгьа уаанагама, мамзаргьы ашьха уарба уаҿыҵашәама?! – сҳәан, аргама сыбжьы нҭганы саагәыцхә-гәышьит. Ҳаԥсуа жьынҵәры ахаҭаҵәҟьа!.. Нас уаҳагьы саамбжьажьаӡакәа, суаҩа инаныԥсаланы инасҿаҟәшәо, убри аҵла махә хәыҷы иааҿаз зегьы сфеит, ишызбоз сыԥсы ахәагагьы ааиқә-наҳәалеит.
Акы заҵәык, ицо-иаауа исҟәамҵуаз уахатәи аҵх акәын. Есиҟасҵалакгьы уаха ҵаҟа абнаҿы тәарҭак налхны сыԥхьара сзеиҵхомызт, алашәага срыцәшәон. Хыхь ишысҳәахьоу еиԥш, даара сдыршәахьан. Убри аҟынтә уаха ҵаҟа аангылашьа сымамызт.
Ауаҩытәыҩса рыцҳа дгәаҟыр иимхәыцуа егьы-ҟамзаап. Исхымхәыцуаз сымаха-шьаха, ишакәхалакгьы исыцырхырааны, еиҳа илаҟәу ҵлак сықәлап ҳәа сыӡбеит. Аха уахатәи аҵых ага дуӡӡа имшаӡо, афра иӷьазкны иҟоу ауаҩы, амахә сшықәтәоу исызгәам-ҭаӡакәа ацәа сынҭанагалар, иҟалон сыԥсҭазаара убри иналаҳәахаргьы. Убри аҟынтә, убригьы уахазы ԥсеиқәырхагас акгьы ишысмыхәоз агәра згеит. Аха зегьы акоуп уаҳа даҽа мҩак сымамызт.
Ушьҭа амрагьы аӡы ишӡаалара иӡаалахьан. Изура сзымдыруа, сыблақәа кыдхаланы, аӡы злымкәоз абнара сшылаԥшуаз, сыбла иаахгылеит еихытыр-тыруа, ҩ-быца шьапыҵиаак ишшәыр-шшәырӡа иахьеивагылаз. Еиҭа-ҳәашьа змам цәалашәарак снеилнашьааит. «Ана-џьалбеит, ҳара ҳабнақәа рҿы акәын арҭ рҩызцәа ахьаца шьапыҵиаақәа абна иахьааӡоз, араҟагьы иҟазаап рыцҳа урҭ рҩызцәа! Изакә ҵлажәлоузеишь, иабыхәа!» – сҳәан, хԥаҟа-ԥшьбаҟа ҽышьахәар ракәын дара абыцақәа
ахьгылази сареи иҳабжьаз, снапқәа насыҵаргәаны, сызшьапык насыҵшьуа абыцақәа рҟынӡа снеит. Руак снапы накәсыршан, ианаасырҵыс, инеихатыр-тырит. Зынӡа схахьы ишыҟамызгьы, акыр шықәсақәа рышь-ҭахь Леиуа иҵаҟа ашә-ҵла ду санықәлоз сызлақәлаз ахьаца быца шьапыҵиаа аасгәалашәеит. Сыбла иаахгылеит уи ашә-ҟьантаз сызлахалаз абыца шьа-пыҵиаа аҵыхәаҿы иамаз аҵәаҳә. Убри абыца шьа-пыҵиаа иамаз аҵәаҳә хәахәа хәыҷы акәымзар уи ашә-ҵла сзықәлаӡомызт.
Абыцақәа аҩбагьы, хырҭәагак еицҭырхыз ахызаҵәқәа реиԥш иумпыҵҵәраауа еивагылаз расатә ҷынқәан. Сылақәа рыгәра сымгазт, ҩаԥхьа урҭ аҷынқәа сылаԥш иныҵызгеит. Агәрагьы згеит арҭ абыцақәа ишрасатә быцақәаз. «Ааи, аха Урыстәыла агәыса-караҿы иаазагазеи ҳабна раса аиуа?!» – иааџьасшьеит. Аха уи уаҳа сазым-хәыцкәа, ԥҟашьас ирысҭарыз сназхәыцит. «Уара, абна агәҭа абыцақәа абауҭахыз?!» – уҳәар ҟалоит, аха уажәазы урҭ рыда ԥсуаҭла сымамызт.
Убырҭ аҩбыцакгьы ишакәхалакгьы иҵахҵәаны аӡарҵәиқәа сырҵәирц сҭаххеит. Аха излаԥысҟоз сыма-ӡамызт аҟынтә, сывараҿы иҟәашӡа еиқәԥсаз аҟәарашра снапыршьышьуа снылалан, ҩ-хаҳә ҟьаҟьак сыԥшааит. Урҭ ахаҳәқәа рганқәа аҳәызба аҟара иҵарын. Саалаган убырҭ ахаҳәқәа абыцақәа ршьапқәа инарҿырхо цәгьаԥсышьала иаахысыҵәҵәеит. Нас абыцақәа ирҿаԥсаз амахә ссақәа снапала иаабӷьсырԥссан, исмыхьуаз сарӷьа шьапы сбыца аҵыхәа инаӷраргыланы, абыцақәа аҩбагьы сырҵәиит.
Амрагьы шҭашәара иҭашәеит. Исыкәыршаны игылаз аҵлақәа еиҳа илаҟәыз, еиҳа амахәқәа змаз акы аалысхын, сбыцақәа аҩбагьы аасыкәыршаны инеи-хәыдхасыршәит. Нас, алашьцара сыхьӡаанӡа сҳәан, сшьапы рҳәазо уи аҵла иамаз раԥхьатәи амахә снахьынҳалеит. Сызшьапык аҵла ашьапы инахьырҳәазо, аарла аҩбатәи амахә аҟынӡа снеиит. Ус-ус сыԥси-сыԥси еихьымӡо, аҵла абжара
аҟынӡа саннеи, еиҳа амахәқәа рҽеилышьшәа иахьыҟаз снарықәтәан, сыԥсы ааиҭаскит.
«Уу, уу, о-уу!» – рҳәан, сзышьцылахьаз алашәага рыбжьы ҩаԥхьа инеихырҳәаалеит. Аха ушьҭа абааш сҭан, сырцәымшәаӡеит. Уаҳа саамԥшӡакәа алаԥш-ҿаԥшы шсымаз, абыцақәа аасымӷысхын, еиҳа ишыман-шәалахашаз ала, абыцақәеи аҵла иамиааны иҟаз амахәқәеи еикәыршо, ԥсыхәа ахьынӡамаз еиласԥеит. Сҩеихан снықәтәеит, сыгәгьы аасырҭынчит. Адаҷ еихарҳәы зну акаруаҭ еиԥш исыԥхьаӡеит. Ашьшьыҳәа снылатәеит.
Нахьхьи, џьара атәым жәҩан аҵаҟа еҵәак нкыдшәан ижжаӡа инҭалеит. «Сиеҵәахә кыдуп, исҭаху сызҭаху риеҵәахә кыдуп!» – сҳәеит ажәҩан снаҵаԥшын. Ишыхә-лара ихәлахьан.
Сӡамҩақәа анааҭыблаа, снапы нахьысшьит. Ҩ-лаӷырӡык исызгәамҭаӡакәа инасҿысын, сқьышәқәа рыбжьара инарыбжьаҵәахьан. Иццышәхахьаз аҵы-хәтәантәи аԥырӷқәа хьшәашәаӡа аҽҳәа иҽҳәаԥсан.
Абжьааԥны еиԥш саб иуаз ажәа зҳәоз иҩымҭа неикәасыԥсан истол инықәсҵеит. Абра инақәырццакны ҳкәасқьа аӷәы еихасақәа «аҿҿа» ҩарылгеит. «Ҳаи, ҳаи, иаҳԥубаауазеи, абааԥсы? Иаҳмыхьыц даҽа гәаҟракгьы ҳԥеиԥшума?» – сҳәеит сыбжьы нҭганы.
Абас аҩн аҭӡамц абжьы ангалак: «Аҭаацәа рыҩныҵҟа аӡәы иуахҭа ааигәахоит!» – рҳәоит. Аха даҽа шьоукгьы: «Ҵәыла еихасоу ахьатә кәасқьа ус адыруеит, аӷәқәа еихыҵуеит!» – рҳәоит. Сара изакәу сыздырам, абри абжьы ацәгьара иатәуп ҳәа сыԥхьаӡан, сцәа сынҭрыхьҭшьааит.
Аибашьра аамҭазы хәыҷгьы-дугьы зегьы ҳагага ҳацәшәагәышьон. Џьара ҵыск аақәтәаны «ҵәит, ҵәит,
ҵәит!» ҳәа амахәқәа ааимнарҟьаргьы: «Оп, ари џьара рыцҳарак шыҟало ҳанаҳәоит!» – рҳәон.
Сара ари аибашьра ианалага инаркны иааилгаанӡа, ақыҭа ԥсҭазаара зеиԥшраз зегьы сырхаанын, усҟангьы исгәалашәон, иахьагьы ҽеила исгәалашәоит. Анемец ҳаԥсуа шьхақәа даарыҵагылеит. Харантәи абзарбзанқәа рхысбыжьқәа ааҩуан. Ушьҭа ма иахьа, ма уаҵәы ане-меццәа Аԥсынтәыла иалалоит ҳәа ауаа ҩныҵҟала ашәы ӡахны итәан.
Ҽнак, ашкол аҟынтәи сшаауаз, ахуаа санаары-лагылоз, сарӷьарахь ажра ахықә аҿы ишкәакәаӡа бӷьыцк шкаршәыз сылаԥш нақәшәеит. Снымҩахыҵын, абӷьыц аашьҭысхит. Иахьа ушьҭа излеилыскаауа ала, уи абӷьыц ианыз, акьыԥхьга машьынала икьыԥхьын. Иану збап ҳәа саԥхьарц сҽаназыскуаз аамҭазы саԥхьаҟа иааиуаз, ихәны аибашьра аҟынтәи ихынҳәыз Ҭамагә ҳәа Гәаџьуак: «Уамыԥхьан, баба, уамыԥхьан! Уа иану зыҩуа ҳаӷацәа роуп, алемсақәа роуп. Иахатәи ашара апрожекторқәа аума ҟарҵон. Иаашаанӡа ажәҩан ҵырлашааны аԥшаара иаҿын. Очамчыра аганахь ахысра ҳәа аума ҟарҵеит. Абри иуку абӷьыцқәа реиуа, зқьыла аҳаирплан икаԥсаны ицеит. Арҭ ахлаҳәацәгьақәа уи аҳаирплан ахәыцгьы рзал-мыршәеит. Иабыхәа, ахысра ҳәа абӷа дырҵыситеи, икылымԥшӡакәа акәызма аҳаирплан каҳажьуеит ҳәа ишеихсуаз. Ҳара афронт аҿы ҳаԥсы ҳанақәԥшлак, плимиотлеи финтовкалеи ҳреихсуан. Акык-ҩбак аныларышьҭуазгьы ыҟан. Арҭ злахысуаз абзарбзанқәа аџьмаҟьы ҭамзар, сара исзеилкаауам!..» – иҳәан, игәы иҽынахаԥижәеит Ҭамагә. — Аиеи, убри иаха ихылаз аҳаирплан иканаԥсаз ауп иуку! – иҳәан, абӷьыц шыскыз дцыркьыԥуа днасывсны дцеит.
Сааԥхьаны нас иԥызыжәжәап сҳәан, абӷьыц сна-хәаԥшит. Урыс бызшәала иҩын. Ианыз иаҳәоз-егьиуаз ҳәа рацәак егьанысзеилымкаа, иаасырҽын, скьаҿ аџьыба хәҷы инҭасҵеит. Сшааиуаз, шьыбжьон ашкол иҭалоз аҷкәынцәа
аасԥылеит. Урҭ ушьҭа идуқәан. Убырҭ ахәыҷқәа зегьы абни ақьаад бӷьыц хәыҷқәа акака ркын. Шьоукгьы иԥыжәжәаны акаԥсара иаҿын.
– Адгәыр, уахьаауаз амҩан џьаргьы иумбаӡеи ари аҩыза? – иҳәан, дсазҵааит аӡәы. Сара саакәаны-занит раԥхьашәа, нас саахәыц-хәыцын:
– Мамоу, исымбаӡеит! – сҳәеит.
– Иумбазар, сара ҩба сымоуп, акы уара иумаз! – иҳәан, абӷьыц ааирххеит.
Раԥхьашәа сааҳәалахашәа сҟалеит, аха нас исын-мырԥшкәа иааимсхит.
– Арҭ иаха анемеццәа ҳаирпланла икаԥсаны ицеит! – иҳәеит исԥылаз аҵаҩцәа руаӡәык.
– «Анемеццәа абра ианааилак, абри анемеццәа икарԥсаз абӷьыц ҵәахны измоу, апартиа иалоу рҭаацәа егьырзыруӡом. Убри змам апартиа иалоу иҭаацәа кыдҵаны иршьуеит» ҳәа саҳаит! – иҳәеит, жә-класск рҿы итәаз Ладикәа Ҳаҭхәа.
– Акәзаргьы ҟалап! – иҳәеит даҽаӡәгьы.
– Уара шәара, абри анемеццәа аакылсны иҳалагьыжьуа иҳалоушәа ауп шәара шәышцәажәо. Макьана нахьхьинтәи хысбыжьқәак ааҩуеит ҳәа, иҟалаша ҟалаанӡа шәхы зшәырҟәдуазеи! – иҳәеит иҽырҟәышны даҽаӡәгьы.
– Мамоу, уеизгьы-уеизгьы урҭ ҳашьхақәа ирхыҵны иҳалалоит ҳәа аӡәгьы имҳәаӡеит. Абас рҳәеит ҳәа ауп иаҳҳәаз! – иҳәеит даҽаӡәгьы дахьгылаз.
– Иаҳәозеи, Ладикәа уи анемеццәа иаҳзаарышьҭыз ашәҟәы? – иҳәеит Кьасоу.
– Уаҳзаԥхь, Ладикәа, уа иану, аԥсышәала аиҭагара уара иулшоит! – иҳәеит уажәраанӡа ҿымҭӡакәа игылаз Мазлоу.
– Ишахәҭоу ибзианы исзеиҭамгаргьы шәӡырҩла! – иҳәан, Ладикәа ақьаад бӷьыц ианыз ашьшьыҳәа еиҭаганы аԥсышәала аԥхьара дналагеит:
«Кавказ иқәынхо ажәлар! Хьӡи-ԥшеи змоу анемец ир лассы Кавказтәи ашьхақәа ирхыҵуеит. Ҳҿагылара хшыҩдароуп. Шәабџьар шьҭашәҵа. Германиатәи ар аиааира ргеит!
Анемеццәа ркомандаҟаҵара!»
– Абасшәа ауп ишану абри анемец иаҳзааишьҭыз ашәҟәы бӷьыц! – иҳәан, иикыз ақьаад бӷьыц ԥыжәжәаны ажра инҭеиԥсан, иҩызцәагьы иаргьы ашкол ахь рҿынархеит.
Саргьы схәыцрақәа сыртәыртәын, схы сықәыршәны сҿаасхеит. Схәыцрақәа реидара убриаҟара ихьанҭахеит, сымҩа сацәхҟьома сҳәо аҟынӡа.
Саб Ҳараз апартиа далан. Ипартбилеҭ уахынлагьы ҽынлагьы икьаҿ аҵырҟа аџьыба иҭаӡахны иман. Уимоу уаха данышьҭалаҵәҟьозгьы ихаҿы игылаз адес ҟәардә иахшьын.
Уажәы абри анемеццәа икарыԥсаз ашәҟәы аҵыхәала ирҳәаз, схәыҷымзи, иагьаумҳәан, иагьхьаазгеит, сагьацәшәеит. Еиҭасҳәахуеит, саб дкоммунистын. Анемеццәа ашьха ихыҵны ҳара ҳҟынӡа иааӡарц шьахәа-шьаҿак акәын ирыгыз. Урҭ ара иааины изыҟалар, саб дышкоммунисту, иҭаацәагьы рхы инаркны ршьапы аҟынӡа акоммунистцәа ршьа шрылоу, коммунист ҵаслаҵәҟьа ишааӡоу, урҭ анемеццәа баны ишықәымгыло, ишырцәымӷу уҳәа инеиқәыртәа-неиқәыргыланы ирымҳәар ҳәа ушәозма. Мшәылди Гәаџьуеи рымацара азымхози. Абарҭ зегьы анааи-дысхәыцла, абарҭ ақьаад бӷьыцқәа аҩны сан ина-лыҭаны, апартиа иалоу рҵыхәала исаҳазгьы наласҳәап ҳәа инақәскит азныказы. Аха ус аҟаҵарагьы сзым-гәаӷьит. Сан дыԥҳәысымзи, егьоумҳәан, илҵәахыр ҟалон. Ус ҟасҵагьы, снапы шьҭыхны анемец сиԥылагьы еиԥшны исыԥхьаӡеит. Убас иҟалар ҟалон, ԥсраҽнынӡа сҩызцәа рҿы снаԥхаҩны. Уи аҩыза ахьӡ сҭаацәагьы саргьы иҳаххалар аиҳа сара заа аԥсра еиҳа
еиӷьысшьеит.
Амҩаду ахықә аҿы ихжәаны икажьыз акәаш-ҵла сықәтәаны, ладагьы-ҩадагьы сара стәала схәыцит. Лҵышьа сымаӡамкәа ҩ-мцак срыбжьахеит. Аха аҵыхәтәан исыӡбеит, абри анемец иқьаад бӷьыц сан лышҟа ицәырсымгарц. Сҿы иааҭыхны аӡәы ишиасымҳәара ҳәа сынҭагыланы гәаныла ҭоуба зуит.
Сара алашәага сырки-уажәи рыбжьара, есымша асԥычка сышәҟәқәа зҭаз сарҭмаҟ иҭаҵаны исыман. Ацәашьаршьгьы рхианы сарҭмаҟ иҭан. Иудыруазеи, ҩаԥхьа ақәыџьмақәа срылашәар, сцәашьаршь асыркырц. Алашареи акәазҭхеи алашәага шацәшәо ибзианы издыруан.
Саалаган анемец ибӷьыцқәа аҩбагьы сџьыба иааҭыз-ган, саԥхьа абӷьыжәра иныласҵеит. Ашьшьыҳәа сысԥычка ааихьысшьын, урҭ аҩбӷьыцкгьы амца нарыц-раҵаны изблит.
Иахьа избази, исаҳази, иҟасҵази рҵыхәала ажәак аҩны сан иласымҳәаӡеит.
– Нан, ҳԥошьҭаныҟәгаҩ Кәасҭантел џьаракыр дубама? – лҳәан, сышнеизҵәҟьа сан дсазҵааит.
– Мамоу, иахьала џьаргьы ихабар сымбаӡеит! – сҳәеит.
Сангьы уаҳа ацымҳәакәа, схәы аацәырылган акыӷәра инықәлыргылеит.
– Уи ахабар ааҩраҳа, ари аибашьра еиҵызхызгьы ихабар иҭаацәа ирымбааит. Абра дагьнықәыргеит, иԥсы шҭаз ҳазҳәоз шәҟәы еицарса хәҷык ҳауит. Ааҳыҳ, уаҳа абри ауаҩ иӡырҭа-иԥсырҭа атәы зҳәоз шәҟәык арахь имҩахымҵит. Уара учамҩахә уҩны иҟалараҳа, уара уҟамында зҳәара рчамҩахә рыҩны иҟамлааит. Уаби-ԥазаҵәын уара ахәашабга, уаҳәшьа думызхыз, ма уара урыцҳаишьар замузеи, анцәа сызкәыхшоу! – лҳәан, сан лԥыраҳәа аҵыхәала лылабжышқәа ныҵакны иаал-рыцқьан, дындәылҵит. Сара чарабжара зымуцкәа:
– Аԥшәма, уҟоума, аԥшәма! Зыԥсы қәацо ари аҟуде миҭин дахызар! – ҳәа агәашә ахь аӡәы ибжьы аагеит.
– Аԥшәма ихаҭа дыҟамзаргьы иаанхаз ҳаҟагәышьоуп макьаназын, шәымҩахыҵ арахь! – лҳәан, днарԥылеит сан.
– Изакәызеи, Хәыхәа, иахьа ҭанаԥа бымоума, чаи-ҷыхра бзымцазеи? – иҳәеит Ражьден, мшыбзиа хәлбзиа аҭыԥ аҿы.
– Иауауеи, ари иахьа егьиҿамкәаӡац уиоуп ариаҟара дзырҭҳашуа! – лҳәан, днарԥылеит.
Кьышьмеи Ражьден дагыруа аԥсуашәа дыҟан. Аи-башьра аныҟала абра Бзанқыҭ дааганы аколнхара ахантәаҩыс дҟарҵеит. Иарҭоз иамырхуаз, аҩгьы-акәаргьы зкыз усгьы «дара» ракәын, акыр зоуҳәодаз, ишырҭахыз иҟан.
«Аа, анаџьалбеит, ала анынҵәа абга шәарыцара ишԥаргеи, сабиц!» – рҳәон Ражьдени Мадоли рҽы хәшлаԥсақәа ирықәтәаны ианаабжьалалак.
– Қо мара, Ҭемраз дабаҟоу, Ҭемраз? – иҳәан, уажәраанӡагьы раԥхьагьы сышԥаизымҵааи иҳәарашәа, сан ихы налықәикит Ражьден.
– Бабагьы дыҟагәышьоуп. Абна ахшьыраҿы амаӷра дылхоит. Ахәыҷқәа амла иасыргарым ҳәа амарда дкыдхоит! – лҳәеит сан.
– Со, бошь? Қымоӡир ашьо! – иҳәан, сабду ҳаҩны ашьҭахь анаараҿы абна иагахьаз акыӡӷы дахьаҿаз ашҟа рҿынархеит Ражьденгьы Мадолгьы.
– Уауа, џьимаӷәрель! Џьимаииа! Ари уара, ҭаҳмада сыздырам, аха акех иқәуҵар хә-ԥуҭк асиминд Ҭомышьаа рҵисқәиль аҟынӡа иузигоит, ильаганги иузааигоит. Ари амазакәаль иԥсы ихоуп, уара! – иҳәеит, бзиа ууааит Ҭемраз ҳәа аԥсышәа ҩанҭхьк аҭаҳмада иаҭәамшьакәа.
– Бзиа жәбааит, дад, Ражьден ухаҵкы сцеит, аӷагьы аишәа дахаршьӡом. «Аҳәызба аҭыԥ ӷьаргьы абз ҭыԥ
ӷьаӡом», рҳәоит. Дад, амаҭгьы абз азын ауп изыршьуа. Аха уара сыҩны уҟоуп, усысасуп, иуҳәо-иууа уақәиҭуп. Амала, иудыруазааит, дад дукәхшоуп, иҵәымыӷхахьоу ҳәа аӡәгьы дҟамлаӡац. Аҿара зшаз ажәрагьы ишеит. Уаргьы сара сықәраҟны уаннеиуа, иахьа уара сара ушсызныҟәаз еиԥш иузныҟәаша, алаба уҵазыԥсаша уаԥхьаҟа анцәа дуԥигалааит.
Уара гәыбӷан усҭаӡом, дад, жәы хшыла иааӡоу, гәыԥҳәыхшк зқьышә инықәымкәац ауаҩы, бзиагьы уҟоуп. Иҭабуп, ҳаҭыр сықәҵаны усацәажәеит. Амала, иудыруаз, Ражьден, баба, аиҳабра-еиҵыбра ирхылаԥшуа адоуҳа дшыҟоу!.. – иҳәан, сабду ахызаҵәқәа реиԥш абарҭ ажәа ҭынхақәа Ражьден игәы иныҵаиԥсеит.
– Уаа, ҳаҳ, ҳаҳ, ҳаҳ! – Ражьден, уакәу сакәузар, снавальаны, абри стабача схы инадкыльаны счышьшьуан! – иҳәеит Мадол, ҳар-ҳар ихырга дымхәыцчаха дахьҽыжәыз.
Ражьден ииҳәара изымдыруа, ииҳәарц ииҭахыз иажәақәа акаҭа еиԥш дыргәылахан даанхеит. Аха ажәала ихәда ԥҟаны дышгылазгьы, шәымҭақәак рышьҭахь:
– Ачада ахерҭа даҷальаны абна ахҷара даҷуп. Ари ихуҷо абна акольхоз иатуп, акольхоз, Ҭемраз, баба. Нас уара азин узҭада усура умнеиӡакәа, акольхоз диха ахҷара? – уи азыҳәан сара саб Бодӷо сиԥазар арахь иуҷысхып! – иҳәан, ишьҭахь ҵыркьакьаны, имгәацәа икәадыр амаха инахажьны даамақарит Ражьден.
– Дад, ари сызхубаауа ззыҟасҵо уара уҩыза иахьа афронт иаҿагылоу, ихәыҷқәа макьана сыԥсы шҭоу млакы иамкындаз ҳәоуп. Сыҷкәын аибашьра дыр-гаӡомызт, аха иара абри ахаз аамҭазы, уара уеиԥш, иԥҳәыс лкалҭ дзыҵамтәеит. Иахьа уара иулшаз ухы иаҭәоушьаз аҩыза ихы изаҭәамшьеит, Ражьден, баба. Уара, шәара ишыԥсыша здыруа шьоук шәакәзар, иахьа сара сҭаацәа зҭагылоу аамҭа уадаҩ аҿы, шәара сымхы шәҭагыланы ишәцәаӷәароуп, ишәрашәароуп. Шәара уи аҭыԥ аҿы
шәаакылсын, иҳақәнагоуп ҳәа иҳамаз ҳамхурсҭа, рыдгьыл шәагақәа кны иаашәышьҭын шьоукы, жәкы атәарҭа ааҳазныжьны, егьи зегьы наҳадыхҵәаланы аҵәы надырсит. Уажәы ахаан цә-шьхәа ахьамбац, кәаҭан наҳә-ааҳә ахькыдымлац, амыӷи ажыци иагахьоу абӷацымкра ҭаҳмадак сыԥсы аҿакны, сынцәыҵасуа, џьара дгьыл ҿаҵак сзаарԥшуазар ҳәа сахьаҿу, убригьы сахубаауеит.
Дад, Ражьден, сара ԥшьынҩажәа шықәса срылгеит. Саагылазар сыцәқәеи скәаҭани неиҵакны акомхоз дгьылқәа рыцәаӷәара саҿуп. Еиҭауасҳәахуеит, шәнеибац анырҳәа, сыҷкәын ааҵра давамгылеит, иҩызцәа зегьы ахьцоз иаргьы дцеит. Иахьа иԥсы ҭазар, дзықәгылоу адгьыл иҵаԥжәо аибашьра даҿуп. Уара, дад, есыҽны абысҭа ҿахрақәеи, ҩынтә ршыра ауатка ԥаҭлыкақәеи уваҭҟәацуеит.
Аамҭа, Ражьден, ухаҵкы сцеит, ауаргьала иануп, зны ихалоит, зны илбаауеит. Иахьа иҟоу уаҵәы иҟам. Иахьа аамҭа сыцныҟәеит ҳәа ауаҩы, ананамга уиӷрамгылан. Сымгәацәа азна сфоит ҳәа уаламган. Зегьы зфахьоу ҳәа макьана аӡәгьы дҟамлаӡац. Усгьы меигӡарахда исымоуп ҳәа ҳаӷоу изхара ифааит. Ауаҩы зхы пату ақәызҵо, имгәа азага идыруазароуп, мамзар абни укәадыр амаха иахажьу умгәацәажә еиԥш ихыҵыр ҟалоит! – иҳәеит сабду иҽизнымкылакәа. – Абри иуасҳәаз, Ражьден исоуҳәаз аҭак ауп. Мышкы-ахымшк аҵыхәа, уара узҿу зегьы зҩа ԥхӡны иулҵраны уҟоуп. Мышкызны уареи сареи ҳаиҭеиҿаԥшуеит, ма ԥсрыла, ма бзарыла. Убысҟан ҽеила аҩысҭаацәа реиԥш ҳалибахып. Абжьарак, уаныз уара умҩа, уахькылнагогьы убап! – ҳәагьы нациҵеит, сабду Ҭемраз.
Абарҭ абас анеибырҳәоз, ҳаҩны ашьҭахь иҵыҩрны анаара иаҿажьыз аҳәаса амахә сықәтәан, зегьы-зегьы саҳауан, зегьы збон. Ражьдени Мадоли Ҭемраз аӡыршы нарҿеиҟьазшәа ашҭа иҭыҵны ианцозтәи рсахьахәрақәа, мшаҽнеиԥш иахьагьы сыбла ихгылоуп, ахаан исхашҭрангьы сыҟаӡам.
Исгәалашәоит сан ауаткеи алаҳарҩеи дара рзыҳәан ирхианы астол иқәлыргылаз ус иӡыхь-ԥсыхьха ишықә-гылаз.
– Сабду Џьакь рыцҳа ишифара ишәфааит! – лҳәан, иаақәхны наҟ иныԥхьалкит. Сара исҭахызгьы убри акәын. Ҵангьы-мцынгьы сан исҿалымҵоз алаҳарҩеи аџьанџьыхәеи асаан иахьаныз иаанысхын, сан илбаанӡа иаразнак иаасыԥсхысшьит.
Сабду аҵәаҳә усзаха ҳәа сеимҳәондаз ҳәа сшыԥшыз, Нури иԥынҵа аԥхӡы ықәыжж даахалеит. Нури саншьа иакәын, аха ҩымыз заҵәык ракәын дызласеиҳабыз, ҳаиқәлацәан. Зынӡа ҳшыхәыҷқәаз инаркны ҳаишьцылахьан. Иахьа ҳааибамбар ҟалаӡомызт. Нури ҳара ҳҿы данаалак, сабду иеиҽырбара ҳалагон. Џьара ҟаҵатәы имазар, ҳивагьыжьны ицҟаҳҵон. Ажәакала, Нурираахь сцарц азыҳәан, раԥхьаӡа иргыланы сабду ҿа иҳарҳәар акәын.
Нури иҽыртатаӡаны: «Ҭемраз, иахәа, Адгәыр уаха ҳара ҳахь даалааит!» – ҳәа сабду иаԥхьа иҽанаакаиршә, сабду даасҿаԥшуан, нас Нури иҿы ԥымҽкәа:
– Дцааит, аха атлара еиԥш уамамцан, уара. Уаҵәы ашьыжь ара уҟалароуп. Уарҭан ацәаӷәага ҳаиҭеит, акамбашьқәа раԥхьа угылароуп. Уимоу, иара акалас ахьгьы усзышьҭӡом ҳәа сыҟоуп, зынӡа сеилахаӡеит! – иҳәан, сабду изаҵәра днахашшааит.
– Ашьжьымҭанӡан ара сҟалоит! – сҳәан, Нуригьы саргьы адунеи азна ҳгәырӷьеит. Сабду сшоуишьҭыз сан ианласҳәа, дааҟьаԥ-чаԥит, аха лхы-лгәы сынҭалан, даасыргәыбзыӷын, Нуригьы саргьы ҳхылԥа аҵыс ҭаҳәуа ашҭа ҳанҭыҵит.
Аибашьра ианалага Нури иашьа еиҳабы Пиа ҿыц аҭаацәара даланагалеижьҭеи мыш ҩажәагьы ҵуамызт. Ҿыц еиднагалаз рызхара изеибамбаӡакәа, Пиа аи-башьрахь дцеит. Аҩн иаанхаз ахацәа рганахьала Нури заҵәык
иакәын. Акыр зықәрахь инеихьаз иаб Шьардыни, иан Ӡыкәти, ҿыц ирыланагалаз аҭацеи Нури ихаанхеит. Аарла жәаха шықәса зхыҵуаз ахәыҷы иеидара ӷәӷәахеит. Амҿы, амца, аӡлагара, ацәаӷәара, алаҵара, арашәара – абарҭ зегьы, аҭацагьы днаидыслагәышьон, аха ӡӷабк дҟьаш-ҟьашо илылуршооз, аӷьырак Нури ихәда иқәҳаит.
— Уажәы ҳнапқәа ыркало ҳнеир, ди: – «Сԥацәгьа ҳәа дганы дааргоит!» ҳәа, шәыӷьӷьа-шәыӡәӡәа, шәнапқәа ыркало шәышԥахалеи, шәара гаӡа-ԥшӡараа! Шәара абзиара збаша, шәеидарақәа афархь аажәгар, уаха хьуарӡык алаҳмыршуази!» – ҳәа аӷьра далагоит. Убри аҟынтә еиҳа еиӷьуп абни Қарбеи икеиҿаз ахьаца иамҵаԥсоу амахәқәа, еидарак-еидарак хаагалап! – иҳәеит Нури. Ҳаалаган, еидара ӷәӷәак, еидара ӷәӷәак афархь ааизааган, шьапыҵиаа быца-пала иҿаҳәаны, аӡиас ахықә аҟны инышьҭаҳҵеит.
– Иахьа шьыжьы аахыс адәахьы ацара сҭахуп, аха исызмырманшәалеит. Абыржәы иаасзымычҳауа исықәнакит! – иҳәеит Нури.
– «Ҿырҳас ҿкуп, харҟәыс мыждоуп, дад гаӡа Нан дишьит!» – сҳәеит сахьгылаз. – Убри ануҳәа саргьы исҭаххеит! – сҳәеит инацҵаны.
Нури дахьынеиҳәҭҟәыҟәлаз, саргьы снаиватәеит.
– Аа, наҟ унаскьа, наҟ унаскьа! – иҳәеит Нури днацыҵҟьан.
– Избан, уара, уааигәа стәар суцҳар ҳәа ушәома? – сҳәеит, Нури днацыҵҟьаны ииҳәаз оумашәа ибаны.
– Ҳабжьара уеизгьы-уеизгьы ауардын бжьысуа-зароуп! – иҳәеит Нури иҽырҟасаӡаны.
– Бзиоуп, аха ҳабжьара ауардын зыбжьымсуазар иҟалозеи? – сҳәан, сеиҭаиазҵааит.
– Ауардын ҳабжьымсуазар, ҳан лкыка хәуеит! – иҳәеит. – Абас баба иҳәо саҳахьеит, — ҳәагьы нациҵеит.
– Аиеи нас, акы ахьырҳәо акы ыҟазар акәхап! – сҳәеит сҽаасырзажәын.
…Иҿаҳәаны ишьҭаҳҵаз ҳфархьқәа ҳаманы Ну-рираахь ҳхалеит. Шьыбжьы агәы нхыҳәҳәон. Иахьатәи ала ушьҭа Нуригьы ихы дақәиҭын. Уаха рызхара аӡыхь ааигахьан. Амҿгьы уажәы ихаагалеит. Ԥхынран, ашоураха акәазҭхарамца усгьы еиқәырҵомызт. Афархь иаагаз бысҭа угаси, хшыршыгаси, иахьамоу уаҵәгьы ирызхон.
Агәылара Қарбеираахь ҳцеит хәмарра. Ҳахьнеиз аҩны аӡәгьы дыҟаӡамызт. Ҭакәажәык аҽҳәа дахьыҽ-ҳәатәаз:
– Урҭ хәыҷгьы-дугьы ҭаҭын рыԥхра иҟоуп, нан. Ҽааны имгылакәа, ақәны жәла зықәдырҳәҳәыша… Амыждаразын акәамхәаз ҳәа акы ҳаларгалан, ажәлар надынҵәаланы ицеит. Аҭаҭын рҳәалап, ачеи рҳәалап, азамена рҳәалап, изшьыша изгаша зегьы хыԥҽыгас ҳара ҳахәда иқәрыжьит, ма џьара акы аҭныҵны ироухуандаз. Иуасымҳәеи, аԥсаԥазы аус руеит. Аиеи, нан, абна аказармаҿы иҟагәышьазар акәхап. Уа иныҵанҵәа ицарц иҟан усгьы! – лҳәан, аколхоз лшәиуан, аха шәишьала акәымкәа зынӡа икнылҵаӡон.
Ҳаибарыҩны аказармаҿы ҳаннеи, Қарбеи иаб Ҭарасхан инаиркны ишҭаацәаз зегьы аҭаҭын рыԥхра иаҿын. Ҿыцырхыра арас афҩы лаҳа-лаҳауа ишьҭаз агәҭаҵәҟьа, абас хәбаҟа калаҭ аҭаҭын адиԥусҭа ҳәа изышьҭаз, ҩынтә ҿыхра абыӷьқәа кахәхәа, рыхқәа хырҭәагак иҭырхызшәа еиҟарахәҵәаӡа ишьҭан. Убри аҭаҭын иакәшаны итәан зегьы. Зегьы рҭаҭын рыԥхга агәырқәа цырцыруа ирҩыҵракны аттаҳәа аҭаҭын хәҵәқәа рхарыԥсон.
Аказарма ҳаныҩнала:
– О, амышьҭа бзиақәа ҳзааит! Шәаазыхо шәура-шәҳәара чара чысны ихажәгалалааит. Шәааи, дад, шәааи! – Қарбеи иашьцәеи иареи инапы нарықәикын: – Абарҭ сытқәа ҩ-тык рылашәҵеит. Арҭ шәара шәа-нырымбозгьы исзынкыломызт, ушьҭа ҟәараӷлагьы исзықәҿаҳәом! – иҳәеит Ҭарасхан, ҳнеира деигәырӷьоу, иҭахымхоу узеилымкаауа.
– Ҳазҿу убома, Адгәыр? Иахьа аа-рахәыцк срыԥ-ххьеит. Исрыԥхыз иахьӡысҵеит:
Диԥ, диԥ,
Диԥусҭа,
Хашьлама,
Бел,
Доруқ!
Амала, уажәы исрыԥхуа диԥусҭоуп. Ҳаԥхьа инка-рыԥсо, абарҭ еиқәсыԥхьаӡаз аҭаҭын феидақәа зегьы ахәа иҵырлагааит ҳәа аҳәҳәаҩ даакылсааит сара сшамкәа сызшаз! – иҳәеит Қарбеи ибжьы ахьынӡацоз инеиҵихын.
– Абыржәы Ражьден, ма Махаз, мамзаргьы Гәаџьуа иуҳәаз руаӡәык иаҳандаз, ухәыҷуп-егьиуп ҳәа акәымкәа уоупыжә ухьырмыгӡо урыманы ишцоз убара уҟан, уара ахәырҭлаӷь. Убз уҿы иҭакны утәаз акәымзар, абыржәы апача еиԥш уеиҵысхуеит! – иҳәан, Ҭарасхан иҩыҵра иҵакны иикыз, зыбжа ирҭәхьаз игәыргьы нышьҭеиҵан, дҩагыларцгьы нақәикит, аха ных-чых, асасцәа ҳҭоуп игәахәзар акәхап, ус иҽааиқәикит.
Сара Ҭарасхан игәалаҟара Қарбеи иахьыбжьихыз цәгьала исцәымыӷхеит. Избанзар, дхәыҷы-дду, Ҭарас-хан тәымуаҩык даниҭоу, дызҿызаалакгьы дааҟәыҵны ажәабжьк аҳәара дналагон, мамзаргьы аӡәы иҟаҵашьа ҟаиҵон. Уи Кәыча иҟаҵашьеи, ицәажәашьеи аныҟаиҵоз, иара Ҭарасхан дҵәахны, ибжьы мацара уазыӡырҩыр, Кәыча ихаҭа дудыруазар, ари дырҩа-дырҵәаҵәа Кәыча ихаҭа-ԥсаҭа иоуп уҳәон.
Ҭарасхан хаха-хымш еихала-еихыҵыргьы иажәа нҵәаӡомызт. Амала, уи даҽа ҟазшьакгьы иман. Рыҩны дара аҭаацәа рыда аӡәгьы даныҟамыз, ихәда ақды инықәкны ихуҵәаргьы ажәабжь еицаҟьак узир-ҳәаӡомызт.
Ҭарасхан ибзианы идыруан ажәабжьқәеи арчча-гақәеи аниҳәоз, схы-сыԥсы зегьы изышьҭны сшизыӡырҩуаз,
бзиагьы ишызбоз. Уажәы уи ажәабжьк ацәыргара иҽшазыҟаиҵоз анызба, сизааигәахан, иаԥхьаҵәҟьа арас хьшәашәа снылатәеит. Иаргьы абыржәымзар-абыржәы дналагап сҳәоны еиԥш:
– Уара уи зегьы шьахәуп, аха арҭ ауалҳәацәа иҳалоу ишԥарыԥсыхәоу? Уара шәанаџьалбеит, ауал злаҳ-шәозеи, уахҭаԥса змам аҭаацәа уҳәар раҳауам. Иаажәг рҳәеит, исымамзар ирысҭозеи, уара? Сара схаҭа шасыс срымгозар? – лҳәеит Ҭарасхан иԥшәма аҭаҭын рыԥхуа абансшәа дахьтәаз.
– Бара ауал исықәу азыҳәан быргозар, схылԥажәгьы ақәсҵарын. Аха бара аҟараах бызҭахыда! – иҳәеит Ҭарасхан, иарӷьарахьгьы иармарахьгьы днаҳа-лацә-ҟәысын.
– Уара абри уҩны еицаҟьа аӷба ашаха ахаҵаны иқәганы иргозаргьы уара узыҳәан зегьы акоуп. Иумбаӡо, уара, зуал ззымшәаз ауаа рыжә заҵәқәа рыхцаны ишкарцо. Уара иуҭозеи уаҵәы иҽы аԥырцәқәа амыр-кыџьы алатата, иҩызцәа ишьҭаргыланы Хыгә дааир? – лҳәан, Шьашьна Ҭарасхан алакышьышь еиԥш дылкит.
– Ауаа рыжәқәа ргозар, бара ауаа бреиӷьума. Ауаа иҟарҵо баргьы иҟабҵароуп. Ауаа реиԥш ажә баргьы ибымоуп. Ахәда ашаха нахаҵаны ирыманы ицап. Иҭабуп, ацкы бхаҳааит ҳәагьы барҳәом.
– Уҳ, убз ахы хышьшьааит, убз ада кәац ухәламшәааит, уара ахшыҩцашәа иҟоу. Уара, ажә ҳәа узҿу сшацәа рӡатә шакәу узымдырӡои, уҽузым-дырааитеи! – лҳәан, Шьашьна лҽаԥсралҭеит.
– Бара бшацәа рӡатә, аа, абриоуп! – иҳәан, иарӷьа напы итәӷәыбжьара иныбжьеикит Ҭарасхан.
Шьашьна уи ацәгьагьы абзиагьы алаҿылымҭит. Избанзар Ҭарасхан, ара кәада даҩызан, ажәала аӡәгьы дизҿыԥҽӡомызт. Убыс лара Шьашьна ибзианы ил-гәалашәон, ҽнак, абыржәы иахьеиԥш, Ҭарасхани лареи ажәақәа еимаркит. Акы лҳәан, еицәаз иара иҳәеит,
Шьашьна Ҭарасхан данимыхәа:
– Уара алдым асра уааҟәыҵны, убра уаԥхьа еибауркыр еиҳа иузеиӷьхап, агәцхәырԥхашьага! Аргама уажә-гәышьеит, аха убз умч архом акәымзар! – лҳәеит Шьашьна, лхаҵа дизгәаашәа дизыгәдушәа.
– Хшыҩ кәарак бызҭаршәӡамкәа, баша блеимгәажә бышԥацеи, бара аиқәымшәа! – иҳәеит Ҭарасхан иԥшәма иқьышә днықәҵаны.
– Избан иара, сыхшыҩ зцаз?! – иаахьымӡӷшьашәа дҵааит Шьашьна.
– Избан бымбои, агаӡа бызшәақәа бҳәоит.
– Исҳәазеи, уара, гаӡа бызшәас?
– Уаԥхьа еибаркы бымҳәеи, бара?
– Нас уи гаӡарас иадубалазеи?
– Бара бгаӡамзар, бҟәашӡа бышлахьеит. Аԥсы дахьыкҿоу ашә адыркит ҳәа баҳахьоума? – иҳәан, Ҭарасхан аҟыр-ҟырҳәа игәарԥхаӡаны дааччеит.
– Уара иуқәнагозҵәҟьа узызуз Кәыча иоуп, иқәақәра згааит! – лҳәеит Шьашьна анахь иҟамкәа арахь иҟамкәа.
– Сара схы здыруа сааҟалеижьҭеи убри Кәыча ахьанчкәалеи дысиааихьеит. Иашоуп, убри сықәра исзалаҵом! – иҳәеит Ҭарасхан.
– Уара удин аныс, абарҭ ахәыҷқәа ишраҳауа Кәычеи уареи ишәзеибауз шҳауҳәара! – лҳәан, Шьашьна лҽар-ԥсышәаӡаны Ҭарасхан днеиҿагәыбзыӷит.
– Ақәарԥссара иалагар ҟалап, абанҭ аҭаҭынқәа зну амашьынақәа аказарма иҵажәгалар, Кәычеи сареи иаҳзеибаузгьы шәасҳәап! – иҳәан, Нурии сареи ҳахьтәаз днаҳахәаԥшит Ҭарасхан.
Ҭарасхан иажәа аҳәаха имҭакәа, сара афырҳәа сҩагылан аҭаҭын зныз амашьынақәа рахь сандәықәла, Нуригьы днасышьҭалеит. Амашьынақәа рыҵагалара хабжь ихы аԥҽра аҟара адагьы ахаҳмырҵит. Х-машьынак аказарма
иныҵагаланы, ҳааин, ҳахьтәаз арасра ҳаиҭанылатәеит.
– Абри саҳаит! Шәара аказарма шәыҵыҵны шәца ари сажәабжь ҳәаны салгаанӡа. Ари ажәабжь шәара шәаҳәара шәаԥсаӡам! – иҳәан Қарбеии Уаликәеи ахьтәаз ихы нарықәикит Ҭарасхан. – Шәара шәеиха-еигәо шәнеины амашьынақәа ыҵажәгалаанӡа, ишарын ихәларын. Ижәбома, ахьышәҭ-сышәҭҳәа иҩаҵҟьан, лацәарӡарсрак ахмырҵкәа Нурии Адгәыри амашьынақәа шыҵаргалаз! Шәыԥсынҵры анцәа иҟаиҵааит. Акрызлыҵша дҩашьома! Шәара шәаҳаҭыр азы исҳәоит, баба, Кәчеи сареи иаҳзеибауз! – иҳәан, иара иҳәалон еиԥш, ҵангьы-мцынгьы иимҳәоз иажәабжь аҳәара дналагеит Ҭарасхан.
– Абни уҩны еицаҟьа ҳәа абри аҭакәажә аԥхьан зцәа зхылхуаз ансыргылоз акәын. Цәгьабза мыждарыла, ӡаарах-ҳәаарахла абри аламԥа ҩны аргылара салагеит. Џьалала ирҳәазаны иаазгаз, хԥа-хԥа метра иҟаз ақыдқәа кнаҳаны аӷәыхцәа идсырхын, еихышьны ҩымыз, кәыркәа ашоура, ала абз аныхәытәуаз аамҭазы, амра ицәыргыланы исыман. Ақьарасҭақәа, зҿы самгәӡышаз итәарҭа сагәӡуа, цәгьала малуаҩык иплан аҟны иԥысҟеит. Ахьацатә ҟауар ԥҳал ҩажәа аҩи, саҭыр ҿыцки, хәархьки, гәымжьаҵәки ҳәа, Басиаҭ ҳәа ҭырқәа аԥсуашәа, абни Ернаа рхәаҿы дынхон, убри ҩнызықь бӷьыц сызиршьеит. Ажәа мыцхәы шәзасыршьрызеи, аҩны аргылага амаӷеи, амаҭәахә анеизызга, анцәа илыԥха иоуртә, Ӷаӷа Лакаба иҩыза Џьанҭумаз-Емзар-Халыл-оглы днаиваргыланы сыҩны аргылара иалагеит. Аиаша уҳәар аԥсы даргылоит, амцхәгьы сымрымхӡеит. Жьҭаан, даара ишьахәны изҿаз хә-ҵлакы ажьи, ԥшь-калаҭк арасатәы калаҭқәеи, хы-мҵәышәки ҳәа имырххакәа ҳаилаӡеит. Амала, акалаҭқәа рыҵа еилаҵазар акәын, инаумпыҵаӡоз аџьынҵа ршьаны, ибзакы-бзашьҭны иҟаҵаз аткьац ҟьаҟьақәа рыла. Насгьы, акалаҭқәеи амҵәышәқәеи хырҷатәын уарӷьа иауркыр, уарма иузамыркуа, аԥшӡара икны иаго. Аа, егьи исхашҭыз, амҵәышәқәа ркәырсыбқәа амжәа агәаԥшь иалысхырц
ҳаицәажәеит.
Ажәакала, аҩны аргылара иалагеит. Аха «амыжда аҟәараҟны иқәхәлоит!» ҳәа, сыҩны ахыбрагьы абжараҟны инеиуан еиԥш, сҟауар ҵәымыӷқәа нҵәеит. Ишԥаҟасҵарыз, ҩ-кьылак аҵәымыӷ азыҳәан Очамчыра сцаӡаргьы, сцага-саага уҳәа схи-стәи неиқәысҵар акәхеит. Уиаҟара, зқьы ааӡаны шәкы абна илазҵоз среиуамызт, здафҭар иаԥшуаз аӡә сакәгәышьан аҟынтә, џьара ҵәымыӷк змоу имсыԥсахып ҳәа иақәскит. Аха аҵәымыӷ змазгьы рхы еилахозма, «уааи, ига!» рҳәозшәа ауп саргьы сышцәажәо. Анахь сҳәеит, арахь сҳәеит, аха сааздыбзиалахашаз аӡәгьы дманшәаланы дысԥы-хьамшәеит. Ус, исҭахыз аӡәы, аҵәымыӷ сшаргәаҟуаз заҳаз, исеиҳәеит, абра, лбаа ахуаа рҿы инхоз, Кәыча ҳәа Зыгәбак аҵәымыӷ шимаз.
Ҳаит, Кәыча аҟауар ҵәымыӷ имазар, сабханагьла бзиа иоуп, сахибаауа дыҟоума сҳәан, сҽы нади неишькласуа снақәтәан, алеи-аԥси рыбжьара ахуаа рҿы сналбааит.
Ихыԥшаалаӡа иҿаз Кәыча илтә гәашә иҿаԥакәикхьаз алыкә нылсыршәан, ашҭа сынҭалеит. Сеимҳәеит, сеимсеит-егьит, аха уаҳа умԥсит, аҩны ууаӡа аӡәгьы дахӡамызт. «Ишԥа, уара, ҭаацәак зегьы аӡәгьы дахӡамкәа зегьы нҵәарызма!» – сҳәан, саанымгылаӡакәа аҩаршьҭра аҟынӡа снеиит. Амаҵурҭа ашә ҟьаҟьаӡа иаартын. Ахәы илахаха, аҵыхәа цәыҳә-цәыҵәа аҭынханы, ахи-ашьапқәеи еилаԥсаны абарҵа иҵаиаз аԥина аасыхәаԥшын: «Пықә!» – аҳәан, иаахыш-ҿышшәа ауит. Аха нас, ҩаԥхьа ахы нықәнаҵеит. Даҽа шьаҿак ааҟасҵан, амаҵурҭа сныҩнаԥшит. Акәазҭхарамца еихәлацәахьан. Ҟәџьал хыжәжәарак ҿамбасха аҽҳәа иҽҳәагылан. Арахь сахьынаԥшуаз аҽҳәа ахаҿы арымӡ игылаз, аҩ ицәырҳаҳахьаз кәахьчак ықәыршәны дықәиан Кәыча.
Сныҩналан, снеихагылеит. Дымцәалаԥсӡазар дыш-ԥамҿыхари сҳәан, ҳамҭакгьы сааиԥеиԥшит. Аха ҳаӷеиҭа аԥсра иҽаҭаӡаны, «хи, хи, хи!» ҳәа, зыхәда ԥырҟаз аџьма еиԥш, ихәда абжьы гон. Исҳәақәо ирзууазеи, азныказы
саашәеит, уара! «Иудыруазеи, ауаа штәоу ианыԥсуа аамҭазы, аҭаҳмада аԥсхыхра даҿызар, сшихагылоу илацәа неиқәиԥсар, деиқәымкӡакәа, дхаххала-ԥаххала ари арымӡ еиҵыхәхәа даақәхар, сара сзыҳәангьы иԥхашьароуп, анцәа ҳазшаз иахьгьы ҵасым!» – абас аасхәыцын: «Кәыча, уцәоума?» – сҳәан, сыбжьы ныҵакшәа ҿаасҭит. Сыбжьы сырдур, дцәырҳаны дааԥшыр, ауаҩы данцәамхьоу цәгьоуп, игәы кашәар ҟалоит. Ус анцәа иҟәырхуп акәымзар, Асҭраханынтәи аабыкьа акәын санааз, исмазҵаакәан сеиҭадәықәырҵон.
Уауа, џьыма, ажьа шкәакәа зкыз сышԥаиҩызахеи, уара! Ҳаи, абри амышьҭацәгьа иахь иахьа сымҩахызгаз сшьапқәа сыҵаԥҵәандаз сҳәан, схы шәиуа, сыԥсы шәиуа Кәыча сшихагылаз:
– Ҭаӷсхан уоума? – иҳәан иблақәа аарла иаахити.
– Ҳаи Кәыча саҭоумҵан, ацәаха усымҭеит! – сҳәан, сцәа сынҭаҵәиит.
– Усзаазгазеи, уаӷа, егьаншам, егьаныхәлам? – иҳәан, аӡыхьшәашәа насгәыҵиршеит.
«Уажәымҭа аӡахәаш ахадырҳәааитеи, иуцәа-жәоушьоузеи, уара аилаҩа!» – сҳәан, ишьапы кны арымӡ дзықәиоу далсырҩрып ҳәа сгәы насыҵаххит, аха ных-ных, амалагьы сцәа цәгьоуп. Уажәы абра еилымгак изыҳәан сабақәԥари. Екәымк сымпыҵҟьар, инаԥшуагьы исаҭәаршьарым! – сҳәан, сҽааныскылеит. «Акыр зычҳаз ашә бӷьы тлазны ибеит!» – сааиԥеиԥшып уажәазы, иццакыз иԥа длашәымхарц азыҳәан. Амаҷ азы сҵәымӷ-ҵәҟьагьы сцәыӡыр ҟалоит, иугазгьы ааумгеит ҳәа!» – абас саахәыцит.
– Сааит, Кәыча, гәаҟра хәыҷык аҵыхәала саау-қәгәыӷны. Ауаҩы данааиԥҟьалак, алакҭаҵәҟьа дан-ҭахалак, акрыздыруа аҭахы, аҟәыш, ауаҩы разы иоуп игәалашәо. Саргьы аӡәыр сыԥсы даԥшәмахозар Кәыча ида гәыӷырҭа сымам сҳәан, ушҟа сҿаасхеит.
– Изакәызеи џьумбацқьеит, усҟангьы абӷиаҟара
уҟзеиуа усыдзыӷхалаз Ҭаӷсхан? – иҳәан, иаразнак ихы-иҿы ааиркәамԥан, алар ҳәаса кәаха неиҿиркәкәеит Кәыча.
Кәыча иҟазшьақәа зынӡак исгәамԥхаӡеит. Кәыча «р» изҳәаӡомызт, Ҭаӷсхан ҳәа акәын дышсышьҭаз. Сыхьӡ ахьеицеикуазгьы хьымӡӷысымшьоз џьушьома. Афра амҵ иазыҵҟьоз, ихәҭазгьы наиқәҳәацәаны снеиԥырҵны сымцози, аха сҵәымыӷқәа сзышьҭыхуамызт. Суасҭацәа рхәы аарымгацшәа сыҩны ахыцәқәа иқәтәаны ишысзыԥшыз здыруан.
– Иабыхәа, ишубо, сҿыцынхаҩгәышьоуп. Саага-сааца азыҳәан саахшәахуп. Аха абарҭ сызгәыблоу шәымчала, ламԥа ҩнык неибасыркшәа зуит, аха иалухузеи, ааӡа рыҽха амҩабжара сықәхеит. Суасҭацәа ахыбра иқәтәоуп. Аа, абааԥс уажәыҵәҟьа, лбаа дынхоит исҭаху сызҭаху сҭынхак, убри имхны иаазгоит, сахыз-баауагьы иакәӡам, уаҩы кашырк иоуп! – сҳәан, схы уқәкны сымҩахыҵит. Сцо-саауа аӡымлага еиԥш сажәа сагәылахеит. Кәыча, ухаҵкы сцеит, ҩ-кьылак аҟауар ҵәымыӷ сыгхеит, ишумоу здыруеит азы аԥсахразы ҳәа агәырҩа уасыргеит. Уи сара рацәак исыдсырхалом, ари амчыбжьык ахи-аҵыхәеи рыла иуқәсыршәоит. Аԥсра соундаз ацәахаҵәҟьагьы усымҭеит. Сара сҩыза агәыла гәытлаӷар ҳаӷоу диоуааит, аха сара уаҳа даҽа мҩак уажәазы исымамызт. Кәыча саҭеиҵарым! – сҳәан сажәа анагӡаха сымҭакәа:
– Мама хәыҷы аӡлагаӷахь дцеижьҭеи иҵуазеи! Изы-лагама, изымлагама, аӡыхкыӷа ԥжәеит ҳәа иаҿын. Ани ҳаҟәџьалгьы иаҵаҳҵо амҿы аазгода? Мама хәыҷы аӡлагаӷахь дцеижьҭеи ианбыкәу! Аӡыхкыӷа ԥжәеит ӷҳәеит. Амцагьы ыцәеит, иақәаҳҵо амҿгьы хьышьаҵәык ҳамаӡам. Мама хәыҷы аӡлагаӷахь дцан дмааит. Аӡыхкыӷа ԥжәеит ӷҳәеит! – иԥси-иԥси еихьымӡо абарҭ ажәақәа ҳәо инеиҭаҳәо, инапқәа игәы инықәҵаны илацәақәа неи-қәиԥсан, «хи, хи, хи!» ихга ҩаԥхьа дылҭаҳәахаа дыцәеит.
Сеилагарц иақәскит, уара! Изакәи, уара, амыш
сылеигома ари, сҳәан, снеихаххын: «Кәыча, уа Кәыча! Иухьи, џьым, угәы рахәымшәа убома?» – сҳәан, даасырҵысит.
– Аа, Ҭаӷсхан уоума? – иҳәан, ҩаԥхьа дҿыцҳҳараӡа иблақәа ҭырхаха даасҿаԥшит.
Иауауеи ари аҽнышьыбжьон деилагагәышьазаап гәаҟ ҳәа сгәы иаанагеит.
– Ҭаӷсхан, дад, аҵәымыӷ саӷгьы исымаӡам, аха даҽаџьаӷагьы иуоуӷаны уҟаӡам! – иҳәан, ибӷа ашшара кны даахықәтәалеит.
Аиаша уасҳәап, исҳәо сҿамшәеит. Дысшьыр, ҩаԥхьа Асҭраханҟа сдәықәырҵон. Абжьарак, сыҩнгьы схашҭит, сҵәымыӷқәагьы схашҭит. Уаҳа уара убра унеины ажәак уҳәазар, саргьы исҳәеит. Ала аҳәа зымкыз еиԥш схьагәгәа сҿаасхеит.
«Мама хәыҷы аӡлагаӷахь дцеит, уажәгьы дмааӡац. Изылагама, изымлагама…» – Кәыча иуаз шсыкәҟьашоз агәашә сынҭыҵит.
«Мама хәыҷгьы уаргьы шәзыҳәан уашҭа аҳәҳәацәа, ауоуҳәацәа ҭалааит сара абас скьаҳә-ԥаҳәны сызшаз!» – сҳәан, сыхәда сыкәажьны сзыԥсыз рахь сҿаасхеит! – абас Ҭарасхан иажәабжь ахи-аҵыхәеи неиԥишьит.
– Абыржәы абанҭ аҭаҭын шашәақәа зну, иҵажәгалаз амашьынақәа ҩаԥхьа иҵыжәгозар, Ерманагьы саргьы иаҳзеибауз ажәабжьгьы шәасҳәоит. Иҵгатәуп ама-шьынақәа, избанзар амра кахха иԥхеит ажәабжь ҳҳәонаҵы! – иҳәеит Ҭарасхан.
Ермана аныга ҿыц шԥиҽыз акәхап Ҭарасхан иҳаиҳәо ҳҳәан, ҳгәырӷьаҵәа уи аҭаҭын шашәақәа зныз амашьына наҟ-ааҟ ахи-аҵыхәеи ҳнаргәыҵасын, асапын зықәшьны иҟаз амашьынамҩа иқәырҵәрааны, иганы амра ахьыԥхаҵәҟьоз ицәаҳҵеит. Ҳаԥсы ҳгәы икылахо, ҳаиба-рыҩны ҳааин, ҩаԥхьа арас ҳнылатәеит.
– Ари имц жәабжьқәа ахаангьы инҵәаӡом. Жәабжьк иҳәацыԥхьаӡа амашьына мҩахь шәирыҩуа далагар, уаха
амашьынақәа зегьы рыҵагалара шәықәшәоит! – лҳәеит Шьашьна, аҵыхәтәантәи лҭаҭын цыблыха лыҩ-нацәкьыск ирыбжьарӷәӷәаны ицәацәо дахьтәаз.
– Уи бара бус алам, ахәыҷқәеи сареи иҟаҳҵои, иаҳҳәои ҳаизыразны, ҳаиқәшаҳаҭны ауп ишыҟаҳҵо. Ушьҭа шәӡырҩла цқьа шәлымҳақәа сыҭаны. Ермана иӡбахәқәа шәаҳахьеит. Уи дызлоу дрылоуп. Иара аҵаҳәарҭа дыҟоуп, шәара – амцҳәарҭа. Ахаҳә-мҿыхә шәыбжьажьуп! – иҳәан, Ҭарасхан иажәабжь ахы анааирхәыхәуаз, Шьашьна аҵықь-аҵықьҳәа хынтә инеиқәырццакны деимсеит.
– Ҳаи, џьанаҭ гыларҭас ибоуааит рыцҳа. Бџьабаақәа рацәан, насгьы уеизгьы-уеизгьы макьана бажәа бааԥсны быҟамызт. Аф усааит, Ермана, ҳамҭак уаалхы-мыццакыр иҟалооз! Унеины иӷәӷәаны ллымҳа уахи, уара, акыр илыхәозаргьы убап! – иҳәан, Қарбеи дахьтәаз ихы наиқәикит. Қарбеи афырҳәа дҩаҵҟьан, иан ларӷьа лымҳа ҿарбаӷьа ианааик:
– Ҳара баҳтәуп, анцәа битәуп, макьана Ермана иус былаӡам! – ҳәа ҳәаны ишумчу ллымҳа уахароуп, акәымзар, иуҳәо егьалҵуам. Ермана дырӷәӷәаны дикуп, дузимымхыр ауеит! – иҳәеит Ҭарасхан.
Ҭарасхан иажәа даалымгацкәа Қарбеи Шьашьна дналыдыххылан:
– Ҳара баҳтәуп макьана Ермана иус былаӡам! – иҳәан, ллымҳа днамҵасын, ишилшоз данаха, Шьашьна арҵәаа ааҭлыргеит.
– Уаб ах цашәа иҟоугьы уаргьы, Ерманагьы шәеи-ҿамԥшааит! Слымҳазаҵә ҿухуама, убри ак заҳауа ҳәа исызҿахаз. Уаҳа угаӡахар уабацари уара рыцҳа! – лҳәан, Шьашьна Ҳәасаԥшь иқәаҵа дыҵалцалеит Қарбеи.
«Ҳаҳ, ҳаҳ, ҳаҳ!» – Ҭарасхан икьатеих ԥҵәо аччара даҿын. Убриаҟара даҵакьыркьырны дыччон, зыбжа рҭәны иҩыҵракыз агәыр иҩыҵра иныҵыҩрны ишьамхы инықәҳаит.
– Ушьҭа аҳаҳаи акы бацәымшәан, аӡәыр адгьыл дақәлахозар, бара бақәлахоит! Ермана иакәым, Уасманика
рыцҳагьы дыбԥырхагахом! – иҳәеит Ҭарасхан иччарагьы ааихирсыӷьын.
– Нас иҟаҳҵои, ҳалагома Ермана иажәабжь, мам-заргьы уаҵәахьы ииаагару? Иԥсы ԥырхагас анцәа иҳаумҭан, шәынтә дыҵаҳххьеит, шәынтә дыҵаҳҵахьеит Ермана ԥсаҭа шкәакәа!
Даара уаҩы ԥшӡак иакәын Ермана рыцҳа. Икәым-жәы икаба, иххьа хҭырԥа, иахьа камыршәшәа-камырҷҷаҳәа дахьаақәгылоз абри иныс узҳәомызт, убас ҭеиҭԥшык ыликаауан. Аха алахьынҵа мыжда, угага узахыԥараҳа хырԥашьа амамзар акәхап. Абри, иаалыр-ҟьаны, аӡәы игәы иҭамкәа ихы иҭамкәа деила-гагәышьеит. Ҵааҩы-ԥшааҩы рҳәеит, аԥшцәа, аҟәыдыр-ԥацәа рҳәеит. Уимоу зегьы зыхәшәтәуа ахәаџьа Ҭырқәтәыла дыҟоуп рҳәан, иашьцәа ахәҩык убран-ӡагьы дыргеит. Аеҵәа рызкыдымхит акәымзар, егьы-рахь иҟарымҵаз егьҟамлеит, аха Ермана хәышәтәышьа имоугәышьеит.
Ермана аӡәгьы диԥырхагаӡамызт. Амала, аҩны дызтәомызт, дцон ихы ахьынахаз. Оумашәа иубаша, ахәылбыҽха, еибгак иеиԥш иҩныҟа дгәарлон.
Цқьа исгәалашәом сахьынтәаауаз. Сыԥсымзар блабаа рышьҭахь шыҟоу бнала иааихыҵәҵәаны саауан. «Ҷаҷал усгьы ашә-ҵлақәа кала-калаӡа, аихы лабақәа реиԥш иауеилагылахмыз! Абри абнара еихиаа, ахә-реиԥш ишкәакәаӡа амҩахәасҭа илганы инагаз саныланы сшааиуаз, абыржәы шәарҭ ахәыҷқәа зегьы есы-шьыбжьон ҽыкәабара ҳәа шәахьцало «Абгахәыҷы зҭаԥсыз!» ҳәа иахьашьҭоу Лаӷәашь аӡыжь ду аҿы сааизар, убри абгахәыҷы зҭаԥсыз аӡыжь аҵыхәа ахьалалаҵәҟьо аӡыӷӷараҿы Ермана аҟәара дшылатәаз снеихьыԥшит. Оумашәа ибаны сааҭгылеит. Ари арыцҳа ара даазгазеи сҳәан, иааџьасшьеит. Нас, ишьҭахьала снеиуа, снеиуа, снеизааигәаӡахеит.
Иаԥхьаҵәҟьа иҿыцҳҳараӡа, аџь аканҵыҵыра иалхыз ныгак ԥҽны иаԥхьа аҟәара илаԥсан.
– Мшыбзиа, Ермана! – сҳәан, иаԥхьаҟа сааиасит.
– Ҟоҳ! Ҭарасхан уоума, џьушьҭ?! Уаҳзаазгазеи, баба? – иҳәан, абзацәа реиԥш днасазҵааит.
– Саақәлеит, арахь усқәак сыман! – сҳәеит, ахага уаҳа иоуҳәараны иҟази!
– Ари убома, Ҭарасхан? – иҳәан, иаԥхьа иԥҽны ишьҭаз аныга ҿыц, ганк аашьҭыхны инасирбеит.
– Ари закәызеи, Ермана? – сҳәан, даҽа шьаҿакгьы снеизааигәахеит.
– Ҳа, ҳа, ҳа! Ари ныгами, уара агаӡа! – иҳәан, ихы дааҩахан, ҽыҭк аныга ԥҽыха кны даасҿаԥшит.
– Ари аныга ԥыххаа икаԥсоупеи, иахьзеи, уара? – сҳәан, сеиҭанҽхырҵааит.
– Ааи, аилагацәа реиԥш ушԥаҵаауеи, уара аубидыр! – иҳәан, иара итәала абриаҟара сахьеилымгаз игәы иаалирсит.
– Избан, Ермана, сара сзеилагоузеи?! – сҳәан сҽаасыр-бзамыҟәит.
– Уара уеилагамзар, абри сара ишԥысҽыз шԥау-зеилымкааи! – оумашәа сбаны деиҭанасҿаԥшит.
– Иҿыцӡа иҟаз аныга уара ишԥаԥуҽуаз, сеидроу? – сҳәеит.
– Нас уаҳа иԥызҽуадаз, уара агаӡа! – иҳәан, дырҩегь аҟыр-ҟырҳәа даасхыччеит. – Абри аныга сара иԥысҽит. Избан уҳәозар, зынӡа исырҿыцыр сҭахуп. Абри уажәы асакь иҭаҵаны аӡы ианасҭалак, ишиашоу агаҿа инанагоит. Уаҟа апачинкацәа тәоуп. Урҭ сара ибзианы сырдыруеит. Аныга аӡы ианамырхлак, иаразнак ирдыруеит ари аныга сара ишырзынасышьҭыз. Нас иаалаганы амаа ҿыцқәа ҩбагьы аҭаны, аӡахәа уадыхәқәа акәыршаны, ҩ-шыц тәыҩак ахаргыланы, ибзиаӡаны апачинка аназырулак, нас ҩаԥхьа абри аӡы иарҭоит. Аӡы гаӡоума, иаахынҳәны сныга аманы ишааиуа иаасыдгылоит. Саргьы сныга аӡы иаамхны, иҟазҵаз ҭабуп ҳәа нараҳәаны аҩныҟа исыманы сцоит. Абас ауп ишыҟоу, Ҭарасхан гаӡа хәаԥса ииана! –
иҳәан, Ермана инапқәа еинҟьаны аҟәара дылагыланы акәашара далагеит.
Аилагагьы агаӡагьы сара сакәхеит, аха ак зоуҳәода, Ермана – Ермана иакәын! – иҳәан, Ҭарасхан иажәабжь даалгеит.
…Адырҩаҽны ашьжьымҭан аҩны санааи, сабду дгылан амца агәгәаҳәа еиқәҵаны, ажәқәа хьаны дысзыԥшны дтәан.
– Иахьа цәаӷәагала ҳаиқәымшәагәышьеит. Уарҭан иакәын сзықәгәыӷуаз, аха иаха ахәылбыҽха дааин:
– Ааи, Ҭемраз, амцҳәара исзымдырӡозгьы сам-хаҳәеит. Уара ацәаӷәага уақәыргәыӷны аҩны санааи, азвеновод даасԥылан, ацәаӷәага ацәқәеи акәаҭани Кәадац дсыҳәан, уара сумазҵааӡакәа исҭеит, екәым ҟасҵазаргьы, – иҳәеит. – Уаҵәашьҭахь иԥсахымкәа ацәаӷәагақәа уара иутәуп, саҭоумҵан, Ҭемраз, хәыҷык иԥшӡамхеит, аха! – даара ҳаҭыр сықәҵаны дсацәажәеит Уарҭан.
Иахьа ушьҭа акалас ахь узымцозар акәхап. Амш ҳарӡыр еиҳа, ҳуаткақәа аашьҭыхны аерманқәа рахь ҳхалап. Ауаткеи акартоши ҳзеиҭныԥсахлозар аабап! – иҳәан, амаҵурҭа дныҩналеит.
Аибашьра аантәи схәыҷра адунеи снықәҵын, сгәа-лашәарақәа ишызбоз, сгәы шрызхьаауаз инасԥырҵын, ашьшьыҳәа хәылԥ шәаԥшь иналаӡит.
«Аҵла сахьықәтәаз, даҽа ӡарҵәик ала амызгәыҭ сҽадҿасҳәалар сҭаххеит, аха уаҳа аҷын шьапыҵиаа рхианы исымаӡамызт!» – абас дналагеит Ҳараз ихҭыс мышқәа руаӷеимышхара атәы зҳәоз.
Аха уи рацәак хьаас иҟасымҵаӡеит. Ацәа сиааин, сылацәа неихьысшьуеит ҳәа салагаргьы, сгәырҩеи схьааи ируӡомызт. Сарӷьа шьапы ашшара инаркны, суаҭәа ашәпара аҟынӡа ианԥшша, ахьаа сызцәырҵит.
Схәыцрақәеи схьааи ацәа захьӡызгьы сгәаладыр-шәаӡомызт. Аххаҳәа сшьапы амца ацраланы ибылуан, ибылуан. Аха схьааи сгәырҩеи сызлариааиуаз даҽакгьы ыҟан.
Аиаша уасҳәап, абри аҵыхәтәантәи слахьынҵа иаҵхуп. Егьарааны исҳәахьазаргьы, егьарааны аԥсра еиқәаҵәа абла сҭаԥшхьазаргьы, абри адәыӷба аҟынтә саныԥоз сеиқәхоит ҳәа сыҟаҵәҟьамызт. Абри сыԥсҭазаара иаҵыхәтәуп уеизгьы-уеизгьы, хыр-ԥашьагьы амаӡам ҳәа, игәҩарамкәа схы агәра асыргахьан. Аха анцәа ду срыцҳареи, сыразреи, сиашареи дылбааԥшны дрыхәаԥшын, срыцҳаишьеит.
«Адунеи аҟны аиашара аҳақ, аразреи адоуҳаи рҳақ ыҟазаап, сукәыхшоуп зегьы збарҭоу, жәлар рлахьынҵа ахылаԥшҩы, Анцәа ду!» – ҳәа сгәаҵа инҭысҳәаан, дгьыли-жәҩани рыбжьара аҵых лашьца сахьалакнаҳаз, гәаныла анцәа ду сиаматанеиит.
Ауаҩытәыҩса дшаны адунеи данықәиҵоз илахь ианиҵаз хырԥашьа шамамыз абыржәы иԥсахымкәа ҩаԥхьа агәра згеит. Абриаҟара аԥсрақәа срыхзырԥаз адоуҳа амч иахьагьы ишысхылаԥшуаз, иахьагьы ишсыцхраауаз збеит, еилыскааит. Агәыӷра дугьы, амчгьы, агәалаҟарагьы снаҭеит.
Аҵых агәы анааиҩнашоз, абна агәы инылкәраан, икәеи-цеиуа алашьцара иналаԥхеит, изқәысҵара сзым-дыруаз лашарақәак. Иаразнак сгәысҽанысҵеит. Алашарақәа еиҳа-еиҳа иааигәахон, иааигәахон. «Ақәыџьмақәа арахә реиҳагьы ауаҩы изыҳәан ишәар-ҭоуп! Урҭ аҳадақь уфҩы ркуеит. Зегь реиҳа ауаҩы игәаӷ рымоуп!» – иҳәон сабду. Убригьы уажәы мшаҽнеиԥш, сабду иажәақәа слымҳа инҭаҩит. Дук мырҵыкәа сыҩхәыцрак рыбжьара, адрым-срымҳәа иаасыҵаԥалеит ақәыџьмақәа. Адырдхеиԥш сызқәыз аҵла иакәшон. Иҟрым-ҿрымуан. Аҵла изықәломызт. Акыраамҭа исыҵаӷыруан, аха егьшрылымшоз анырба, ишыгәын-қьуаз мацара инасыҵыҵын, ашьшьыҳәа абна
агәы аахәаны, рха ахьынахаз аиқәара рҽарҭеит. Саргьы сгәы аасырҭынчит. Урҭ аҵла ишзықәымлоз здыруан, аха зегьы акоуп, дырфарц ҳаӷоу ишьҭалааит.
Ақыҭаҿы аҵых агәы анааиҩнашоз, аккаҳәа арбаӷь-қәа инеиларыԥсон. Убри ала иудыруан аҵых ахьын-ӡанеицахьаз. Иудыруан аеҵәа џьарсахьеи, еҵәаџьааи рыла. Араҟа арбаӷьқәа рыбжьы ԥсеиқәырхагазаргьы рышьҭыбжь абауаҳауаз. Арбаӷьқәа ракәым, зыԥсы қәацо шьапызаҵәызаргьы акы снахьыԥшындаз, аха иубар иаахә. Уахатәи аҵых џьара ԥсҭазаарак ыҟаӡамшәа алашьцара ҳашҳаҭәараха, аӡы алымкәо исхатәан. Уимоу, егьа ажәҩан ҵада сылаԥш ыҵасырҟьашозаргьы, сара избахьаз, сзышьцылахьаз хәылԥы еҵәак, шаеҵәак, ма еҵәаџьаа, мамзаргьы, ахаангьы зҭыԥ зымԥсахуаз аеҵәа џьарсахьа, рхабар, ажәҩан ҵада исзыҵымбааит. Араҟатәи уахатәи ажәҩан аокеан ихшәалаз аҵаа ԥсы еиԥш исхажьын.
Сгәы изласыҵанаҳәоз ала, аҵых ушьҭа агәы ина-хыҳәҳәон. Акызаҵәык иџьоушьаша, ҳамӡырхаҟны еиԥшҵәҟьа араҟагьы арашәыгақәа рыбжьы рҩышьыгаха игон. Ҳамҭак сылацәа неихҩаны, абанҭ арашәыгақәа рмузика сханҿаны сыҽналасыԥсеит. Шәымҭақәак абжьааԥны еиԥш, сқыҭаҿтәи схәыҷра амҩахәасҭа сна-ныԥшылеит. Иааҳакәыршаны уаха шаанӡа аҵых зырҿыхоз аҟармаҵарақәа рыбжьи, иааихмырсыӷьӡакәа зыбжьы аҵых гаразҵоз арҩашқәа рыбжьи, иԥсҭаҵагаха сгәы инықәҩҩуан.
Есыхәылбыҽха хәылԥ шәаԥшь зҿалашоз, иааҳакәыршаны иҳахчынгаз ҳхәы ԥшӡақәа. Итлаз-ԥсараха абыӷьқәа зҿашьшьы аҵәраса реиԥш еилагылаз ашә ҟьантаз хаура дуқәа. Абна агәы ыргәыбзыӷуа, ахьырӡы еиԥш аҵлақәа ирыҵхәраа илеиуаз акәара. Иҳәлыкь-слыкьуа аӡыжьқәа ирҭашьқьыруаз акалмаҳақәа, уажә убырҭ зегьы санхәыҷыз еиԥш сшьапқәа хырҟьаҟьа еимыздон. Еимыздон, аха исыз-хомызт, сызхара исызбомызт. Ее,
абни сара есымша зегь реиҳа бзиа избоз ахәы снықәгылан, сыбжьы ахьынӡацоз инхҵаны ҿысҭит: «Уаа, Ҳараз соуп изҳәо! Схынҳәит, аибашьра аҟынтәи схынҳәит! Ҳараз соуп изҳәо, Ҳараз!» Наҟ-ааҟ ахәқәа ӡырҩуан. Сыбжьы урҭ ахәы ԥшӡақәа еимырҟьа-еимырсаны ицеит наҟ ашьха ҩаскьарақәа ирыхчынгаз ахәы еиқәаҵәақәа рахь. Уаҳа аҭак ҳәа акгьы смаҳаит.
Сзықәтәаз аҷын еилаԥақәа анааҟәараҟәанҽа, сызлаз аԥхыӡ ссиргьы ԥыххааса ицеит.
Ауаҩы џьарак мацара егьа дманшәаланы дтәазаргьы, асҟаамҭа ачҳара уадаҩуп. Схәыцрақәеи сгәалашәарақәеи уахатәи аҵых заҟантә ауеимада ҳәа срылаҵәуазеи, заҟантә срылаччазеи, аха аҵых шьшьылаҳа ццакӡомызт. Аиаша уасҳәап, уаҵәы бзиарак сшазыԥшымызгьы ашареи сыԥси неихьысыгӡандаз, дсаӷазаргьы ауаҩытәыҩса ибла сынҭаԥшындаз ҳәа сгәаҟуан. Аха зехьынџьара ҭынчран. Асыԥса зҵаԥҵәаны зқьышықәсала быжьрабыжьҵәа аҵаа иалашәыз ауаҩытәыҩса иеиԥш, уахатәи аҵых еиқәшәы-еиқәԥаласа салашәхьан, салаҳашҳаҭәа-рахахьан. Убри зқьы шықәса зхыҵуаз аҵааршә еиԥш акәын саргьы ҩныҵҟалагьы дәныҟалагьы сышхаҳәыршәырахахьаз. Зны-зынла схәыцрақәа рыцәқәырԥақәа убриаҟара исхыҵәон, ушьҭа ахәыцрагьы сылшомызт, амхәыцрагьы сылшомызт.
Ус, сыҵаҟаҵәҟьа абӷьы зыртытуаз шьҭыбжьы ссак саҳаит. Сзықәтәаз амахәқәа снарыха-аарыхан, схы нхыскит. Бгахәыҷык фҩышәо исыҵагылан. Ахы раҳаны исыҵаԥшуан. Агызмал! Сыфҩы сзықәтәаз аҵла иқә-нагалазар акәхап. «Ҳаи, ҳаи, ашамҭазы бга сԥылеит! Абгахәыҷы мышьҭа бзиа, исзааугазеи, ибашҳакхахьоу сгәы неиҵызхша гәырӷьаҿҳәашас?» – сҳәан, даара дала-шьала исзааигәаӡаз сҭынхак дызбазшәа, соура-зоуроу гәырӷьарак саамҽханакит. Ушьҭа абгахәыҷы цәырҵзар, ашарагьы ашәхымс ишылагылаз агәра згеит.
Убри ауха иҩашьангьы сылацәа неихьысымшьит. «Иа,
анцәа ҳазшаз, суҳәоит, иахьатәи амыш иаҳ-зааугазгьы, мшы мышхарц азы, мшы маншәалахарц азы!» – гәыла-ԥсыла сыԥсы нҭыркәкәааны анцәа ду снаиашьапкит. Схы-сыԥсы рыцқьаны сылахьи-сы-џьымшьи аасӡатәит. Аханатә аахыс бзиак сшақәшәоз адырра сызҭоз, слаԥықәшәа саафеит. «Убригьы анцәа иџьышьоуп!» – сҳәеит. Убри инақәырццакны сарӷьа благьы ааԥырԥрит. Игәаҭаны исыман, сарӷьа бла аныԥыр-ԥры бзиак сшыԥнабаауаз. Уигьы схы-сгәы аалаҟанатәит.
Абнара агәы неиҩыхны иныҵаҷҷаз амра ашәахәақәа, ихьыршаӡ қәаршыҩха аҵлақәа инархьыӡсеит. Убырҭ икаи-бзиуа алашара аасгәыҵзыршаз ашәахәақәа, шә-гәыӷрак сгәаҵа инҭанаԥсеит.
Иаасыкәыршаны зеиуа ахаан исмаҳацыз аҵар рыбжьы нхыш-хыҵәеит. Убри инақәырццакны иныҵ-ԥраа-ҩыҵԥрааит ардәынангьы иардәынамкәа, аха ахы аахҵәаны ҳардәынақәа рсахьа змаз ԥсаатәқәак. Урҭгьы дара ртәала ашәа рҳәон, ашьыжь шара еигәырӷьон. Ажәакала, ари атәым жәҩан аҟынтәи ашара еимҟьара хаан, илашан. «Уаҵәтәи ашарагьы анцәа еицоумкын!» – сҳәеит гәаныла. Нас сҭыԥ саахымҵысӡакәа, иаасы-кәыршаны цқьа снаԥшы-ааԥшит. Бырфын касшәа аҵлақәа ирылаԥыруаз аԥшалас аамҷыдахаз зехьын-џьара ҭынчран.
Иахатәи ашара сыԥсы еиқәызҳәалаз иацтәи сжьын-ҵәры аасгәалашәеит. Ажьынҵәры зҿысхыз аҵла хачақьа хәыҷқәа сыҵаҟаҵәҟьа акәын иахьгылаз. «Урҭ рыкәша-мыкәша иацтәи ажьынҵәры исфаз аиуа ыҟамкәа ҟаларым. Сылбаар сҿаҵахәы сԥылап!» – сҳәан, сгәы аасырҭынчит.
Схы-сыԥсы сеиӡаны иахатәи аҵых зызхәыцха смоуз сҩызцәа, итҟәаны иргоз асалдаҭцәа абыржәы еилауазыруа сыбла иаахгылеит. «Анаџьалбеит, ирла-хьынҵахәрахазеишь урҭ арыцҳақәа? Иахеижьҭеи иԥсыда-инхада? Аҵыхәтәантәи зуасиаҭ зарҳәаша дырмоуӡакәа заҟаҩы рынарцә мҩа иқәлада. Заҟаҩгьы ҿамҩак аӡы ишазгәаҟуаз анышә хьшәашәа рхы ны-қәырҵада.
Ани изжәыша аӡыхь ахы ыҵнамхыцыз, зан лыхьӡ ҳәаны зылаӷырӡ еиқәызҳәалоз аҷкәын иԥеиԥшхазеишь иахеижьҭеи?» – абарҭ ахәыцра хьанҭақәа ԥсцахак сымҭо сыхәцә иныҵагылеит.
Сеиҭанаизхәыцит Мыса: «Иара ибзоурала ҿа сзырҳәаз иеиҳабацәеи иареи уажәы ишԥеиҿаԥшуеи? Сара сыбналара еиҵызхаз иара Мыса ихаҭа-ԥсаҭа иоуп ҳәа деилыркаазар иеиҳабацәа? Иахатәи ашара иҿахәы иҿырхуазҭгьы? Анцәа дыҟоуп, анцәа мҩамыжда дықәҵа!» – сгәы сынҭашәиит.
Амра анҩыҵхаха, сызқәыз аҵла сылбааит. Сшьапы сыхьуан, аха исычҳартә сыҟан. Ладеи-ҩадеи ахьакәыз ҳәа сзеилкаауамызт. Иаасыкәыршаны, ҳәаак змаӡамыз абна еиқәыцәашь еиҟаранатәуан. Иҟасҵара ҳәа исхәыцрыз сыздырамызт. Ауаатәыҩса ахьынхоз ааигәазу ихараӡазу сзеилкаауамызт. Саалаган, адәыӷба аҟынтәи сахьыԥаз, сахькаҳаз, уантәи абна сыҽшасҭаз, сызлацаз зегьы, хәыц-хәыц инеидысхәыцлеит. Аҵыхә-тәан, аҩада, абрахь акәзар ҟалап ҳәа схәыцит.
Исгәалашәеит сабду ҵлаԥҟара санигоз исеиҳәаз: «Ауаҩы дызқәымшәо акгьы ыҟаӡам. Ари ҳабна лассы-лассы аҟьалара ақәашьуп. Иудыруазеи, уара макьана усабиуп, аха уҩеидасыр, зны абнаҟны уҟьалар ҟалоит. Убысҟан, иухоумыршҭын, иаразнак хыхь иушәы-заалакгьы иааушәыхны иаарҳәны иушәуҵароуп. Ладеи-ҩадеи амырҩашьаразы, даҽа ҵлак акәымкәа, ашә-ҵла иарбан гану ашыцламҭә ахьақәу еилкаатәуп. Ашә-ҵла аладатәи аганахь ала ахаангьы ашыцламҭә ақәлаӡом. Уи есымша ашыцламҭә ахьақәиаауа аҩадахьтәи аганахь ала ауп. Ашә-ҵла ашыцламҭә ахьадиааз ала иудыруеит аҩада ахьыкәу, абри удыруазааит!» — ҳәа.
Абарҭ зегьы неидысхәыцлан, аҵлақәа срылаԥшуа сҿаасхеит. Аха ашә-ҵла макьаназы сылаԥш иҵашәомызт. Дара аҵла еилаԥса еилагылазгьы, сара избахьаз, сзышьцылахьаз ҳаҵлақәа иреиԥшӡамызт. Ирылысҳәаара
сзымдыруа срыхәаԥшуан. Урҭ неилык-ҩеилыкны ашыцламҭә рықәын, аха сара исыхәомызт. Ашә-ҵла акәын сзышьҭаз. Знык ладеи-ҩадеи ахьакәыз сзеилкаар, нас сшьапы рҳәазо сҿынасхарын. Аха макьаназы абна атоура сылагылан, сахьцо-сахьаауа ҳәа акгьы сыздырамызт. Насгьы сахьнанагоз, сызҿаҳауаз дызусҭаз сыздырамызт. Исыздырамызт аӷа дахьыҟаз. Исыздырамызт ауаа ахьынхоз, инхоз зусҭцәаз. Издыруан акызаҵәык – аӷа дызхыз адгьыл аурысқәа ишыртәыз.
Абарҭ шынеидысхәыцлоз хәыҷык саԥхьаҟа снаскьеит. Санынаԥш, сывараҿыҵәҟьа қәыц-ҵла хачақьак ихьыдхәаны, еиқәаҵәаӡа ажьынҵәры шҿаз збеит.
Уажәраанӡа инеидысхәыцлоз зегьы гәрыӡ-шашәаӡ инкаӡыҭын, абри ажьынҵәры сыԥсахара нақәганы иҿыхны афара салагеит. Ажьынҵәры зҿаз амахәҵәҟьа сзыфомызт абжьарак, абӷьгьы иаргьы еидкыланы акәын ишысфоз. Амахәқәа какалк рҿамкәа иааҭасырцәит. Аха уи гәларшәасгьы исмыхәеит. Сымлашьра еиҳагьы аҽарӷәӷәеит.
Сахьцоз ҳәа сзымдырӡо, смага-маго сышнеиуаз, избахьаз сзышьцылахьаз ахьажь абжьы саҳаит. Абри ахьажь абжьы убриаҟара саргәырӷьеит, лакә ԥшаласк насыҵасны, алеи-аԥси рыбжьара саашьҭԥааны Тур ихәы Адаужраҿы снаганы снықәнартәазшәа збеит. Сызлагылаз абнагьы, иаразнак Ҷаҷал ацәа нахыскааит.
Снаԥш-ааԥшуан, аха зыбжьы гоз ахьажь ахабар збомызт. Анаџьалбеит, знык снахьыԥшындаз ҳәа игәхьааганы саагәыкы-ҵәыкит. Ус, нахьхьынтәи амҵәыжәҩақәа хиаҵәааӡа хьажьык ԥырны иаасхалеит. Аамҭацк иналагӡаны иаасыхҭашәеит ахьажь ашәаӷь ишачычаз. «Иабацоишь?» – сҳәан, сылаԥш нах-мыршәаӡакәа ахьажь ахьцоз сшахәаԥшуаз, харагьы имцакәа ҵлакы инықәтәеит. «Насыԥ сымазар, ахьажь зықәтәаз шә-ҵлазаргьы иудыруазеи!» — сҳәан, убри ахьажь ахьықәтәаз аганахь
сҿынасхеит.
«Ҟыж, ҟыж!» – аҳәан, ахьажь амахәқәа неимнарҟьеит. Иара зықәтәаз аҵла снаҵагылеит. Иҟәашӡа, акәтаӷь агәеиԥш, ҩба-хԥа метра махә цырак аҿаршәӡамкәа игылан ашә-ҵла. Ашә азганк ашыцламҭә ақәшьшь иҟан. Сцәа сынҭрыхьҭшьаазшәа, сгәы ӡыӡарак нҭалан, ашә ашьапы снадгылан, ашыцламҭә ахьақәыз аган снапы нахьысшьит.
«Хымԥада, аҩада абрахь ауп! Алада ашыцламҭә ахьақәым акәхап!» – абри аасхәыцын, аҵлақәа ирылыԥхоз амырхәага здыԥхалоз ашә ашьапы снад-тәалеит. Ашә-ҵла ашьапаҟынтәи хәбаҟа ҽышьахәар аиҳа набжьамкәа, иҵабаахьаз ҵла дук ашьапы аҟны, «рхылԥа» шкәакәақәа рхаргыланы акәыкәбаақәа рацәаны ишеилагылаз гәасҭеит. «Аџьма имԥсыша амаҵә азылаҟәуеит!» – сҳәеит еиҭа! – Абас аԥсырҭа алакҭа санааҭагыло дсыцхраауеит, саџьал сахирԥоит, злыԥха ҳаура сикәыхшоуп! – сҳәеит сгәаныла. – Млала сыԥсырц сыҟамзар акәхап!» – сҳәеит еиҭа. Аха даҽа шәаракгьы саамҽханакит. Акәыкәбаақәа афатә шрылырхуаз здыруан, аха урҭ акәыкәбаақәа зегьы еиԥшымызт. Иҟан кәыкәбаақәак ашҳам злаз, иуфар ҟамлоз. Иҟан, аԥхьан исҳәан еиԥш, афара азыҳәан ишаз акәыкәбаа жәлақәа. Аха рыцҳарас исзыҟалаз, ифа-тәызи ифатәымзи акәыкәбаақәа сзеиҩдыраауамызт. «Хырқьиара ицаз, ҽада иала дааргеит!» – ҳәа, амла сҽасыргом шысҳәо, ашҳам змоу акәыкәбаа сҽасыршьыр акәын избаз еицәа анызбоз. Иаха сызцәынхаз алашәага фатә-гатәыс санроуаз.
Зхәы зыц иамго иеиԥш, сылақәа ҭраа, абарҭ акәыкә-баақәа ирзысхәыцра сзымдыруа стәаны срыхәаԥшуан. Ус иаалырҟьаны: «Ашҳам змоу акәыкәбаа ашьапы еиқәаҵәахоит, «ахылԥа» иахагылоугьы цәеиқәарахоит. Ани ашҳам змам, афатә злырхуа акәыкәбаа, аура-зоуроу асы аҟара ишкәакәахоит. Ашьапгьы шкәакәоуп, «ахылԥагь» шкәакәоуп!» – ҳәа зны Нина захьӡыз ҳгәыла аурыс ԥҳәыс
илҳәаз лажәақәа аасгәалашәеит. «Абри акәыкәбаа агьама убар, даҽа фатәык афара угәа-нарԥхаӡом, убриаҟара ихаауп!» – лҳәан, Нина лнапала илчаԥаз акәыкәбаа даҵасӡаны исымалырҽхәеит. Аха: «Акәыкәбаажә ыфаны гәаҟрас исымоузеи, ацәҳәыра сықәымхазар!» – сҳәан, исымуит. Уигьы уажәы иҿыцҳҳараӡа иаасгәалашәеит.
Сааҭ наҟьак абарҭ акәыкәбаақәа гәаныла рус аӡбара саҿын. Исфаргьы сҭахыҵәҟьамызт, аха исымфаргьы сылшомызт, сшьапқәа сеиҭарымго сҟалахьан. Акәыкәбаа сашьырц лахьынҵас исымазар, исымоуп. Самшьырц сыҟазар егьсыхьуам. Зегь акоуп акәыкәбаа самшьыргьы амла сагоит. Иҟалалакгьы ҟалааит сҳәан, акәыкәбаақәа ахьеилагылаз снархагылеит. Абни ашҳам змоу зеиԥшроу ҳәа Нина илҳәаз ааҵысхын, ашьапы снахәаԥшит. Иашаҵәҟьаны ашьапы еиқәаҵәаӡа иҟан. «Ахылԥагьы» аиқәара аахыҩлон. Наҟ инкаршәны, егьи акәыкәбаа шкәакәа ҳәа дызҿыз ааҵысхын, цқьа снахәаԥшит. Ауразоуроу ахгьы-аҵыхәагьы шкәакәаӡа иҟан. «Абри акәзаргьы абри ауп!» – сҳәан, убри искыз акәыкәбаа аиуа схылԥажә азна ҟәшәаны сааин, ҩаԥхьа ашә ашьапаҿы снатәеит. Скәыкәбаақәа рыфара сзымгәаӷьуа исываҵаны сыштәаз, сгәы иҭамкәа, схы иҭамкәа:
«Ои, риабина кудриаваиа!..» — ҳәа иныҵакӡаны гәырҩашәак слымҳа иааҭасит. Сшьапы шсыхьуазгьы схашҭын, афырҳәа сҩагылеит. Абна агәҭа ашәабжь инхәыҵыԥхаз, еиҳа-еиҳа исзааигәахон. Изқәысҵара сзымдырит. Иудыруазеи ашәа зҳәо аԥҳәыс, аӷа дызху аҭыԥ аҿы иаанхаз, аӷацәа зымҩа хырҵәаз, аӷацәа рбаагәара иҭахаз аӡә лакәзар ҳәа ақәсҵеит. Аха абри агәаанагара исоуз рацәак ахымҵит. Даҽа гәаана-гаракгьы аасыз-цәырҵит. Иҟамлози убри ашәа зҳәоз аԥҳәыс доурыс ҭыԥҳазаргьы, аӷацәа ирыдгылоз, урҭ аус рыцызуаз аӡә лакәзар? Ҳәарас иаҭахузеи, иҟалон. Имаҷызма зыԥ-садгьыл ҭины анемеццәа ирыдгылоз ауаа? Имаҷ-ӡамызт, урҭ рацәаҩымзаргьы, иҟан.
Зыԥсы зхыгга ашәабжь игоз еиҳа-еиҳа исзааигәахон. Сывараҿы ибжьынҵынгьы ибжьынҵымкәа, ихәа-жәынгьы ихәажәымкәа, аиаҵәара зҿассы игылаз аҵла ссақәа сҽынарылаӡаны саатәеит.
Рацәак мырҵыкәа ԥҳәыск, нахьхьи аҵлақәа дна-рылызбааит. Уи илкын сабду икалаҭқәеи им-ҵәышәқәеи сгәалазыршәоз, калаҷкәыр шкәакәак. Аԥҳәыс қәыԥш макьанагьы иныҵакӡаны илҳәон аурыс ашәа: «Ои, риабина кудриаваиа!..»
«Абри аԥҳәыс қәыԥш дымшәаӡакәа гәырҩашәак цәыҵахәаҽшәа илҳәозар, ҳаӷацәа ахьыҟоу арантәи харазар ҟалап ҟасҵеит. Уигьы хәыҷык сыԥсы снаргеит. Схәыцрақәа ак цон, акы аауан. Уажәраанӡа схы иҭам-шәацыз даҽакгьы аҽаасыкәнаршеит.
Сара адәыӷба аҟынтәи саныԥа, уеизгьы-уеизгьы, анемеццәа рлақәа рыманы, иара Мыса ихаҭагьы раԥхьа дгыланы исышьҭалон. Аха сыԥсы иаԥшәмахаз, адәыӷба иҵегь хара ицозар акәхарын. Иҩбахаз, абриаҟара иццакны иқәҟьа инеиуаз адәыӷба аҟынтәи аҵхыбжьон иԥаз, дԥыххаа дцеит ҳәа ада даҽак рызхәыцуамызт. Уи ус шакәхоз агәра ганы сыҟан. Зегьы акакәын дара рзыҳәан, аԥсра ԥсран, дара сыршьыргьы, схала сҽысшьыргьы. Ишакәхалакгьы сара сзыҳәан ргәы шдырҭынчхьаз здыруан. Амала, иаасыцрымҵуа исышь-ҭан, сара сышьҭахь Мыса илахьынҵахәрахаз…
«Ҳаи, ҳаи, жәлар рҵәыцәгьа анцәа иуқәиршәааит, ауаҩытәыҩса дызшаз! Уахьыҟазаалак, лаҳәа еиқәаҵәа злам ԥхыӡ маншәалак анцәа иуимырбааит, анцәа шьарда зымчу!» – абарҭ ашәиԥхьыӡқәа наишьҭасҵеит.
Аԥҳәыс қәыԥш дааиуа-дааиуа, абни акәыкәбаақәа ахьысыҟәшәаз, аҵла хәарҽ ашьапы днадгылеит. Лҽаала-лырҟәын, аттаҳәа акәыкәбаа шкәакәақәа рыҟәшәара дналагеит. Убысҟан агәра згеит, сара исыҟәшәаз акәыкәбаа шкәакәақәагьы игәҩарамкәа иуфар шы-ҟалоз.
Аԥҳәыс илкыз лкалаҷкәыр нхырԥшьыхаауа кәыкә-баала илырҭәхьан. Стәаны слыхәаԥшуан. Скәыкә-баақәа зҭаз схылԥажә сзымҵатәаз ашә-ҵла ашьапаҿы иахьышьҭаз саламкьысӡеит. Аԥҳәыс қәыԥш лкәыкә-баақәа анылыҟәшәа, даахьаҳәын сара сахьтәаз аганахь лҿаалхеит. Дшааиуаз, ани ашә амҵа акәыкәбаақәа зҭаԥсаны ишьҭаз схылԥа днахагылеит. Аҭҳарцәҳәа дааҭрысит. Сара избон аԥҳәыс лхы гарҭа лмоуа дшаҵәы-шаҵәуа дшаақәхаз. Ашьҭахь, лҽаалгеиан, дыҩны ддәықәларц лҽаназылкуаз аамҭазы:
– Бымшәан, саҳәшьа, уи сара схылԥа ауп. Сара соурыс салдаҭуп! – сҳәеит, иаархааӡаны.
Аԥҳәыс қәыԥш дыҭрысны дыҩырц лҽыназылкит, аха нас лҽаанылкылан, сара сышҟа даахьаԥшит.
– Бымшәан, бымшәан, саҳәшьа! Сара соурыс салдаҭуп, анемеццәа сырцәыбналеит! – сҳәеит.
Ажәак мҳәаӡакәа дсыхәаԥшуан. Саргьы сылаԥш аалхмыршәаӡакәа слыхәаԥшуан. Ҩажәифбаҟа шықәса лхыҵуазар ҟаларын. Лоура-лыҭбаара наӡа-ааӡак лакәын. Лыхцәԥара хьаԥштәалақәа рҽеикәыршаны лыгәчама ӡыршәрақәа ирықәын. Лыбла гәыраз цхаԥштәалақәа асадаԥ ҳәынҵәра еиԥш иҭыԥхаауан. Лыҵкы ӷра лас леихадақәа инархысуан. Лаԥхьа лыҵкы лгәы аҟәашра ааныжьны иҭыхын.
– Ихабымҵаӡо, саҳәшьа? – сҳәеит, илҳәо лҿамшәо ҳалаԥшқәа анааидхалаӡа.
– Мамоу, мамоу, ихасҵоит, ихасҵа! – лҳәеит. – Ара уабаанагеи? – лҳәан, шьаҿак са сышҟа дааскьеит.
– Саҭабымҵан, саҳәшьа, агылара сцәуадаҩуп! – сҳәан, снеихеит, аха убри аминуҭ азын даасыдыххылан:
– Умгылан, умгылан, утәаз макьана! – лҳәеит, лыбжьы ԥсҭгагаха инҭылган. – Зынӡак узымныҟәаӡо? – деиҭа-насазҵааит.
– Сгылоит, аха сшымгылара иҟоузеи, даара сан-хьаауеит. Сара иаха адәыӷба аҟынтәи сыԥеит, саҳәшьа.
Нас, абра сахьыббо саанагеит. Иахатәи аҵых ақәыџь-мақәа срыцәшәаны аҵла сшықәтәаз аасыршеит. Аарла, цәгьаԥсышьала анемеццәа сыԥсы рцәызгеит! Ара уажәы сахьыҟоу, сахьану ҳәа иреицәа-иреиҳа акымзарак сыздырӡом. Алада ахьакәу, аҩада ахьакәу, ауаа ахьынхо хароума, иааигәоума, инхо ауаа ҳара ҳтәқәа роума, иҟоу-иану ҳәа акуак сзеилкаауам, саҳәшьа. Бара арахь ааигәа бынхома? Бахьынхо хароума, ишәарҭоума? – сҳәан, иааркьаҿ-ааркьаҿны, зда ԥсыхәа сымамыз зҵаарақәак налысҭеит.
Ҳамҭак, аҭак сымҭаӡакәа, лхы ларҟәны дгылан. Нас дҿыцҳҳараӡа деиҭанасҿаԥшын:
– Саҭоумҵан, аха уара уоурысума? – лҳәеит, схы инаркны сшьапаҟынӡа лаԥшыла сааимылдан.
– Мап, сара соурысӡам, саԥсуоуп! – сҳәеит.
– Нас соурыс салдаҭуп ҳәа зсоуҳәазеи? – лҳәеит даалак-ҩакын.
– Урыс салдаҭк сиҩызами, аурысқәеи сареи ԥсад-гьылк азыҳәан ҳаицеибашьуазар, еишьцәак реиԥш ҳаидгылазар, идеологиак азыҳәан ҳаицықәԥозар! – сҳәеит гәыкала.
– Сызусҭада, сызмилаҭда зуҳәа? – лҳәан, деиҭа-насазҵааит.
– Сара саԥсуоуп!
– Уабатәиу?
– Аԥснытәуп!
– Уи абыкәу иахьыҟоу?
– Амшын Еиқәа аҿықә аҿы иҟоуп. Иаакәыршаны шьха ԥшӡала иҭаҳәҳәоуп. Ҳара ҳаҳҭнықалақь Сухум ҳәа иашьҭоуп! – сҳәеит сгәы нкыдԥшаало.
– Аа, Сухум, Сухум! Сара уи ахьӡ саҳахьеит, сшым-неицгьы лакә ҭыԥуп рҳәоит! – лҳәан, лхы-лҿы аал-хаччеит.
Абри аԥҳәысҿа лара лтәала сҭылҵааит. Сыгәра лгацыԥхьаӡа лҽылыԥсахуан, лыԥшӡара аԥшӡара ацлон.
Лыхаара, еиҭаҳәашьак змамыз хаарак лыҵанаҵон. Уи сара схы-сгәы алаҟанатәуан.
– Ара иааҳакәыршаны аӷа дахуп, егьшәарҭоуп. Сара сахьынхо хараӡам. Саб иҩныҵәҟьа рбылхьеит, аха иаанхаз, ауаа зхыҵны ицаз ҩнык сыҩноуп! – лҳәеит лылахь неиқәылҵан.
– Бхала заҵәык быҩноума? – слазҵааит даарыц-ҳасшьан.
– Ааи, схала заҵәык сыҩноуп. Схаҵа дыршьхьеит. Саргьы ара баша ақыҭа саххаланы сыҟаӡам, аха уи зегьы… – иаразнак игәасҭеит илҳәарц илҭахыз аҳәара шылзымгәаӷьыз.
– Абна ҳахьылагылоу ҳәаа амаӡам, убриаҟара идууп. Бриансктәи абнаршәырақәа ҳәа ирышьҭоуп! – лҳәеит лара.
– Саҭабымҵан, ибыхьӡузеи? – сҳәан, сҽарԥсышәаӡаны слызҵааит.
– Сара Светлана сыхьӡуп. Сыжәла Романенко! Уара иухьӡузеи! – лҳәан, дхааӡа лаԥшыла сааимылдеит.
– Саргьы Ҳараз сыхьӡуп, сы-Мқанбоуп! – сҳәеит дахьсызҵааз сгәы иахәаны.
– Ҳараз, даара ихьӡы ԥшӡоуп, аҳәарагьы мариоуп! – лҳәеит лхы-лҿы налхалашан.
Абас абнаршәыра агәҭа агәаҟра ҳаибанардырит Светлана Романенкои сареи.
— Ҳараз, уара ухала абри абнараҿы уааныжьны ацарагьы, уара уҭахарагьы акоуп ҳәа исыԥхьаӡоит. Избанзар, иахьа араҟа аҭагылазаашьа ус иҟоуп. Убри аҟынтә, ус баша гәыԥсшәак науаҳәаны уԥырҵра сыламыс иаҵанакуам. Аргама ишызбо, ишыздыруа алемсақәа усызрыҭом. Уажәы уааныжьны аҩныҟа схынҳәуеит. Зегь акоуп алаԥш-ҿаԥшы шҳамоу, лашьцарак ҳахьӡаанӡа абна алҵра шәарҭа дууп. Сара схынҳәаанӡа уҭыԥ уахымҵысын, даара угәуҽаныз! Еиҭасҳәахуеит, сара ирласны схынҳәаанӡа ԥшь-блакы ухаз. Наҟ-наҟтәи аус
ушьҭан ҳалацәажәап! – лҳәан, лкалаҷкәыр аашьҭылхын, иаразнак ухы-угәы алаҟазтәуаз лаԥшы хаак насхьыршаны, ашьшьыҳәа абна еиқәара лыҽналҭеит.
Ҩаԥхьа абнеи сареи ҳаизынхеит. Сылаԥш нақәшәеит Светланеи сареи ҳаибабаанӡа, схылԥажә иҭаҵаны сывараҿы ишьҭасҵахьаз акәыкәбаақәа. Аиаша уасҳәап, цәгьала сгәы снархьит. Сгәы снархьит абарҭ акәыкә-баақәа лара иахьлысымҭаз. Аха, усгьы даауеит, усҟан уи азҵаарагьы ҳҳасабып сҳәан, сҽаасырҭынчит.
Сызҵатәаз ашә-ҵла иқәтәаны, хьажьык «ҟыж-ҟыж!» ахырга, ашәаӷь цырақәа ҟаԥшь-ҟаԥшьӡа иалыр-шәшәаны саԥхьа иканаԥсон. Шәаӷьык аашьҭысхын, иаагәылхны сҿы инҭасыршәит. Аҳаҷаҳәагьы иаасгәалашәеит, сан ашәаӷьқәа ргәы ргәылхны аџьанџьыхәақәа ирыԥхны икналҳауаз.
«Аџьанџьыхәақәа зегьы реиҳа ихаау ашәаӷьи арасеи ирылху ауп. Акакангьы иабаргәузеи, аха урҭ рҟынӡа агьама хаам!» – лҳәон сан. Арсана иӡыхь аҟынтәи ҩ-ԥҳалк аӡы аазгоз, ашәаӷь џьанџьыхәа аз-ӡыбӷьык илҭон сан. Ԥҳалк азна аазгоз, шәаӷь џьанџьыхәазар, ӡыбӷьык абжа ааԥҵәаны илҭон. Ус акәын ашәаӷь џьанџьыхәа ахә шыцәгьаз. Егьырахь, арасеи акакани рзыҳәан, ҩ-ԥҳалк Арсана иӡыхь азыҳәан уӷәк акакан џьанџьыхәа ҳалҭон. Сара есымша ԥшь-ԥҳалк анаазгозгьы ыҟан, уӷәк ашәаӷь џьанџьыхәа азыҳәан. Изеицәааӡарызеи, сан ианыл-цәызӡозгьы ыҟан. Амала, сашьцәа еиҵбацәа рылымкаа гәҩарас сҟалымҵартә сышьҭа сырӡуан.
«Сара изгазар, иахьатәи амыш иахьшәнынӡа анцәа исумырбан!» – анысҳәалак: «Ушәиԥхьыӡ удышьман ихы-иԥсы иақәшәааит, бзиак умҳәо! – ҳәа сан лгәы сыдаал-галон. – Ас гаӡашьа убахьоума, уара мцахә азҳа!» – ҳәагьы нацылҵон. Сара усҟан сгәы сҭаччон.
«Ҟыыж, ҟыыж!» – ахьажь ашә махәқәа инарықәԥала-аарықәԥало, ашәаӷьқәа ҿыршәшәаны исымҵанаԥсон.
Акыраамҭа ҳара ҳабнара гәакьа сылатәазшәа сгәы-сыԥсы рҭынчны, сқыҭа ԥшӡа азхәыцра аԥхыӡ ссир еиԥш салан.
«Ҟыыж, ҟыыж!» аҳәацыԥхьаӡа ҳаҵаҟа ииасуаз аӡиас Лаӷәашь ихықәгылаз ԥшь-ҿык зҭыҵуаз, ажәҩан хыла иҵзыԥссоз ашә ҟьантаз ду ааины сыбла иаахгылон.
Сгәалашәарақәа аки-аки хибатуа ишааиуаз, абыр-жәыҵәҟьа Адаужра ахәы саақәгылеит. Нырцә-аарцә мшаҽны ишызбаз иҟоуп. Мшаҽнеиԥш ацәылашамҭазын ҳхәы ԥшӡақәа еимнарҟьеит ҳабригадир исаркьал абжьы.
«Уаа, Асҭамыр! Шәыхҵәама, уара, шәара ихҵәаша! Ҿыҭбжьи саркьал бжьи шәмаҳауа, шәабақәӡааи! Акомхоз ҳәа акы шыҟаз шәхашҭма, шәара, акомхоз иалӡааша!» – Махаз дшәи-ԥшьиуа атрактор ацламҳәа ду ара амахә икнаҳау дадгылоуп…
Арсана Мқанба рыцҳа, Мысеи Гәаџьуеи иҽҭыхны дырҿагылоуп. Амандарина еиҭаҳаразы адгьыл рцәа-ӷәарц ихалаз атрақтор ааишьҭуам. Абас шә-сахьак сҿаԥхьа ишыхьыс-еиԥысуаз, нахьхьи амҩахәасҭа архәараҿы даавшәеит Светлана. Уи уажәы еиха хәыҷык лкын, абжьарак лнапқәа ҭацәын.
Ушьҭа аилашәшәарагьы аҽазнакуан. Нахьхьиӡа мраҭашәара акалҭ инацәхыкны еилыԥха-еилыԥхо ажәҩан иналыггеит раԥхьатәи аеҵәа. «Ари ҳара ҳҿы хәылԥы еҵәа ҳәа ҳзышьҭоу акәзар ҟалап!» – сҳәеит гәаныла. Ҳара ҳҿы хәылԥы еҵәа еиҳарак амзаҿа иацгылон. Есымша згәы ҩарханы, ахәреиԥш жәҩангәы иныҵагылоз амзаҿа аханы акәын иахьаацәырҵуаз хәылԥы еҵәа. Араҟа уажәы сыбла иаахгылаз аеҵәа,. амзаҿа ацӡамызт, иара ахала акәын ажәҩан аҵаҿы аҳра зуаз. «Уцәырҵра ҳзымышрахааит!» – сҳәан, сылахьи-сыџьымшьи аасӡатәит.
– Угәы сырҿыӷьит ҳәа сыҟоуп? Акыраамҭа саан-хацәазар ҟалап, Ҳараз, саҭоумҵан! – лҳәан, дааин, саԥхьаҵәҟьа иҵыҳәҳәоз аҵла хсаха днықәтәеит.
– Макьанаҵәҟьа ҽеила имлашьцац, ҳааԥеиԥшыроуп. Сара стәы мариоуп, дареи сареи аҩысҭаацәа реиԥш
ҳалибаххьеит. Урҭ сара ҽеила сырдыруеит. Изныкымкәа гәрамгарҭас сҟаҵаны адиуал сықәдыргылахьеит. Акырынтә сықәырҵахьеит-сықәырххьеит, «сеилыр-каахьеит!» Ушьҭа сыгәра рго џьысшьоит. Акгьы даҳԥырхагам ԥҳәыс ҟьаш-ҟьашак, лхы лымшьырц картош ҵабаақәаки, кәыкәбаақәаки дрышьҭоуп ҳәа ауп ишсыхәаԥшуа. Саргьы сҽырҳалал-ҽырбзамыҟәшәа рҿаԥхьа сқьачақьуеит. Ишԥаҟоуҵари, уи сара заҟа ихьымӡӷысшьо, заҟагьы схы-сгәы ахнаршәо, заҟа ҩныҵҟала абза гәырҩа сабылуа сара издыруеит, хыхь иқәтәоу сынцәахәы идыруеит. Аха иахьа ус иаҭахуп. Ус зегьы иҟарҵароуп, ус зегьы ирычҳароуп аиааира мра лассы абанҭ ашьхақәа инарывҵыԥхарц азыҳәан. Цәыӡда, лаӷырӡыда, гәырҩада анасыԥ лаша зыҟалаӡом, Ҳараз, иахьа аӡәгьы еилых-еилаҵа дҳамаӡам. Иахьа уаргьы, саргьы, даҽаӡәгьы анык ҳлыхшеит, хҭак еицҭаҳаршәуеит. Абас ауп сара сыԥҳәыс хшыҩ шыҟоу, Ҳараз, усхыччаргьы! – лҳәан, лқьышәқәа ччаԥшь хаарак нықәлырххит. Аха уи рацәак ахмыжькәа, лылахь ааиқәылҵан, ҵаҟа абӷьыжәра дылаԥшуа даатәеит. Нас, шәымҭакгьы мырҵыкәа днеиҵақьыз-қьызын, аҵәуара далагеит.
– Иҟалазеи, Светлана, ибыхьзеи иаалырҟьаны абасҟак бгәы бзырхьзеи? – сҳәан, сшьапы рҳәазо снеин, лмахәар ааскит.
– Саҭоумҵан, Ҳараз, чҳашьа змамыз хҭыск сгәалау-ршәеит! – лҳәан, лылабжышқәа аалрыцқьеит.
– Сара ибгәаласыршәану! – иааџьашьашәа сналаз-ҵааит.
– Ааи, абри уара уеиԥш ауп уигьы дшақәшәаз! – лҳәеит лыблақәа ахара икыдырхаланы. Уара уеиԥш ахьӡми, убригьы ҳара даҳтәын, дԥырҩын. Иҳаирплан жәҩангәла аибашьраҿы, аӷа иҳаирпланқәа ишызбоз хԥа лаишьҭит. Аҵыхәтәан иара дзықәтәаз аистребительгьы амца ацралеит. Убри зегьы сыла иабон. Аистребитель шиашаз
хланҵы ианҭала, иара парашиутла дыԥеит. Абри араион аҿоуп дахьтәазгьы. Сара соуп раԥхьа уи аразҟыцәгьа дызбазгьы. Сара соуп зегь раԥхьа иацәажәазгьы, ӡык инеиҿазырхәхәазгьы.
Уи дхәын иӷәӷәаны. Аарла ҩажәи акы шықәса дырҭагылан.
«Абааԥс, боурыс ҭыԥҳазар, сыӡырҭеи, сыԥсырҭеи, сҭахашьеи сҭаацәа сшәаџь зҳәо шәҟәык рзышьҭ. Бара боуп иахьала шәаџьҳәаҩыс исымоу. Сара сыжәла Николенко Сергеи Сергеи-иԥа соуп. Сҭаацәа нхоит Морозовск, Сталинградтәи аобласт аҿы. Кутузов иулица, аҩны 64. Сыхьӡала ибылшозар ашәҟәы сзышьҭ!» – иҳәан, илацәа неиқәиԥсеит. Анемеццәа рлашбыжьқәа ааҩуан харантәи. Урҭ ааигәаӡахаанӡа сара снапала деиқәыскит. Анемеццәа анааи, сара абна сҽасҭахьан, – лҳәан, ҩаԥхьа лылабжышқәа рҿаархеит. – Иааит урҭ алацәыбгақәа рлақәа еиҿашуа. Аха Сергеи иԥсы шҭаз ихьымӡаӡеит. Ус иахьыҟалазгьы анцәа иџьышьоуп. Ила шааԥшуаз цәгьаԥсышьа ирҭозар акәхарын.
Анемец салдаҭцәа раԥхьа игылаз, илақәа ӷраӡа, хыҟаԥшьаак данааихагыла, иаразнак ихы-иҿы ааицеикын, итапанча ааҭиган, Сергеи игәыҵәҟьа иныҵакны диеихсит. Убри алагьы уи ашьажәҩы игәы ааирҭынчын, ихы-иҿгьы неихаччеит. Сергеи дахьы-шьҭази сареи шә-метрак ракәын иҳабжьаз. Анемеццәа аурыс ԥырҩы абас ламысдарала ианизныҟәоз, аџь-гылҩа савагыланы сыԥшуан, зегьы-зегьы збон. Схы-сгәы еилаԥсон, аха иҟасҵагәышьоз, снапы наӡомызт, сшьапы наӡомызт.
Сергеи уаҳа анышәҵәҟьагьы дынцәыҵамыҳә-ҳәаӡакәа, леи-бгеи днарызныжьны илтышахәаша ицеит аӡыҩры шцара. Иҟасҵагәышьарыз ԥҳәыск, иаасыдгыло ҳәа аӡәгьы дсымамызт, схала заҵәык сааихахеит. Дааныжьны сзымцаҵәҟьеит, иамуит. Саангыларгьы сымала сымч иқәымхозшәа анызба, аҵла махәқәа наиқәҵаны сышзахәоз схынҳәит…
Сҩызцәа иҟалаз анрасҳәа, убри аухаҵәҟьа, ҽык зҵакыз аҽуардын ҳаманы, хҩык абаҳақәеи аҽагақәеи аашьҭыхны, аҵых агәы анааиҩнашоз, бнала мацара ҳдәықәлеит. Ула аҵәыршы ҭакызар иубомызт, иқәар-ԥссон.
Сергеи дахьышьҭаз ҳанааи, дшынышьҭасҵаз, ашьаб еиԥш дышьҭан. Даашьҭыхны аҽуардын днақәаҳҵеит. Убри ашьҭахь ладагьы-ҩадагьы цқьа ҳнаԥш-ааԥшит, ҳӡырҩит, аха ҭынчран. Ҳара иаадыруан ҳаӷацәа ахьыҟаз шыхараз. Аха иудыруазеи, аԥсы аӡәы дибаны, аӡәыр дааиуазар ҳәа ихаҩозар. Уи аҟынтә, сажәа саԥыҩлеит, аха Сергеи иҟынӡаҵәҟьа ҳнаӡаанӡа аԥшыхәҩы ддәықәаҳҵеит. Зехьынџьара шҭынчраз, шәарҭак шыҟамыз цқьа агәра анаага ауп иара иахьҵәҟьа ҳаннеи. Макьана дыԥхаӡа акәын дшыҟаз ахәашабга. Ашьшьыҳәа дҳаманы амҩа ҳнықәлеит. Ашара акыр шагыз ҳааит Сергеи изқәаҭыԥ ахьылаҳхыз. Уи изқәаҭыԥ ҳара ҳаԥсцәа анышә иахьамадаз иаҳзыҟамҵеит. Уахьҵәҟьа ицәыргара акы еиԥшымкәан ишәарҭан аҟынтә, рацәак ҳаԥсыжрақәа ирцәыхарамкәа, абна аҵыхәаҿы, раԥхьатәи амра ашәахәа игәы иахь-нықәыҷҷоз, шьыжьи-хәылбыҽхеи аԥсаатә рашәабжь иахьынеихырҳәаалоз, иара изгәакьаз аурыс дгьыл аҿы изқәаҭыԥ ылаҳхит. Ԥшьҩык-хәҩык ҳнеихагылан, иххаӡа иԥсҭгагаз ацәашьы ԥшӡа изаҳаркит. Уахь иҟоу далхымзарц, амаалықь итәарҭа иаргьы итәарҭахарц, иаргьы иԥсшьарҭахарц аныҳәаԥхьыӡ наишьҭаҳәаны, инаизхҭәаланы лаӷырӡыла ҳнеиԥырҵгәышьеит. Сергеи анышә дахьамадоу иаарласны уаргьы иусырбоит, Ҳараз. Уи сара сынарцә гәашә сынҭалаанӡа дысхасыршҭраны сыҟаӡам! – лҳәан, лылахьи-лыџьымшьи аалӡатәит.
Акыраамҭа ҿымҭӡакәа ҳтәан. Нас:
– Ушьҭа ҳдәықәлар ҟалоит, ԥшӡала! – лҳәеит Светлана, ҩаԥхьа лхы-лҿы налхалашан.
– Сабабго, Светлана? – сҳәеит.
Светлана аҟыр-ҟырҳәа дааччеит: «Ушәама, Ҳараз?
Аҳаҳаи акы уацәымшәан. Сара сахьыҟоу уаргьы уҟоуп! – лҳәан, снапы кны сҩалыргылеит. Нас иаа-лырҟьаны: – Уаагыл, уаагыл, ушьапы шухьуаз сызгәаамыгӡаӡеит. Ари аиха иску заазгазгьы схашҭит. Уажәыҵәҟьа!» – лҳәан, ишылашьцазгьы быца шьапыҵиаа шәпак ааԥылҟан, уаҳа зҭахымыз лаба ӷәӷәак ааслыркит.
Сара оумашәа дбаны слыхәаԥшуан абри аԥҳәыс. Ус сахьлыхәаԥшуаз, ааԥынтәи ашәҭыц еиԥш дыԥшӡан. Ааԥынтәи ашәҭыц еиԥш, абыржәымзар-абыржәы дынҿшәаны дынкашәап угәахәрын. Абри, аихаҟьара, анышә ажра акәым, аԥшалас дноуҭар даашьҭнаԥаап, мамзар хаҵа уск лылаӡоит-егьиуеит ҳәа аӡәгьы игәы иаанагомызт. Аха сара дызлазбаз, дызлеилыскааз ала, ианаҭахыз иахьаҭахыз хаҵа ҭҟьак диҩызан. Заҟа дразыз, заҟа дтатаз аҟара, алакҭаҟны дноугар, убриаҟара дыцәгьан. Аха лара лхы инаркны лшьапаҟынӡа илнаалоз аччара, ахаара, аԥшқарахра акәын. Амала, лара, уаҩы ибартә иҟан аамҭа дшарџьаџьахьаз, дшеицанакхьаз. Лара илҟазшьахәрамыз ахаҵамԥҳәысра лхыҵәахьан.
– Иҭабуп, Светлана еҳәшьара сзыбуит! – сҳәан, алаба аалымысхын инасыҵасыргылеит. – Светлана, анҭ сџьабаа зду скәыкәбаақәа аанҳажьуама? – сҳәан, сааччеит.
– Иабаҟоу укәыкәбаақәа, Ҳараз? – лҳәан, даасы-хәаԥшит.
– Иахьа бареи сареи ҳаиқәшәаанӡа исыҟәшәахьан, абан схылԥажә иҭаҵаны иахьышьҭоу! – сҳәан, сагьынахыччеит.
– Уара ухала иҟоуҵаз, уара уџьабаа ала иааурыхыз, иуԥшааз зегьы реиҳа агьама амоуп, зегь реиҳа ихаауп. Ишԥыкәу ишышьҭаҳамхуа! – лҳәан, скәыкәбаақәа зҭаз схылԥа аашьҭылхит. Нас сарӷьа сыжәҩа днаҵагылан, ашьшьыҳәа слыманы лҿыналхеит.
Шәи-шәи ҳааҭгыло, шәымҭақәак сыԥс сырго, слыманы даауан. Ҳшааиуаз, зынӡа схы-сгәы еилаԥсо саналага, саазвалахьаз, иҵыҩрны икажьыз аџьажә
сыжәҩахыр надҵаны сааҭгылеит. Ишызбоз сыблахаҵ неилагьыжьын, ихьшәашәаӡа аԥхӡы аасықәнаҭәеит. Аха ес-иныҟасҵалакгьы исыхьыз Светлана илсмырдырырц сҭаххеит. Аха ани, аҵыс ашьапы ахьыԥҵәаз харантәи избарҭаз, ари лызгәамҭо дыҟазма:
– Ҳараз, ухы хырлымкәа иубома? – лҳәеит Светлана днасыдҳәаҵалан. – Укәыкәбаақәагьы рыфаха умаӡеит, зынӡа умлашьӡозар ҟалап! – лҳәан, ашьшьыҳәа аџьажә амахә снықәлыртәеит.
Уажәраанӡа исызгәамҭацыз, лҩыҵра иҵакны илкыз еилаҳәарақәак аацәырылгеит. Иаразнак иаалыртлан, мгьалынгьы мгьалымкәа, чангьы ичамкәа: «Абри ухы нахыԥхьал, угәы хәыҷык иадамзаргьы иааннакылап!» – лҳәан, сак ааслыркит.
Сацәыԥхашьеит, аиаша уасҳәап, аха хәыҷык саалак-ҩакзаргьы, сыҽмырххацәакәа иаалымысхит. Уаҳагьы ажәак мҳәаӡакәа иааслыркыз «сымгьалсагьы» сфеит. Аӡәы ицәгьа иӡап, излыхыз ҳәа егьсзымдрит, аха оумашәа ихаан.
– Ҭабуп, бхәи-бҿи еигымхааит, Светлана, зегьы-зегьы рзыҳәан иҭабуп, анцәа ибцәимырӡааит. Баргьы саргьы иахьа гәыӷырҭа ҳамаӡам! – сҳәан, саагәыԥшаа-хыԥшааит.
– Угәы коумыжьын, Ҳараз, ишыдыдуа ақәа ауам. Уаҵәгьы ҳара ҳамышгьы еилгахра иҟоуп. Ҳара ҳамҩаду аҿгьы шәаҳәабжьык анымҩырц ҟалаӡом, уи агәра ганы сыҟоуп. Иахьатәи ҳгәаҟрақәа зегьы рышьҭамҭа ыӡны, ҳгәалашәара заҵәык аҿы иаанхо иҟалахра иҟоуп! – лҳәан, лоура-зоуроу днеихалашеит. – Ҳара иахьатәи ала агәҿыӷьха ҳамаӡам, баша шәымҭакгьы аамҭа арӡха ҳамаӡам! – ҳәагьы нацылҵеит аҵыхәтәан.
Абна аҵыхәа аанҵәан, акаршәра алашьцара ина-лызбааит. Ихбыл-ҿбылны радла еилагылаз аҩнқәа ирхагылаз аҵлақәа рыда, ари акаршәра еихҳәа-еиҵҳәа,
имашәырынгьы ҵла заҵәыкгьы ықәубаауамызт. Аҵәылашьца илашьцан.
– Анцәа имчала ҳаибга-ҳазҩыда ҳааит. Ее, абни алашьцара иалубаауа аҩны ауп сара иахьа лҩаҵәк ахьыҩасышьҭуа. Сааигәа-сигәа инхоит аӡәык-ҩыџьак, аха урҭгьы ҭакәажәцәоуп, ҭаҳмадцәоуп. Егьырҭ зегьы абри ҳәаа змаӡам абнара иамоуп, ипартизанцәоуп. Урҭи ҳара шьоуки ҳаимадоуп. Урҭ зегьы зҿу наҟ-наҟ еилукаараны уҟоуп! – лҳәан, гәашә хәыҷык днадгылт. Уи агәашә даҷ ссала еилаԥаны иҟан. Данааха, зынӡа абжьы мыргаӡакәа ашьшьыҳәа иаатит. Џьаргьы лашарак ыҟаӡамызт. Убриаҟара ҭынчран абыржәы аӡәы даахәыҵҟьап угәахәрын.
Светлана аҩны ашә ашьшьыҳәа иаалыртит: «Уҩнал, Ҳараз! – лҳәеит лыбжьы ныҵакӡаны. Нас сыжәҩахыр днаҵагылан, ашәхымс снахылган. – Ушьҭа ҳамҭак уаангыл! – лҳәан, днасԥырҵын алашьцара дналалеит. Аха абри сымҳәацкәа, иҭааӡа цәашьык лыманы даасыдгылт. Еихагылак иҟаз нышәтә ҩны шьҭасаҟьа хәыҷык ашәхымс сынхыҵит. Саанаԥш-ааԥшит. Аҩныр-гәы, еиҩырԥаны ицәны иҟаҵаз аӷәы жәпақәа рыла ихӷәын. Аҭӡамцқәа цқьа санааркыдыԥшыла ауп, раԥхьаҵәҟьа сышҩашьаз аныздырыз. Аҩны аҵаа-ҵла иалхыз ақыдқәа рыла еихасан. Уи ҳара ҳҿы аџьаргәал ҩны ҳәа иашьҭоуп. Убри аџьаргәал ҩны ақыдқәа ахьеихасаз, ақди-ақди рыбжьара, аупцәа асахьа змаз бамба еиқәаҵәала ибжьаҵаны иҟаҵан. Уԥсы ҩнахон, убриаҟара иԥхан аҩныҵҟа. Егьырахь қьырмыт шкәа-кәала еибыҭаз аплита акәакь икҿаҟаҵан. Гәыдкылак аҵаа-ҵла амҿы ршьшьаны аплита ахаҿы икаԥсан. Ажәытәтәи ҳцәарҭаӷәқәа угәалазыршәоз, убригьы ӷәыла еидсаланы иҟаҵаз, еихык-еиҵык ҩ-цәарҭаӷә кьаҿқәак кҿан. Згәы кыдгылахьаз стол гьежьык аҩны агәҭа игылан. Убри астол иадгылан ныцәла зтәарҭа ԥаны иҟаҵаз ԥшь-дес ҟәардәк. Убырҭгьы акырӡа инықәсхьаз ицәыҳәцәыҵәахахьаз. Ҳаныныҩнала инаркны, зынӡа зыблақәа аартны иҳахәамԥшыз цгәыӷрак аплита ахы иқәтәан. Аха зныкыршәа иаалбаан, сшьапқәа ина-рыҵаҳәит. Саргьы сгәы иамузт, сҽыларҟәны ахы аасшьышьит. «Уаҳа ауада амаӡамишь?» – аасгәахәит. Аха абри аҵыхәала агәыҩ-ҿыҩха сымҭакәа:
– Ушьҭа арахь усышьҭаланы, ашьшьыҳәа уааила! – лҳәан, Светлана саԥхьа дгыланы лҿыналхеит. Зынӡа абра ашә ҿоуп ҳәа сгәы иахьаанамгаӡоз, ашьҭахьтәи аҩны аҭӡамц агәҭаҵәҟьа иалаҟаҵаз аӷәтәышә аҷараҳәа иаалыртит. Смахәар аалкын, ашьшьыҳәа ҳныҩналеит.
Ҳзыҩналаз ауадагьы еихых-еиҵыхк акәӡамызт. Аихатәы каруаҭқәа ҩба ҩнагылан. Аха аихатәы каруаҭ ззумҳәара иҟоузеи, аура-зоуроу ажьакца аҿхысхьан. Аха зегьы акакәын каруаҭқәан, уаҩ дықәиартә иҟан. Акәакь аҿы саркьа дук кҿагылан. Иара акыр шықәсақәа зымч зшәахьаз акакәын, аха агәы мшаҽнеиԥш, ӡыжь иаҵәаҵас иҭасан. Усахьахәра иааџьоушьартә ицқьаны иунарбон. Иара зҭасаз изакә ҵлажәлаз, излыхыз сыздырамызт, аха избон ҳау уҳәартә ацыц ишырфахьаз. Ҩ-лампак ицыр-цыруа ирыцқьаны алаанда иқәгылан. Ахӷәра аԥхьа уахьааҩналоз, азал аҿы еиԥш, ӷәы-еиҩырԥала ихӷәын. Аха уаҩы игәы иаахәартә еиԥш, ицқьаны иԥссан, еилырган. Абраҟагьы жәытәӡатәи стол гьыжь хәыҷык ауада агәҭаҵәҟьа игылан. Убри астол иадгылаз аҟәардә даахан:
– Ушьҭа ҳамҭак абра уаатәа, сара шәымҭақәак сеиҭаноуԥырҵуеит! – лҳәан, даахынҳәны дцеит Свет-лана.
Сара ҳамҭак ҿымҭӡакәа астол сахатәан. Сҿаԥ-хьаҵәҟьа икыдын Светланеи лара илыдтәалаз ҷкәынаки. «Абра илыдтәалоу лхаҵа иакәгәышьазар ҟалап!» ҳәа аасхәыцит. Уахьихәаԥшуаз ҩажәихәбаҟа шықәса дреиҳамызт. Ашьеи ахши еилеиҭәон. Ихахәы наҳаракны иҵырффаны аҩада иқәҳәаны иҟан. Ларгьы лыхцәԥарақәа кахәхәакахәхәа лыҩ-гәыԥҳәык рыбжьара ирыхчынган. Абарҭ аарцәы еибамбар, уеизгьы-уеизгьы нарцәы еибамбар ҟаломызт ҳәа угәы иаанагарын. «Аҩысҭаа ихы-иԥсы ифааит иааихимбаар шԥамуи!» – сҳәеит гәаныла, сгәы ина-лырсӡаны.
Астол иаркны иқәгылаз алампа абла ҭаауан. Уаха џьара рыцҳарак, гәырҩак ыҟоуп, лаӷырӡык каҭәоит ҳәа угәы иаанагарымызт. Убриаҟара зехьынџьара ҭынч-рацәан. Шәымҭақәак схы-сыԥсы сеиӡаны дунеи ҿыцӡак сықәнагалан сышхәыцуаз, Светлана дааҩналеит.
Исҳәара сзымдыруа сгачамкны саанхеит. Уажә иааҩналаз Светлана лакәӡамызт. Уажәраанӡа еиқәыр-тәаны лхы ашьҭахь иртәаны илымаз лыхцәԥарақәа уажәы ҿыц иҳәаны алаԥшцәгьа ила ацәиӡартә, икахәхәа-кахәхәа лгәы иқәкәашоз лгәыԥҳәқәа иргәы-ҵаҳәҳәан. Асадаԥ ҳәынҵәра еиԥш иҭыԥхоз лыбла разқәа ԥсеилаҵаган. Лыҵкы лас жәҩангәԥштәала лыгәчама ӡыршәрақәа еиҳагьы иблахкыганатәуан. Имсыр қьаадшыз лгәы аҟәашра иҵагылаз лгәыԥҳәы хыр-ҩашәақәа ҭыҵны ицарашәа, лбырфын ҵкы иҭаӡсон. Лхы-лҿы лхарлашаны данаачча, иааихлырԥхьаз лыци-лышәи рыдшԥсараха, мацәыс еимҟьараны инауҿахысуан.
Стәан сара ҿымҭӡакәа, сылаԥш аалхмыршәаӡакәа слыхәаԥшуан. Ларгьы лыччаԥшь лҿықәырхх, аамҭацқәак дгыланы сылақәа дырхыԥшылон. Гәаныла, ҩныҵҟала ҳҩыџьагьы ҳшеилибакааз ларгьы илдырит, саргьы издырит. Аха ҟазшьалагьы хымҩаԥгашьалагьы, иҳан-ҳмырԥшӡеит. Нас нахьхьи, ҳгәаҵахь џьара мцабзк ҩыҵхахазаргьы ицәыргамкәа ҳҽааҳҳәынҷеит. Ажәак мҳәаӡакәа ҳаиҿаԥшуан ҳҩыџьагьы. Аҵыхәтәан Светлана саазыруалуашаз сцәанырра нарха амҭакәа, мчыла сгәаҵа ишынҭысшьыз ангәалҭа:
– Адаӷьгьы хәҵыш аамҭак амоуп, Ҳараз! Уареи сареи ҳаиқәшәара аҳаҭыр азы, шәымҭақәак ирыдамзаргьы,
акьаҭара иаҿу ҳгәалаҟара, алахҿыхра хынсырҳәырц сҭаххеит. Егьоумҳәан, ҳазлеиқәшәаз аамҭа шыхьан-ҭоугьы, иахьа сара Кавказнтәи асас дахь усҭоуп. Хәыҷӡак иадамзаргьы ҳаиқәшәара агьама амазарц, иԥшӡазарц сҭаххеит. Убри азын ауп уаха исцәыӡхьаз сҿара амышқәагьы, аамҭацқәак ракәзаргьы ихын-сырҳәырц зысҭаххаз.
Абри аҵкы исшәу смахәар нкылсымдеижьҭеи ҩышықәса нҭакәкәа иаанҵәеит. Ҩышықәса ҵуеит сгәырҩеи сареи цәи-мҵи реиԥш ҳаицрыхоижьҭеи. Абри аҵкгьы уара уаҳаҭыр азыҳәан исшәысҵеит. Амала, исыздырам уара иугәаԥхоу, иугәамԥхоу! – лҳәан, даанапырҟәыҷы-шьапырҟәыҷит Светлана.
Сара сцәанырра саӡаны сахьтәаз убас цәалашәара ԥхак гәыкы-ҵәыкуа схы инаркны сшьапаҟынӡа инас-гәылсит, ажәак мҳәаӡакәа сҩагыланы еҳәшьак леиԥш Светлана днасгәыдыҳәҳәаланы даагәыдыскылап ҳәа инақәскит, аха сгәаҳәара сагәылахан, иаалырҟьаны инасхыҵәаз сцәанырра сахәаҽӡошәа анызба:
– Оумашәаҵәҟьа исгәаԥхоит, Светлана быҵкы, ԥшӡала ибырхааит! Иҭабуп, быԥшӡареи быразреи рзыҳәан! – сҳәан, сҩагылан, асеиԥш ишкәакәаз лнацәкьара кахәхәақәа сымпыҵаӡыҭыр ҳәа сшәозшәа, лнапы аашьҭысхын снагәӡит.
«Абзиабареи агәаԥхареи егьа гәырҩацәгьа, егьа мцабз еишьылҟҟара ирылоуршәыргьы имбылӡозаап. Адунеии ахраҭи рыбжьара мацәхарҟәарак ада набжьамкәа, анарцә ахышә инылагылахьоу ауаҩытәыҩса игәыӷра ицәызмырӡуа абзиабара мцахә азҳа! Уара иуиааиуа хьаа цәгьагьы ыҟам, аԥсра хьшәашәагьы уара уҟны имчы-доуп!» – абарҭ сцәала-шәарақәа ирхылҵыз ажәақәа сгәаҵа инҭысҳәааит.
Иараби, ус акәымзар, ацәанырра зегьы иры-миааи-уазар, уажәы абри ацәанырреи, абзиабареи ртәы азхәыцха, алацәажәаха ҳамоума, ҳаӷеиҭа, уажәы
ма ушьҭан аума ҳлахьынҵа анҳаижьо ҳәа ҳанԥшу. Аха иҟоуп адоуҳаи аԥсҭазаареи ирхылҵыз акы, уи злаҟоу, ишыҟоу, иахьынтәааз, иамчу атәы еиҭаҳәашьа-еиҭаԥсашьа змам, ашәцаԥхак, ашәчықьмаџьак ирҭацаԥхоу, аартышьа, цәыргашьа змаӡам маӡак. Уи аҽԥыхәшә еиԥш абзиабара иацгылаз, ԥсра-ӡра зқәым, еицамкуа, адунеи иақәлахо цәанырроуп. Уи ус шакә-ҵәҟьоу сацәымҩашьо абыржәыҵәҟьа агәра згеит.
– Иухәыцуазеи, Ҳараз, ублақәа умч мырхакәа, ухҭыс сахьақәа ирылахаӡеитеи? Аԥхьан исҳәан еиԥш, уахатәи аҵых иҟьаҟьаӡа иаашаанӡа, акәтаӷь ԥымҽӡакәа уаргьы саргьы иҳакәшоит. Адунеи ахи-аҵыхәеи гәырҩа-гәырчык ашьҭамҭагьы ыҟаӡам. Иааҳакәыршаны аурыс дгьыл агәы кылызжәо анемеццәа рмагәқәа рышь-ҭыбжьгьы ҳаҳаӡом. Иааҳакәыршаны аҩнқәа ирыкә-ҵәишо амцабзқәагьы ҳазгәаҭаӡом. Ее, дубома, сшы-хәыҷӡаз схы-сыԥсы зысҭаз, зыԥсҭазаара ԥшаласҵас иниасыз. Жәамыш реиҳа иаргьы саргьы аԥсҭазаара изаламыччаз, изаламгәырӷьаз, зҟазшьеи, зыԥшӡареи сынарцә гәашә иҭазгало, раԥхьатәи сыбзиабара дахькыду. Уаха шаанӡа убригьы дысхасыршҭуеит, убригьы сихьҵәуом. Ус анакәха, уааи ҳамхәыцып ҳамҭак. Уажәы зегьы раԥхьа игылоу уара уоуп. Уара амла ӷәӷәала уакуеит. Абри, акәты иалшаз акәтаӷь ауп! – лҳәан, ача еиқәаҵәа ирҵаӷаӡаны илыххыз асақәа амсатә саан инаныԥсаланы саԥхьа иаақәлыргылеит. Ԥшь-картошк жәны ирыцқьаны инавалыԥсеит. Нас наша рҵәқәак асаан инанылыԥсалеит. Литра бжак ауатка аақәлыргылеит.
– Ушьҭан, ҳамҭак ашьҭахь, ачаигьы сыршуеит, сшубақәо сыҟаӡам. Кәтаӷьк хәҩык ирыззырхо среиуоуп, аҩыза, Ҳараз! – лҳәан, илгәарԥханы даачеит. – Уажәы ромкак-ромкак ауатка аанаҳкылап! – лҳәан, лаԥхьа ирҭәны иқәгылаз ахпыҿ хәыҷы аашьҭылхит: – Абри аҵәца шьҭысхуеит, аибашьраҿы иҭахаз, зықәра иахьымӡаз
ҳаҷкәынцәа рзыҳәан, иаарласны ҳиааира азыҳәан! – лаҵәца сышҟа ианаалырхха, иналнысҟьеит.
– Жәлар ирыхәо анцәа иҟаиҵааит. Зегьы ҳаззыԥшу ҳиааира ааигәахааит! – сҳәан, саҵәца ымжәкәа Светлана саалзыԥшит. Нас уаҳа ажәак мҳәаӡакәа, ллакә блақәа ршәахәа сныҵылган, лаҵәца хәыҷы еиҭа насынҟьаны инҭыркәкәаны инықәлыргылеит. Саргьы аарла сшьапы сшықәгылазгьы саҵәца зжәит.
– Аҳы ушьҭа уаҳа сцәажәаӡом какалк укаанӡа! – лҳәан, аҭамзара нацҵаны дындәылҵит.
Сара еимҟьарак шаазбаз иаразнак акрыфара салагеит. Исымҵагылаз ахәыҷы сеигӡаны ишынх-србкаауаз, Светланагьы дааҩналеит. Уи чахы еиқәаҵәак абжа лкын.
– Абри, анцәа илыԥха лоуртә, Настиа ҳәа сгәыла, зықәрахь инеихьоу ԥҳәыс быргк, асас ушысҭаз анласҳәа, абри ачахыбжа сылҭеит. Лареи сареи абра аанда ҳаб-жьоуп! – лҳәан, лчахы бжа аалыххын, асаан ина-нылыԥсалеит. – Акәыкәбаақәа уаҵәазы ихиахоит. Уаха абри ахь-мыхь уҽалоугӡагәышьароуп! – лҳәан, лоура-зоуроу днеихалашеит. – Настиа ҳәа сызҿу хҩык лыҷкәынцәа аибашьра ицеит. Реиҳабы Сталинград ахақәиҭтәразы дҭахагәышьеит. Агәыбжьанытә хәымыз рышьҭахь, аҵыхәтәантәи ишәҟәы ааит. Убринахыс уаҳа ихабарк ҳәа ҟамлаӡеит. Аиҵыбӡа абра Бриансктәи абнақәа рҿы апартизанцәа дрылоуп. Мызкахьы знык, еимҟьарак шааибаз даадыххыланы иан лыԥсы ҭоу-иҭаму еилкааны дцагәышьоит. Иара убри иоуп саргьы апартизанцәа сырзырдырыз, – лҳәеит Светлана.
– Нас, бара апартизанцәа аус рыцыбуама, Светлана? – сҳәан, слызҵааит.
– Ааи, ԥшыхәҩык иаҳасабала ари аӷа дызху ақыҭаҿы сыҟоуп. Ҳараз, сара ҭоуба сҳәахьеит, ари амаӡа аӡәгьы илымҳаҿы ишнасымго ҳәа, аха уара угәра ганы иуҵасымкит. Убри инахыншьаланы иудыруазар сҭахуп
сара сышмедеҳәшьоу. Уиоуп сара занааҭс исымаӡоугьы.
– Иҭабуп сыгәра ахьыбгаз азы! – сҳәеит иаар-кьаҿӡаны. Аҵыхәтәан ауп Светлана ианласҳәаз, сара ари абна сылазгалаз ахҭыс атәы. Иласҳәеит имӡакәа, аргамаду шьра ҳшыргоз. Иласҳәеит уи азыҳәан сшәаны, мамзаргьы ахеиқәырхаразы, сҩызцәа кажьны адәыӷба аҟынтәи сышмыԥаз. Илцәысымӡеит анемеццәа ркоман-даҟаҵара исырҭаз адҵагьы зеиԥшраз. Иласҳәеит Мысеи сареи ҳаизыҟазаашьеи, иахьа иара дшыԥсахыҩхази аҭоурых атәы. Апартизанцәеи сареи ҳаимадахар шысҭахыз Светлана иналгәықәсшьыр сҭахын, аха лаҳәара сзыгәаӷьуамызт. Исыздыруамызт лара апартизанцәа дрымадазу, дрымадамзу. Уажәы уи атәы лара лхала ианылҳәа, апартизанцәа дышрымадаҵәҟьаз игәҩарамкәа агәра анызга, снахыкәша-аахыкәшо акәымкәа:
– Светлана, иахьазы бара баҟара исзааигәоу араҟа аӡәгьы дсымаӡам. Бара багьсаҳәшьоуп, багьсашьоуп, багьсҩыза гәакьоуп. Ишыббо зехьынџьара сымҩақәа куп. Уаҳа даҽа хырхарҭак сымаӡам. Бгәы ишԥаанаго нас, апартизанцәеи сареи ҳаибардырра былшап бгәахәуама? – сҳәан, сгәы нҭыӷьӷьааны слызҵааит.
– Ҳараз, уи уара иуҳәаанӡагьы сазхәыцхьан. Саргьы избоит убри ада уаҳа даҽа мҩак шыҟам. Сгәы иаанагоит, уара уҩыза гәыла-шьамхыла иӷәӷәоу, зуаажәлари зыԥсадгьыли бзиа избо, ргәырӷьареи ргәаҟреи ирылахәу, дәныҟалагьы ҩныҵҟалагьы ицқьоу иԥшӡоу ауаҩы мап ицәыркрым ҳәа. Сара уи аус азыҳәан исылшо шухысымбаауа агәра усыргоит! – лҳәеит Светлана сыхәда днахалакьын. – Уи аус аиҵхаразы аамҭа маҷӡаны иҳамоуп, ирласны изхаӡгылатәу акоуп. Уи азыҳәан угәы рҭынч, исылшо зегьы уара иухыбаахом! – ҳәагьы еиҭа нацылҵеит.
– Ауаҩы ӷасгьы ҭынхасгьы имоу ауаҩ иоуп. Убри анаҩыс, иҟоуп алахьынҵагьы, аманшәаларагьы. Бареи сареи ҳаиқәымшәар сара сынасыԥ аҟәараҩа илашәар ҟалон.
Бара, Светлана, сыԥсгьы слахьынҵагьы браԥшәмахеит. Сара исыздырам заҟа мшы, заҟа ааԥынра сырԥылараны сыҟоу. Амала, издыруеит бара исзыбуз абзиара, сынарцә гәашә ишҭазгало. Бара сынасыԥ баԥшәмазтәыз, зегь зымчу анцәа ду сикәыхшоуп! – сҳәан, сҩагылан, исзааигәаӡаны итәаз Светлана лнапы азқәа сеиҭанагәӡит.
Лара изаҟаразаалак ажәак лыхәлымшәеит. Ҩ-лаӷырӡык лыблақәа инархышәшәаз, лӡамҩа инықә-кәраан рҿаархеит. Лара дтәаны дсыхәаԥшуан лыблақәа неихмырсыӷьӡакәа. Нас ашьшьыҳәа дҩагылан, дааин саԥхьаҵәҟьа днатәеит.
– Саҭоумҵан, Ҳараз! – лҳәан, лхы ааганы сгәы инадылҵеит. Иаразнак афымца насгәылсызшәа сцәа сынҭрыхьҭшьааит. Лхыцәхәыцқәа сӡамҩа иахьнықә-ҳәҳәыз цәанырра еиҭаҳәатәык ирҩышьыгаха сынӡаа-кәкәалеит. Уажәазы хыхь – ажәҩан, ҵаҟа – адгьыл егьызбаӡомызт. Сыԥсеивгара ашьҭыбжь, сзырҭаслымыз сцәанырра сцәыӡшәахнатәыр ҳәа сшәон. «Ҳаи, ҳаи, иахьакәым ала анцәа сумырҩашьан!» – абри сгәаҵа инҭысҳәааит. Раԥхьа инхышхыҵәаз сцәалашәарагьы аҽааиқәнакит. Лхахәы иалакны искыз снацә-кьарақәагьы аԥырӷы нархьысызшәа саарыхеит. Абри аамҭазы Светланагьы лылабжыш лҿаҳәҳәы исгәыҵаҳәҳәаны илкыз лыхгьы дааҩахеит. Агәырҩа хьанҭа зхыз лыблақәа насыдырхаланы дсыхәаԥшуан. Нас лыблақәа аас-ҟәылхын, аҭӡамц аҿы икнаҳаз лхаҵа ипатреҭ лыблақәа надлырхалеит. Сарма напы илкыз лшьышьуан, илшьышьуан. «Рыцҳа лхаҵа игәырҩа схылгагәышьоит!» – сҳәеит, адунеи азна даарыцҳасшьан. Нас зныкыршәа:
– Ҳараз, сымыш! Сцәа-сжьы ҵәуеит, уарамыжда. Есуаха гәырҩала ихала заҵәык ҳаӷоу аԥшьҭӡамцк дрыбжьахааит. Есуаха ухы-уԥсы аҟара бзиа иубоз уҩыза гәакьа иблақәа урхыԥшыло, арахь иареи уареи адамра хьшәашәа шәыбжьаны, ибаҩ-ишаҩ ахьамадоу ахьакәу узымдыруа, аԥсы гәырҩеи, абза гәырҩеи рыбжьара уаныбжьахалак, ахгара даара иуадаҩуп! – лҳәан, ҳамҭак
снапгьы ааумышьҭӡакәа иҳашҳаҭәарахаз алакә ҭыԥҳа леиԥш днышьхныԥсылеит.
Стәан саргьы, сааҵысыр дгьыли-жәҩани насхаӷәасар ҳәа сшәозшәа.
– Урҭ зегьы бзиоуп, еилкаауп. Иӡхьоу-иԥсхьоу ауаҩы дизыргылом. Аԥсҭазаара ԥсҭазаароуп иара атәы ҟанаҵоит. Ари аԥсабара иазакәануп. Аӡә диуеит, даҽаӡә дыԥсуеит. Аӡәы иқәра афаха иеираӡоит, егьи дықәра-хьымӡахоит! – лҳәан, агәырқьҳәа лгәы дынҭаӷызит Светлана.
– Светлана, бара анцәа дхабҵома? – сҳәеит иаалыр-ҟьаны.
– Ааи, анцәа дышԥахасымҵо, дхасҵоит! – лҳәеит, даамкәанызанаӡакәа.
– Аҳалалра адоуҳа ацума? – сеиҭаналазҵааит.
– Уеизгьы-уеизгьы, Ҳараз! Аҳалалреи аразреи, ацқьареи рҳақи рдоуҳаи дууп. Урҭ иранажьхои, ирынԥои ҵҩа амаӡам! – лҳәеит гәык-ԥсыкала.
– Нас ус акәзар бара быԥшәма Володиа макьана иижәша аӡыхь ахы ыҵнамхӡацызт. Иара иаҟарагьы иразыдаз, ицқьадаз. Нас ауаатәыҩса ирхылаԥшхәу абри аеҵәыш еиԥш ицқьа-шәқьаӡа иныҵхахаз, гәнаҳарак зыхәда иқәзымҵацыз арԥыс, абас заацәа анцәа дзи-хыццакызеи? – сызҵаарақәа инарышьҭасырххит.
– Уара анцәа дхоумҵаӡои, Ҳараз? – лҳәеит Светлана.
– Сара саагылазаргьы анцәа дхасҵоит! – сҳәеит.
– Анцәа ишәҟәы абиблиа ҳәа изышьҭоу уаԥхьа-хьоума? – деиҭанасазҵааит.
– Мап, самыԥхьаӡац! Аха иану агәра згоит, акык-ҩбак иаҳәогьы здыруеит! – сҳәеит, уи анцәа ишәҟәы сахьамыԥхьацыз аахьымӡӷысшьан.
– Уи ашәҟәы уаԥхьахьазар, асеиԥш иҟоу азҵаара уҭиӡомызт. Абиблиа иаҳәоит: «Адунеи аҿы гәнаҳа ҟамҵаӡакәа, зыԥсҭазаара ажәразгази, гәнаҳа зыхәда иқәымкәа заа здунеи зыԥсахыз ақәра хьымӡеи џьанаҭ ргыларҭахоит!» ҳәа. Абри гәнаҳала иҭәу адунеи лахьышәышә, аҽеиқәа, ацқьақәа аԥсабара ишаҭаху еиԥш,
анарцәгьы, ҩныҵҟалагьы дәныҟалагьы ашьыжьтәи аӡаӡа еиԥш ицқьоу дырҭахуп! – лҳәан, абиблиа ианылхыз ажәа ԥшьақәа неишьҭаргыланы инеиқәылԥхьаӡеит. – Гәнаҳада заа здунеи зыԥсахыз ақәра хьымӡа амаалықь итәарҭа итәарҭахоит. Уи аганахьала Володиа изы сгәы ҭынчуп. Уи ахраҭахь амаалықь итәарҭа шитәарҭахо агәра ганы сыҟоуп. Уахьгьы аҽеиқәа роуп ирҭаху. Ахәымга арахь дшыр-ҭахым еиԥш, уахьгьы дырҭахӡам! – лҳәан, Светлана дҩагылан, лылахьи-лыџьымшьи аалӡатәын, ҳазшаз днаиеихырхәан, лқьышәқәа маӡажәақәак нықәҳәацәо даагьыжьит.
– Аҳа, ушьҭа ҳазлацәажәақәо зегьы ааныжьны ушьапахьы ҳаиасыроуп. Аплита иақәгылаз аӡгьы шит. Ауаҩытәыҩса аума данақәшәалак, аума иӡбыроуп. Аибашьра иалагеижьҭеи, иудыруазеи иахьысҭаххо сҳәан, хәшәтәыга ҳаскьын ҳәа сан ислырбахьаз зегьы ракака ыҵхны иҵәахны исымоуп. Убырҭ ирылоуп ахәра рӷьага адац. Исымоуп иара убас аԥҵәареи, аҭԥареи, аҟәаҟәареи зхәышәтәуа аҳаскьынқәагьы. Уажәы убырҭ аҵиаақәа рыбӷьи рдацқәеи рҩаны исҵәахыз, аплита иақәгылоу аӡы зҭоу аведра иҭаԥсаны ихасыршит. Ушьҭа хәыҷык ахԥсыхь анцалак, ушьапы ӡааргыланы иаҳҟәиоит. Уи ачрагьы ахьаагьы арсындоит. Ушьапы уеизгьы-уеизгьы аԥҟара-ажьҟара, мамзаргьы гәырк аҭахны иҟаӡам сара излазбо ала. Зны смедеҳәшьашәагьы сыҟамзи сара ахәаша! – лҳәан дҩагылеит.
Абыржәы акгьы иалаҳәаӡамкәа ахыҭҟьара еиԥш сыбла иаахгылеит адәыӷба ааныжьны саныԥазтәи ашәымҭақәа. Сыбла даахгылеит ишакәхалакгьы сызԥырызгарц зҭахыз Мыса. Сыбла иаахгылеит анемец фицарцәа диверсантра, чарҳәара Аԥсныҟа сзышьҭырц зҭахыз.
Ҭахак снаҭомызт зҵаарак: Мыса изиҭахыыз, уеизгьы-уеизгьы, диверсант-чарҳәаҩыс ҳаԥсадгьыл Аԥсныҟа сдәықәҵара? Еиҳа изиҭахымхазеи сҩызцәа ахәаҽырҭа
акамераҿы иахьыршьуаз срылаҵара. Сара ҭакс иҟасҵоз акызаҵәык акәын: Мыса сара Аԥсныҟа сырзаашьҭыр, зегьы акакәын ҳара ҳтәқәа сшыркуаз, сшыбаан-даҩыртәуаз идыруан. Сыԥсадгьыл ахәшьадра сахьа-зыразхаз, анемеццәа рыдҵа анагӡара сахьақәшаҳаҭхаз уҳәа, ԥсахҩык ишихәҭаз ашьауӷа сықәырҵар шалшозгьы идыруан. Мыса идыруан, сара змилаҭи зуаажәлари ираӷахаз ҳәа сыздыруаз сқыҭеи сраиони ахи-аҵыхәеи зегьы ишрылаҩуаз. Аҵыхәтәан сҭахарагьы суаажәлар сшырымҵәуоз. «Ала, ала ԥсышьа ауеит. Џьаҳаным ҭыԥхәрас анцәа ииҭааит Ҳараз Мқанба!» – шырҳәоз. Убри алагьы иареи сареи аханатәтәи ҳаиӷара ашьа кәапеила итон. Убри алагьы иара ихы ӡыригон, ихы ирыцқьон. Иҩбахаз: Мыса ахааназы ишьҭа ирӡуан гәрыӡ-шашәаӡ. Иара анемеццәа рҿы иҟаиҵоз, иара итәқәа инапала ишишьуаз, ишихәаҽуаз атәы аҵыс иаҳәомызт, аҳәыҳә иаҳәомызт. Урҭ зегьы ҵәахын быжьрабыжьҵәа, анемец дызхыз аурысцәа радгьыл аҿы. Дхынҳәуан иара иҩныҟа, ӡаарах-ҳәаарахла еизигаз иҳамҭақәа рыла игәышԥы зегьы рыԥхны.
«Иԥсы иманы дхынҳәит, рыцҳа, шьала икәабоу ҳамҭала игәы ҩычаны. Мышкызны иҷкәынра ихьӡа-заргьы, баба, иахьа иԥсадгьыли иуаажәлари рыхь-чаразы аӷа диҿагыланы деибашьит. Усҟан импыҵҟьаз игаӡара шьала ишәеит!» – рҳәарын иуаажәлар. «Анаԥ-шҩы дхыршәҩуп!» – абас ҩысҭаарала, маҳагьарала дхәыцуан Мыса. Сара имҩа игәҩарамкәа сизаԥыргозар, ишьҭахьгьы иаԥхьагьы, ишьаарҵәыра мҩы ирыцқьон. Шаҳаҭ даиоуамызт Мыса инапқәа иашьцәа ршьа иахьшыз.
– Абар, ушьапы ахәшәгьы ахьаазгаз! – лҳәан, лведра ахԥсыхь ахҟьо илыманы дааҩналеит. Аведра наганы саԥхьаҵәҟьа иналыргылан, анс-арс акәымкәа, исыхьуаз сшьапы аилыхра лҽазылкит Светлана. Аха иаразнак лнапы ааныскылеит.
– Иҟабымҵан, Светлана, уи сара сзын игәнаалам,
баргьы исызбаҭәашьом. Уеизгьы-уеизгьы схи-снапи еиқәхартә сыҟоуп, рацәак иԥшӡам! – сҳәеит.
– Уажәы иԥшӡоуи иԥшӡами, иахәҭоуи иахәҭами раха ҳамаӡам. Уажәы уара ушьапы бзиаханы, уӷәӷәаӡа уҩызцәа урывагылар ауп уаргьы иуҭаху, саргьы исҭаху. Убри аҟынтә, суҳәоит ихьаам хьаас иҟоумҵарц азы! – лҳәан, ашьшьыҳәа мацқьа-шьацқьа сшьапы наганы аведра инҭалыргылеит. – Алагьангьы ҳамамкәан акәӡам, аха абри аиларш ушьамхаҟынӡа иӡаагыла-зароуп! – лҳәан, сшьапы дахӡыӡааны иҿылыӡәӡәааит.
Акыраамҭа сшьапы аӡы иӡаагылан. Лара дысԥы-рымҵӡакәа дсыдтәалан. Аха ҿылҭӡомызт. Лыблақәа кыдхаланы акы дазхәыцуан.
Акыраамҭа сшьапы аӡы иӡаагылан. Ушьҭа иаз-хазаргьы иазхеит анылгәахә, иааҭылган аҟәардә лаҟә инықә-лыргылеит. Нас даалаган анарма шкәакәа уатка џьбарала ирцәаакны иакәлыршеит. Убри ахыхь акомпресс иазкыз ақьаад накәыршаны бамбала иҭалыҳәҳәеит. Аҵыхәтәан бинтла иҿаҳәаны даалгеит.
– Иҭабуп, Светлана, схьаақәа зегьы насхыҵны ицазшәа збоит. Иашаҵәҟьаны бара бнацәкьарақәа лакә нацәкьарақәоуп! – сҳәеит гәык-ԥсыкала.
– Иусмырхьӡеи? – лҳәеит Светлана исҳәаз, лгәы ишахәаз удырратәы.
– Зынӡагьы исызгәамҭаӡеит. Убриаҟара ихаан бнапқәа. Ари ҿырԥшӡагас акәымкәа, гәык-ԥсыкала исҳәоит! – сҳәеит, исҳәаз агәра лгарц даара исҭахны.
– Макьана уахьҵәҟьа сымнеиц, аха сара смедицинатә еҳәшьоуп! Уиоуп сара аханатә аахысгьы занааҭс исымоу. Снапы хаазаргьы ԥхашьараӡам, иҿасҳәахьоу ахәцәа рацәаҩуп. Иара абраҟагьы снап иану сыдҵа хада анаҩысгьы, иҟалалоит лассы-лассы ҳсалдаҭцәа рҿа-ҳәара ансықәшәогьы. Убырҭгьы, абыржә уара ишуҳәаз еиԥш, снапы ласуп, снапы хьанҭаӡам рҳәоит! – лҳәан, ччаԥшь лашак лқьышә инықәлыршеит.
– Дареи бареи лассы-лассы шәеиқәшәалома? – дынҭысҵааит.
– Абарҭ ахымыш абра аус азыҳәан саанхеит, акәымзар аиҳарак уахь сыҟоуп! – лҳәеит, рацәак лҽаартра лҭахцәамкәа. Рацәак ихарамзаргьы, ҩбаҟа сааҭ шьапыла иныҟәатәуп. Уи аҵыхәала макьана уаҳа ҳмеицәажәап. Уара узҵаарақәа зегьы рҭак инамыц-хәынгьы иуаҳараны уҟоуп. Уи амышгьы ушьҭа рацәак бжьам! – лҳәеит Светлана.
Инеишьҭарххы-неишьҭарххны, амацәыс еимҟьа-реиԥш, алашара аҵых агәы неиҩнахуан. Раԥхьашәа ҳара ҳҟны имацәысуаз џьысшьеит. Аха аҵых анаамацәыслак, инақәырццакны абзарбзанқәа рыҭҟьабжьы гон инахараны. Акыраамҭа еихсыӷьуамызт ахысбыжьқәа. Апрожекторқәа ажәҩан агәы каххаа иҵдырлашаауан. «Уу, уу, уу!» ҳәа аҳаирпланқәа рыбжьы гон. «Абанҭ хымԥада, абомба казыжьуа аҳаирпланқәа ракәзар ҟалап!» – сгәы сынҭацәажәеит. «Уу, уу, уу!» – аҳаирпланқәа рыбжьы ажәҩан алагон…
– Абарҭ зыбжьы уаҳауа аҳаирпланқәа ҳара ҳтәқәа роуп. Анцәа суҳәоит иурманшәаларц! Абанҭ абомба казыжьуа ҳаирпланқәоуп. Урҭ араҟа еиҳарак уахынла ауп аӷа иеихамҩақәеи, иџьаԥҳаны зыҩноу аскладқәеи абомбақәа анрықәрыжьуа! – лҳәеит лгәы аҭра иҭам-гыло.
– Егьырҭ аистребительқәа уахынла имԥырӡои? – сҳәан, слызҵааит Светлана.
– Уахынла машәыршәа иҩаҵхахалоит, аха рацәак рҽырҟьом! Ҽынла ауп аус аныруа. Абомба казыжьуа ҳҳаирпланқәа рҭыԥ аҿы инеиаанӡа, аӷа иистребительқәа рыхьӡаны икармыжьырц азыҳәан, ҳара ҳаистреби-тельқәа рхаԥырны ирыхьчоит! – лҳәеит Светлана.
– Иаҳҳәап, ҳара ҳаистребительқәа шху аӷа иҳаирплан ласқәагьы халар ишԥаҟало? – сеиҭаҵаахит.
– Усҟан ҳара ҳаистребительқәа абомба казыжьуа аҳаирпланқәа ааныжьны, аӷа иистребительқәа ирԥыланы, жәҩангәыла аибашьра иалагоит. Убри жәҩан-гәыла аибашьра ауп еиҳарак ҳара ҳаистребительқәа зызкугьы! – лҳәан, ҩаԥхьа лхы сгәы инадҵаны аҵәуара дналагеит. Сара цәгьала исцәымыӷхеит аиаша уасҳәап. Иаалырҟьаны абас лгәы зырԥшааз сзымдрызт, акыргьы саакәанызанит, аха ашьҭахь:
– Ибыхьи, Светлана? – сҳәан, слызҵааит.
– Сара стәгьы дԥырҩын, аистребитель дақәтәан! — уажәы иаҳа лхы лнапаҟны иааганы, лыԥшәма ипатреҭ ахькыдыз лылаԥш надлырхалеит. – Уи Гродно жәҩан-гәыла аибашьраҿы аӷа иҳаирпланқәа ҩба лаишьҭит, аха аҵыхәтәан сара стәы дзықәтәаз аистребительгьы ахы ақәшәеит. Аха зегьы акоуп, аҳаирплан аеродром аҟынӡа иааигеит. Аеродром аҿы ианиртәоз аамҭазы ауп амца анацралаз! – ҩаԥхьа лылабжышқәа рҿаархеит. – Ушьҭа уаҳа сҵәуаӡом, уи азы агәра усыргоит, Ҳараз! Сҵәуаӡом избанзар, зыԥсадгьыли, зуаажәлари, аиашеи рзыҳәан иҭахаз уи дыԥсӡам. Ахааназы жәа-биԥарак мҩасыргьы иара дырхаанхоит. Убри аҵкыс еиҳау сара гәеиқәҳәалага сымаӡам! – лҳәан, лхы-лҿы аалыр-лахҿыхит.
– Ахшара дшәымазма, Светлана? – слызҵааит.
– Мап, уи анцәа ҳахьимыгӡагәышьеит! – лҳәеит ҩаԥхьа лылахь неиқәылҵан. – Уара уҭаацәароума, Ҳараз? – лҳәан, лхы ҩышьҭыхны даасҿаԥшит.
– Ааи, сҭаацәароуп, ԥшьҩык ахшара сымоуп! – сҳәеит.
– Уара насыԥ змоу уреиӷьуп, Ҳараз! Иухшаз ыҟоуп. Бзиа иубо, бзиа узбо аԥҳәыс дузыԥшуп. Ԥшӡала шәеибабааит! Сара хыхь – ажәҩан, ҵаҟа – адгьыл, аӡәымзар аӡәгьы дсымаӡам. Сани саби анемеццәа иҭадырхахьеит. Сашьеи саҳәшьеи анемеццәа итҟәаны иргеит. Ирхабару, ирыӡырҭоу, ирыԥсырҭоу ҳәа акгьы сыздырӡом! – лҳәеит дгәыԥшаа-хыԥшаауа дахьтәаз.
Саргьы сызҭагылаз уаӷеимышхаран, аха Светлана
лаасҭа сара сҭагылазаашьа хара-џьара еиӷьын. Сара сҭахаргьы исыхшаз аанхон, ран даанхон, урҭ абыдара рхьылыгӡомызт, издыруан аҟынтә, уахьала сгәы ҭынчын, ҳаӷоу игәы шҭынчхара. Саб рыцҳа иқәра ифахьан, агәырҩа даражәхьан. Аха зегьы акакәын иԥсы ҩҭшәаанӡа ахәыҷқәа амла иаиркуамызт, уигьы ҽеила издыруан.
Аҵых ҭынчымзаргьы акыр инеигәахьан. Закәыхи, арбаӷьқәа аки-сиҳәа инеиларԥсап ҳәа уҟазу. Аҵых зырӡыӡоз ахысбыжьқәа ракәымзар, уаҳа зыԥсы қәацоз уахатәи аҵых акы абжьы уаҳауамызт.
– Ушьҭа ҳахқәа нықәаҳҵаргьы цәгьам. Аҵых акыр инаскьахьеит. Уахатәи уԥхьара абри ауадаҿы иҟасҵоит. Уеизгьы-уеизгьы иҳақәларыда. Анцәа иџьышьаны уара ушьҭа дырхартә еиԥш аҭагылазаашьа рмоуит. Ушьҭа дырхазҭгьы уажәшьҭа егьараан алақәа ҳарҿар-ҵахьазаарын. Уаҵәы, ԥшӡала уара уҭыԥ ҵаҟа аподвал аҿы акәхоит. Ухала уоуп, Ҳараз, уаҵәы араҟа иаанхо. Сара ашара инамакны сҩызцәа рахь сцоит. Уаҵәы иусырбоит уцарҭа уаарҭа зегьы. Анҭ алақәа аӡә даакы-дгыларгьы, дара урбаанӡа заа уара иубарҭахоит. Иаразнак ҵаҟа уҽыҵәахырҭаҿы уҽыныԥхьоукуеит. Уи зеиԥш ҟамло егьыҟам ҳәоуп ишысҳәо. Абжьарак, ара иаахьеит, ицахьеит, ргәы сықәҿыӷьхьеит. Ушьҭа уаҳа, рынҵәара ҟамлозар, аӡәгьы дымҩахыҵрым ҳәа сыҟоуп. Уажәы, аа, абри акаруаҭ исымоу иреиӷьу ауп, абра ушьҭасҵоит. Умшәан, саргьы суцәыхарахом. Абна, егьи ауада хәыҷы аҿы, саргьы сышьҭалоит. Угәы каршәны уԥсы шьа. Сгәы излаанаго ала ушьапы уаҳа ухьаана-гарым ҳәа сыҟоуп, ҳаӷоу иаџьал цәгьахеит! – лҳәан, сиарҭа неиҵылхит.
– Уара, аԥхьан иуҳәан еиԥш, аҽеилыхразы ухы уахәартә уҟоуп, зынӡа усырчачатцәаргьы сҭахӡам. Алампақәа даҽакгьы сымоуп. Уҭахызар иаркызааит, уҭахызаргьы ирцәаны ушьҭал, уи уара ишугьамоу. Уҵх
аабзиахааит! – лҳәан, Светлана сара суада ҳәа дызҿыз ахь дныҩналеит. Шәымҭақәак мырҵыкәа алампа ххаӡа иакит. Сара исыздырам Светлана ус зыҟалҵаз, аха луада ашә аԥыраршәқәа наҟ-ааҟ днарыхан иаалыртит. Лара луада ахьыҟаз хәбаҟа метра еиҳамкәа сҿаԥхьаҵәҟьа акәын. Уимоу лиарҭа ҟаҵаны иахьыҟаз сылаԥшуан.
Сҽеилыхны сылахьи-сыџьымшьи ӡатәны санышьҭала, алампагьы сырцәеит. Уажәы еиҳагьы асцена еиԥш, алашьцара еишьылҟҟараӡа иалызбаауан ахыза, зызганк ԥхьаршәҭны иҟалҵахьаз лиарҭа. «Саргьы иааи-гәаҵәҟьаны сшышьҭоу агәра игар, еиҳа игәы ир-ҭынчуеит ҳәа акәхап, абри лареи сареи ҳабжьара иҿаз ашә аԥыраршәқәа еимҟьаны изыҟалҵаз!» – ҳәа аасхәыцит. Аха ус зыҟалҵаҵәҟьаз змааназ сара сзыҳәан имаӡан.
Светлана ишызбоз ани лыҵкы лас анаалхлырҵәраа, ҵаҟагьы уаҳа егьлыҵаӡамызт, иҟәашккараӡа, ашәырҭаҭа еиԥш лгәыԥҳәы хырҩашәақәа лгәаҵаӷара иныҵаӡсеит. Саргьы ԥҳәыск лҽахьеилылхуа лыхәаԥшра схы излаҭәасшьарыз, аха аиаша сҳәар ами, иааҵары-ҵарыз сцәанырра сымч амырхеит. «Слыхәаԥшлааит, сылаԥш цәгьазар сџьам ианызааит, абжьарак иабал-ԥырхагоу!» – сҳәеит гәаныла.
Абарҭ ааидысхәыцлонаҵы, асы бымбыл аҟара ишкәакәаз, лшьаҳәырӡыӡ инықәсуаз лбырфын харԥ шәшәа-шәшәо иналшәылҵеит. Нас иӡыӡымкыз ашьа-бысҭа еиԥш лыхәда ҵҟәашаара ҭыхәхәа, лбырфын харԥ акалҭқәа неилашьқьыруа, дыӡса-ӡсо лиарҭа аԥхьа даагылеит. Нас аихылаба еиԥш лыгәчама аӡыршәрақәа лнапқәа нархьылшьын, лхы ашьҭахь алаҳәахӡ еиԥш зҽеикәзыршаз лыхцәԥарақәа анааулышьҭ, амацәаз ахы икылуршәоз лӡара инахалакьит. Саԥхьа даагылеит, ажәҩан иналԥраан инкаԥрыз анцәа рҭыԥҳа.
«Уахынла асаркьа иахәаԥшӡом, ҵасым!» — ҳәа зны, иҵегь санқәыԥшыз, сан исаҽԥнылҳәаз лажәақәа
аасгәалашәеит. Светлана дшаеҵәаха луадаҿы икҿагылаз, лышәара иҟаз асаркьа данаадгыла. Сара исыздырам лыԥшӡара лхы ахылбаауазу, аха ччаԥшьк ашәахәацгьы аалҿықәлымҵеит. Шәымҭақәак ус дгыланы асаркьа дахәаԥшуан. Ашьҭахь, даахьаҳәын, ани заа ашә зԥыраршәқәа наҟ-ааҟ иаалыртхьаз, сара сахьышьҭаз ахь лыблақәа аакыдлырхалеит. Аха илашьцан. Дааԥшуан ус, уи ашәымҭазы илхәыцуаз лара аӡәзаҵәык лакәын шаҳаҭс иамаз. Лара сара сылбаӡомызт. Аха сара лара дшеибгаз дызбон. Уаҵәы ишаанӡагьы слыхәаԥшуазаргьы сгәы лықәҿыӷьӡомызт. Даҽа ԥсҭазаарак, даҽа лакә дунеик схы самырхәаӡакәа снықәылгалон. Асаркьа днадҵын, лкаруаҭ днықәтәеит. Нас лыхцәқәа кахәхәа-кахәхәа лгәы инықәҵаны лҽынеиҵыхны лиарҭа днылаиеит. Ҳамҭак иԥхьаршәҭны илываз лхыза лықәылҵаӡомызт. Лызнапык лгәы инықәҵаны, лыблақәа нкыдырхаланы аҭуан даҵаԥшуан.
«Ибмырцәан, Светлана, ацәашьы бмырцәан! Ус илашалааит ашара аԥнынӡа. Абыржәы бшызбо быз-балааит, уаҵәтәи ашареи ахәлареи еилыҵаанӡа!» – сыбжьы нҭыганы аԥсышәала сцәажәазшәа збан, сааҭрысит. Светлана лцәашьы лырцәахьан.
Саб иншьан ахаҿы игылаз астол садтәаланы иҩымҭа сшаԥхьоз, ашәышәбжьы анга, атетрад неикәасыԥсан, астол инықәҵаны сындәылҵит. Амардуан сналбаан, амӡырха санаақәгыла: «Шәиу, шәиу, шәиу!» – ҳәа ашәышәбжьы иааҟәымҵӡакәа сыкәшара иалагеит. Саргьы ашәышәбжьы исывагьыжьуаз оумашәа ибаны сназҿлымҳахеит. Абыржәымзар-абыржәы зышәышә-бжьы гоз снеихьыԥшып ҳәа ашәышәбжьы снашь-ҭагьыжьит. Аха сыкәша-мыкәша аӡәгьы дыҟамызт, ашәышәбжьы шгац игон.
«Ҳаи, ҳаи, ари саб уоуп, уԥсоуп издыруеит, аха
узыргәаҟуазеи рыцҳа? Уара анарцә угәы узырхьша акыр ҳамхаҟаҵама, мамзаргьы сара иҽеим акыр сԥубаауама?» – сҳәеит, иара саб ихаҭа сиацәажәозшәа сыбжьы нҭганы.
Игәаҟ-гәаҟуа ашәышәбжьы игоз неиԥхьбеит. «Акы ахьырҳәо акыҟоуп!» Анышәынҭра аҟынӡа сцаны цәашьык наркны, саб рыцҳа ӡык изкасҭәап сҳәан, уаҳагьы сымԥшӡакәа сцәацәашь аашьҭысхын сҿынасхеит. Ушьҭа шьыбжьаара егьагӡамызт. Агәашә саннадгыла, шықәсқәак раԥхьа агәашә ашьаҟа саб иадичаԥалаз аҽеимаа сыбла иаахгылеит. «Зымшьҭа цәгьоу, зылаԥш џьбароу, ари аҩни ашҭеи ирывсуа илаԥши имышьҭеи раԥхьаӡа аҽеимаа иадхалоит, иагьымчыданатәуеит!» – ҳәа рҳәон жәытәнатә аахысгьы. Убри аҟынтә, еиҵаҭәы иҟаз ҳаҩнаҭа лаԥшыцәгьак-ҿаԥшыцәгьак рыдымхаларц азы абри аҽеимаа агәашә ашьаҟа иадичаԥалеит саб. «Иҟазааит, «бга ахьҭоу ауп алагьы ахьҭашуа!» – иҳәон, саб абри аҽеимаа днахәаԥшыцыԥхьаӡа.
Абыржәы абри аҽеимааи саби рызхәыцра сахьалагаз сабду даасгәалашәеит. Уи егьа агәаҟра дақәшәаргьы дшәиӡомызт. Дшәиӡомызт избанзар, идыруан ишәи шиашаз иишәиз ихы ишҭашәоз, ихы иҭамшәар игәы ишҭашәоз. Ҽнак сабду иашҭа ԥшӡа еихҳәа-еиҵҳәа, амжәарбаӷь иқәгылаз амҵа ашәшьыраҿы итәаны иҩызцәа абыргцәеи иареи ахьеицәажәоз: «Дад, сара игәасҭахьеит, исхарамкәа-исбарамкәа аикәым сзызуз ауаҩы, смаҟа нкаршәны, ӡ-хьамԥшла сҿи-снапи ааӡәӡәаны, шьыжь шәаԥшь сналагыланы санышәи, сышәи ившәаӡом. Убри аҟынтә даара зычҳара уадаҩу акы ауаҩы исзимукәа дысшәиӡом. Ашәирақәеи ашәишьақәеи еицәыжәлаӡам, дад. Иҟоуп, егьа цәгьара ауаҩы исзиургьы, саӡәк дишьхьазаргьы, сҿы иҭагӡаны исзымҳәо шәира бааԥсӡак. «Умԥсааит, амала, ауаатәыҩса баны иузымычҳауа цәымӷхәрас, гәыхшәарҭахәыс анцәа иуиҭааит!» абриҵәҟьа сҿы инҭыхны сзышәиуам. Избанзар, уи аҵкыс ицәгьоу, уи аҵкыс иҳаӷеимышхароу даҽа шәигак ыҟаӡам!» – иҳәеит
сабду, ажәеи-ажәеи ахьхибатуаз.
Сара ибзианы издыруан, изларҳәо ала, зышәи ҟалоз, ицқьаз, здоуҳаи, зҳақи дуз шракәыз.
Анышәынҭра агәашә санаадгыла ауп абарҭ схәыц-рақәа ирхылҵыз сгәалашәарақәа зегьы ӡшәахшәа иныҵаба ианцаз. Аха уажәраанӡа исыкәшаны зыбжьы гоз ашәышәбжьы шџьасшьоз, даҽа лакә лабҿабакгьы сылаԥш нақәшәеит. Анышәынҭра агәашә аасыртын сызшьапык нҭасмыргылацкәа, саб инышәынҭра агәы инеиқәырццак-неиқәырццакны, акы еишьылҟҟараӡа иныҵхахеит. Ацәашьы иаҵәеиԥш, метрак аҟара аҽыҳаранакын, инҿыцәааит, аха ҩаԥхьа еишьылҟҟараӡа мцабзҵас еиҭаҩыҵхахан, ҩаԥхьа анышәынҭра агәы иналабеит. Ахынтә раангьы саб игәаҿыҵәҟьа иныҵхахеит уи алакә цәашьы еишьыл-ҟҟара. Аха егьырҭ иныҵхахан анышәынҭра агәы инықәбаз алашара еиԥш иаразнак анышәынҭра агәы инықәымбаӡеит. Алашара иҩыҵхахаз аҽааҳаранакын, аамҭацқәак аҳауаҿы инкынхалеит. Нас ауп саб инышәынҭра агәы инықәбаны ианцаз.
Азныказы изура-исҳәара сзымдыруа, сшәеит адунеи азна. Аха: «Сзыршәозеи, саб сицәшәома, саб иаҟара исзааигәоу, исызгәакьоу уаҳа исымада!» – сҳәеит гәаныла. Абри инақәырццакны иаасгәалашәеит сабду иҟынтәи исаҳахьаз: «Зыԥсаҭа бзиахо, анарцә ҽеи тәарҭа зырҭо, џьанаҭ згыларҭахо имышҩынҩажәа адырҩыҽны, аҽнышьыбжьон амаша агәаҿы цәашьы иаҵәаны хынтә иҩыҵхахоит!» – абас сабду ианиҳәаз зынӡа схәыҷӡан, аха ахәыҷы иаҳауа ихашҭӡом. Саргьы сгәы аасырҭынчит. Уимоу, саб идунеи данықәыз, бзиарамзар гәнаҳа ҟазымҵацыз, инарцә гәашә аҿы иԥылеит. Саб џьанаҭ шьапыла аккаҳәа дцеит. «Уԥсаҭа бзиахааит, саб! Храҭахь анцәа усцәимырӡааит!» – сҳәан, сгәы рҭынч, схы рҭынч саб игәы снапы нықәсшьит. Нас: «Саб уара иугәамԥхоз, иуԥырхагахоз акыр ҳамхаҟаҵазар, иҳагхаз ҳаҭоумҵан. Угәы рҭынч, ушьҭа уаҳа ушьҭахьҟа ухьамԥшааит!» –
сҳәан, сцәашьы насыркын, саб ихагылаз абааш баҟа ашьапы инадсырҷаблеит.
Ҳамҭак саб ихаҿы игылаз аҟәардә сықәтәаны ипатреҭ сахәаԥшуан.
«Сызқәаҭыԥ ылхны, аҩныҟа угьыжьаанӡа, счықь-маџьа ааумыртын. Анышә санамажәдалак, счықьмаџьа аартны, иҭоу снапҩымҭа уаԥхьа!» – хәылбыҽхак ашымҳа амҵаҿы аӡы аниқәиҭәоз снаԥхьаны исеиҳәаз саб иуасиаҭ уазыруа инасыкәҟьашеит.
«Уара унарцә гәашә унылаҳаргылаанӡа ууазыр самыԥхьаӡеит, саб. Ужәохә мыш рыҽны ауп ухҭыс уаӷеимышхара зҭаҵәахыз учықьмаџьа анаасыртыз. Уара ухала-уԥсала, уцқьареи уламыси рыла, ахаан ӡра-ԥсра зқәым, ужәлар ргәаҿы убаҟа ргыланы уцеит, уԥсаҭа ахьы ахьыршо инеиааит!» – сҳәан, сылабжышқәагьы ҩхаддылеит. Мшаҽнеиԥш абыржәымзар-абыржәы иҿы неихыԥхьаны, сзышьцылахьаз, исзааигәаз, исгәакьаз саб иччаԥшь неихалашарашәа збон, иоура-шиоураз, иаԥсуа кәымжәы шәшәа-шәо абааш дахьаласаз.
«Гәылагьы-шьамхылагьы, хаҵаралагьы, иеиԥш-зеиԥшыз абиԥара гыло анцәа иҟаиҵааит. Убысҟан уара аханатә аахыс ухы зқәуҵоз уқьабзгьы, умилаҭгьы, убызшәагьы еиқәхоит. Анарцә акрыҟазар уаргьы угәы ҭынчхап, уԥсы ҭынчхап!» – абасгьы сгәаҵа инҭысҳәааит.
Уаҳа ашәышәбжьы мгаӡеит. «Угәы сырҭынчит, саб!» – сҳәан, даҽазныкгьы игәы снапы нықәсшьын, анышәынҭра агәашә аартны сынҭыҵит.
Амрагьы акыр инҭагьалахьан. Ажәҩан кеи-кеиуа ԥҭацк хыршәламызт. Есуажәааны ара ладеи-ҩадеи аԥсабара алакә сахьахәра ылнакаауеит. Аха уажәык ҿыки-бзыки ирзеиҭаҳәомызт аԥсабара аԥшӡара зеиԥш-раз. Алада ҳәаа змаӡамыз Ҷаҷал абнара аганқәа ҵзырхаауаз амшын, нахьхьиӡа ҟаитан рахәыцшәа, абнара аҽаҵаршәны, џьара ажәҩан акалҭ инаҵаӡуан. Саԥхьаҟа еихык-еиҵыкны амцабз
шкәакәа еиԥш ирхалашон абӷацымкрақәа ирҿахаҳәхахьаз асыԥсақәа.
«Асыԥсақәа, асыԥсақәа, Нхыҵи-аахыҵи реиҭанаиааи-гақәа! Заҟаҩгьы абзиаразы абарҭ ашьхақәа ирхыҵхьазеи, Нхыҵтәи ҳашьцәа. Заҟаҩгьы ацәгьара, арыцҳара аҵы-хәала абарҭ ашьхақәа рсыԥсақәа рыҵаԥҵәахьоузеи. Сара сашьцәа заҟаҩы рхы уқәырҵахьада, ашьхақәеи амшыни ирыбжьаршәу, уара, анцәа исаҭәеишьаз адгьыл. Исаҳә нас, уара сыжәлар рцәшьхәы зку анцәа ду. Изакә доуҳа мчузеи иамоу абри мацәазк атәарҭа ада зтәарҭам аԥсуа иадгьыл. Адунеи ахи-аҵыхәеи аиқәҳәаларҭаҿы аӡәгьы дыҟаӡам ари ашьам дгьыл ашьа ахьзмыршац, аха аӡы иазымгеит, амца иазымблит, ан лгәыԥҳәыхш зхьыршоу, адгьыл иақәлоу абри сыԥсадгьыл хәыҷ. Заҟантә заҟаҩы аԥса еилыршьхьада, шәарҭ, сышьха гәакьақәа шәымҵа. Иҵӡозеи уи аахыс, аха иахьагьы ишәҿыҩуеит, ӡра-ԥсра зқәым усҟантәи аҵеицәа рфыр-хаҵара ашәа.
Ишсоуҳәара зегьы збарҭоу, зегьы заҳарҭоу, аԥшырҭа иқәтәоу! Ԥсраҽнынӡа, адгьыл ахаан ҳәа, мышкызны аԥеамбар ишәима: «Ари адгьыл иқәынхо амилаҭ хәыҷы, изыхҟьалакгьы-изыԥҟьалакгьы, анцәа иахь егьы-рхарамкәа, есымша агәаҟ-ҵәаҟра рышә-гәашә ила-гылазааит!» ҳәа?
«Ҳаи, ҳаи, анцәа ду иахьакәым ала сумырҩашьан!» – сҳәан, саашәаӡыӡан, сылахьи-сыџьымшьи аасӡатәит. Аҳаҷаҳәагьы иаасгәалашәеит ииасхьаз, ицахьаз, аха мышкызны исыцыԥсуа хҭыск. Уажәы исгәалашәом сахьынтәаауаз, ашкол аҟынтәи акәзу, мамзаргьы хьаҟә-шәара сыҟан саауазу. Ушьҭа аарла шьыбжьышь-ҭахьрахь еихон…
…Аҩны санааи, х-ҽык ркәадыр дара еиқәхаԥс ҳамӡырхаҿы иҿаҳәан. Сабду иҩызцәа назлаз, асасцәа анааилак, раԥхьа иахьынатәоз ҳамжәарбаӷь амҵа адес ҟәардәқәа ирықәтәан хҩык, зықәра инҭысхьаз, аԥсуа маҭәала еилаҳәаны.
«Харантәи ҳауацәа иреиуоу шьоук ракәымкәа иҟам!» – абас саахәыцын, агәашә аартны ҳашҭа сын-ҭалеит.
– Бзиала шәаабеит! – сҳәан, хәыҷык зажәрашәа иҟазаргьы снарыдгылеит.
– Бзиа убааит, бзиа умшхааит, дад! Ҭемраз, ари умаҭа иакәхап. Сылаԥш цәгьазар сџьам иануп, иабыхәа, дырҩа-дырҵәаҵәа иаб Ҳараз ԥшӡала ихынҳәыша дышԥаиеиԥшу! Уааи, дад дукәыхшоуп! – иҳәан, иԥаҵа хыршақәа игәбжьы мацәа наҟ-ааҟгьы инарыҵишьын схы днагәӡит, еицыз иреиҳабшәа иҟаз.
– Иубаргузеи, Ҭемраз, умаҭа дарԥысхеит анцәа иџьшьарала. Ушьҭа, Ҳараз, ԥшӡала, уара уразреи удоуҳаи дрыҵанакны иҩны ичамҩахә ҟалар, хҭырԥа шкәакәала шырҳәо иажәроугеит. Убригьы иаарласны анцәа иаҳирбааит! – иҳәеит, егьи қәрала игәыб-жьанытәшәа иҟаз ауаҩаԥшь.
– Аиеи гәышьа, ари иаарылыҳәҳәо смаҭа аиҳабы иоуп. Егьырҭ даҽа хҩыкгьы ыҟоуп, аха макьана еихымҟьа-еиԥымҟьақәоуп, ихәыҷқәоуп. Раби дареи еиӡаны аибааӡаха анцәа ириҭозар ҳәа сгәыӷгәышьоит! – иҳәеит, сабду ихала ашә агәаԥшь иалхыз арымӡ еихых-еиҵых дахьықәтәаз.
– Дхынҳәып, Ҳаразгьы ԥшӡала! Иара иаҟара зуаажәлар рхы рықәзымҵацгьы аӡәы анцәа дихы-лаԥшхьеит! – иҳәеит еицыз раҵкыс еиҵбыз. – Дхынҳәып, ԥшӡала амала иара аханатә аахыс дыззықәԥоз иуаажә-лар еибга-еизҩыда изеиқәырхар!.. – иҳәан, ииҳәарц ииҭахыз, дыззааиуаз цәырымгакәа амҩабжара иааҿа-хиҵәеит.
– Ҭемраз, ухаҵкы сцеит. Ақыҭаҿы хара инаԥшуа акрыздыруа ауаҩ ҟәыш ауаҩы разы дызмоу, анцәа дыззыхашаз, абааш иҭоу иҩызоуп. Ҳаӷоу ацәгьеи абзиеи рзы дзызҵаауа димоуа дықәхааит. Иахьа абарҭ еицу ҳнаҩыс макьана аӡәы икәа-имаӷра иҭаҳамҳәац ус дуӡӡак, ус шәарҭак аҵыхәала ушҟа ҳамҩахыҵит, сааукәыхшеит. Уара, ҿырԥшӡагас исҳәом, ҳара ҳқыҭазы уԥеамбаруп. Ажәлар рымаӡа ажәлар рхьаа аханатә аахысгьы
уаргьы иуҵаркуамызт, уҷкәын Ҳаразгьы иҵаркуамызт. Шәаагылазаргьы шәыгәра ган, ажәлар рыцәгьеи, рыбзиеи, ргәаҟреи рҿы ишәықәгәыӷуан, иахьагьы анцәа шәеицеимкааит, жәҩахырла ус шәааиуеит.
Ҳазҭагылоу ахаз аамҭа зеиԥшроу, иахьынӡахьанҭоу иубо ауп. Уара иузымдыруа, уара иузгәамҭо, иумбо, иумаҳауа, иҿыцу сара аахшәах иуасҳәагәышьозеи. Ҳаҷкәынцәа ҳахкәкәааны ашьа иладыргылаз, ры-ӡырҭеи-рыԥсырҭеи ҳзымдыруа, цәгьала жәымҭацәгьа ҳәа, иҳаҳарызеи анаџьалбеит ҳәа, гәырҩа-ҿырҩала ҳаҵыхқәа шҳаршоз, ҳамшқәа шҳархәлоз, ус аума анемец ҳхәы еиқәаҵәақәа даарыҵагылеит. Ахы-сбыжьқәа ҳлымҳақәа ҵырхуеит. Абар, уаҵәы уа-ҵәашьҭахь ихыҵны иҳалалозар акәхап. Саргьы абарҭ исыцу зуаажәлар згәырҩоу ҳшәоит, Ҭемраз. Ҳшәоит ҳауаажәлар, жәытәнатә аахыс гәаҟреи-ҵәаҟреи згымхац, иахьагьы анемеццәа ҳлахьынҵа дыр-ҟьашҟьашар ҳәа. Анцәа иџьшьоуп, ма ушьҭа абри аи-башьра наҳхысны, ҳаҷкәынцәа еибга-еизҩыда иаҳ-зыхынҳәгәышьар, иҳабаргузеи ҳәа ҳаԥшын. Ҳшәоит, дад, Ҭемраз абарҭ ааиҩцәа ҳлашьҭаҳәашьҭартәыр ҳәа. Убри аҟынтә акрыздыруа, ахьӡи-ахьымӡӷи еилызкаауа аӡә уоуп, ҳажәлар еиқәырхашьас ирымахарызеи? Ацәҳар анахыҵуа ауп ианахыхтәу, мамзар ихьшәахоит, аӷа дааигәаӡахеит. Иҳауҳәозеи, Ҭемраз? – иҳәан, ақыҭа рҿы унеишь-уааишь ҳәа зарҳәоз Миха сабду иблақәа днархыԥшылеит.
– Дад, Миха, зны шәара иеицу абри аус шәша-хәаԥшуа здырыр сҭахуп! Нас саргьы гәаанагарақәак неиԥысшьуазар акәхап! – иҳәеит сабду. Аха ишызбоз иԥшшәгьы ааиԥсахит.
– Миха иимҳәаз ҿыцк сара исҳәоит ҳәа акәӡам, Ҭемраз уххь згеит. Уара ус иануҭахха иуҭаххаз бзиоуп. Ҭемраз, ухаҵкы сцеит. Иахьа зегьы рыгәра узгом, зегьы ирҳәогьы узацныҟәом, ухаҿы иузаагом. Ус иҟан ҳабдуцәа рхаангьы, усоуп ишыҟоу иахьагьы. Ииасхьоу ицахьоу
аамҭа уадаҩӡақәа раангьы иҟан амилаҭ рлахьынҵа аӡбара зылшоз ахатәрақәа. Иԥҟа-ԥҵәаны убырҭ ирҳәоз иззааиуаз аус иақәшаҳаҭхон ажәларгьы. Иахьа ҳазҭагылоу арыцҳара ду аҿгьы, ахшыҩ ду, ахшыҩ ҵҳәара аҭаххеит. Убри аҵыхәала ауп уара уҟны, ҳхы науқәкны ҳуқәгәыӷны ҳзымҩахыҵыз. Изеицәааӡарызеи иахьа ҳмилаҭи ҳа-уаажәлари ашәгәы-аԥсгәы иҭагылеит. Ақәӡаара ахҵәа-ахыԥсаара, ах-ҵәрыра мҩа ҳанхалеит. Иааҳакәыршаны ҿаҟьароуп, бӷацамкыроуп, ӡыблароуп. Сыззааиуа, абри иаҳԥеиԥшу арыцҳара ду аҿы хеи-қәырхашьас иаҭатәузеи? Сышьҭрақәлозаргьы, абра Миха иххь згеит, ишиҳәаз еиԥш, ҳауаажәлар еиқәыр-хатәуп. Убри ҳара еиҵаҳамхар, ҳабдуцәагьы анарцә ҳнарышьҭрым. Абри ԥсыхәа амазар ԥсыхәа азҭо роуп, еицугьы ҳзықәгәыӷны ҳзымҩахыҵызгьы.
Сара ажәа мыцхәы сҽагәыламырхацәакәа, абри аҵыхәала гәаанагарас исымоу уара, Ҭемраз, «уара» ҳәа ахьуасҳәо саҭоумҵан, упатуи уаҳаҭыри схы иқәҵаны уара ҳәа уасҳәоит. Сгәы иҭоу, сгәы иаанаго уара иуҵамкыкәа иуасҳәоит.
Ауаҩытәыҩса иакәым, амшәи ақәыџьмеи «дад», уҳәар иуцҳаӡом, рыҽкадыршәуеит. Абга рхәы абнаҿы аҵла хсаха иқәзыргылаз, алашәага ирахә ирԥыр-хагахаӡом. Ус анакәха аура шахарбаала иркуеит. Амаҭгьы бызла идырҭаслымуеит. Абзиареи абз хааи аӡхьамԥш дыршуеит. Алемсақәа ҳәа шәызҿугьы уаатәыҩсоуп, урҭгьы ахәаша иаӷрагылаӡом. Ачаӷьа адоуҳа ахьынӡаҟоу рдыруеит. «Абз зҿоу ацуҭа итәуп!» – рҳәоит. Иҳамоу иреиӷьу, ауаҩы дыԥҵәазар деи-ԥызшьуа, аҩыжәлантәык ахҟа зыбжьоу ирыбжьызхуа, аԥсы дзырҿыхо ахацламҳәа зырҵысуа ҳашлақәа ҳаԥхьа шәнаргыланы, жәытәнатә аахыс аӷа дзыӷрамгылац аԥсуа ичеиџьыка ҳнапы инанҵаны, ар рԥыза ихьӡала аԥсуа ҽыкәаша езгьегь кәадыр ҟәынашәк анпыҟҟала инақәҵаны аҽгәара ҟамч инадкыланы,
ирхианы, ҳаиԥылап. Еиҭасҳәахуеит, амшә иакыз «дад» имҳәар дафоит, Ҭемраз, уххь згеит! Ажәа мыцхә шәасыр-шьызаргьы абри ауп сара гәаанагарас исымоу, уаҳа даҽа мҩак збом! – иҳәеит Раџьаԥ захьӡыз, еицааиз қәрала ираԥызгоз.
– Умч зқәымхо уаҿагылеит ҳәа иунаҭагәышьозеи! Аӡыжь ԥысҟоит ҳәа еихала иасыз диҩызахоит. Ара-гәаԥшь зхы анызҟьаз диҩызахоит. Ара сара стәала, аҵәгьы мбылӡакәа, акәацгьы бжьыӡаатәуп. Ҳара ҳмаҷгәышьоуп. Есымша ишааҳхыкәласуаз ушьҭа ахаҿы ҳнеиит. Анкьа аӷацәа анҳақәлоз, лымшара кәа-шарахозҭгьы, иҳалшои иҳалымшои еилызкаауа аҟәыш-қәа ҳаԥхьа игылазҭгьы, абасҵәҟьа ҳаӷахомызт. Абасҵәҟьа ҳамчымхахомызт. Зықәҵатәы баны зшьапы аиҵыхшьа иақәшәаз, ахаангьы ихы ԥҽны ишихагылоу ибаӡом. Ҳара шьоукы абаақәа хаҳажәжәоит, аха абаа ахжәара аамҭа анааилак, абаа ахжәара акәым, иҵабааны игылоу алтә ҵәҩан ҳзыҵахжәом.
Алемсақәа, абар-абар егьрыгӡам ҳашьхақәа ирхыҵ-хьеит. Нас ҳара аибашьра иацәынхаз ҭаҳмадцәақәаки сабицәақәаки алемсақәа ҳарҿагылома? Ҳарҿагы-лаӡаргьы акыр ҳалшома? Мап, мап, еиҭагьы мап. Баша аӡлагара алуҭаҩ иахәлаԥсаз аԥшыцқәа ҳарҩызахоит.
Зыжәлари, абри жәкы атәарҭа ада иҟам ҳадгьыл хәыҷы зхыхьу аҟәыш, иахьа аӡы алеимҭа иҽалаижьӡом. Егьа иҳарҵәиргьы, егьа иҳархынҳәыргьы, ҳнапқәа шьҭыхны алемсақәа ҳарԥымлар, Аԥсны ҟьаҟьа дуӡӡа ҳәа жәытәнатә аахыс ҳабдуцәа рабдуцәа зхықәҵаны иқәуаз, анцәа иҳаҭәеишьаз адгьыли, иқәынхо аԥсуа жәлари рҳәыԥ ыҟаӡамкәа ишылашьҭа-ҳәашьҭахо абри жәдыруаз! Иаҳзынхаз абра ҳҩызцәа еицырҳәаз ауп. Алемсақәа ҳарԥылароуп, иахьынӡаҳалшо пату рықә-ҵаны. Саргьы, Ҭемраз, уххь згеит, уаҳа даҽа мҩак збаӡом! – иҳәан, деихаӡԥштәалаха, аӡы шыцәаз збаны зҿаҳәатәы ҟалаз ԥеамбарк исахьа ныликаан, ихы қьан нақәҵаӡаны,
дзықәтәаз идес ҟәардә мчыла иҽнықәикӡеит зегь реиҵбы Џьамԥаз захьӡыз.
Ашәымҭақәа ахаҳә еиԥш акәын ихьанҭыџьӡа ишы-наскьоз. Аӡы злымкәоз ҭынчра гәырмаҷгак ӡырҩуан. Сабду илабашьа амҳасҭа имацәхарҟәара бжьакны ицламҳәа иахьнадиҵаз, днадхаҳәхалазшәа даанхеит. Убас ҵыхәаԥҵәара змаӡам ҿаҳа-ҿымҭрахеит. Даҽа шәымҭак аҭынчра аӡәы иааилеимгар, дгьыли-жәҩани уадышххыраха инкаԥсап угәахәрын. Убриаҟара ицәаҭарӡыӡаган абарҭ асасцәа ирҳәынҷаз аҭынчра.
– Шәхаҵкы сцеит, сысасцәа! Унеишь-уааишь ҳәа зарҳәо, ақыҭа ахи-аҵыхәеи аиқәҳәаларҭаҿы ацә атәыҩа еиԥш зыжәлар рыцәгьеи рыбзиеи иалагылоу, зыжәлар рыцәгьеи рыбзиареи ԥызара азызуа, изырԥшӡо, изыр-ҽырбо! – иҳәан, аӡхыҵра иԥнажәаз аӡыхкыра еиԥш, сабду дынхыш-хыҵәеит. – Сара иахьеи уахеи аԥсра еиҳа сазыԥшын, амала, шәараҵәҟьа шәҟынтәи абри аҩыза ажәа ҭынха сазыԥшыҵәҟьамызт. Абри ахыҭҟьара-ажәаҭҟьара шәара шәҟынтәи исмаҳакәа, ауаа шыԥсуа сыԥсыр џьанаҭ аккаҳәа шьапыла сцон. Дад, ахәра аҭыԥ ӷьаргьы абз ҭыԥ ӷьаӡом. Абз ауаҩы дагьашьуеит, дагьеиқәнархоит. Сара ишәҳәаз, слымҳа аҟынӡа иаажәгаз асаашьа аҭак ҟасҵаӡом. Жәытәнатә аахыс аӷаҵәҟьагьы аишәа дахаршьӡомызт. Хызаҵәла ишьу иаасҭа, бызла ишьу деицәоуп. Убри аҟынтә, шәара иахьа сара шәсысасцәоуп. Иахьарнахыс шәареи сареи ахаҳә-мҿыхә ҳабжьажьуп. Шәареи сареи ҳаидызкыло ҳәа гьамалагьы, ҟазшьалагьы, ламыслагьы, хьӡи-хьымӡ-ӷылагьы акымзарак ыҟаӡам.
Сара исыздырӡом, абар ушьҭа ишықәс нҭакәкәа иаанҵәеит, сыҷкәын заҵәы иӡырҭа-иԥсырҭа. Сара исыздырӡом уи леи-бгеи дахьырфаз ахьыкәу. Амала, агәра ганы сыҟоуп, дҭахазаргьы хаҵала дышҭахаз. Издыруеит иԥсадгьыли имилаҭи дзыниалакгьы, дзықә-шәалакгьы иагьшимҭиуа, иагьшааимхәо. Нас сара сыҷкәын заҵәы
исзымдыруа инышәынҭра агәы уқә-хәмар ҳәоума исашә-ҳәаз? «Ааит, абааԥсы, ҳаԥсы аиуа ҭанаҵы, шәақьк ҭзырҟьо хаҵажәла дыҟанаҵы ҳаҷ-кәынцәа ршьа аауроуп, мамзар имԥсуа аӡәгьы дыҟаӡам, мышкызны ахраҭахь ҳнарышьҭӡом!» – шәҳәоз џьысшьон, аха ауаҩытәыҩса зны дҳәаԥсахоит, зны длаԥсахоит. Дадраа, шәара ишәхәыцыз шәара ишәымаз, сара стәы сара исзыншәыжь. Егьырахь, амаҳагьа аханатә аахысгьы ихәыцха аџьыка аламԥсакәа адәахьы ишьҭарҵомызт. Амаҳагьа, аҭиҩы ихәыцха алақәаҵәҟьа ирфар ҳәа ишәон. Абжьарак, хыхь дықәтәоуп зегьы збарҭоу шәареи сареи иаҳхылаԥшхәу. Нас, анцәа ду шәибааит, анцәа зхьы шьаргәыҵа сакәыхшоу! – иҳәан, дҩагылеит сабду. – Уаҳа шәара шәҿы ҳәатә сымаӡам. Шәара ажәабжь исзаажәгаз аҟны сара сышәҩызам. Аха исашәҳәаз, шәара шәзеиԥшразаалак, џьаргьы схы иаҭәашьаны исырзом. Ишҭасымшьра иҟоузеи, аха сгәы иҭасшьуеит. Амала, иццакыз иԥа длашәымхааит, макьана аамҭа шәымоуп, шәшыбзоу шәҽышәымшьын. Шықәсык ахь знык ауаҩы деилагоит рҳәоит. Излазбо ала шәаргьы ааӡарыҽха аҩысҭаа дышәхарахеит. Ҵааҩы-ԥшааҩык шәишьҭал, шәхы-шәыԥсы ҿызхша. Ушьҭа слымҳа саркьада избараҳа анцәа шәсимырбааит. Бзабаҩысгьы ԥсҵәуаҩысгьы анцәа сашҭа шәҭоумгалан. Абри ауп ишәасҳәо, шәара, аԥсадгьыл алахьынҵа аӡбацәа!» – иҳәан, иҽизашьақәымкуа сабду адәахьы дындәылҵит.
Ишгылаз ихаҳәхаз рсахьа нылкааны, еихаԥсы-еиҵаԥсы ажәак мҳәаӡакәа индәылҵын, рыҽқәа ина-рықәтәан, ҳаԥсцәа гәышьақәа нарыҵахысны агәашә инҭыҵны илтышахәаша ицеит.
Убри ахҭыс, убри амыш сара исыцыԥсуеит. Аирак рҟны есымшагьы хәахәак дрылымҵыр ҟаломызт. «Арахә аӷрара адәахьы иҟоуп, ауаҩытәыҩса иӷрара иҩныҵҟа иҟоуп!» – шырҳәо еиԥш, аибашьра дуа аан, абарҭ рҩызцәагьы цәырнагеит. Ахаан угәы иззаа-намгаӡоз ауаа еиқәтәаеиқәгылақәа ҳәа изышьҭаз, ажәлар рҿы пату зқәыз ауаа ԥсахыҩцәахеит. Абарҭ ахҩык сабду иҟны имҩахыҵыз Џьамԥазраа, аҵыхәтәан рынасыԥ рықәҿнамҭит, ргәы мҩаӡо аҟәараҩа илашәеит. Ҩажәихәба шықәса ашьауӷа рықәҵаны иахьыргаз, уаҳа рӡы мааҩит. Акызаҵәык ӡра-ԥсра акәымкәа, иажә-ракьханы иахьагьы ажәлар рҟны иаанхеит урҭ ахҩык рбаҟа еиқәаҵәақәа.
Амрагьы ушьҭа ҵлакашәара инхықәгылахьан. Сабду ддәылҵи-уажәи рыбжьара уаҳа аҩны дыҩнамлаӡацызт. Сабду Ҭемраз иԥсҭазаараҿы абриаҟара игәы ндыр-хахьан, аха абасҵәҟьа дгәаауа сымбаӡацызт. Еиҭа-ҳәашьа амамкәа ихы иақәиҵеит. «Уи зегьы бзиоуп, аха абарҭ сара сышԥарыԥхьаӡеи, уара? Сажәымҭыҽха сыжәла лаганы исҿарҵарц иақәыркит ала аԥынҵа икылҟьақәаз!» – ҳәа абораҿы арахә еилырганы, ихала дцәажәо аҩныҟа даауан. Сара сабду ҳамҭак даных-нымҳә, дынзырхазеи сҳәан, сишьҭаланы сышнеиуаз ауп, ихала дцәажәо симбаӡакәа дышсывсыз. Аха саргьы силамцәажәаӡеит.
Сабдугьы саргьы инеихык-еиҵыкны аҩны ҳааҩналеит. Сан усгьы сабду иҟны дцәажәаӡомызт. Ҭырџьманс ирымаз сара сакәын. Сабду аҩны дыҟазаргьы дыҟам-заргьы иҭыԥ аҿы аӡәгьы дтәаӡомызт. Уажәгьы дшааҩ-налазҵәҟьа, нырцә аҽҳәа иҽҳәагылаз, арагәаԥшь иалхыз ҳрымӡ агәҭаҵәҟьа днықәтәеит. Иара дзықәтәаз арымӡ даҽаӡәы дықәтәар шыҟамлоз аадыруан аҟынтә, ҳара зегьы аҟәардә лаҟә хәыҷқәа ҳнарықәтәон. Ҳаблақәа ҭырхаха ҳабду ҳаиҿаԥшуан. Игәалаҟара бзиазар, уаха лакәк шҳаиҳәоз аадыруан. Аха уаха алакәҳәара акәым, иаб Есҳаҟ рыцҳа дышьны ихәда дыхшьызшәа акәын деиқәтәа-еиқәԥс дыштәаз. Уахала егьшалымҵуаз анеилаҳкаа, ҳабду ҳниԥырҵ-ааиԥырҵқәеит.
– Адгәыр, уаха шнымераҳу, анымераҳ ишаҵху ухашҭма, ушьҭыбжь саҳаӡомеи? – лҳәеит сан, аҿаԥараҿы ашыла ахьылхәуаз санаалыдгыла. – Укәакәарқәа абна асаара
ианҵаны акыӷәра иқәгылоуп. Ԥшӡала, уа «амрагьы» ыҟоуп, «амзагьы» ыҟоуп. Анасыԥқәа рынцәахәы дузылыԥхааит! – лҳәеит сан, дсеи-гәырӷьаҵәа! – Уқәырпагьы абҩатә қәабышьҭ иҭоуп. Хәыҷык иҵаацәазаргьы мчыла иужәыроуп! – ҳәагьы нацылҵеит аҵыхәтәан.
Сара уаҳа акы саазхьамԥшӡакәа сқәабышьҭ иҭаз сқәырпеи, скәакәарқәеи аашьҭысхын, ҳашҭа снықәлеит. Аҵых кахха, ажәҩан зқьы насыԥ еҵәала ирыԥхын. Згәы ажәҩан хымаахь иҩарханы икыдыз амзаҿа, ашәахсҭеиԥш ишкәакәаӡа ажәҩан иаҵаршәын.
Уажәы-уажәы ҳахьатә кәасқьа иакәшон ахәылԥ-ҵарақәа. Аҵла даӷьқәа рыбжьы аԥсабара еимҿхаркхьан. Ермана иқьаԥҭа ашымҳа ахьықәгылаз снықәсын, абна еихиаа иагәылхәхәа инагаз амҩахәасҭа саныланы снеиуан. Ус, хықәкыла сыззаауаз, хы-мҩак ахьеи-хагылаз саакылсит. Скәакәарқәа, амреи амзеи рсахьа змаз, саарыхан, егьырҭ ахкәакәарк иаарылхны сарӷьа напсыргәыҵа инанысҵеит. Егьырҭ ахкәакәарк зҭаз сқәабшьҭ саахан саԥхьа инасыргылеит. Зегь рыла сҽааиқәыршәаны ажәҩан шьыбжьхыҵырҭаҿы икы-дыршәылаз амзаҿа снаҵаԥшит.
«Аҵеиреи, анасыԥи, алахьынҵеи, анреи, аԥҳареи, анасыԥи ирхылаԥшхәу, суҳәоит! Ауаатәыҩса рынасыԥ, ажәҩан цәашьқәа, сшәыҳәоит. Сшәыҳәоит, ауаатәыҩса рыԥсынҵры шаҳаҭс иамоу аеҵәа џьарсахьеи, еҵәаџьааи, ашаеҵәеи, хәылԥы еҵәеи шәыхьӡала жәҩангәы ина-ҵаскыз сыхкәакәарк, аши абысҭеи рымажәа иалху амреи амзеи рылԥха сышәҭарц. Сшәыҳәоит, уахатәи аҵых иалоу ауаатәыҩса рлахьынҵа ашацәа, ԥхыӡ дысшәырбарц исынасыԥхараны иҟоу аԥҳәызба!» – сҳәан, сыхкәакәарки, сымреи, сымзеи амзаҿа инад-баланы абас ашацәа срыматанеины сқәабшьҭ иҭаз сқәырпа цәыкәбарк аанмыжькәа иаазжәын, скәакәарқәа уахь еиҭанҭаԥсаны сҿаасхеит.
Схәыцуан амҩа сықәланы аҩныҟа сахьаауаз. «Уаха
санышьҭало скәакәарқәа ампахьшьы ԥшӡа инылаҳәаны сыхчы инаҵаҵаны сыцәоит. Уаҵә ашьыжьымҭан са-нааԥшлак скәакәарқәа ашьшьыҳәа иԥҽуа сышнеиуа, ахкәакәарк руак аҟны исынасыԥхараны иҟоу лхыцә-хәыц шагәылоу збоит! Анаџьалбеит, ихьаԥштәалоума, еиқәаҵәоума скәакәар иагәылоу ахыцәхәыц!» – уаҵәтәи ашара сахыццакуа абас схәыцуан. Сара уи схы аҟара агәра згон. Исынасыԥхараны иҟоу аԥҳәызба уеизгьы-уеизгьы лхыцәхәыц ашьыжьымҭан скәакәарқәа руак ишагәылоу збоит ҳәа. Убри иаҷыданы, ани ариаҟара џьыка хышла иҳәахны изжәыз ақәырпа сарӡышон. Ԥхыӡла сахьӡышоз аҵәца азна аӡы сзаалгар акәын исынасыԥхараны иҟаз аԥҳәызба. Убригьы агәра згон. Лыхцәы дашьаҳауа, дкахәхәа, аԥшӡара дыкны даго. Сара стәала дзеиԥшрахаша ҳәа гәаныла сыблақәа даарыхсыргылон.
Аҩны санааи, сан уи анымераҳ аҵыхәала уаҳа дыс-мазҵааӡеит, избанзар ашацәа уанраматанеи ашьҭахь, уаҳа уалацәажәар, иулахьынҵахараны иҟоу унасыԥ дшәоит, ԥхыӡла дубаӡом ҳәа ирыԥхьаӡон. Убри аҟынтә иара сара схаҭагьы уаҳа саламцәажәаӡакәа, заа сан ирхианы сиарҭа илалҵахьаз ампахьшьы скәакәарқәеи, сымреи, сымзеи нагәыласҵан сыхчы инаҵасҵеит.
Сабду акыраамҭа инапқәа игәыҵаԥсаны амца дыҽ-ҳәаԥшуа дтәан. Ҳааҩналеи уажәи рыбжьара иҿы неихыхны ажәак имҳәацызт. Аҵыхәтәан, зегьы ҳаизаны аҩны ҳанаатәа: «Адгәыр, дад, уаҵәы егьа иаҳ-зышарԥазуазаргьы шарԥазӡа ҳгылароуп. Жәа-литрак ауатка зҭоу ауалыр рхианы абра игылоуп. Убри аашь-ҭыхны уаргьы саргьы уаҵәы аерманқәа рахь ҳхалароуп. Ушьҭа ҳаԥшгьы нҵәо иалагеит. Заа ҳҽеидаамгалар, амла шәысцәакыр ҳәа сшәоит. Ҳуаткақәеи акартоши еиҭныԥсахланы, ҩажәаҟа кьыла ҳзаагаргьы убригьы кылҳарак аџьгәап. Аҭара аерманқәа акартош ауатказы ирыԥсахуеит ҳәа даҿын ецы Емсых Ҭарас. Литрак ауатказы х-кьылак акартош маҷуп ажәла нҵәеит, аха иҟоуҵарызеи, амшә иакыз «дад»
иҳәалароуп! Сынтәа аԥшымлара ӷәӷәаны иҟалоит. Анцәа иџьшьаны, Хәыхәеи шәареи шәымчала, ҩышәҟа литра ауатка ҳамоуп. Убри сақәгәыӷуеит адунеи азна. Дара аԥсшәа рыздырам, ҳара аерманы бызшәа ҳаздырам. Напы-шьашәала ҳмеицәажәозар еилибакаашьас иҳамоузеи. Аха ҿи напи еиҩысуам. Ҳаицәажәап уахь ишакә-халакгьы. Ҳара ҳҿы иааиуа зегьы кәаҷалакуеит усгьы акәымзар, сара схаан аахыс абарҭ абра инхоит, ажәак неиқәҳәаланы аԥсышәак рызҳәом. Аа, анаџьал-беит!..» – иҳәан, сабду игәы дынҭагәырҟәҟәеит.
Сабду исеиҳәаз дааракгьы исгәамԥхаӡеит, избанзар уаҵәы Нурии сареи алаԥан ҭаҭәаны ԥсыӡкра Лаӷәашьҟа ҳцарц еибаҳҳәахьан, аха уи уаҳа хнырҳәышьа шамамыз здыруан. Сабду ииҳәаз ҳәан. Анс-арс егьи ҳәа ииҳәаз унаԥыҩлар иуӡомызт, уи ус ҟазшьахәрас ишимаз здыруан аҟынтә алаҿысымҭӡеит.
Сабду игәалаҟара рдыруазшәа ҳгәылацәагьы уаха ҳашҟа аӡәгьы дымҩахымҵӡеит. Ушьҭа уахала лакәҳәара шзыҟамлоз здыруан аҟынтә, анҭ скәакәарқәагьы сгәы иҵаланы иҟамзи, заа сҩагылан, акәасқьахь схалеит.
…Ариаҟара иҳәахны изжәыз ақәырпа, аухантәарак сышгәаҟуаз, ҳӡыхьқәеи ҳкәарақәеи сшырҭаз сырҭаӡан. Ӡыжәран сызҿӡаз, аха исызхаӡахуамызт. Ус аԥшӡара дыкны даго, лыхцәы хьаԥштәалақәа лӡара иаӡқәҵәишо ԥҳәызбак лыбҩа гәыгәым, ҿыц аӡыхь иҭылкааз аӡыԥсы ахьшы иааслыркит. Адунеи азна саагәырӷьан, агәыгәым сҩахан изжәырц ианынасҿаскуаз:
«Аа, иумжәын, иумжәын, агәыгәым узыркыз дӡыз-лануп, дӡызлануп!» – ҳәа шьоукы рыбжьы слымҳа иааҭасит. Санаахьаԥш, саԥхьа ииасны ицоз аӡнырцә аԥаҩ аҿы ихықәгылахын ҩыџьа аӡӷабцәа. Убырҭгьы убриа-ҟара иԥшӡан, еиҭаҳәашьак рымамкәа. Агәыгәым сзыркыз аԥҳәызба дааҟәымҵӡакәа аҟыр-ҟырҳәа аччара даҿын. Сгәыгәым искыз имжәӡакәа ахаҳә инықә-сыргылан, анҭ аԥаҩ аҿы иқәгылаз аӡӷабцәа рышҟа
сыруеит ҳәа сдәықәлеит, аха сызныҟәаӡахуамызт. Аӡызлан дааҟәымҵӡакәа лкьатеиах ԥҵәон, дыччон, дыччон… Нас лыччаԥшьгьы неиқәлыртәан, ллакҭа аалырцәгьан, днасымҵасны саалкын, аиқәԥара ҳа-лагеит. Аҵыхәтәан сымч мырхакәа сааикәалырҳәын, аӡыжь сӡаалырҟәрылеит. Убысҟан сыбжьы ахьынӡацоз сыҳәҳәеит. Сыбжьы сарҿыхан, аҭҳарцәҳәа сааԥшит, соуразоуроу аԥхӡы хьшәашәа сықәнаҭәахьан.
– Адгәыр, угыл, дад, угыл! Шарԥазӡа сҳәан, ишшара иҳацәшеит. Уласы, дад, уааласы! – иҳәан, сахьышьҭаз ашә асра даҿын сабду. «Сабду ашә дамысызҭгьы иҟаларын сзырҭаслымыз аӡызлан аӡы салырхәаҽ-ӡаргьы!» – ҳәагьы аасхәыцит.
Сыԥхыӡ сшалҵра саналҵ ауп сыхчы иаҵаз скәа-кәарқәа анаасгәалашәа. Афырҳәа сыхчы иаҵаз ампахьшьы аасыртлан, сымреи, сымзеи, сыхкәакәарки аалысхит. Нас хыма-ԥсыма скәакәарқәа ԥыҽҽны сыргәылаԥшуа сҿаасхеит, аха сынасыԥ лыхцәхәыц ҳәа акымзарак сымбаӡеит. Ауха санӡышоз аӡы сзыржәуаз аӡызлани, аԥаҩ ихықәгылаз аӡӷабцәеи ракәын уажәы сыбла ихгылаз.
Сҽеилаҳәаны амаҵурҭаҿы санааи сабду Ҭемраз зегьы рхианы иҟаиҵахьан. Сангьы дгылан, амаҵурҭа аԥссара даҿын.
– Аиҵырҟәаҟәа убра акыӷәра иқәгылоуп, ухы нахыԥ-хьал, ашьжьымҭан алаԥшыцәгьа дыҟоуп, аҿаԥшыцәгьа дыҟоуп. Иахьа ушьҭа шәаныхынҳәуа сеидроу, угәы ааннакылап! – лҳәеит сан.
Схарҵәы еиҵырҟәаҟәа нҵәар ҳәа сшәаны, ихыр-бкаауа афара сналагеит.
– Шьыбжьон азы абысҭа злазуа ашыла сзымхар ҳәа сшәан, иаха ижәны ишьҭысхыз аҟаб шкәакәа ауп, нан, ухарҵәы иаҵасҵаз. Иархаап сҳәан, цха хәыҷыкгьы узыхсыркәкәалеит! – лҳәан, днасыдгьыжьылеит сан. Саргьы сеиҵырҟәаҟәа ыфаны саалгеит, сабдугьы ҳԥаҭлыка ҭашыш асакь инҭеиргылан, шаха пала иаарҟәараҟәантәны, наҟ-ааҟ асакь амҳацәқәа неихәыдхаиршәын, ахы ааҿаҳәаны имахәарқәа аакылидан. изқәа инкыдҵаны ишыц лабагьы аакыдихит.
– Ушьҭа мҩа маншәала анцәа ҳақәҵа! – иҳәан, шәарыцара ашьха ҳхалозшәа, сабду илахьи-иџьымшьи ааиӡатәын данындәылҵ, саргьы снаишьҭалеит. Агәашә ҳҭыҵаанӡа сан амаҵурҭа абарҵа дыҵагыланы даҳзыԥ-шуан.
Алакациаҭра ҳанҭысын, Арсана рыцҳа иӡыхь аҿы ҳаннеи, абрирахьшәа амҩа ахықәаҿ ахьаца хәахәа инапы нықәиҵан:
– Абри ахьаца раԥхьатәи сыԥсшьарҭоуп! – иҳәан, ижәҩахыр надҵаны ҳамҭак даагылеит.
Уи саргьы издыруан. Сабду Қәҭараа рыӡлагара ҳәа изышьҭаз ашҟа данцоз, иахьа иуатка зҭаиргылаз асакь ишазиуз еиԥш, ҩ-ԥуҭк аԥш зҭаз ведра хырҟа азна ҩба асакь инҭаԥсаны, инаганы акыӷәра инықәиргылон. Нас, егьпацәамкәа егьышәпацәамкәа иҟаз бжьаратә ҷапырхәала асакь амҳацәқәа наҟ-ааҟгьы инеи-хәыдхаршәны, ахы ааҿаҳәаны имахәарқәа нкылданы изқәа инкыдиҵон. Ишыц лаба аакыдхны иҿынеихон. Уажә ҩажәак еихысҳәаалоит, убысҟантәи сабду исахьахәра мҩашьахуа иахьагьы сыбла ихгылоуп.
Ҩ-ԥуҭкҵәҟьа сзымгаргьы, ԥуҭки бжаки усгьы Қәҭараа рыӡлагара аҟынӡа изгартә сыҟан, аха сабду срыцҳаишьон. «Аидара узаҵамлар ҳәа умшәан. Ушыхәыҷу убӷа уршәар ҟалоит, ҳамҭак уҽаанкыл!» – иҳәон, сара сцоит аӡлагарахь ҳәа санааидгылалак. Изхысҳәаауа, ҳара ҳҟынтәи Қәҭараа рыӡлагара аҟынӡа сабду хыџьара иԥсы ишьон. Изқәа икыдыз исакь нықәыргыланы иԥсы ахьеиҭеикуаз аҵлақәа иахьагьы игылоуп. «Арҭ аҵлақәа Ҭемраз иԥсшьарҭақәа роуп!» – рҳәон ианаарывалалак. Саргьы саныҩеидас асакь саҵаланы аӡлагарахь санцоз, аԥсшьара сҭахы-исҭахым, зегьы акакәын, сабду иҵлақәа санаарывалалак, сааҵәа нықәыргыланы сыԥсы ааиҭаскыр акәын, ус сашьцылахьан.
Ҭомышь аӡы ҳнырын «Ахьажә» ҳәа изышьҭаз ашәра еихиаа ҳныҵысны, Касланӡиаа рчаирҭақәа ҳрылсны аерманқәа рҳабла ҳанналагыла, амрагьы еихаӷәышәара ихалахьан. Сабду ҭырқәшәа ҟыжә-быжәқәак идыруан. Зынӡа дзацәажәози иареи рҳәоу еиқәымшәо цәгьала ианааидхалалак, ани иҭырқәшәа хыфа-ҿыфахь дниасуан. Егьаумҳәан, араҟатәи аерманқәа сабду ҽеила дырдыруан. Ауаткақәа ахьдааирхәоз адагьы, ҳара ҳҿы бжала ҳәа абақьмаз дыршуан. Дара акартош рацәаны иаадрыхуан, аха ҳаргьы ԥшьынҩажәа шьаҭа аԥсуа ҵәа, аӡынҵәа гәаҩа ҳәа изышьҭаз, ҳазҭагылан. Шьаҭак ианеиҵаха жәа-калаҭк аҵәа аҿыҵуан. Аха бжала ҳәа аерманцәа ириҭоз, убырҭ аҵәа шьапқәа ирымҵаԥсоз ракәын.
«Аҵәақәа ирымҵаԥсо еиҳагьы еиӷьуп. Урҭ шыҟалара ианыҟалалак ауп иҿышәшәаны ианкаԥсо. Убырҭ роуп, хыхь иҿоу аҵәақәа раасҭа еиҳагьы агьама зауа!» – ҳәа игәырӷьаҵәа бжала ҳәа абақьмаз дыршуан.
«Аерманы уара дужьара уҟоуп! Урҭ аҩысҭаацәа ртәарҭа ацәҟьа аԥырарҳауеит!» – иҳәон сабду, аерманқәа рыӡбахә ианалацәажәоз. Ажәакала, даргьы дара ртәала иахьынӡарылшоз сабду ҳаҭыр иқәырҵон. «Абар Ҭемраз дахьаауа! Уи иахьа, хымԥада, ауатка ҳзааигеит!» – ҳәа игәырӷьаҵәа иԥылон. Аерманқәа аусура заҟа бзиа ирбоз, заҟа рџьабаа пату ақәырҵоз аҟара, убриаҟарагьы икын. Шьоукы-шьоукы зынӡа аџьабарҟьылқәа ззырҳәаҵәҟьоз ракәын. Ҳаҭыр уқәырҵон ажәала, аилахәаахәҭраҿы шәнеир, акапеи кылхәыхә амцхә урҭомызт. Абри аганахь ала сабду дахьдыркьаҭаз ҳәа егьыҟамызт. Картош цырак иаб Карабеҭ рыцҳа нарцәынтәи дшаауа идыруазаргьы амыцхә уиҭомызт. Уи зегьы сабду ҽеила идыруан, аха дара рҿы инирԥшӡомызт. Аерманқәа данрылалалак, ани иоурыс бызшәа ӷарыӷаҭәеи аҭырқә бызшәеи хырҟәҟәа-ҿырҟәҟәаны инеилажьуа, аерманқәа рырҽхәара далагон. Даргьы «Аура шахарбаала иркуеит» ҳәа иаразнак
иааҟәата-ԥсатон.
Аерманқәагьы зегьы ауеиԥшхәу, аӡәык-ҩыџьак кызаргьы, аирак аҿы хәахәак дрылымҵыр ауам… Дара сабду ҳаҭыр иқәырҵон иахьирҽхәоз адагьы, ала акәтаӷьгара иашьцылаз иаҩызаз ӷьычцәақәак уахатәи аҵых есиныҟарҵалакгьы аерманқәа ԥшь-шьапык зҵаз акы аарцәырымӡар, ҭынч шьҭагылашьа рымамызт. Аерманқәа аҽы бзиа ахаангьы ирымаӡамызт аҟынтә, ажә, акамбашь зҳәаз иеиԥш иаарымԥыхьашәаз, абааш иҭакызаргьы, Елыр ныха ахазаргьы иааҭганы иргар акәын.
Аерманқәа ԥсыхәа анрырымҭаӡалак, еишьҭагыланы сабду иҟны иаауан: «Абааԥс, Ҭемраз џьан! Абригьы-абригьы ауаҩы аргамаду ҳкамбашь ашаха нахаҵаны ишигаз аадыруеит. Ҳуҳәоит, Ҭемраз џьан, уара уажәа акры аԥхылнадоит, уҳацхраа», — ҳәа сабду иҿы иааны, ишьамхнышланы иҳәон. Ҵабыргынгьы сабдугьы рҿы ԥиҽуамызт. Аерманқәа ркамбашьқәа згаз ҳәа ирҳәаз рҿы днеины драцәажәон. Сабду ақыҭаҿы ҳаҭыр ду зқәыз аӡәы иакәын аҟынтә, абри аус аҵыхәала днеины данрыҳәалак, дахьмырхәыкәа аӷьычрах хындырҳәуан. Иршьхьазаргьы ахә ршәон. Абарҭқәа-абарҭқәа рҵыхәала, анапи-анапи еибаӡәӡәон, лахьы иаԥшны акәац ршон. Аерманқәа сабду амҵ ихдырԥраауамызт. Уи сара абаа ду аҟара сақәгәыӷуан. Иахьатәи ҳамҩахыҵрагьы шыманшәалахоз, ҳуаткақәа рыҭиреи раахәареи рзы ҳшеиладмырхоз агәра ганы сыҟан.
Аерманқәа рҳабла аҵыхәа ҳашналагылазҵәҟьа:
– Херолсун, Ҭемраз Ԥашьа! – ҳәа ҿааиҭит иааҳавалаз ерманы хәачалаџьак.
– Херолсун, херолсун, Мисақ бзиа! – иҳәан, сабдугьы аҭак карҵәаӡаны инаиеиҳәан, инапы ааимихит.
– Насыльқеԥ, Мисақ? – иҳәан, Мисақ игәабзиара-ихабзиара дынҭиҵааит сабду.
– Саӷол, аидур! – иҳәеит Мисақгьы.
Саӷол-маӷол сара иабасҭахыз. Ҳуаткақәеи ҳкартоши
неиҭныԥсахланы ирласны наҟ аҩныҟа ҳазцандаз ҳәа акәын гәаҟрас исымаз.
– Уаткахап иаҳзааугаз, Ҭемраз? – иҳәеит Мисақ, сабду исакь иблақәа надырхаланы.
– Ааи, уаткоуп! – иҳәеит Ҭемраз.
– Уатказар, сара ҩ-литрак сҭахуп. Заҟа кьыла акартош уҭахузеи литрак ауатка азыҳәан? – дҵааит Мисақ.
– Литрак ауатка, аби-аԥеи рыбжьара ԥшь-кьылак акартош иркуеит! – иҳәеит сабду.
– Х-кьылак акартош усҭар иузымхари? – иҳәеит Мисақ.
– Уареи сареи ҳабжьара литрак ауатка амала ҳәа иусҭаргьы сылшоит! Аха амала малоуп, ахәаахәҭра хәаахәҭроуп! – иҳәеит сабду иаарԥшӡа-ааргызмалшәа. Мисақ иеиԥш ихыжәжәа-ҿыжәжәа акәымкәа.
– Мамоу, џьушьҭ, нахьхьинтәи уаханы ианаауга, сыхәмаршәа исҳәеит акәымзар, ԥшьба-хәба кьыла акартош азы ахә усыршәартә изуазеи! Уиаҟарагьы амала ҳәа абақьмаз сыршхьан. Уиаҟара амала ҳәа аҵәа аазгахьан. Ҭемраз уаныхынҳәуа сара сҟынӡа уныдгыл, усгьы сгәашә улсны ауп ушцо. Ҩбаҟа литра уара ууаткақәа рҩыза смоур сыхәом! – иҳәеит Мисақ, иҽаарҳалалӡаны.
– Ибзиоуп, ҩ-литрак ауатка ушԥахызбаауеи! – иҳәеит сабду. Нас уи уаҳа ҳаҽидмырхалакәа аерманқәа рҳабла агәы ҳналалеит.
– Ауатка, акартош саҭлықә? Ауатка акартош саҭлықә! – сабду ҩынтә-хынтә ибжьы нхиҵеит.
– Гел бури, гел, Ҭемраз афенди! – ана-ара абжьқәа неиларыԥсеит. Сабдугьы Аруҭ ҳәа есымша ирҽхәоз иҩны аԥхьа игылаз аҭәаҵла ашәшьыраҿы, атәарҭа ҟаҵаны иахьыҟаз ҳҽааҵаҳкит.
Ҳнаԥшызар аӡә даауеит, арыӷьалагьы арымалагьы дхыԥшаало. Ииҭаху здырхуада, иарҭмаҟ рҭәны икуп.
– Ари Арсана чнырс имаз Акоп Карбашьиан иоуп! – иҳәеит сабду.
– Уара абзиарақәа исзуухьоу здыруеит. Ари акәым, инеиҳангьы уҩны иузназгаргьы ԥхашьараӡам, Ҭемраз афенди! – иҳәан, хәбаҟа кьыла акартош зҭаз иарҭмаҟ сышҟа иааирххеит Акоп. Сара иҟасҵара сзымдыруа саакәаны-занит.
– Иууазеи, Акоп, сурԥхашьома, амала ҳәа уара укәыкәы-цыкәуа анышә ицәыҵухыз шԥаумысхуеи, афра хәыҷ гәарҭак ирылатәоу! – иҳәан, иҳадигалаз акартош имгарц далагеит сабду. Аха, Акоп абри сара исымҭаны, уахык умаҭацәа рҽахырԥхьалап ҳәа сазыразны иусҭаз ахәыҷы ухы анахубаа, уаргьы саргьы ԥсрагьы-бзарагьы ҳзеилам иҳәан, аҵәы ԥыҵәҵәаны ианкеиԥса, сабдугьы уаҳа ахымҳәаакәа:
– Имх, дад, имх! Уаргьы мышкызны абзиаразын уиԥылааит! – иҳәеит сабдугьы. Акоп акартошқәа ааимысхит.
– Изҭоугьы ишҭоу ига, олан! – иҳәан, акартош зҭазгьы сара иаасзынижьит. Сабдуи аерманқәеи реицәажәара змаҳаз, иан лымгәарҭа дҭоуп. Убырҭ убриаҟара ҿаҳаи-дагәеи реиԥш еидгәаҟланы, аӡә ииҳәо егьи имаҳауа, раԥсшәеи рерманы бызшәеи, рыҭырқә бызшәеи неи-лартатаны еицәажәон, дара рхаҭақәа ракәым, ирзы-ӡырҩуаз иԥсы дырмаҷрын.
Ажәа мыцхәы шәзасыршьрызеи, абра ҳашгылаз, хәҩык-фҩык раҟара аерманқәа еизеит. Сабду ибзиарақәа Мисақ иеиԥш издыруаз шьоукы хәба-хәба кьыла еиҵамкәа акартош ҳадыргалеит. Сабду арҭ иҟарҵоз хьымӡӷишьан:
– Дад, сара асадаҟы саҳәаӡом. Акартош сышәҭозар, иақәнаго ауатка шәысҭоит, абар схәырџьан иахь-ҭагылоу! – иҳәеит-егьит, аха аерманқәа ирымуит, ирымуҵәҟьеит. Сабду иуатка зҭагылаз иҭеиҵаз асакь ааҭиган, азна акартош ахы ҵәыркны инадыргылеит.
– Уара, ари асакь азна акартош шәыргылеит, аха ушьҭа изларгозеи ҳәа шәгәы иаанагозеи? Амашьына
иақәуҵар, амашьына агәыр-ӡа анзыршәлаз иаҩызахоит. Еидарала уҳәар ихьанҭацәахоит. Бзиара хәыҷык аныжәух, даргьы ирхашҭрым, инашәыгӡа! – иҳәеит руаӡәк Нишьан захьӡыз.
– Ишԥаҟаҳҵари ҳәа угәы иаанагои? – дҵааит Аршақ.
– Акоп, уара уҽада зынӡа еилахаӡамзар, инақәҵаны, уҷкәыноуп, ара Ҭемразрааи ҳареи ашьха ҳабжьам ага ҳабжьам, ирзугар, «Абзиара уны аӡы иаҭ!» рҳәоит, даргьы ирхашҭрым, иудыруазеи, уаа мышьҭа бзиақәак роуп иахьуԥылара!» – иҳәеит еилагылаз руаӡәк.
– Ҳаи, абааԥс, Ҭемраз иаҟара абзиара ҳзызымуцгьы аӡәы иеидара изыргахьеит. Сҽада уи азыҳәан сыш-ԥеигӡо! – иҳәеит Акопгьы. Ажәакала, абри азҵаара уаҳа еиҿмырхакәа, Акоп иҽада хәшлаԥса аарган, ҳкар-тошгьы ҳуаткагьы наҽхьынҳәаланы ҳҿанынаҳхоз:
– Ус сзышәымун, дад, абзиара ду сзыжәуит. Сзыԥсамыз аҟара ҳаҭыр сықәшәҵеит, саргьы џьара бзиарак аҵыхәала анцәа сышәхьигӡааит! – иҳәеит сабду, ииҳәоз аерманқәа ишырмаҳауаз шидыруазгьы. «Усҟак уҳәартә еиԥш, уеизгьы-уеизгьы иҟаҳҵазеи!» – ҳәа аанарго рыхқәа аадырҵысит. – Амала сшәыҳәоит, зынӡа сышәмырԥхашьан. Исзыҟашәҵаз абзиара шәазы-разызар, абра жәабаҟа литра ауатка шәыхьӡ ала иаазгаз ауп, шәхы ахышәымбаан! – иҳәан, ҳуаткақәа ааҭганы, иҟаҵаны ҳаԥхьа игылаз аҟәардә инықәиргылеит.
– Ҟаҳ, ари заҳаз ҳара ҳаума! – рҳәеит. – Акартош иуаҳҭаз ҳара иҟәнаҳшьахуеит, арахь акартош ацым-хәрас ауатка ҳауҭоит! Мап, Ҭемраз афенди, абри уара иуаҭәаҳамшьеит. Уара ухаҭа иҟоумҵаша ҳаргьы ҳадумбжьалан! – рҳәан, иалоухузеи, мап шыркра иркит. Аиеи, нас урҭ рыҭырқә бызшәеи, роурыс бызшәеи неиԥшьуа ирҳәоз зегьы ҳаҳауамызт, аха дара анцәажәоз убриаҟара гәыразыла ишырҳәоз рхы-рҿы иандырԥшуан, абас акәхап ирҳәаз шырҳәаз, уаҳа ишԥарҳәарыз сеидроу!
Уиаҟара аҳәара заҭахузеи, Акоп иҽада аԥхьа днагылан, уаҳа ахы даамыхаӡакәа аерманқәа рҳабла ҳахьаалагылаз,
ҳанааи:
– Ҭемраз, афенди, Ҭемраз афенди! – ҳәа ҳашьҭахьҟа аӡәы ибжьы аагеит. Ҳаангылан, ҳаахьаԥшзар, абар Мисақ! Ишаанагара иҟаз арҭмаҟк азна акартош иманы дхыс-хысуа дааҳадгылеит. – Шәаныхынҳәуа сымбакәан шәымцан сҳәан, шәаниасуаз сықәҿышәҭуаз џьысшьан! – иҳәеит иԥсы игәы икылахо. – Абри маҷгәышьоуп, аха сара исымҭаны иуаҭәасшьоит. Уаҳа сабаухәагәышьо, акәты иалшаз акәтаӷь ауп! – иҳәеит Мисақ гәык-ԥсыкалаҵәҟьа.
Мисақ икартош зҭаз иарҭмаҟ имгаӡеит. Убригьы наганы Акоп иҽада инақәҵаны, сабду Мисақ иҳамҭа аԥсшәа карҵәаӡаны инахиҳәаан, аҵыхәтәан ҩаԥхьа ҭабуп ҳәа наиаҳәаны ҳҿааҳхеит.
Ашьыбжь анхышәҭуаз, ҳҽадагьы ҳкартошқәагьы ҳаманы аҩны ҳаакылсит. Сан ари анылба иџьалшьеит.
– Уара, Адгәыр, шәеихразҵада? – лҳәеит лыбжьы мырԥакәа.
– Аерманқәа: Акопраа, Мисақраа, иҵегь ыҟоуп! – сҳәеит исҳәо сҿамшәо сажәа сагәылахан.
– Асас даҳҭоуп, дад, Хәыхәа! Арҭ иахьа ахьымӡӷ ду ҳҭарҵеит, ибзиараха ирыхшаз анцәа ирыциҵааит! – иҳәан, сабду Акоп дихамшәало аҩныҟа дааҩнеигалеит. Саргьы Акоп имысхыз аҽада анахәҭа ианкны иназган, аҽхырԥарҭаҿы иҿасҳәеит. Иақәыз скартошқәа среи-гәырӷьаҵәа иаақәхны инаганы аҿаԥараҿы ишьҭасҵеит. Ауаткақәагьы изҭаз иҭымхӡакәа акладауеи ҳәа ҳзышьҭаз ҳкәасқьа иаҿаҟаҵаз ҳуатка ҵәахырҭаҿы исыргылеит, сан днахашәалар аҭыԥ инықәылҵап ҳәа.
Абжьшьхак рынхыҵынтәи асас дахь даҳҭаазаргьы иауарацәан, убас дҳадаҳкылеит Акоп. Сан алеи-аԥси рыбжьара абысҭа ацәарҭәа еиԥш иуны, иаразнак амца наҵарбзаҳәны иаакнылхын, аҿахрақәа амҳабысҭа аԥықә инықәԥсаны ихырҩашәа-хырҩашәаӡа афара угәаԥхо
инаганы аишәахьча инықәлыԥсеит. Ҳара иаҳҿамҵаӡакәа, асас ихәы ҳәа сан иҵәахны илымаз, ажьҵаа ашәандыҟәра иааҭылган, аҵәы инахаҵаны ашша агәыҵаш иӡны убригьы асаан ианҵаны аишәахьча инықәлыргылеит. Ажәытә-шҭоԥ ҳәа изышьҭаз, амҵәыжәҩақәа хагалашәа иҟаз ҳԥаҭлыка мгәлыҿ азна ҩынтә ршыра ауатка аҵыс ахы ахнаӷәыцәуа инықә-лыргылан, лхы слымҳа инадылкылан: «Баба шәнапқәа ӡык ақәшәҭәа ҳәа иаҳәа!» – лҳәеит, сан. Саргьы аҳәаха лымҭакәа:
– Баба, шәнапқәа ӡык рықәшәҭәа! – сҳәан, сна-рыдгылеит.
– Аҳы, ҳнапқәа ӡык рықәаҳҭәап, Акоп, џьан! – иҳәан, инапсыргәыҵагьы ашыҩ-шыҩҳәа инеихьишьит сабду. Акоп анс-арс ҳәа ҿырԥшӡагас иҽмырххакәа, дҩагылан, сабдугьы иаргьы рнапқәа ӡык нархьыршаны иааин, инеибарԥшны аишәахьча инахатәеит.
Акопи сабдуи рацәак еидымхалеит. Рыбыз еибак-уазҭгьы ирҳәашазгьы рацәахарын, аха ҟазшьалеи, қьабзлеи, хымҩаԥгашьалеи ишеиԥшымыз еиԥш, хаз-хазхеит.
Акоп ддәықәлаанӡа сакьк азна аҵәа рхианы иҳар-гылахьан. Убри иаҷыданы ҩ-литрак иара даара пату зқәиҵоз, дара рҳәашьа, абеқмез сан ихәырџьан иҭалыргылахьан.
Акоп иара итәала даара ҳаҭыр ду ақәиҵеит изыҟаҳҵаз аҳамҭа. Ашьыбжьышьҭахь Акоп деикәаҳәа-еикәаԥса иҽада длақәтәан, аффаҳәа икәаруа агәашә дынҭыҵит.
– Ҭемраз, афенди!  – иҳәан, иҽхьынҳәалаз исакь днас-насит.
– Ибзиоуп, иҭабуп, Акоп џьан! – иҳәеит сабдугьы. Уаҵәы, мамзаргьы уаҵәашьҭахь уеиҭаҳазнеи акартош азыҳәан ҳәа акәын Акоп иаурыс бызшәеи инапқәеи ааицырхыраауа ииҳәоз. Уи сабду ҽеила еиликааит. –
«Анцәа илыԥха иоуааит. Арҭ иҟарҵаз аҩыза ууа бзиа иузыҟаиҵом, дад! Иузыҟаиҵом акәым, ани Сажәыргьала ҳәа изышьҭоу лбаа Кәыкәыр иҳәысҭа ахаҿы инхо Акәланба сынтәа ҩба-хԥа уардын акартош ыҵихит. Аха унеины ԥуҭк акартош сырԥсах, мамзаргьы исырхәаа ҳәа уиҳәеишь, ибжьы ихацаланы, илаӷырӡ икәааша амыт-кәмаԥшь аҳәара дшалаго убара уҟоуп. Акоп, уара дермануп, Қьарақол диԥоуп, Карбашьиануп ҳәала. Карбашьиан акәым д-Маршьанзаргьы иауарацәоуп! – иҳәеит сабду Акоп дизыхашаӡаны.
Аҽынтәи амыш абас ҳшеикәшоз инеихашәы ихәлеит. Аҭаацәа ҳанааилатәа:
– Абарҭ иахагьы рхабар ыҟамызт, џьара ҟалаак рымамзааит, џьушьҭ! – иҳәеит сабду ҳаиашьара даарых-ӡыӡаан.
– Ахәылбыҽха Қәаса дызбон, аха ус егьимҳәеит. Џьара акы еиланархазар, Қәаса иҳәарын. Уимоу: «Ахәылбыҽха ҳааилатәақәар лакәҳәара ҳнеиуеит!» – иҳәеит.
– Аа, ус ԥсҭбара ыҟамзар, ибзиами, дад. Ҳара ахәа-шақәа уааԥсырала ҳагага ҳацәшәо аҟынӡа ҳамнеихьеи. Аиеи, дад, аринахысгьы анцәа шәирманшәалааит, уара ауаҩытәыҩса дызшаз! – иҳәан, сабду ахәыблы дна-ҵаԥшын, илахьи-иџьымшьи ааиӡатәит. Абри аамҭазы адәахьы Гьшьар захьӡыз ҳлаԥшь аахыш-ҿышит. Саргьы алоура уа соутәахмыз, лакәҳәара Қәасараа аазар ҟалап сҳәан, ашә неимԥааны сындәылҵит.
Ҳаешьара хәҩык раҟара, Иуан Сиҭгьы дрыцны иааҩналеит.
– Уа хәлыбзиақәа! – иҳәеит Сиҭ дшааҩналазҵәҟьа.
– Уа, умшгьы уҵыхгьы бзиахааит, бзиала шәаабеит! – иҳәан, сабду акы еиԥшымкәа, абарҭ рымҩахыҵра деигәырӷьеит.
– Ҭемраз, адунеи иақәлахахьоу ҳәа аӡәгьы дҟамлаӡац, аха уара ахаҳә хәтәаанӡа анцәа уҳагимырхааит! Уара
уҳаманаҵ егьа рыцҳара ҳақәшәаргьы, ҳгәалаҟара ҽеихоит, ҳлакәҳәарагьы нҵәара ақәлаӡом. Уԥеамбаруп, аԥеамбар илԥха анцәа иуиҭааит! – иҳәеит Сиҭ, ҿыр-ԥшӡагас акәымкәа, гәыкалаҵәҟьа.
– Ҳаи, дадхеит, ҳаӷоу адунеи дақәлахааит! Адунеи иақәлахарц зҭахыз иажәабжь шәаҳахьазар акәхап! – иҳәеит сабду иӡырҩуаз ргәы аарҽаниҵан.
– Мамоу, Ҭемраз, уи шԥаҟалеи усҟангьы? – иҳәан, Сиҭ иҟәардә лаҟә даахан, сабду иҽизааигәатәны днатәеит. Егьырҭ ахәышҭаара иакәшаны итәаз зегьы ӡы-цәыкәбарк рылымкәо инеиқәыӡырҩит.
– Аиеи, нас, аира зшаз аԥсрагьы ишеит. Аԥсра бзиа, аԥсра ԥшӡа хәамаӡам. Арыцҳа аиҭарыцҳа уи змауз иоуп. Ари зхысҳәаауа абни адунеи иақәлахарц зҭаххаз ауа-ҩытәыҩса иоуп.
Абри ажәымҭаҟыргә ианаамҭаз аԥсра бзиа имоуит. Ашықәсқәа цон аӡеиԥш. Аха ауаҩытәыҩса дымԥсит, арахь деиҭаҷкәынымхеит. Ала шыцыԥхьаӡа деиҵало, дахьтәоу дзымгыло дҟалеит. Ус-ус дышнеиуаз, иҿгьы еилымго далагеит. Ԥшьба-хәба абиԥара иит, иԥсит, аха иара изыҳәан аԥсра ҟамлеит. Иԥсы шҭаз дырзымжит, абжьарак, имаҭацәа урҭ рмаҭацәа деимданы агара дгараҵаны ирҵысра иалагеит. Аԥшәҭрыкьи ацәырцәмеи ашыц мҳаҵә ианҵаны иҿарҵон. Шәыпату схы иқәуп, жәа маншәаламшәа иҟазаргьы, игара дахьгараз зегьы убра иҟаиҵон. Дышнеи-шнеиуаз, ԥсыӡ бзиак даҟарахеит.
Шәышықәса ҵит, ҩышә шықәса ҵит, уаҳа иԥсцәаҳа ихабар ҟамлаӡеит. Амаҭацәа рмаҭацәа, урҭ рмаҭацәа игара мыжда дгараҵаны ддырҵысуан, ддырҵысуан уахгьы-ҽынгьы.
Абас дшыҟаз ҽнак, шьыбжьышьҭахьк даараӡа зықәрахь инеихьаз ҭаҳмадак еилаҩа-еилаԥск иҽбыга иманы ашҭа дааҭалеит. Аҭаацәа иаауаз оумашәа дбаны, иагьицәшәаны инеизыԥшит. Ашҭа абжара данааи, ицәа-ижьы зегьы иаразнак инаиқәӡыҭын, ибаҩқәа ахьхьа-хьхьаҳәа
инеилаԥсо иҿааихеит. Аԥшәмацәа ажәак мҳәаӡакәа ишьхныԥсылан ихәаԥшуан.
Ибаҩқәа ырхәар-хәаруа иааиуаз, ани игараҵаны ирымаз, ԥсыӡк иаҟарахахьаз ауаҩытәыҩса днеиха-гылеит.
Аԥсра зцәыӡыз ауаҩы имаҭа, имаҭа, имаҭа, еиҭа имаҭа агара дгараҵаны ирҵысра даҿын.
– Сара уԥсцәаҳа соуп, сааит узгарц. Иузхама абри адунеи уахьынӡақәыз? – иҳәан, ибаҩқәа ахьхьа аарылирган, иҵегь днеизааигәахеит. Иарӷьа напала иҽбыга аанкыланы днеихагылеит.
Ауаҩытәыҩса иблақәа ҭырхаха ихагылаз аԥсцәаҳа дихәаԥшуан. Имаҭа, имаҭа, имаҭа, еиҭа имаҭа еиҵбы агара ирҵысуан. Ауаҩытәыҩса аԥсцәаҳа илақәа наихмыр-шәаӡакәан дихәаԥшуан, дихәаԥшуан иҿы еилгомызт.
– Алаԥшра усҭоит уара, ауаҩытәыҩса. Абри умаҭа, имаҭа, имаҭа, еиҭа имаҭа еиҵбы узырҵысуа дызгару, уара узгару? – иҳәан, аԥсцәаҳа зынӡа дааигәаӡаны днеин, днеихагылеит. Ауаҩытәыҩса аԥсра зцәыӡыз, уажәраанӡа еихашәы-еиҵашәы ашәиаҟ ԥсыӡ еиԥш агара игараршәыз, макьана еилшәарак змоуцыз ихаԥыц ҟәарашқәа ааихирԥхьан, дааччеит. Нас каканк иаҟарахахьаз ихы ҩышьҭихын, имҳаҵәхахьаз ицламҳәа кәагә аақәац-қәацан, ихы какан ҩынтә-хынтә имаҭа иганахь иааирҵысит. Уи иаанагоз: «Сара макьана сумган, сара сцынхәрас абри сзырҵысуа смаҭа имаҭа, имаҭа, еиҭа имаҭа еиҵбы дга!» – ҳәа акәын. Абри инақәырццакны аҽнышьыбжьон амра каҵәо ишыԥхоз, аҵыр-ҵырҳәа иаамацәысит. Ԥсҭҳәак аԥсра зцәыӡыз ауаҩытәыҩса дахьдырҵысуаз иааҩнашаҟьан, шәым-ҭақәак иаалашьцеит. Аха аԥсҭҳәаш ндәылҵны ицеит. Аԥсцәаҳагьы ӡшәахшәа днышьҭабеит. Ауаҩытәыҩса дзырҵысуаз имаҭа имаҭа, имаҭа еиҭа имаҭа еиҵбы дмаалықьхан ажәҩан ахь дыԥрит. Ауаҩытәыҩса дгагахан адунеи днықәлеит! – иҳәан, сабду иажәабжь
неиқәиҳәалеит.
– Ҳаи, ихала-иԥсала иажәымҭа аӡахәаш ахарҵааитеи, адунеи дақәлахаҵәҟьарц иҭахыҵәҟьазаарын убоу, уара! Аԥсы ҵаауп ҳәа рҳәоит, аха иара аҟараах иԥсы ацымхәрас имаҭа аԥсцәаҳа дышԥаиирбеи, уара! – иҳәеит Сиҭ иааџьеишьа-лакәишьан.
– Уара убри ԥсыӡк иаҟарахаз, адунеи иақәлахарц зҭаххаз ауаҩытәыҩса иҭыԥ аҿы уара уҟазҭгьы, уԥсы ацынхәрас умаҭа иакәым, абра иааилатәоу зегьы аԥсцәаҳа ҳиуҭар ҟаларын. Ҭемраз уаха дызлацәажәаз ажәабжь, ари ҩаԥхьа агәра ҳнаргоит, ауаҩытәыҩса идәахьтәи иҩныҵҟатәи идунеи ахьынӡарыцҳау. Ихы азеиӷьашақә, абри адунеи зегьы, илшозар, ирхәашар шилшо. Ииҭахыыз ҩышә шықәса зхыҵыз, ԥсыӡк иаҟарахахьаз ауаҩытәыҩса, ида-ишьа иалҵыз ихшара, иара иԥсы ацымхәрас аԥсцәаҳа дииҭартә? Абригьы иҳанаҳәо адунеи ахи-аҵыхәеи ауаҩытәыҩса иаҵкыс еицәоу гыгшәыггьы шыҟам ауп! – иҳәеит Чмыт.
– Уара, Чмыт, схы азыҳәан мацара абарҭ зегьы аԥсцәаҳа шәисҭартә убриаҟара сыԥсы ҵааума сеидроу. Акреилыскаауазар, усацәҳаит. Аха анышә ужыр анышә аауеит. Умацәақәа узыцҳалакгьы зегьы еиҟараны иухьуеит. Ҩыџьа еибаҭаху акы еимаркыр, руаӡәк дҟәышхароуп, мамзар ргәы амаҷ азыҳәан еицәыхь-шәашәахар ҟалоит. Убри аҟынтә, исоуҳәаз аҭак сырӷыӷкуам. Избан уҳәар, уара еиҳа сануцәымӷуи, егьырҭ шьоукы бзиа санырбои шеиҩымсуа здыруеит. Уаахәмаршәа иуамхаҳәазар акәхап, хәмарра-ччара анцәа иугимырхааит! – иҳәеит Сиҭ ччаԥшь хаарадак наиҿықәиҵан.
– Ҭемраз, нас уи адунеи ақәлахара зҭаххаз ауа-ҩытәыҩса дгагаханы адунеи данбанӡақәзаауеи? Ахаан уи игага ԥсра ақәӡами? – иҳәан, дҩагылан, Ҭемраз диазҵааит аарла зхәы ааинышәшәылоз, зегьы рҵы-хәахьшәа итәаз ҷкәынак.
– Уи, дад, ахаан азыҳәан ҳәа анцәа дахьирхәит.
Дахьирхәит иара иԥсы ацынхәрас имаҭа аԥсцәаҳа дахьииҭоз азыҳәан. Уи ахааназы дшьаҳиҭхеит. Аԥс-цәагьы дырҭахымкәа, абзацәагьы дырҭахымкәа адунеи амыркыџьы еиԥш иалахаз аӡә иоуп. Убри азын ауп, дад, ҳара ҳабацәа «қәнагала аԥсра бзиа хәамаӡам!» зырҳәаз. Зегьы ианраамҭоу иԥшӡоуп, ихаауп! – иҳәеит Ҭемраз.
– Агара зырҵысуаз имаҭа, имаҭа, еиҭа имаҭа дмаалықьхан ажәҩан ахь дыԥрит, аха адгьыли адунеии дырцәыӡӡама, арахь уаҳа албаара азин имаӡами? – деиҭаҵааит уи аҷкәын қәыԥш.
– Уи ажәҩан ахьгьы дхалоит, адгьыл ахьгьы дыл-баауеит. Анцәа дугьы дисасуп, ауаатәыҩсагьы дры-маалықьуп. Ус анцәа иџьишьеит, анцәа иаҭәеишьеит. Еиҭасҳәахуеит, ҳаӷоу аԥсра ицәыӡааит!..
– Уажәымҭа иахьа ахы иаҿагылоу, ааигәа зыӡбахә умаҳац уҷкәын заҵәы Ҳараз ила ишкәакәахааит, Ҭемраз, ҳгәы шԥаурҿыхеи! – иҳәан, ныҳәаԥхьыӡқәак наикәиршеит уажәраанӡа ҿымҭӡакәа аганахь итәаз аӡәы.
Ҳамҭак иааҭынчрахеит. Акәазҭхарамца иақәыз амҿаӡа иалҵуаз аӡи, аҽҳәа ахаҿы иааиԥмырҟьаӡакәа зыбжьы гоз арҵуи заҵәык ракәын амаҵурҭа ҵаа-зырҟәрылоз, аҭынчра аԥсы ахәага ахазҵоз. Абжьарак, уажәы-уажәы архнышьна иахьыҳәҳәы амца ацыԥхьқәа иҩыҵхахоз еихьымӡа-еиԥымӡо, алҩақ иашәхьаз ахәыблы инаҵаԥсон. Ихаакәакәараӡа алҩа иналышәшәаны игон ихыбны ахац иаҿаԥсаз ажьҵаа афҩы. Абри аамҭазы: «Ҟәииы!» арган, амца зцәа ԥнажәаз амҿаӡа аахәиҵәиит.
«Ҵәымыш, ҵәымыш!» – иҳәан сабду, иара убри амца иақәыз амҿаӡа иаҿаԥсаз амахә ссақәа аамихын амца инақәиԥсеит. – Анцәа иҳәааит! – иҳәеит сабду.
– Изхуҳәааи, Ҭемраз? – иҳәан дҵааит Сиҭ, Ҭемраз ииҳәаз зхиҳәааз изеилымкаакәа.
– Абас акәхазҭхарамца иақәу акәазҭха абжьы ангалак: «Абзиаразы арасаҵәы акәац агхом!» – рҳәоит. Амшразы, абзиара-ачызаразы аҽҳәа иҽҳәаҳарҵәи-лааит!» – иҳәеит
сабду.
– Уаха излазбо ала алакә ҳәаха ҳауам ҳәа сыҟоуп! – иҳәеит Қәаса адгьыл игәо дахьтәаз.
– Алакәҳәарагьы ҳахьӡап, амала даҽа зҵаарак сымоуп, Ҭемраз ида уи аҭак ҟазҵо ҳәа ара аӡәгьы дызбом! – иҳәеит Сиҭ иҽааикәеиԥсан.
– О, Сиҭ убаашәт, уаха абра итәоу зегьы аҵәҩан ҳахаҳан ҳаҿқәа арҟьеит ҳәа аума ишудыруа. Ҳаргьы акы ҳҳәар ҳҭахуп иҟалозар! – иҳәеит Баџьга.
– Баџьга ахаҳә аҟара зычҳауаз ауаҩы ичҳара далҵзар, зегьы зхароу Сиҭ уоуп. Хҿыхшьагьы шумам удыруазааит! – иҳәан, аҟыр-ҟырҳәа дааччеит Чмыт.
– Шәаагыл, уара, шәҿаҳәатәы ҟазҵо ссирк иҳәо-заргьы шәыздырамеи. Акнаҳарҭахь инаргогьы ҵыхә-тәажәак идырҳәахьеит. Иашәраӡа, изҵаара аҭиха иашәраӡа! – рҳәан, ԥыҭҩык инеицдырӷызит.
– Ҭемраз, ухаҵкы сцеит, абра иацы акомхаз мхы шаҳрашәоз, Расими Уарлами ажәақәа шынеимарк-ааимаркуаз, Уарлам дгәаан: «Уара Чаҩыр мгәа Ҳазараҭ-иԥа уами, уагьбзиаӡоуп!» – ҳәа иеиҳәеит. Ааит, ари заҳаз сара соума иҳәан, Расим дыҵҟьеит, аха еиумышьҭкәа иаарыбжьаҟазеит.
Абри Уарлам «Чаҩыр мгәа» Ҳазараҭ-иԥа уами иҳәазар, уеизгьы-уеизгьы Расим алабаҟьара аҟынӡа днеиртә ихы изақәиҵазеи? – иҳәан, дҵааит Сиҭ.
– Дад, ахәра аҭыԥ ӷьаргьы абызҭыԥ ӷьаӡом! Ари Уарлам Расим изыҳәан ииҳәаз акрахыҵуеит, ахьӡыр-тәрақәа иреиуоуп. Зегьы ирдыруеит, аха Уарламгьы аф исаат, ирдыруа ираҳахьоу зегьы рҳәома! Иҳәатәу ҳәа акы ыҟоуп, иҳәатәым ҳәагьы акы ыҟоуп. Ари анкьа ахьӡыртәрақәа аныҟаз Ҳазараҭ идагьы ихьыӡдмыртәыз ҳәа аӡәгьы дыҟаӡам. Абра ҳара Ахәанаа инаҳалаган, ҳшыхьӡдыртәуаз мацара, нахьхьи агаҿа инхықәгылеит! – иҳәеит Ҭемраз. – Ажәлар рыбз узынкылом. Иҟоуп убыс еиԥш зыбз хны
изҿоу, ажәак-ҩажәак рыла удәахьтәигьы уҩныҵҟатәигьы усахьа ҭызхуа, уцәгьеи убзиеи аартны инышьҭазҵо.
– Нас арҭ ахьӡыртәрақәа зегьы ушьҭа иахьа изгәа-лашәо аӡәыр дҟаларушь, Ҭемраз? – деиҭаҵааит Сиҭ.
– Уара, Сиҭ, абри уара аҩысҭаацәа рӡыхь уан-ӡааршьуаз, уара зегьы реиҳа уанҟәышхоз, егьырҭ аҟәыд рыпҟоз џьушьома! Уара уажәы уҽыргаӡа-ҽырҟәыш-ҽырҳалалшәа узазҵаауа уаргьы ибзиаҵәҟьаны иу-дыруеит, аха аҽагажә ҳаԥшьа хтыгоутәыр уҭахуп акәымзар! – иҳәеит Чмыт, Сиҭ игәы дынҭаԥшны.
– Иуҳәо сзеилкаауам, Чмыт. Изакәызеи, уеизгьы-уеизгьы сара издыруеит, аха уара иусырҳәарц исҭаху? – иҳәан, Сиҭ Чмыт ииҳәаз игәы ишамыхәаз наиԥшынҵаны ҿааиҭит.
– Уара сара сжьаны умацәа сахаургьыжьырц уҭахуп, арахь сара изжьарыда ҳәа сыԥшаауеит. Ишԥа, уара, арҭ ауаа рхаԥыц зҿахьоу, рыци-рышәи ирыҵырххьоу, игәароу ахьӡыртәрақәа умаҳаӡаци, иузымдырӡои? Зегьы ҳахьыхьӡыртәуаз, уаргьы уаанырмыжьӡеит, џьым. Сара саб Ҭарашь дшыхьыӡдыртәыз еиԥш, уара уаб Ебыр-ҳамгьы дыхьӡдыртәит. Нас ус шакәу уара иузымдырӡои, Сиҭ? – иҳәан, абла нҭыцҟьааны инеиҿаирххит Чмыт.
– Саб Ебырҳам изыҳәан ишԥарҳәеи? – иҳәан, ччаԥшь хаарадак наиҿықәиҵеит Сиҭ.
– Ебырҳам иҩны лацәҟәысырҭоуп! – рҳәеит.
– Уара уаб Хакәлиса дышԥахьӡдыртәи? – иҳәан, дҵааит Сиҭ.
– Хакәлиса иҩны цыӷ ҭроуп! – рҳәеит. Ари уареи сареи еицәааӡо ҳәа акгьы ыҟаӡам. Абарҭ ахьӡыртәрақәа сара ишыздыруа аҵкысгьы еиӷьны уара еиҳагьы иудыруеит, баша уцәыҵамараҳәуеит акәымзар! – иҳәеит Чмыт зынӡа иҽаартӡаны.
– Сара сакәым, уара Абжьуаа уҿагылазаргьы урзыԥҽуам! – иҳәан, уаҳа ицымҳәакәа иҵыхәа наишь-ҭарҽыланы
иҽааникылт Сиҭ.
– Уара, шәара, аиҳабацәа шәакәым, убырҭ ахьӡыр-тәрақәа саргьы издыруеит. Ишәҭахызаргьы ишәас-ҳәоит, иахьынӡагәалсрахо сыздыруам акәымзар! – иҳәан, дааҭаҟьа-ҭасит Қәаса.
– Аа, уқәақәра згааит, Қәаса қамса. Ухаҵазар иҳаҳә акы аанмыжькәа. Ари хәарҭамзар ажәлар ирҳәарымызт. Згәы иалсуагьы, гаӡак иакәымзар, дҟалап ҳәа сгәы иаанагом! – иҳәеит Баџьга дахьтәаз.
– Салагома нас? – деиҭаҵааит Қәаса.
– Ааи, ааи, ма ахы урсалар, нас иуцзырӷзышагьы цәырҵуеит! – инеицырҳәеит зегьы.
– Аԥхьан ишырҳәаз еиԥш, ахьӡыртәрақәа ирылагеит абрантәи! – дналагеит Қәаса.
– Ишырҳәахьоу еиԥш, «Ебырҳам иҩны лацә-ҟәысырҭоуп!» – рҳәеит. Аҳыҳ, убри инаркны, ҳхәы инықәыршәны рҿынархеит. «Хакәлиса иҩны цыӷыр-ҭоуп!» – рҳәеит. «Чаҩыр мгәа Расҭа!» – рҳәеит. «Ахәы аԥынҵаҿ ԥошьҭак ықәгылоуп!» – рҳәеит. Иззырҳәаз ҽеила исгәалашәом, аха сыԥсымзар Поле иоуп ҳәа ауп сшыҟоу. «Аҩн ду Ҳасан, ахәданаа Пила!» – рҳәеит. Абас абарҭ ахьӡыртәрақәа атлара еиԥш инамацан, ҳхәы инхыҵын архаҟа рҿынархеит. «Шәиу-чиу Никәа, иноумышьҭын, Кәата!» – рҳәеит. Ус зхырҳәааз абаарра иахьыланхоз акәзаргьы ҟалап, – иҳәеит Қәаса.
– Нас-нас, ацыфа аҭара уааҟәыҵны наҟ инацҵеи, Қәаса бзиа! – иааицырҳәеит злымҳақәа кыдҵаны иӡырҩуаз шьоукгьы.
«Нхарҭа змауз Каслан Џьакь!» – рҳәеит. «Нықәгыла-аақәгыла Алықьса, кәырԥ-ҷырԥ Ҟараман!» – рҳәеит. «Бааш-гыд, еишәа кьаҿ Лакыруан Бахәа!» – рҳәеит. «Ҽада какаҷ Ҷаҷуа!» – рҳәеит. «Хәырмаз џьшьа аџьмаҟьы зыҟәшәаз Елыр Улыс!» – рҳәеит. «Аашьышь Кьыкьа, бажә Ԥахәриа, Цәмаҭәа Уасман ииана!» – рҳәеит. «Ӷырҵлашә
Сикәа!» – рҳәеит. Абарҭ роуп уажәазы исгәалашәо, абзиа еибаҳҳәалааит арина-хысгьы! – иҳәеит Қәаса.
– Қәаса имыздо уаҳа аӡәыр шәыҟоума? – ҿааиҭит Баџьга.
– Уажәазы ахьӡыртәрақәа азҳархар еиҳа еиӷь-харашәа збоит, Баџьга. Аҵыхгьы ушьҭа агәы кыдым-гылацзаргьы, акыр инықәлахьеит. Ҭемраз ма Кәаҵиа ишаанагара иҟоу лакәк ҳзеиҭашәҳәар ада зҳәа-зҵамыз акәхон.
– Дад, ишәхашҭқәоит ҳәа сыҟоуп акәымзар, алакә иаазҭаххалак аҳәара азин имаӡам. Ишаабац ишҳаҳац, алакә иҳәоит алакәҳәара аҵәы зықәшәаз. Убри аҟынтә ишыҟаҳҵац еиԥш ҳалагап! – иҳәеит Ҭемраз.
Алакәҳәацәа ахҩык ааидтәалеит, сабду дназлаз. Нас сабду дмыццакӡакәа ихысга мацәа нарықәкуа иҿааи-хеит:
Лакә, лакә, лакә иҭаца,
Скамарҭа жәаҩа рцаа.
Ҽык сақәтәан, ҽык сывакны,
Жьак алымҳа сынкылкәрит.
Нацәақәкыла абас ҳәо мацара дышнеиуаз, аҵыхә-тәантәи ажәа: «Сынкылкәрит!» зықәшәаз иакәын алакәҳәара азин змаз. Убри аҵыхәтәантәи ажәа «Сынкылкәрит!» сабду ихысга мацәа ахы инахаршәны дшааиуаз, уи зегьы еилзыргоз, зегьы еиқәызҳәалоз ажәа сабду инаидҷаблеит.
«Оо, уаага-уааца азҳалааит!» – рҳәан, зегьы рнапқәа еинырҟьеит. Сабду алакәҳәара, лакә закәанла, лакә ҟазшьала азин иоуит. Зегьы еиқәыԥшьыхаа аӡеиԥш иааҭынчхан, инеиқәыӡырҩит.
– Абри алакә сабду Данаҟаи рыцҳа ишьамхы сықәыртәаны ианеиҭеиҳәоз абыржәыҵәҟьеиԥш исгәа-лашәоит. Убри аҟынтә абри алакә слакәқәа зегьы раԥхьа исыргылоит, убриаҟара бзиа избоит. Ҵангьы-мцынгьы
зегьы ирзеиҭасҳәар сҭахӡам. Схәыҷра иахьақәлоу азыҳәан аума, исазҳәаз аԥеамбар иаҳаҭыр азыҳәан аума, аиаша уасҳәап, ҽынлаҵәҟьа схааӡага суҭозаргьы исҳәаӡом, исхашҭыр ҳәа сшәаны.
Алакә иахьӡуп «Ӡыжәи Ҵажәи». Ӡыжәи Ҵажәи еицны ишнеиуаз, ӡдук иныҽԥынгылеит. Ӡыжә ҩаԥан, аӡы инахыԥан, нырцә аԥаҩ инықәԥалеит. Ҵажә аӡиас сахы-ԥоит ҳәа ианалага, изыԥо иҟазма, аӡы агәҭаҵәҟьа иналаҳаит. Ҵажә анахьгьы изымцо, арахьгьы изымаауа, имадаӷь-мадашәо аӡыжь иаалахеит.
– Аа, уанаџьалбеит сҭынха ду, Ӡыжә! Аӡы сахәаҽуеит умбои, усыцхраа абааԥс! – аҳәан, Ҵажә ааӷьаҵәы-ӷьаҵәит.
– Сҭалар, иара сара схаҭагьы аӡы сагоит, абжьарак уцхыраашьас иҟасҵозеи? – нырцә аҟәара аҟынтәи ҿаанаҭит Ӡыжә.
– Уца ушзахәо абни аӷдара аҟынӡа. Убра арасра илоуп Ҳәажә. Убри Ҳәажә ахәыц алыхны исзааугар, аӡы инхуршәлар, снахьынҳаланы сыруеит! – аҳәеит Ҵажә аӡыхшьах ахәлаҵәо аӡыжь иахьхыршәлаз.
Ӡыжә, Ҵажә ажәа ҩбамтәкәа, иԥо, иԥо, аӷдараҿы инкылсын:
– Аа, Ҳәажә, абааԥсы, зда дсымаӡамыз сҩыза гәакьа Ҵажә аӡы исцәашьуеит. Суҳәоит, анцәа даахәаны, ухәыц схумбаан. Ухәыц суҭар, аӡы инхыршәланы, Ҵажә ырсымгозар, шә-ԥсык ахазаргьы ԥсык ахахом! – аҳәеит Ӡыжә алабжыш хаҟәҟәала.
– Ҳаи, ҳаи, арыцҳара уақәшәагәышьазаап, сгәы иалсит адунеи азна. Схәыц агәаҟразы сеигӡартә, изуазеи! Амала, саргьы рыцҳарак сақәшәаны сыҟоуп. Нахьхьи ахәы зымҿхакны игылоу аџь ду, шьамхахьы аџь-рыц амҵаԥсоуп, аха алакьысра азин сымаӡам. Сыш-намҵалалак, Аџь амахәқәа сыбӷа инықәԥыҵәҵәаны самҵнацоит. Уцаны уаҳәа убри Аџь ду. Џьыжә џь-напык амҵыхны исзаага, нас схәыцгьы уара уахызбаарым! – аҳәеит Ҳәажә.
Ӡыжә нықәланы ицеит Аџь ахь. Ишнеизҵәҟьа аҽын-канаршәын:
– Аа, Џьыжә абааԥс! Сыԥсы апара уахә. Арыцҳара аиҭарыцҳара ззырҳәоз сақәшәеит. Зда дсымамыз сҩыза гәакьа, сыԥсыр лаӷырӡыла сызҵәуап ҳәа сзықәгәыӷуаз Ҵажә аӡы исцәашьуеит. Лассы сымнеир, аԥсы сахьым-ӡар ҳәа сшәоит. Суҳәоит, Џьыжә абааԥсы, џь-напык сыҭ. Џь-напык суҭар, Ҳәажә инаҭаны, Ҳәажә хәыцк налхны, Ҵажә алаҭызгоит! – аҳәеит Ӡыжә, ақәқәаҳәа инеимаҭәо.
– Ҳаи, ҳаи, арыцҳара ду уақәшәагәышьазаап, сгәы иалсит адунеи азна. Сара џь-напык сеинасым, амала, саргьы рыцҳарак сақәшәаны сыҟоуп. Шьыжьы инар-кны, анцәа амыш иааигаз, Хьшьы схы иқәтәоуп, схы иқәгылоуп. Уца Хьшьы аҟынӡа, уаҳәа-уача. Хьшьы схы иқәымтәо, схы иқәымгыло иузыҟаҵозар, џь-напык сеигӡом, анцәа иубома! – аҳәеит Аџь аҽырҳалалӡаны.
Ӡыжә неикәҟьашан иҭрысны ицеит Ахьшь ахь. Ишнеизҵәҟьа Ӡыжә нышьамхнышгылан:
– Аа, абааԥс, Хьшьы, зда дсымамыз сҩыза гәакьа Ӡыжә аӡы исцәашьуеит. Суҳәоит анцәа даахәаны, Џьыжә ахы уқәымтәан, уқәымгылан. Џьыжә ахы уқәымтәар, уқәымгылар:
Џьыжә џь-напык амхны,
Ҳәажә инаҭаны,
Ҳәажә ахәыц налхны,
Ҵажә алаҭызгоит, – аҳәеит Ӡыжә.
– Ҳаи, ҳаи, иабадихәа, арыцҳара дуӡӡа уақәшәазаап. Сгәы иалсит адунеи азна, анцәа дшаҳаҭуп. Ишьахәуп, Џьыжә ахы сықәтәарым, сықәгыларым, амала саргьы рыцҳара дуӡӡак сақәшәаны сыҟоуп. Џьыжә ахы сықәымтәар, сықәымгылар, сыц еихысгәышьоит. Сҿаа-ҿаауа амла сагоит. Убри аҟынтә, уаалаган, Ҟәарҭ уаҭаа. Ҟәарҭ кәҷышьк амхны исзаага. Убри нахыс саргьы Џьыжә
ахы сықәтәарым, сықәгыларым! – аҳәеит Хьшьы.
Ӡыжә неикәҟьашан, иӡәашҳәаха инеит Ҟәарҭ аҿы. Аҩшьапыкгьы наҵаԥсаны инышьамхнышгылан:
– Аа, Ҟәарҭ абааԥс, ушыԥсыша удыруазар, абарҭ узхатәоу укәҷарақәа аахәаны суҳәоит, кәҷышьк суҭарц. Шьац зырҟьацуа ҳәа исымоу сҭынха ду Ҵажә аӡы исцәашьуеит. Кәҷышьк сахумбаар:
Акәҷышь Хьшьы инаҭаны,
Хьшьы Џьыжә
Ахы иқәымтәо-иқәымгыло иҟаҵаны,
Џьыжә џь-напык амхны,
Ҳәажә инаҭаны,
Ҳәажә ахәыц налхны,
Ҵажә алаҭызгоит, – аҳәеит Ӡыжә.
– Ҳаи, ҳаи, арыцҳара ду уақәшәагәышьазаап, сгәы иалсит адунеи азна. Ишьахәуп, сара кәҷышьк сеинасым, иусҭап, амала, саргьы аах-шәахк соуп, сшубо сыҟоуп. Исыгу-исыбзоу рацәоуп. Уца, Ӡыжә, ашылаҳәаҩ иҟынӡа. Ашылаҳәаҩ ш-напык имхны исзаага, нас кәҷышькгьы уахызбаарым! – аҳәеит Ҟәарҭ.
Ӡыжә еиҭанеикәҟьашан, ицеит ашылаҳәаҩ иахь. Ишнеизҵәҟьа аҩшьапыкгьы наҵанаԥсан:
– Аа, Ашылаҳәаҩы абааԥсы, зда дсымамыз сҩыза гәакьа Ҵажә агәаҟра ду иақәшәеит, аӡы исцәашьуеит. Суҳәоит, анцәа даахәаны, ш-напык сахумбаан, ш-напык суҭар:
Ш-напык Ҟәарҭ инаҭаны,
Ҟәарҭ кәҷышьк намхны,
Хьшьы инаҭаны,
Хьшьы Џьыжә ахы
Иқәымтәо-иқәымгыло иҟаҵаны,
Џьыжә џь-напык амхны,
Ҳәажә инаҭаны,
Ҳәажә ахәыц налхны,
Ҵажә алаҭызгоит! – аҳәеит Ӡыжә.
– Ҳаи, ҳаи, арыцҳара уақәшәагәышьазаап, сгәы иалсит адунеи азна, анцәа дшаҳаҭуп! Ариаҟара арыцҳара уанақәшәа ш-напык уаҩысхрым, амала, саргьы сшубо сыҟоуп. Сысас-сыцәас, зҳәаз еиԥш, сыхҭас рацәоуп. Уца, Ӡыжә, Акәацшаҩ иҟынӡа. Узыниаз-узынԥаз зегьы иҵамккәа иаҳәа. Уи уаҩы разык иоуп. Кәац жьыхәҭак уаҩихрым. Кәац жьыхәҭак имхны исзаага. Нас саргьы агәаҟра иалоу здыруеит, ш-напык уаҩысхрым! – иҳәеит Ашылаҳәаҩ.
Ӡыжә шзахәоз ицеит Акәацшаҩы ишҟа. Аԥсы ахаара ақьышә иқәкны аҽынкаршәны ҿаанаҭит:
– Аа, Акәацшаҩ абааԥсы, зда сымамыз сҩыза гәакьа аӡыблара исцәалахеит. Суҳәоит, анцәа даахәаны, кәац жьыхәҭак сахумбаарц. Кәац жьыхәҭак суҭар:
Акәац жьыхәҭа
Ашылаҳәаҩ иҭаны,
Ашылаҳәаҩ ш-напык имхны,
Ҟәарҭ инаҭаны,
Ҟәарҭ кәҷышьк амхны,
Хьшьы инаҭаны,
Хьшьы Џьыжә ахы
Иқәымтәо-иқәымгыло иҟаҵаны,
Џьыжә џь-напык амхны,
Ҳәажә инаҭаны,
Ҳәажә ахәыц налхны,
Ҵажә алаҭызгоит! – аҳәеит Ӡыжә.
– Ҳаи, ҳаи, арыцҳара ду уақәшәагәышьазаап. Сгәы иалсит адунеи азна, анцәа дшаҳаҭуп. Уара узықәшәаз аус азыҳәан, кәац жьыхәҭак уахызбаартә изуазеи! Амала,
саргьы зқьы ааӡаны шәкы абна илазҵо среиуам. Сшыҟоу убоит. Убри аҟынтә, арантәи шьахәа-шьаҿа бжьам Аҩынаҳа дахьынхо. Уца убри ауаҩ иҟынӡа. Ерыӡк азна аҩы имхны исзааугар, нас укәац жьыхәҭагьы угап! – иҳәеит Акәацшаҩы.
Иҟанаҵахуаз Ӡыжә нахынҳәны ицеит Аҩынаҳа ишҟа. Ишнеизҵәҟьа аҽынканаршәын:
– Аа, абааԥсы, Аҩынаҳа сыхәда ԥумҟан… Адунеи аҿы шьац зырҟьацуаз ҭынхас исымаз сҭахы сҩыза гәакьа Ҵажә аӡы исцәашьуеит. Удагьы ԥсыхәа-ӡыхәа сымаӡам. Суҳәоит ерыӡк азна аҩы сыԥсы иаԥшәмоутәырц! Ерыӡк азна аҩы суҭар:
Ерыӡк азна аҩы
Акәацшаҩ инаиҭаны,
Акәацшаҩ кәац-жьыхәҭак имхны,
Ашылаҳәаҩ инаиҭаны,
Ашылаҳәаҩ ш-напык имхны,
Ҟәарҭ инаҭаны,
Ҟәарҭ кәҷышьк амхны,
Хьшьы инаҭаны,
Хьшьы Џьыжә ахы
Иқәымтәо-иқәымгыло иҟаҵаны,
Џьыжә џь-напык амхны,
Ҳәажә инаҭаны,
Ҳәажә хәыцк налхны,
Ҵажә алаҭызгоит! – аҳәеит Ӡыжә.
– Ҳаи, ҳаи, арыцҳара ду уақәшәазаап, аԥсра еиӷьын. Ерыӡк азна аҩы уҭынха аиқәырхара алшозар, ишԥыкәу ушахызбаауа! – иҳәан, ерыӡк азна аҩы иҳаԥшьа инҭиган, инаганы Ӡыжә иаиҭеит.
Ӡыжә ерыӡк азна аҩы аманы иҭрысны идәықәлеит.
Ерыӡк азна аҩы
Акәацшаҩ инаиҭаны,
Акәацшаҩ кәац-жьыхәҭак ааимхны,
Ашылаҳәаҩ инаиҭаны,
Ашылаҳәаҩ ш-напык имхны,
Ҟәарҭ инаҭаны,
Ҟәарҭ кәҷышьк амхны,
Хьшьы инаҭаны,
Хьшьы Џьыжә ахы иқәымтәо,
Иқәымгыло иҟаҵаны,
Џьыжә џь-напык намхны,
Ҳәажә инаҭаны,
Ҳәажә хәыцк налхны,
Ҵажә алаҭнагарц
Ишзахәоз иаакылсит.
Ӡыжә аԥаҩ инхықәгылан ианааԥш, Ҵажә абаҟахыз аӡы иагахьан… Абас сабду илакә ахи-аҵыхәеи неиԥи-шьит.
– Ага сцаны лыхәҭак азна аӡы аазгаанӡа анцәа уимшьааит, Ҭемраз Мқанба! – иҳәан, Сиҭ дҩагылан днеин, сабду ихы днагәӡит. Сабду иаҳзеиҭеиҳәаз алакә аҵкысгьы иҳәашьа ауп ахаангьы исхамышҭуа игәаҵа сҭахаз.
«Кыкы-кыкыы Санҭахьаа!» – аҳәан, аҵых агәы ааиҩнашеит ҳшымҳа иқәтәаз ҳарбаӷь хәам-зам абжьы. Ҳаиашьара аҵых алԥха-агәыԥха наҳаҭаны, рхалаҟа-ргәалаҟа уаҵәухаанӡа рҳәан, индәылҵны ицеит.
…Анышәынҭра аҟынтә ҳгәашә санаадгыла, раԥхьа сылаԥш заахаз ҳгәашә ашьаҟа иадчаԥалаз аҽеимаа ауп. Абри аамҭазын аеҵәа кыднаԥаартә Хьаԥшь акьыр-кьырбжьы аагеит. Сгәалашәарақәа зегьы аӡшәах еиԥш инасхаӡыҭын, сыккаӡа саарылҵит. Даҽазныкгьы игәаҵӷа ҿҵәагаха иаакьыр-кьырит Хьаԥшь. Уиакәхеит, уаҳагьы абжьы мгаӡеит.
«Уара ашьха ахра уагахьеит, Хьаԥшь. Аха уԥсы иахьагьы саб ишьҭоуп, саб дуԥшаауеит уарамыжда,
Хьаԥшь!» – абри сгәы инҭасҳәан, сылаӷырӡқәагьы рҿаархеит… Аҵыхәтәантәи аԥсымра ԥхон иҭааӡа.
«Аԥси-абзеи рыбжьара адамра анрыбжьалалак, агәырҩа рыцҳа мыхьшәашәозҭгьы аԥсҭазаарагьы зыҟалаӡомызт!» – ҳәа ирҳәоз аасгәалашәеит саб иуаз аартны, иара истол санынахатәа. Уи иашагәышьоуп. Агәырҩа мыжда хьшәашәагәышьоит ауаатәыҩса анышә хьшәашәа анрыбжьалалак. Ус акәзар, избан нас раԥхьа сгәаҵа инацралаз саб игәырҩа, есиша ихә-лацыԥхьаӡа еиҳа-еиҳа сгәаҵӷа зыҿнахуа? «Ихьшәашәар, иухашҭыр уҭахума, сыҷкәын?» – аӡәы ибжьы слымҳа инҭаҩит. Соура-зоуроу сгәы нҭыԥсаан, сцәа сын-ҭаӡыӡеит. «Мамоу, мамоу, ихьшәашәар сҭахӡам, исхашҭыр сҭахӡам, саб игәырҩа аныхьшәашәо саргьы иара санивало аҽноуп!» – сҳәеит сыбжьы нҭганы. Уаҳагьы шьҭыбжь смаҳаӡеит. Абри абжьы гаҵәҟьоу сгәырҩа иахылҵыз абжьы акәзу, иахьагьы уаҵәгьы сара сзыҳәан ишымаӡаз иаанхеит.
…Уи аухатәи аҵых, сыԥсҭазаара знызгаз сым-ҩахәасҭаҿы, хьы рахәыц хацны ишсыцыз, шаеҵәан, хәылԥы еҵәан сымҩа шарлашоз, сгәырҩа ишацыз, сгәырӷьа ишацыз мацара иажәразгеит.
…Светлана алашара лырцәеит. Сара сшынышьҭалаз сеиқәыхьшәашәа сышьҭан, сыцәаӡамызт. Схәыцрақәеи сареи ҳааицрыхо, аҵааԥс еиԥш исхажьыз аҵәылашьца саларшәын. Ахысбыжьқәа иааԥымҵәаӡакәа аҭӡамцқәа дырҵысуан. Ажәҩан лагон. Апрожекторқәа рҽеихшьны ажәҩан иандан. Аҵыр-ҵырҳәа уажәы-уажәы иаама-цәысуан алашара, анышә ҩны аԥенџьырқәа, имцабзха инарыдкьасалон. Аха сара урҭ зегьы срышьцылахьан.
Сыцәаӡамызт. Уарла-шәарла Светлана лкаруаҭ абжьы саҳауан. Убас мацара, аҵых агәы еиҩна-шахьазаргьы еиҩнашахьеит анысгәахәуаз, иаалырҟьаны ҭынчрацәахеит. Сара исылшозар уахатәи аҵых акгьы сазымхәыцырц сыӡбеит…
Уажәы-уажәы Светлана лкаруаҭ абжьы анаагалак, еиҭаҳәашьа змамыз цәаныррак ҵыры-ҵыруа, афым-цеиԥш, схы инаркны сшьапаҟынӡа инасгәылсуан. Аха сыԥсы ӡаны сышьҭан. Аҵых цон имыццакӡакәа ацгәы шьаҿақәа неихыхуа. Ус иаалырҟьаны алашьцара агәы аакылнаҵәеит Светлана иалыркыз алашара. Аха иаразнак иаалырмаҷит. Иҵырмақьа ԥштәалаз алампа асаркьа иахылҵуаз алашара еишьылҟҟараӡа Светлана дахьышьҭаз луада хәыҷы аагәыҵанаҳәҳәеит. Ҿыц иаатыз асцена еиԥш, алакә наҟә ԥшқарах еишьыл-ҟҟараӡа Светлана дахьышьҭаз, бырфын касшәа иналҿаԥрын, лоура-зоуроу дааиԥхьнашьшьааит. Нас, ибырлаш-бырсаз лгәы аҟәашра аҽнықәнаҭәҳәан, ашьшьыҳәа лыхәда ҵәыца нгәылыршәаны, лхы-лҿы гәыкы инықәхәмарит.
Сыԥшуан сара алашара инагәылԥхаз ажәеиԥшьаа рҭыԥҳа илырҭаслымыз. Сшәон сылацәа неихьысшьыр, лара уи алакә хылҩа-ԥсылҩа дысцәалаӡыҭыр ҳәа. Сымаха-шьаха сыххәыцуамызт. Избан сыздырам, сиеҵәа жьышәқәа ҭыҵны ицон. Исзыршәыкьуамызт сгәеисра.
Згәы ҩарханы ишьҭаз Светлана алампа аналыркы, дааҳәын ларӷьа жәҩахыр днықәиеит. Лыблақәа кыд-халаны сара сышҟа алашьцара далаԥшуан. Дааԥшуан уи акыраамҭа. Уи зегьы сара избон, гәанылагьы анцәа снаиаматанеиуан. Ҳаихәаԥшуан ҳҩыџьагьы, ҳаибаԥ-шаауан ҳҩыџьагьы, аха ҳаибабаӡомызт, алашьцара ҳабжьажьын. Дасу инеицралаз ҳцәаныррақәа, дасу ҳагәқәа ирҭашьын. Хә-шьаҿак, хә-ҽышьахәарк ракәын ирыбжьаз уахатәи аҵых иалаԥсылмыткуаз ҩ-ԥсҭазаарак, ҩ-насыԥк.
Лыблақәа ааихмырсыӷьӡакәа сышҟа дааԥшуан
Свет-лана. «Сыцәаӡам, Светлана, барамыжда. Уахатәи сгәаҟра сызларшәу алашьцара заҵәык ауп шаҳаҭс иамоу. Сара бара бҿы мчы сымаӡам, сҿаҳәоуп. Бара быкаҭа ауп сԥахны сызларшәу. «Бара ишыбҭаху, бара иахьыбҭаху!» – …сқьышәқәа ирықәсҳәацәоз суазыр сара аӡәзаҵәык сакәын изаҳауаз. Ишԥазурыз, ихра еиҩыцәханы исҿагылаз сыламыс сзахыԥомызт.
Светлана лыблақәа ааихмырсыӷьӡакәа сылашьцара дшалаԥшуаз, ашьшьыҳәа дҩагылан, лиарҭа днықәтәеит. Алампа алашара даҽа аԥсык илырмаҷит. Сара исзеил-каауамызт Светлана алашара злырмаҷуаз. Алампа абз аарла иҭаауан. Уажәы аԥсҭҳәа еишьыл луада згәыҵа-ҳәҳәыз далызбаауан. Уажәы еиҳагьы дыблахкыган. Иҟаларын алашара абас излырмаҷуаз, дысԥырхагахар ҳәа дшәозаргьы.
Ҩ-шәырҭаҭа хырҩашәақәак ӡса-ӡсо, аԥсыԥ аҟара иҵаӷаз лбырфын харԥ иҭацәқәырԥон. Згәы ҭыхыз лбырфын харԥ иҭагыломызт иԥсеилаҵагаз урҭ лгәыԥ-ҳәы шәырҭаҭақәа.
Светлана лыхцәԥара ҽышьаҳагақәа рҽеихшьны лгәы аҟәашра уажәы-уажәы инықәлакьуан. Абри анцәа рҭыԥҳа, асадаԥ ҳәынҵәра еиԥш лыблақәа иҭыԥхоз кыдхалаӡаны сганахь алашьцара дшалаԥшуаз, аҳәиҵә-ҳәа лылаӷырӡқәа неиқәылҳәалеит. Дҵәуон уи бжьыда-шьҭада. Светлана уажәы зынӡа жәеиԥшь лакә ҭыԥҳаны акәын дшызбоз. Еиҳагьы дыԥшӡахеит, еиҳагьы дгәык-хеит. Аха уажәы лара сара сзы ажәҩан икыдлашоз ашаеҵәа дысзаҩызан. Лара лҟынӡа снапы наӡомызт, сшьапы наӡомызт. Аҵыси аԥсыӡи бзиа еибабаз, аԥсыӡ аӡы изҭымҵкәа, аҵыс аӡы изҭамлакәа, наҟ-ааҟ амшын ахықә аҿы ишеидыԥсылаз ҳәа ирҳәоз алакә абыржәы иаасгәалашәеит. Ҳаргьы убырҭ аҵыси аԥсыӡи ҳар-ҩызцәан. Сара лара лышҟа анеира сзыгәаӷьуамызт. Лара сара сахь ааира лзыгәаӷьуамызт.
Светлана ашьшьыҳәа дҩагылан, лбырфын харԥ шәшәа-шәшәо, лареи сареи ҳабжьара аԥардақәа еимҟьаны
иахьыҟаз ашә ахь лҿаалхеит. Сара имцабзха инасхыҵәаз сцәанырра сзышьақәымкуа, сҳәыҵәы-ҳәыҵәуа сиарҭа саалахеит.
Ишызбоз аԥардақәа даарыҵагылеит. Шәымҭақәак аԥхыӡ еиԥш ашә дылагылан. Ашьҭахь, иаалырҟьаны:
– Ҳараз, уцәоума? – лҳәеит, лыбжьы ԥшқарах ныҵакӡаны.
– Мамоу, Светлана, сыцәаӡам! – сҳәеит аарла сгәы инкылагылаз сыԥсы сыбжьы нацәызган. Нас уаҳа ажәак мҳәаӡакәа луада иҩнашыз алашара еишьыл дналаӡсан, сышҟа лҿаалхеит. Ашьшьыҳәа, ашьшьыҳәаӡа ааԥынтәи аԥарԥалыкь еиԥш саԥхьа даақәтәеит.
– Сцәа-сжьы ҵәуеит уарамыжда, Ҳараз, саҭоумҵан, суҳәоит угәы схымшәан! – лҳәан, лнацәкьара кахәхәа-қәа сӡамҩа инықәлырхәмарит. – Суҳәоит, саҭоумҵарц, даҽакалагьы сеилумкаан! – лҳәеит лыԥси-лыԥси еихьымӡо.
– Мамоу, мамоу, Светлана, ауаҩытәыҩса ицәанырра аӡхыҵра иԥнажәаз аӡыхкыра иаҩызоуп. Сара зегьы-зегьы еилыскаауеит. Бареи сареи ҳаиниарагьы баргьы саргьы лахьынҵахәрас анцәа иҳаиҭахьазаарын. Иҟалаша хырԥашьа амаӡам. Зеиԥш ҟамло егьыҟамзар акәхап ауаҩытәыҩса иԥсҭазаараҿы! – сҳәеит, ҿыр-ԥшӡагас, ҳәоу еиламгашақә ҳәа акәымкәан, сыԥсы нҭыркәкәааны гәык-ԥсыкалаҵәҟьа.
– Саргьы абри аҩыза ԥхыӡла избаргьы ихасҵомызт. Сара аарла ҩажәихәба шықәса роуп макьана исхыҵуа. Аха ишубо слахьынҵа сеижьан, амҩабжара сыннажьит. Изури, исҳәари, иаасыкәыршаны гәаҟроуп-ҵәаҟроуп, лаӷырӡуп иҟоу. Гәҟычга гәыжьжьага ҳәа, угәыӷра зхьынурҳалаша ҳәа егьыҟаӡам. Саргьы макьана изжәша аӡыхь ахы ыҵнахаанӡа сгәы цәымсахеит. Адунеи цәгьагьы-бзиагьы зегьы азеиԥшхеит. Схаҵа данҭаха инаркны сгәы ԥсхьан. Ахаан азыҳәан сыԥсҭазаараҿы схы-сыԥсы иадыскылаша,
Володиа ишьҭахь ҩызак дҟалоит ҳәа сыҟамызт. Зхәы зфахьаз, зхәы згахьаз, абзиабара иалаҭхаџьхьаз, агәаҟра иалагылахьаз, иалаҵәуахьаз, цәгьагьы-бзиагьы зегьы ԥызшәахьаз, зықәра нагӡаны изфахьаз, неихыркәа змам аҭакәажә сылҩызахахьан. Акызаҵәык гәбаагас, гәыӷырҭахлаҳәас исзынханы исымоу схаҵа ишьа аура ауп. Убри ашьаура ауп иахьагьы сыԥсҭазаара зегьы зызку.
Ҳараз, сара сгәы иԥсыз аҭыԥ аҿы даҽа гәык ҿыхоит, даҽа гәык ҩаԥхьа мцабзҵас, џьара сгәаҵахь иҩыҵхахоит, сара ҩаԥхьа сеиҭашәҭуеит, сшьапы сеиҭақәгылоит, ҩаԥхьа сыԥсҭазаара амҩа ҿыц санылоит ҳәа сыҟаӡамызт, уи азыҳәан сгәы сырҭынчхьан. Анасыԥи алахьынҵеи амца иалауршәыргьы ишымбылуаз, сара агәра зга-ӡомызт. Иҭабуп, Ҳараз, уара ахҭаҟны снеины сшыҟаз анцәа сыԥсы уахьаԥшәмеитәыз, ҩаԥхьа аԥсҭазаара сазхьуа, ҩаԥхьа абзиабара ӡра-ԥсра шақәмыз агәра ахьысургаз. Ҩаԥхьа, аҿыцәаара иаҿыз сгәыӷра ахьеи-қәурхаз! – лҳәан, лылабжышқәа ҩаԥхьа, аҵәахаҳа еиԥш еилыԥхоз лӡамҩақәа рыҽнықәрыԥсеит.
Сара иаалырҟьаны иҿаҳахаз аӡә иеиԥш, Светлана луазыр аҭак сгәаҵа исызҭыхуамызт. Шәымҭақәак сыблақәа идхаланы сихәаԥшуан, Светлана луадаҿы алашара еишьыл зҿаҳәҳәы аҭӡамц икыдкнаҳалаз Володиа ипатреҭ.
«Аԥсҭазаара шԥашоу, злыԥха ҳаура!» Аа, абыр-жәыҵәҟьа еиԥш акәхарын, иӡхьоу-иԥсхьоу ҵыхқәак рзы Светлана лхаҵеи лареи рыбзиабара шхышхыҵәоз. Урҭ усҟан дара реиԥш насыԥ змаз, дунеи ахьыршаз иҟалахьеит ҳәа иҟаӡамызт. Рыԥсы еихәлан ҩыџьа анцәа имаалықьцәа! Урҭ рыбзиабара адунеи иақәлахоит, уи зырхәашьуа, еицазкуа адунеи аҿы иҟалоит ҳәа иҟаӡамызт. Урҭ рыбзиабара ԥшӡан, аԥхыӡ еиԥш ихаан. Аха рацәак ахымҵгәышьеит. Аша еҵәа еиԥш иҩыҵхахан, хәылԥы еҵәа еиԥш инҭашәаз рыбзиабара амра. Мацәыс
еимҟьарахеит, лацәарӡасрак аиҳа зхымҵыз ҩыџьа аҿааӡагақәа рынасыԥ.
Аԥсҭазаара шԥашоу злыԥха ҳаура! Нас гәыжьжьа-гахарыма Светлана лаӷырӡыла иаалҳәаз луаз зегьы? Мамзаргьы илаԥшхырԥагаз, дыззыԥшымыз бзиабарак аӡыхь лгәаҵаҿы иныҵхәраау? Абарҭ рҭакқәа сзыҟа-ҵомызт. Арыцҳашьареи, ацәымӷреи, ацәанырреи еиҿагылон. Лара Светлана илҳәан еиԥш, гәаныла сылзаӷьуан, гәаныла лара лгәаӷк ҵыры-ҵыруа сааил-нашьаауан. Сара уажәы Володиа сихыбаауан. Иашоуп, аԥсрагьы, абзарагьы, аџьабарагьы ҿҳәарак-ҿҳәарак рымоуп. Иара ашәӡанӡҵәҟьагьы ҿҳәарак амоуп. Ианаамҭоу аԥсрагьы ырҽырбатәуп. Аԥсҭазаара ааным-гылароуп. Ианаамҭоу агәырҩагьы хьшәашәароуп. Урҭ зегьы хырԥашьа змам, аԥсҭазаара иатәу ҟазшьахә-рақәоуп. Ԥсраҽнынӡа зшәы зыҽҭазӡызгьы, инаԥшуа иаҭәаршьом. Зегьы здыруеит, аха зегьы акоуп, убырҭ зегьы аԥсҭазаара ииашамкәа ауаатәыҩса ирзаԥнаҵаз ҟазшьахәрақәоуп ҳәа исыԥхьаӡон. Аха даҽа ганкахьала, Светлана лыразра, лыцқьара, лыбзиабара иаша схеиԥш агәра згон. Иҟалап сара сиашамзаргьы. Ҩ-гәаанагарак еиҿагылон. Сара зегьы акакәын Володиа сихыбаауан, дрыцҳасшьон. Иара иԥсы ҭаны, зны абни ауадаҿы Володиеи Светланеи рыбзиабара ахьшуазынтәи дҳа-хәаԥшуазшәа збон. Убри сҿанаҳәон, убри сыга-сҿы снарҳәомызт. Сгәаҿы ацәымӷреи арыцҳашьареи, абзиабареи еиҿыхон.
– Зҿумҭуеи, узызхәыцуеи, Ҳараз? Уара уахь ааира ахьызгәаӷьыз саҭәоумшьазар? Ус акәзаргьы уара уиа-шахоит. Сара уара уҟынтәи акгьы сгәы иалсӡом, избанзар угәра згоит, бзиагьы узбеит! Аҳы, ушьҭа ишуҭаху сыԥхьаӡа. Уҭахызар угәы сыхшәа, уҭа-хызаргьы ҳаҭыр сықәҵа. Сара издыруеит уара бзиа иубо, иузыԥшу аԥҳәыс дышумоу. Издыруеит ахәыҷ-қәагьы шумоу. Еиҭасҳәахуеит, уара уҟынтәи сара акгьы сҭахӡам, Ҳараз. Уареи сареи ҳақәзыршәаз анцәа ду сиашьапклоит, уеибга-уеизҩыда
уҭаацәеи уареи ԥшӡала шәеибабарц.
– Светлана, сымыш, ибызгәамҭаӡакәа ахьҭа былам-лааит. Егьоумҳәан аҵых шьацоуп. Абжьарак, саргьы цәгьала быгәра згоит, Светлана. Баргьы сыԥсы баԥшәмахеит. Бара бакәымзар, иҟаларын уажәы анемеццәа рнапаҿы сыҟазаргьы. Аха ҳаиқәшәареи ҳаиқәшәашьеи злаҟалаз ала, ҳшеизааигәахаз ала, адунеи аҿы мчрак змоу зегьы ирхылаԥшуа доуҳак шыҟоу агәра згеит. Сара бара бҩызара ахьаҭаху, ианаҭаху быдгылара, быхьчара, бгәырҩеи, бгәырӷьареи аҽалар-хәра ԥсраҽнынӡа исуалԥшьаны исыԥхьаӡоит. Бареи сареи ашьа ҳаиднакылеит, агәаҟра цәгьа аӷымаа-сымаа, аибашьра, амлакра, ахьҭакра, аԥсра, абзара еицаҳ-зеиԥшхеит. Иҟаҳҵари ус лахьынҵас анцәа иаҳзиҳәа-хьазар акәхарын. Ҳара ҳамацара ҳаума, Светлана, Урыстәыла иқәынхо амилаҭқәа ирзыҟалаз акоуп ари акаамеҭ! – сҳәан, сыхәда иҵлырхәмараауаз лнацә-кьарақәа аасшьышьит. – Иашоуп, сара сҭаацәароуп. Аханатә аахысгьы сҭаацәа ҳаҭыр рықәысҵоит. Баргьы ишбыхәҭаз бахьцәажәаз ҳаҭыр ақәысҵеит, иҭабуп. Ибызгәамҭаӡакәа ахьҭа бакыр ҳәа сшәоит. Ҩ-каруаҭк бара бкаруаҭқәа гылоуп, аҩбагьы бара брықәиҭуп. Иахьыбҭаху бышьҭал! – сҳәан, сагьааччан, лмахәар аасшьышьит.
– Ҳараз, уара уччо абыржәада исымбацт. Уччаԥшь анаауҿықәуҵо, заҟа уԥшӡахо удыруандаз, заҟа уразра ухы-уҿы иқәлашо удыруандаз, Ҳараз сыԥсеиқәырхаҩ! – лҳәан, саԥхьа дшықәтәаз лҽаалыхлырнаан, сыхәда лыҽныҵалыршәит. Нас уаҳа сычҳара сымч амырхаӡеит. Амца зыхҟьоз ҳқьышәқәа неилаҵәеит. Сгәы икыдӡсалоз лгәыԥҳәқәа халон илбаауан…
Убри ауха ҳмыцәаӡеит, ашара адәы инықәлаанӡа дгылеит Светлана.
– Уара даҽа сааҭк инеиӷьны ашьҭалара азин усҭоит. Нас, уаҵәтәи амыш хәлаанӡа уҭыԥ даҽаџьара иҟалоит,
Ҳараз! – лҳәан, ашьеи-ахши еилазҭәоз лқьышәқәа сӡамҩа инахьлырсын, дҩагылеит.
Светлана уажәы еиҳагьы дгәыкхазшәа збеит. Заа илыртлахьаз лыхцәы қамызқәа еилацәқәырԥо, ақәар-шҩы еиԥш лыгәчама ӡыршәрақәа инархьыӡсон. Хыр-ҭәагак еицҭыхыз лҽацә шьапы шшәырқәа ахыӷәра иқәымкьысӡозшәа акәын, аҳауа далаӡсаны дахьнеиуаз илсахьахәраз. Даҽазнык даахьаԥшны даасыхәаԥшын, лыччаԥшь лхы-лҿы инықәлашеит.
– Угәы умырҿыӷьын. Уажә ҳамҭак акгьы уазым-хәыцын. Уанхәыцша, уанықәԥаша аамҭа рацәаны иумоуп уаԥхьаҟа! – лҳәан, лҿыналхеит.
«О, исзааугозеи, иахьатәи амыш? Зынасыԥ саҵа-накрыда иахьатәи амыш шара? О, анцәа рҭыԥҳа, бысхылаԥш, бсыцхраа, сынасыԥ аҟәараҩа илаб-мыршәын, бара аԥсыцқьацәа рымаалықь! Анра-аԥҳара зшаз, сбыҳәоит!» – сҳәан, саԥхьа аҭӡамц аҿы икыдыз анцәа иан сналаматанеиит.
Иаасгәалашәеит Светлана уаҵәы апартизанцәа рахь дышцоз. Иаразнак сгәы насыҵаххит. «Ирҳәарызеишь, сышԥеилыркаари, сыгәра ргарыма? Сыгәра рымгаргьы гәыбӷанс ируҭозеи, сара сзыниаз-сзынԥаз атәы ажәала заҵәык ауп ршаҳаҭгас исымоу, уаҳа рҵабыргыгак, хҿыхгак, са стәык зҳәо шәҟәык-быӷьшәык, сыхҭыс неиҭазҳәо ҳәа акымзарак сымаӡам. Аӡәы заҵәык Светлана лакәын убри аганахь алагьы гәыӷырҭас исымаз.
Светлана ведрак азна аӡы ршны илыманы дааҩ-налеит.
– Аҳы, уара сԥеамбар, ушьҭа хәыҷы-хәыҷла угы-лалар улшоит. Ашарагьы рацәак агым. Иахеижьҭеи ушьапгьы ҳхашҭит. Абыржәы, уеизгьы-уеизгьы иахәаԥ-шны, иаҭаху ахәшәқәа адгалатәуп. Аҟәаҟәара рацәак ибыргәымзаргьы, хырҩ азутәуп, игәыгәҭажьтәым. Иудыруазеи, ахәыҷы аду ахылҵыр ҟалоит. Ус сҳәеит ҳәа умгылани, ушышьҭоу сахәаԥшыр сҭахуп. Ус еиҳа
иманшәалахоит! – лҳәан, шәымҭак аҟара саԥхьа днықәтәеит. – Ҵаҟа аподвал аҿы уҭыԥгьы сырхиеит. Зынӡа илакә қаруасамзаргьы, иааучҳартә иҟоуп. Уара аҵла ахыцәқәа ӡарҵәила зҽықәҿаҳәаны ашара зҽа-хьызыгӡаз, сподвал аҿы аангылара улшап ҳәа сыҟоуп. Аҳы, уажәы ушьапы уаахи, иасахьахәроу аабап! – лҳәан, Светлана схыза днахан, сшьапы ашьшьыҳәа дналакьысит. Нас, излаҿалҳәаз абинтқәа ԥшьала инахыхуа, аҿаҳәагақәа зегьы аамылхит. Аведра иҭаз аӡырҟәанда алагьан инанылҭәалан, снықәыртәаны сшьапы нӡаалыргылеит.
– Анцәа иџьшьаны ушьапы иахьеи иаци хәыки-ҿыки рыбжьоуп. Ишдара идеит, ашәытарақәагьы ахыҵра иаҿуп. Ажәакала, ачара ууаанӡа ишыбзиахара ибзиа-хоит! – лҳәан, дагьааччеит. Ирхианы илымаз ахәшәқәа ахьшьны, дахӡыӡааны, мацқьа-шьацқьа иҿалҳәеит.
– Абарҭгьы уаҿа иануп. Амала, аамҭала ауп иудыр-уазааит. Атәыла аныбга, мчыбжьык. Нас, угәы иалымсын, наҟ иумсхуеит! – лҳәан, деиҭааччан, ҩ-лабеимҿаԥак саԥхьа инкыдлыргылеит.
Схы сахәартә сшыҟазгьы Светлана дсыцхраан, сҽеиласҳәеит. Ҳҩыџьагьы ҳнеидтәалан акраҳфеит. Иацы абнаҿы сыԥсы еиқәзырхаз, ажьынҵәры ҳәа сзышьҭаз ахаҭаԥсаҭа аварениа алхны иҳамҵагылаз надкыланы ачаи аажәит.
– Ҳараз, уара усысас дахьын, ишуқәнагаз усыз-ныҟәымгеит, издыруеит, аха саҭоумҵан. Ари, акәты иалшаз акәтаӷь ауп. Ҳара ҳаулица аҿгьы ныҳәак ҟалахра иҟоуп иаарласны. Усҟан даҽакала иԥшӡаны ҳаидтәалап, иахьазы иҳамоу ахәыҷы ҳхы алаҳаг-ӡагәышьароуп! – лҳәеит Светлана.
– Ари аҩыза есымша анцәа иҳаиҭалааит. Иабаргузеи, гәыкала иҟаҵоу, уазыразны уҩыза имҵоуҵаз, ихәыҷы-иду есымша агьама хаауп! – сҳәеит гәаартыла.
– Ушьҭа анҭ икыдгылоу улабақәа уҽынарынҵаны
уҿааха! – лҳәан, слабақәа ахькыдгылаз иаакыдылхын, иааганы иааслыркит. Нас ларгьы сымҵәыжәҩа дна-ҵагылан, ҳҩыџьагьы ашьшьыҳәа ҳҿынаҳхеит. Аҩны аҩныҵҟа аӷәы еидсалақәа хыбс измаз аподвал ҳәа дзышьҭаз аҟны ҳаннеи, сара сааулышьҭын, анҭ аӷәы еидсалақәа дырҩахан, иаақәхны аганахь инышьҭалҵеит. Ҵаҟа амҿтәы мардуан ҭагалан. Абри амардуангьы, ашьшьыҳәа ҳаибак-еибашьҭуа ҳналбааит. Уи анышә аҵаҟа иҟаҵаз ауада хәыҷын, аха ицқьакәакәараӡа еилырганы иҟан. Ауада агәҭа астолқәыршә шкәакәа ықәыршәны стол гьежьык гылан. Акрызхыҵуаз еихатәы каруаҭк, иарала ирхианы, иԥрышашәа иҟаҵан. Радио хәыҷык аҭӡывара иадкнаҳалан. Астол иқәгылан зынӡа ӡыла иҭәыз графинкак. Убри иадгылан ҵәыца ԥшьыр-кцак. Акаруаҭ иҵагылан уада еимаақәак. Ашәҟәықә-ҵарҭа иқәын жәабаҟа шәҟәы. Аҿырӡәӡәага кнаҳан. Ашә абаҟә иалаз аҵәымыӷ иахшьын шуқьаҭ мпахьшьык. Светлана абри ауада хәыҷы зегь рыла еиқәлыршәахьан.
– Светлана, абри акәызма аподвал ҳәа бзышьҭаз?! – сҳәан, иааџьашьашәа сналазҵааит.
– Иподвалымкәа нас изакәи, Ҳараз?! Уара ухы абзиара аҟынтә иуҳәоит акәымзар! – лҳәеит.
– Ари, иахьатәи сҭагылазаашьа злаҟоу ала, сара сзыҳәан анцәа итәарҭоуп! – сҳәеит.
– Ушьҭа лассы ашарагьы адәы иаақәлоит. Иахьатәи амш зда ԥсыхәа умам зегьы ара иҟоуп. Шьыбжьхьеи уаххьеи иуфашагьы абна ампахьшьы ақәыршәны дулаԥшәа игылоу иҭагылоуп. Иаҳҳәап, зеиԥш ҟамло егьыҟам, шьоукы ашә иасны иҟалозар, уара рылаҿуҭӡом, уԥсы ӡаны утәазаауеит. Сара изеиԥшаанхо сыздырам, аха уеизгьы-уеизгьы уаха схынҳәуеит. Ушьҭа иахьатәи амыш аԥсы нахшәаанӡа абзиаразын! – лҳәан, схы-сҿы зегьы лыԥсыԥ ԥха насынданы саагәыдылкылеит. Нас лылабжышқәа ҩхаддылан, зны-зынла Светлана «апогреб» ҳәа дзышьҭаз иаҿагалаз амардуан днаҿалеит. Аха деиҭааҭгылан: – Ҳараз, аҩны ашә адәахьала иасыр-куеит, убригьы удыруаз! – лҳәан, хыхь дынхалеит.
Шәымҭақәак инарылагӡаны, иаакәыршаны аӡы зҿаҵәо амшын иххалаз, доуԥсы дызқәыршәмыз адгьыл ҽыҭ бжьаха зышхәа ацәқәырԥақәа иԥырыххаан, иқәнагалаз мшын уаҩык иеиԥш схы збо салагеит. Адунеи аҿы дгьыли-жәҩани рыбжьара сара аӡәзаҵәык смацараханы саанхазшәа, сгәыԥшаа-хыԥшаауа абри ауада хәыҷы сааҩнахеит. Зыҽны Тур ихәынтәи сан-дәықәлаз инаркны, иахьа уажәраанӡа сзыниаз-сзынԥаз зегьы схәыцра иналганы сыблақәа иаарыхсыргылеит. Исгәалашәеит раԥхьа адәыӷба ҳҭаланы ҳандәықә-лазтәи амыш. Дабасхаҭахәхеи ашьашәы иҭарцаԥхаша, аха абыржәы даасгәалашәеит ҳқыҭаҿы ар дәықәызҵоз Рашьыҭ. Дысгәалашәеит, ихәҭаӡамкәа афронт ахь идәықәиҵаз Даҭа Иал-оглы. Даҭа иашәа аԥсымҩа ыликааит Рашьыҭгьы. Исгәалашәеит, зхы аҭыԥ иқәҟьаз Даҭа:
«Комунизма сиқьеирым,
Социализма сиқьеирым,
Башь сиқьени сиқьеирым,
Башь сиқьени сиқьеирым», –
ҳәа ихгьы ишьапқәагьы неилаԥсо иқәгьыжьааны авагон аҩныҵҟа икәашоз. «Егьзымфаз ала ахаҿы шьала иҭәыз!» иаҩызахаз ауаҩы лахьынҵацәгьа. Уажә дабаҟаларишь уи анасыԥда, иԥсы ҭахарымашь, анаџьалбеит? – сгәаҿы дааганы аҵанӡа снаизхәыцит.
Ацәгьа ашьҭамҭа ыӡӡом. Дыҟоуп дгьыли-жәҩани рыбжьара зегьы збарҭоу, зегьы ирхылаԥшуа. Ацәгьа зуз, ацәгьа зҳәаз, мышкы-ахамышк аҵыхәа, аҵырбел азхара ашьа аржәны, нас ахәа илагәаны ишаҿырхуа еиԥш, Рашьыҭгьы еиҳа игәы анымҩаӡо еиҳа игәы аниҽанӡам урҭ зегьы зҩа ԥхӡны илҵраны дыҟоуп. Егьырҭ зегьы ҳарҟәаҵып,
Даҭа ирыцҳара, Даҭа игәнаҳа хара изгаӡом.
Анцәа иџьшьоуп ауаҩытәыҩса инеиԥынкыланы дшымхәыцуа акәымзар, деилагар ҟалоит. Адунеи шеибарку ҳаӷоу дазхәыцааит, ҳаӷоугьы идырааит. Адунеи аҟны зыгәра уго, узықәгәыӷуа ҳәа акгьы ыҟаӡам. Адунеи ршеижьҭеи ҭәи-млашьи зеибамдырӡац. Аӡәы ихьаа даҽаӡәы ихьааӡам. Иара изхара изыфазар, изхара изгазар, убри иара изы идунеиуп, иара изы ԥсҭазаароуп. Аха рыцҳарас иҟалаз ауаҩытәыҩса ирыцҳара, имыждара, инасыԥдара, цәгьа нагӡа шыҟам еиԥш, бзиа нагӡагьы шыҟам ахьизымдыруа ауп. Ауаҩытәыҩса иахьа дыҟазар, уаҵәы дшыҟам идыруазар аҵәҩан ахгьы-аҵыхәагьы ҿиҟьаӡомызт, избанзар игәы днанагаӡомызт, иԥеиԥшыз идыруан. Ауаҩытәыҩса идунеи дықәнаҵ егьа иуҭаргьы, егьа алакә қаруаса дықәуртәаргьы, адгьыл ду адгьыл чашә изеишәахь-чоутәыргьы иԥсы мҭәааит, ҳәа ҳазшаз диқәшәихьеит. «Ауаҩытәыҩса изхо, ауаҩытәыҩса дзырҭынчуа ҩ-метрак анышә еиқәаҵәа ауп!» ҳәа ажәлар рҳәамҭа ззырҳәогьы убриоуп.
Зегьы зхароу Рашьыҭи Даҭеи роуп. Иҟамлари уара иушьуа, анцәа димшьыр? Иудыруазеи Даҭа иахьагьы деибга-деизҩыда џьара дыҟазар! Иудыруазеи уи анцәа ду дихылаԥшызар, ашәақь алыԥха иҭаны ахымҩас ивигазар. Ус акәзаргьы, ус дманшәалахазаргьы ҟалоит Даҭа. Даҭа ихи-иԥси еиқәиҭны, инасыԥ ицныҟәаны иҩны ичамҩахә анцәа ҳазшаз имч ала иҟалар ҟамлои? Иҟалоит. Ишаҳҳәахьоу еиԥш, анцәа акы умихыр ҩба уиҭоит. Даҭа иҩныҟа дхынҳәны данааилак, Рашьыҭ зны зҿаҳәатәы ҟалоз анцәа дахьирхәхьазаргьы ҟамлои. Ажәакала, адунеи аҿы аҳалалгьы, аҳарамгьы, аҭиҩгьы, аахәаҩгьы, аԥсахыҩгьы зегьы рҭыԥқәа хиоуп. Зегьы дасу ианраамҭоу иахьырхәхоит. Удунеи уахьынӡақәу уҟаз анцәа ишиҭаху. Убри алагьы ахраҭахь аҭыԥ ԥшӡа, аҭыԥ цқьа ылухуеит.
Акрыҟаҵәҟьахарымашь нас анарцә? Заҟа ӡиас адгьыл
иалабахьоузеи абри азҵаара ауаатәыҩса рхы-ргәы иҭыхоижьҭеи, аха иахьагьы уҳәан-сҳәанда иашак аӡәгьы издырӡом. Аха зегьы акоуп дгәыӷуеит ауа-ҩытәыҩса. Нас баша гәыӷра еижьагаҵәҟьоума нар-цәытәи аԥсҭазаара? Мап, «бга ахьҭоу ауп алагьы ахьҭашуа!» Акы ахьырҳәо акыҟоуп. Сара усазҵаауазар нарцәытәи аԥсҭазаара агәра згоит. Иумуӡозар уа ауаатәыҩса ҷан-ҷаны еибафаӡом, ҭынчроуп. Еиҳа зымчу, еиҳа аџьанаҭ ҭыԥ змоу, уи адунеи данықәыз рыцҳарак гәнаҳарак зыхәда иқәымҵакәа здунеи зыԥсахыз роуп. Егьырҭ цәгьацәыфарамзар здунеи аҿы бзиарак ҟазымҵаз рзыҳәан, џьаҳаным еишьылҟҟараӡа агәгәаҳәа иахьеилашуа изыԥшуп. Уа аҳалали, аҳарами, амаҳагьеи рзыҳәан ҭыԥ ҭынч, ҭыԥ ԥшӡа ыҟаӡам.
…Аҟәақ-аҟәақҳәа ашә ианас, сынарцә гәашә неим-ҟьан, сызлаз аԥхыӡ ссир саалҵит.
Ашә иасуан, иасуан, иааҟәымҵӡакәа, аха сҽаԥ-сраҭаны, сыԥсы ӡаны стәан. Џьара кылаарак сахьын-кылԥшыша ыҟазар сҭаххеит, аха адгьыл аҵа акылаара абаҟагәышьаз.
Рцәажәабжь саҳауан, аха ирҳәоз сзеилкаауамызт. Немец бызшәала ицәажәон. Ргәы аныԥҵәаӡа, ашә асра иаҟәыҵит. Ус акыраамҭа игыланы еицәажәон. Рцәа-жәашьҭыбжь злаҟаз ала, даара ргәы алаҟамкәа ишыҟаз удырыртә иҟан. Еицыз руаӡәк зегь рылымкаа ибжьы ихацаланы акәын дышцәажәоз.
– Руски зольдаҭ шьваи, так, да? иҳәан, иоурыс бызшәа ӷарыӷаҭәа ала аӡәы днаиқәҳәҳәеит..
– Да, руски зольдаҭ шьваи! — иҳәеит урысшәала аӡәы, анемец днаиқәшаҳаҭхан. Схәы-сжьы ҩеибаргылеит. Аиаша уасҳәап, сыблахаҵ еилагьыжьит, убриаҟара гәаӷ бааԥсӡак сыҩныҵҟа иааилашит. Сахьтәаз ауада самкит, сныҩнагьыжьит. Абыржәы есиныҟасҵалакгьы, абри анемец идгыланы иацәажәоз аурыс снеиҿаԥшыр сҭаххеит. Аха уи ԥсыхәа змамыз усын. Аларшра улымҳақәа ҵырхуан. Анемеццәа сыҩн ашә иадгылан. Аҩны иҩналаҵәҟьар
рҭахызар, изкыдаз, шьапыла ашә инагәҭасыр, иаатуан. Аха ара уаҩԥсы дшахымыз анырба, ашә аадыртит ҳәа иабарҭахыз, иабарыхәоз, кәты ыҟамызт, шьышьы ыҟамызт, урҭ усгьы урҭ ракәын изызгагаз.
Абас алаура уа сподвал сшыҵаз, рахәыцк аҟара ипаны шәахәацк акылаара инкылыхәхәан, цәыкәбарк атәарҭа атәарҭатәны сыстол инықәтәеит. Иаразнак алашара ахьынкылԥхаз, аҭуани аҭӡамци реиласарҭаҿы аҟәардә снықәгылан, сынкылԥшит. Аарла еилыскаартә, еицыз анемец салдаҭцәа снархьыԥшит.
– Шьто, зольдаҭ, твои брат зольдаҭ, шьваи, да? – аҟыр-ҟырҳәа дааччан, ивагылаз анемец маҭәа зшәыз ахаҵа хыш ижәҩахыр ааникылан, дааирҵысит.
– Да, шьваи, господин! – иҳәеит аурыс.
– Ти тожье шьваи, да? – иҳәеит ани анемец фицар, аарла ишьапы дзықәымгыло.
– Наи, наи, ето коза, коза! – рҳәан, егьырҭ асалдаҭцәа ркьатеиах ԥҵәо аччара иалагеит.
– Зольдаҭ, рус, скажьи шьто ти хорошь шьваи! – иҳәан, ани анемец фицар, аурыс салдаҭ иԥынҵа днамҵасын, дааирҟат-ҟатеит.
– Шьваи ето ты фашистскаиа сволочь! – иҳәан, анемец фицар диҿасит аурыс салдаҭ. Убри акәхеит. Анемец фицар итапанча анааҭихуаз аамҭазы, иаразнак, аӡәгьы дааизыбзиамхаӡакәа абжьас еиԥш дҩышьҭыԥан, мацәыс еимҟьаран дааирҭаслымит. Егьырҭ асалдаҭцәа иҟалаз шыҟалаз аилкаахаҵәҟьа рымҭакәа, аурыс салдаҭ иааҭирҟьаз атапанча ала анемец салдаҭ деиҵыхны днышьҭеиҵеит.
Оумашәа иубаша, ԥшьҩык анемец салдаҭцәа еила-гылаз, иреицәа-иреиҳа аӡәы иҽимырҵысит. Шәым-ҭақәак рхы-ргәы еилаԥсаны игылан. Нас, зныкыр ргәаҵәа еилысит, аха аурыс салдаҭ итапанча еиҵарпапа ирҿакны дгылан.
– Шәыԥсы цәгьа ҭахар шәҭахызар шәабџьарқәа
шәхышәх, шәара ала аԥынҵа икылҟьақәаз! – иҳәан, ишилшоз дрықәҳәҳәеит.
Аԥсра зҭахыдаз, иашоуп дара хҩык равтоматқәа разқәынҵаны игылан. Аурыс салдаҭ аӡәы иакәын иҟаз, дара аӡә дишьыргьы иаанхаз иара деилыршьуан. Аха ус агәаӷьра урҭ ирылымшеит.
– Ишьҭашәҵа шәабџьарқәа! – ҩаԥхьа арҵәааҳәа дрықәыҳәҳәеит аурыс салдаҭ.
Уаҳа ирзымычҳакәа, равтоматқәа аархыхны раԥхьа инышьҭарҵеит.
– Ушьҭа шәыԥсгьы дышьҭыхны сыла шәаԥырӡаа шәышзахәо! – иҳәан, итапанча нарҿеикит. Ашьшьыҳәа ишәаԥы-рҳаԥуа, насҭха игылаз рмашьына еицрыжәжәа рнемец фицар днақәҵаны аӡы шцара инҭышахәаша ицеит.
Аурыс салдаҭ алеи-аԥси рыбжьара, автоматқәа аашьҭиԥаан, ихәда инахшьны иаразнак, ишызбоз нахьхьинтәи иаауаз абна ацәаҳәа иҽеиҭеит. Ари алакә еиԥш иҟалаз, зыгәра агара цәгьаз, имацәыс еимҟьарахаз хҭысхеит сара сзыҳәан. Ари ԥхыӡзаргьы иауарацәан. Аԥхыӡ еиҳа ишьҭыскаарын, ари шыҟалаз, аурыс салдаҭ уажәраанӡа згәаӷ сыкны сагоз анемеццәа дахь-рыднагалаз, дытҟәаны дрымазма, иара асалдаҭ дызусҭа, дабаргеи, дабарки акымзарак сзеилкаауамызт. Анемец салдаҭцәа ирымихыз автоматқәа абеигеи? Дахьцоз дахьаауаз ҳәа акридыруазма? Избан, уеизгьы-уеизгьы абри аҩны аҿы аурыс салдаҭ дрыманы изааз, аӡәыр ишьҭазма, аӡәыр дрыԥшаауазма? Убри азҵаарагьы сара сзыҳәан имаӡан. Ажәакала, уажәраанӡа убри аурыс салдаҭ ахаҵа игәы зызҭаз афырхаҵа, аԥхьан исҳәан еиԥш, раԥхьа згәаӷ сыкны сагоз, уажәы гәаныла сиҵашьыцуан, ихаҵкы-иԥсаҵкы сцон. «Абри иҩыза апатриот дзыхшаз, дзааӡаз ахаангьы иԥсадгьыл аӷа даиааираны дыҟаӡам!» – сгәы сынҭагәырӷьон, иш-сылшоз аныҳәаԥхьыӡқәагьы
ишьҭасҵон. Сиҵашьыцуан гәык-ԥсыкала. Аха сара абри ахҭыс аҿы схы саназ-хәыцлак, ихьымӡӷысшьон. Ашәаргәындаҵәҟьа иаҵкыс сызлеиӷьыз егьызбомызт, аргамаду схы сцәымыӷхон. «Агәы змаз, агәаҵәа зызҭаз ахаҵа, аӡәы имацара хҩык анемеццәа ирҭаслымит. Сара сыԥсы сацәшәаны, ажьеиԥш, быжьра-быжьҵәа адгьыл аҵа, сҽеиқәсырхоит ҳәа абра сцәыҵатәоуп. Сара сыцхыраарак иԥсы ҿнахуазаргьы, схы сызцәырымгеит. Уи аурыс салдаҭгьы дхаҵан, саргьы схаҵоуп ҳәа аиқәа сышьоуп!» – сгәыԥжәара ихнахыз сылабжышқәа ҩхаддылеит. Аха саргьы ашьҭахь сахьхәыцуаз: «Уаниашьа ухаҵа-шьахеит», уа, уеизгьы-уеизгьы, ихьымӡӷушьартә акгьы уақәымшәеит!» – ҳәа бжьыкгьы слымҳа инҭаҩызшәа саҳаит.
Иахьатәи амыш шцаз сымбаӡеит. Аиаша уасҳәап, уажәы еиҳагьы схы хьымӡӷысшьо, схы ҟәнысшьо салагеит. Шықәсы наҟьак сыԥсадгьыл сацәыбналаны абра аҳаԥы сцәыҵатәаны сҽысҵәахуазшәа збо салагеит.
«Дхынҳәындаз, џьушьҭ, Светланагьы… Сзеиԥшра-заалак сҩызцәа срыландаз уахь. Хәыҷ ҟасҵа, ду ҟасҵа ҳсалдаҭцәа рыцәгьеи рыбзиеи салахәхандаз. Мап, мап, ари еиԥш аԥсҭазаара гьама амаӡам! Срыдыркылозар, уажәыҵәҟьа Светлана слыццоит. Иаҭахханы иҟалозар сдәықәырҵааит сышиашоу афронт ахь. Ауаҩытәыҩса мышкы диуеит, мышкы дыԥсуеит. Амала хьыӡла иҭахаз, аарцәгьы нарцәгьы насыԥ имоуп!» – абас сыцә-гьахәыцуа, аҟазаара аиҳа, аҟамзаара еиӷьашьо, стәан. Аурыс салдаҭи анемеццәеи уажәыгьы сыблақәа ирхымҵӡацызт.
Амшгьы ушьҭа ахәларахь еихозар акәхарын. Ани акылаара икылԥхоз ашәахәацгьы, уаҳа сыстол иқәхә-марӡомызт. Ус анакәха амрагьы аӡы инӡаалахьазаргьы ҟаларын.
Сгәы ҩарханы сынкахәыцуа аҭуан саҵаԥшуа аихатәы каруаҭ сахьықәиаз, иаасгәалашәеит ииасны хараӡа ицахьаз схәыҷра аҵыхқәа руак. Иаасгәалашәеит «Алахьынҵа»
захьӡыз, убри ауха сабду иаҳзеиҭеиҳәаз лакә хәыҷык.
Абжьааԥны еиԥш убри аухагьы ҳаиашьара лакәҳәара ҳәа ҳара ҳҿы иааит. Знык ахәылԥазрахь ахы анархо ианалагалак, ҳара ҳзыҳәан мшаԥшарахон. Ҳгәырӷьара ҵҩадаха зегьы ҳааизаны ҳахәшҭаара ҳакәӷӷааша ҳаатәон.
Убри аӡын ҵыхгьы лымкаала иахьагьы сгәала-шәараҿы иаанхеит. Амца еиқәын ақыд дуқәа еиҿажьны. Ҩ-ҿык змаз ҳахьатә маҵурҭа аҭуан амаӡамызт. Алҩа зыҿхысхьаз ҩ-хәблы дуқәак наҟ-ааҟ ақьарсҭақәа ирықәын. Аисыр зқәыз ҳмаҵурҭа ахыб иаҵачыз алҩа афҩы иахьагьы сқьышә иқәуп, убриаҟара ихаан, убриаҟара иҳалалын. Оумашәа иубаша, уажәы иахьа, ашлацқәа злашыҩкхьоу сажәра ахәы ԥшӡа снықә-гыланы убри еицакра -хәашьра зқәым аҵых сана-гәылаԥшуа иџьасшьоит. Ауаҩытәыҩса иҽшԥеиԥсахуеи, анцәа злыԥха ҳаура! Иахьа лҩа шәышәык сыблақәа инархылар, сылаӷырӡ ҭыҩрны идәықәлоит. Иаразнак сыблақәа ахәац хыршьылазшәа абыл-былра иалагоит. Усҟан уи алҩа ҳаҩны иҩначыз хәыҷгьы-дугьы аӡәгьы изгәаҭаӡомызт, ҳашьцылахьан. «Алҩа аблақәа арыц-қьоит!» – иҳәон саб. Иахьа афымца лашара иарку хәыҷӡак иааҭаар, алаԥан аблаам зыбла ихылаз аԥсыӡқәа реиԥш, ҳхы гарҭа ҳмоуа ҳааилахоит. Усҟан ҳкәа-харамца аҵыхәаҿы икнаҳаз ҳгаз цәашьы амҿы ҭаԥҟаны иахьҭагылаз аарла абла ҭаауан. Аха даҽа блақәак ҳхазу сыздырам зехьынџьара икаххаа иабон, аӡәгьы дашш-ӡомызт.
Саб ици-ишәи ирыҵраӡааны дналагеит алакәҳәара. Уажәы ҩ-ажәак еихысҳәаалоит, саб цәгьала иԥшӡаны дцәажәон. Аԥсшәа аҟара иԥшӡоу, аԥсшәа аҟара зеиҿыхырҭақәа рацәоу, еиҿкаау адунеи аҿы даҽа бызшәак ыҟоуп ҳәа угәы иаанагарымызт. «Ҭемраз данцәажәо аԥсы дирҿыхоит!» ҳәа ззырҳәозгьы убри азыҳәан акәхарын.
« – Дыҟазаарын шәарыцаҩ бзиак. Уи ҳаԥи, ҳаҩеи, ҳәишреи, бӷацымкреи зегьы изеиԥшын. Ҽышьаԥхыц
ахьакуаз, иԥсы ахьизаҿамкуаз, цыӷ мҩакгьы ыҟамызт! – абас дналагеит саб илакә. — Ҽнак, шәарыцара ҳәа дахьынгәарҵыз, даҽа мшы ссирк еиԥшымкәа Анана Гәында дизылԥхеит. Аҩшьхак рыбжьара ацаҟьаш ахаҩаӡараҿы ахы иаҿеикыз тәыҩа хахак, ашәарах рынцәахәы илҭан, ацәеи ажьи неиҟәыхны, акәац иара ашәарах ацәа инҭеиҵан, гарӡган рҵәыла иҿаҳәаны ихәда инахишьын, ахрақәа рылԥха иоурц, имҩа маншәалахарц анцәа ду днаиашьапкын, ашьшьыҳәа, ацаҟьа иаҿгаз амҩа-па иԥсы аҿакны ддәықәлеит.
Иԥыхьашәа даҵаланы акыр дааскьахьан еиԥш, дааԥсан, ахра аҿаԥараҿы иеидара нықәиҵан, иааи-кәыршаны цаҟьашла иҭачаԥаз ашьхақәа дшырҿаԥшуаз, уажәраанӡа илаԥш иҵамшәацыз, ивараҿыҵәҟьа хыбаҩк ашьанҵа хаҳә ишаҿарԥаз ибеит. Хәыҷыкгьы даацәеи-цәыԥсын, иааигәамԥхаӡеит, аха ахыбаҩ ахаҳә ҳаҟьа инаҿихын днахәаԥшит. Дымҩашьахуа еиликааит ари ауаҩытәыҩса ихыбаҩ шакәыз. Абри ауаҩытәыҩса ихыбаҩ илахь аҩыра анын. Ашәарыцаҩ абригьы ааџьеишьа-лакәишьан абас аанихит:
«Узықәшәаз еицәа уақәшәааит!» – ҳәа ахыбаҩ илахь ианын. «Ҳаи, анаџьалбеит, ари закә ссирузеи! Ауа-ҩытәыҩса ихыбаҩ иқәасуа исысуа ацаҟьаш ахаҳә рыԥхра иаҿажьуп. Нышәк инамаздоз ҭынхак дамоуӡеит. Абри аҵкыс еиҳау, абри аҵкыс еицәоу уаӷеимышхара, лахьынҵацәгьара уаҳа иарбан абри ауаҩытәыҩса ихыбаҩ зықәшәараны иҟаз? Абри ахыбаҩ зықәшәараны иҟоу еилысымкаакәа анцәа иумҳәан!» – иҳәан, ахыбаҩ аашьҭихын, ихҭырԥа инҭаҵаны аҩныҟа иманы дааит. Аҩны дахьааиз иԥҳәыс дыҟаӡамызт, агәылара дыҟан. Алеи-аԥси рыбжьара иара ида уаҩы дызламкьысуаз, чамадан хәыҷык иаадҩылоз, иан хаҵа данцоз да-неихрарҵоз илырҭаз ичықьмаџьа инҭеиҵан: «Абри ахыбаҩ зықәшәаз еицәа излақәшәо еилысымкаар ҟалом!» – иҳәан, ацаԥха наиркын, днахан иҵәахит. Ашәарыцаҩ иԥшәма
агәыларантәи данааи:
– Абри ачықьмаџьа имхо имыӡуа адгьыл иақә-лахаргьы, егьа гәаҟра егьа рыцҳара ҟаларгьы, бнапы нарыгӡаны бшаламкьысуа ҳәа бынҭагыланы ҭоуба буроуп, – ҳәа дикит.
Аԥҳәыс лыԥшәма ииҳәаз оумашәа илбеит. Уи аҩыза ахаангьы идлымбалацызт. Аха уаҳа диазҵаауа-егьиуа акәымкәан, дынҭагыланы ҭоуба луит: «Учықьмаџьа ашьапқәа аҵаланы ахала аныҟәара иалагаанӡа, снапы нарыгӡаны сшаламкьысуа!» – ҳәа.
Иахьа уаҵәы, аамҭақәа цон. Ашәарыцаҩ есиаашар шәарыцара дгәарҵуан. Ицәаԥхьаӡара шьардахон. Шәарыцарантәи дааицыԥхьаӡа, ичықьмаџьа аартны игәеиҭон, нас ҩаԥхьа ацаԥха наиркуан. Абас мацара акырӡа ҵит. Ахыбаҩ ашәарыцаҩ ичықьмаџьа иҭан. Ашәарыцаҩ иԥшәма лҭоуба лҭоубан.
Ҽнак, абжьааԥны еиԥш, ашәарыцаҩ шарԥазӡа дҩагылан, шәарыцара дцеит. Аҽны ашәарыцаҩ иԥшәма усда-ҳәысда лыҩны данааҩнаха, илгәалазыршәаз уара идыр: «Абри ачықьмаџьа иҭоу закәу сымбар ҟалаҵә-ҟьом!» – лҳәан, ацаԥха ахьыҵәахыз усгьы илдыруан, иҳазырҭра иааҭылган, ашәарыцаҩ ичықьмаџьа аалыр-тит.
Ашәарыцаҩ иԥҳәыс лыԥсы лылышәшәарц егь-лыгымхеит. «Ааит, ларгьы уаргьы хысла-гәысла шәшеиҿцааз еицәа шәеиҿцааит. Ари зхыбаҩу аханатә аахысгьы бзиа иибоз лоуп. Иахьа уажәраанӡагьы изысцәиӡозгьы убри акәзаарын. Сшаламкьысуа ҳәа ҭоуба зысирузгьы абри ауп. Уи лҭыԥ сара дузықәсҵап, лыда хашәалахәы анцәа иуимҭааит!» – лҳәан, акәаш мца агәгәаҳәа инеиқәылҵан, ашәарыцаҩ ихыбаҩ нақәҵаны илблит, иццышәылтәит. Ларгьы лгәы ашьа ҭыкәкәо даахынҳәит.
Ахәылбыҽха лыԥшәма даагәарлеит дманшәаланы ажәеиԥшь ддырчан. Ишыҟаиҵалацыз еиԥш, ичықьмаџьа
аартны дҭаԥшызар, ихыбаҩ ҭаӡамызт. Даапкит, дқыџь-кит, дҿаҳәатәхеит.
– Ааит, бара аҭоуба еилазгаз, анцәа дызмам аԥҳәыс гызмал! – иҳәан, иҩны ддәылицарц иҽаназикуаз аамҭазы, иԥшәма дааҵҟьан:
– Уара сара аханатә аахысгьы суҭахӡамызт. Уара иуҭахыз, уара бзиа иубоз, убри зхыбаҩыз аԥҳәыс лакәын. Убри азын ауп иахьа уажәраанӡагьы иҭаҵәахны узад-тәалаз. Изблит убзиабара! Ушьҭа лыццышә абна икаԥсоу инаганы учықьмаџьа иҭаԥсаны иҵәахы! Уареи сареи иахьарнахыс хаҵара-ԥҳәысра ҳзеилам, умш аабзиахааит! – лҳәан, днаидҟьан лҿыналхеит.
– О, анцәа ду иахьакәым ала ҳаумырҩашьан! Алахьынҵа хырԥашьа амамзаап! – иҳәан, илахьи-иџьымшьи ааиӡатәит ашәарыцаҩ!» – иҳәан, сабду илакә аҵыхәтәы нқәикааит.
– Жәҩан икыдыԥсалоу аеҵәа ссаа напык азна кыдхны иаазгаанӡа анцәа уимшьааит! – иҳәан, Кәаҵиа дҩагылан, сабду ихы днагәӡит. Алакә иазыӡырҩуаз ахәыҷқәа ашьхақәеи, арҩашқәеи, ашьабсҭақәеи, ани сабду ихыбаҩи рдунеи ишықәыз алакәҳәара данаалга, алакә ирласны иахьынҵәаз ргәы ааҭнархьшәашәааит.
«Лакә, лакә, лакә иҭаца скамарҭа жәаҩа рцаа. Ҽык сақәтәан, ҽык сывакны жьак алымҳа сынкылкәрит!»
– Зымаа укыз алыԥха-агәыԥха уоуааит! Лакәшәа лакә мҩа уқәлааит, Сиҭ. Ушьҭа жәҩахырла алакәҳәара уара иуқәшәеит! – иҳәеит Чмыт дахьтәаз.
Сиҭ алакәҳәара данналагоз, ашьшьыҳәа иныҵакӡаны аӡә ашә дасит. Иаразнак сгәалашәарақәа саарылҵын, слабақәа насыҵшьуа ашә снадгылеит. Аха иҟасҵара сзымдыруа ашә сшадгылаз: «Сара акәыкәбаа ҟәшәаҩ соуп!» ҳәа илҳәаз ажәақәа лареи сареи ҳаибардырга акәын. Иаразнак ашә аасыртит.
– Уеибга-уеизҩыда уҟоума, сԥеамбар, сымыш! – лҳәан, сыхәда днахалакьит Светлана.
– хынҭа-ҩынҭарақәак срықәшәазаргьы сыҟоуп!
– сҳәеит, сахьахәрас инылыскааз иара сара схаҭагьы исзеилымкаауа. – Ушьҭан, ушьҭан, уажәы хәыҷык быԥсы ааиҭак, – сҳәан, ларгьы саргьы хыхьтәи ҳуадахь ҳаҩхалеит.
– Изакә хынҭа-ҩынҭароузеи, Ҳараз, сара сышьҭахь узықәшәаз? – лҳәан, наҟ-ааҟ астол ҳахьахатәаз лхы насықәылкит.
Сара саалаган, иҟалаз шыҟалаз, акы аанмыжькәа, ахы инаркны аҵыхәа аҟынӡа зегьы лзеиҭасҳәеит Светлана. Лара шәымҭақәак днеиԥхьхәыцаан:
– Уаҳа аӡәгьы ихабар умбаӡеи? – лҳәан, иласҳәаз шылгәамԥхаз лхы-лҿы инанызбаалеит.
– Мап, уаҳа аӡәгьы ихабар сымбаӡеит! – сҳәеит.
– Уара абра ушыҟаз гәҩарас измаз шьоукы ракә-заргьы. Аха ус акәзар, ани аурыс салдаҭ даба-рыднагалеи? Гәҩарак рыманы имҩахыҵзар, ус ашә илас-ҩасны иаздырхарымызт. Урҭ алақәа рҟазшьа сара уажәы исымбеит, ашә ҿаӡамшәа иҿыцҟьааны иудыр-барын. Аха урҭ раашьеи рцашьеи злаҟаз ала, аурыс салдаҭ дытҟәаны дшааргоз, иҳамҩатәны аҩны ҳаҩналап, зыԥсра аахьоу акы ҳԥыхьашәаргьы иудыруазеи ҳәа абра иаангылеит. Аха анцәа дырзыӷьашкит умбо! Уи аурыс салдаҭ анемеццәа ирҭаслымны рабџьар рхызхыз, анемеццәа иманы, абна ацәаҳәа иҽеиҭеит уҳәеит…
Ҳара ҳааигәа-сигәа ҳар-хәҭа ҳәа џьаргьы игылаӡам. Иҟалап, уи аурыс салдаҭ апартизанцәа иреиуоу аӡә иакәзаргьы. Ус акәхозар, аурыс салдаҭ, анемеццәа ҳпартизанцәа абна иахьамаз аганахь игеит, уаҳа даҽа мҩак имамызт! – лҳәеит Светлана, иҟалаз ахҭыс акыр лхы-лгәы иҭыхны дназхәыцын. – Ус еиԥш иҟоу ахҭысқәа ҳара апартизанцәа ҳаԥсҭазаараҿы егьараан иаҳԥылап. Уи уадаҩым. Ари нахысгьы шәарҭарас иааҳԥыло зегьы абас лыԥхала еилгалааит! – лҳәан, Светлана ҩаԥхьа абжьааԥны еиԥш лхы-лҿы нықә-лашааит. – Зегьы-зегьы анцәа имч ала иман-шәалахароуп, Ҳараз. Амала, иццакыз иԥа длашәумтәын. Шәара, Кавказаа, уаа бзиақәоуп, уаа цқьақәоуп, амала, инаҩцаны шәгәы шәыҵасцәоит! Ачҳара умаз, умыццакын, Ҳараз. Сара агәра ганы сыҟоуп, ианахәҭоу зегьы рҭыԥқәа рҿы ишыҟало. Абжьарак макьана зыхьӡи-зыжәлеи аҳәара азин сымам, апартизанцәа ркомандир иасҳәеит зегьы. Иасҳәеит иубналашьахаз. Уареи сареи ҳаиқәшәара шыҟалаз. Иахьа сара уҵәахны ушсымоу. Апартизанцәа рахь аиасра шуҭаху. Иасҳәеит уахьын-тәааз, ушаԥсуоу, Аԥсынтәылантәи ушааз, иухыҵуа, уҭеиҭԥш, иутәашьоу, иугылашьоу, умаха-шьаха, ушәагаа зеиԥшроу. Иасҳәеит урыс бызшәала ибзианы ушцәажәо, акалам шукуа.
Апартизанцәа ркомандир аҭакс исеиҳәаз шыҟоу абасоуп: «Ауаҩы иахьазы ишьапы дықәгылартә дыҟам бара излабҳәаз ала. Раԥхьа иргыланы, дҳауазаргьы дҳаӷазаргьы дыхәшәтәтәуп. Убри ашьҭахь, ишьацәхыԥ инаркны, аҵыхәтәантәи ихы ахәҵласа аҟынӡа, ихы-иҵыхәа деилкаатәуп. Бара ишыбдыруа еиԥш, ҳара даҳҭахуп, зыԥсадгьыли зуаажәлари рзы зхы иамеигӡо, иҽеиу, ицқьоу, зыгәра гоу, ахаҵа гәы зызҭоу ауаҩы. Ҳусура зеиԥшроу ибдыруоуп!» –иҳәеит ҳпартизанцәа реиҳабы. Иҟалап, уара узҵааразы абри амчыбжь ахи-аҵыхәеи рыла, арахь аҵых рҽалакны шьоукы мҩахыҵыр. Иҟалоит, уара уахь уганы иуазҵаар. Уажәы атәаха-аԥшыха шҳамамгьы, хәыҷык иааучҳароуп. Уаҳа даҽа мҩак уажәазы иҟаӡам! – лҳәеит Светлана.
– Нас сара ара схәы аарымгацшәа, акурорт аҟны сыҟоушәа стәазароуп, ус аума, Светлана, сымыш? Сара бара ибҳәо агәра сымгоны акәӡам, аха сара адгьыл сыгәоит. Сҩызцәа сашьцәа ахы иаҿагылоуп, ашьа каҭәоит. Сара сеибашьырц азоуп сзааз. Бгәы иалымсын, аха саргьы схаҵоуп ҳәа схы сыԥхьаӡоит. Шәара шәпартизанцәа раҵкыс сеицәоуп ҳәа схы сыԥхьаӡаӡом! – сҳәеит снеицралашәа.
– Уи ус шакәу агәра згоит, Ҳараз! Ҳара ҳпартизанцәа уреицәа акәым, уагьреиӷьхароуп зегь рыла. Уара
ушьхауаҩуп. Абӷаџьма аҟара угәашьамх ӷәӷәоуп. Ааԥсареи шәареи шәара шәмилаҭ усгьы ишрықәым саҳахьеит, издыруеит. Сара агәра ганы сыҟоуп, уара ҳпартизанцәа рыҩныҵҟа аҳаҭыр ду ушаԥсахо! – лҳәеит Светлана, гәыӷрак адунеи лаша сықәырԥшуа.
Светлана лҽыԥсахны, уажәраанӡа ахәажә-цәа лыҟәнызҵоз лымаҭәа хьанҭақәа лшәыхны, ҩаԥхьа лыҵкы ласы лышәҵаны данааҩнала, шьыжьаахыс исыдгьыжьылоз схәыцра хьанҭақәа ӡшәахшәа инас-хаӡыҭит. Ҩаԥхьа лара лыда ԥсеиқәырхагак сара сзыҳәан дыҟамшәа збо салагеит. Ус егьыҟаҵәҟьан. Светлана лакәын зегьы-зегьы рзын сзықәгәыӷуаз, схы-сгәы алаҟазтәуаз.
– Угәы ԥысымҵәозар, даҽа шәымҭақәак сгәы уласыргәыбзыӷуеит! – лҳәан, акаруаҭ сахьықәтәаз днасыдтәалан, сыхәда лыҽныҵалыршәит. – Уааигәа саныҟоу схьаақәеи сааԥсарақәеи зегьы насхыҵны ицоит, уара сԥеамбар! – лҳәан, инасхьлыршаз лылаԥш, лакә ԥхыӡ ссирк еиԥш сырҩышьны саманы аҿына-нахеит…»
Саб иуаз аҩажәатәи атетрад абас еиқәҳәалахеит.
Шьыбжьы агәы нхыҳәҳәаны, ҳашҭа иқәгылаз ҳахьаца ашәшьыра, аԥшқа иеиԥш Тур ихәы сгәы иааҵалон. Нас есиҟасҵалакгьы, егьа сеилахазаргьы, зегьы ааныжьны, абри схәыҷра амышқәа зыдҳәалаз, анцәа итәарҭа ахәы ԥшӡахь схалон. Абыржәыгьы убри ахәы снықәԥшны, схәыҷра ашьҭақәа снархыԥшыларц. Иӡхьаз-иԥсхьаз, аха мшаҽнеиԥш сгәаҿы иаанхаз сгәалашәарақәа маҷк снарылагәырҩарц, маҷкгьы снарылагәырӷьарц сыӡбан, иахьагьы абни ҳашҭа иқәгылаз ҳахьаца ашәшьыра, ишиашаз ахәы еиқәа-ҵәақәа ианаарыҵагыла, саргьы агәашә сынҭыҵит.
Ҳгәашә иадчаԥалаз аҽеимаа сыблақәа ианаа-рыхгыла:
«Ашьашә рылыԥха ҳаҭ, лаԥшыцәгьа-ҿаԥ-шыцәгьа дҳаҟәга!» – сҳәан, сыци-сышәи снарыҵа-цәажәеит. «Иудыруазеи, аханатә аахыс ҳабдуцәа жәҩахырла еимданы иаарго қьабзуп. Ус анакәха акы ахьырҳәо акы ыҟазар акәхап!» – сҳәеит еиҭа сгәы сынҭацәажәан.
Шьагә игәарабжьара сныбжьысын, иара Шьагә иҭынхара, иашҭа ҭбаа аҵыхәаҿы ахьатә гәашә ахьҿаз иахагылаз акакан ду амҵа санааи ауп, абри аныс-гәалашәа.
Усҟан Шьагәгьы иԥсы ҭагәышьан. «Аиаша уҳәар аԥсы дгылоит!» – рҳәоит. Шьагә ауаа аныршоз иршаз иакәҵәҟьан. Знык аԥсуа маҭәала иҽааилаҳәаны, дышәшәа-шәшәо аџьар иаарылагылара аӡә иԥсан. Аҩыжәлантәык ахҟа зыбжьаз реинрааларазы ахатә-рақәа анаднагалоз, Шьагә дыҟамкәа уи аус иала-цәажәаӡомызт. «Шьагә зныктәи иқәгыларазы аӡ-хьамԥш иршуеит!» – ҳәа шизарҳәаҵәҟьоз дыҟан. Ихацламҳәа ахаҳә шьанҵа еиҩнахуан. Саргьы аарлаҳәа сгәалашәара агага еиԥш дналызбаауан. Абри уажәы изхысҳәааз, акыр шықәсақәа рнаҩыстәи сгәалашәара ауп.
Тур ихәынтәи, Кәтол ҳара ҳашкол ахьгылази аҿынӡа хә-верск рыбжьан. Ари иажәракьны Шьагә игәа-рабжьара ҳәа изыхьӡхалаз, акамбашь ашьацәа ушьа-ҵаны, уа ибжьажьыз аҭлаҩа улаларгьы иааушьхнахуан, анышәаԥшь иаҩызан.
Ашьжьымҭан саб сиҽхьынҵаны ҳшааиуаз, абри арык зҵаӡоз акакан ду ҳанааҵала, Шьагә х-ласахак ирылҵыз ахылԥа барбал дук ихаҵаны, метрак инаӡоз еигәышә ахәы апхаҳә ахьшьны, икакәкәо иҩыҵыршьны дааиуан.
– Шьыжьбзиа, Шьагә! – иҳәеит саб.
– Бзиа шәымшхеит, бзиала шәаабеит, дад! – иҳәеит Шьагә. – Ари ахаҵарԥыс уара дутәхап, ҳараз? Ҳаи, дышәҩыкханы анцәа дуаҭәеишьааит! – иҳәан, Шьагә дааныҳәа-ныԥхьеит. – Уааи, дад дукәхшоуп, уаб акамбашьқәа ихьааит, ахарҵәы уҿасҵоит! – иҳәан, днасыд-ҳәаҵалеит Шьагә.
Сара сыԥхашьан, схы саб ибӷаӡара инавазӡеит.
– Иҭабуп, Шьагә хьарахә угымхааит! – иҳәеит саб.
– Иҟоузеи, Ҳараз, уаҳа цәгьара-бзиара уаҩ дзыз-ҵаара? – иҳәан, Шьагә иеигәышә неиҩыҵрихын иаԥхьа инаиргылеит.
– Анцәа иџьшьарала макьана бзиарагәышьоуп. Ари ауаргьала иану аамҭа лаша-ҩаша наҟ-наҟ ишыҟало сыздыруам умҳәозар! – иҳәеит саб.
– Аиеи, дад, аиеи, анцәа ҳаицоумкын, ҳагьеи-цәоумтәын! – иҳәан, ҩаԥхьа иеигәышә неиҩыҵыршьны иҿынеихеит Шьагә.
Абарҭ агәалашәарақәагьы абра рҽаасхьындырҳалан, схәыҷра адунеи шәымҭақәак снықәдырԥшит. Иқәҵо-иқәхуа сыхҭыс сахьақәа сышрылаз, хыхь Қача иҭынхара сынкылшәеит. Уа уажәы ҳаӷеиҭа, иқьаԥҭажә-цуҭажәха, адгьыл ҩашӡа, ихыблаа-ҿыблааны, ашәиҳәаҩ ишиҳәара иууаӡа ахәы иқәыршәын. Зхала заҵәык ақьаԥҭа иаххалаз, зымахәқәа кыдӷәхаахьаз аӡынҵәа аԥхьа икажьыз ахаҳә шкәакәа снықәтәеит. Абыржәы аҳаҷаҳәа еиҭаасгәалашәеит Кәтол усҟан ҳашкол аҿы директорс иҟаз агыруа санҭеикызтәи аҵых. Исгәа-лашәеит аҩны ԥссаҩ маӡала соулышьҭын, схала срыцҳахәха, аулица саныланы сшаауаз, Багаԥшь Рашәҭам сибан, сиҽхьынҵаны Қаҷараа рҟынӡа сшааи-газ.
Усҟан абраҟа анцәа ишиҳәара инхон Қача иҭаацәара. Аныҳәаҩ ихы рыдиныҳәалартә, жәҩахырла еигәо рыҩны еихҳәа-еиҵҳәа иҩнан. Исгәалашәоит убри ауха алашәага сшыркыз. Уимоу, Қачеи Шьашькәеи исзы-ҟарҵаз ацәацәашь аркны аккара сыҵаланы сыш-неиуазгьы, акгьы иацәымшәаӡеит урҭ ашьашәы абжьныха иҭарцаԥхаша ақәыџьмақәа.
Сгәалашәарақәа рыхҭыс сахьақәа уажәы-уажәы
рҽырыԥсахуан. Ицәҳәы-ҟьантазӡа ишьҭан, мышкызны ашәаԥыџьаԥ риаҵәара иҭалаҳаз ахәы ԥшӡа. Ихыфа-ҿыфаны ихҩаа-ҿҩааны еилагылан, мышкызны уардынла абна руац зҵыргоз абна еихиаа. Уаӷеимышхара ашәи бжьы ықәҩуан, акыр шықәсақәа рышьҭахь зҿыҭбжьи зашәаҳәабжьи хыш-хыҵәоз аколнхацәа. Ишԥагәыӷуаз урҭ ахәашабгақәа. Агәра шԥаргоз аколнхара. Заҟа шьеи ԥхӡашеи ықәыршоузеи абри ахәы ԥшӡа. Абра инаркны, нахьхьи Џьгьардааи Кәтолааи рҳәаа аҟынӡа адгьыл аҿаԥҟаны ҩынҩажәи жәаба гьеқтар амандарина еиҭарҳаз, иахьеиԥш абыржәыгьы сыбла ихгылоуп, ииаҵәҟаҟараӡа, ахәқәа ианырҿачыз. Аха иазуугәышьои, ахьатә кәасқьа шьапыда иузыргылараҳа, шықәсы рацәа рыԥхӡы зқәырҭәаз, збаҩҷа здыӡлахьаз раарыхра лашьҭа-ҳәашьҭахеит. Ԥымкрада аҽаҩра аанашьҭуа ианалагоз аамҭазы, арахә ласын, идырӷәыҵәит. Снапсыргәыҵа хәыцк ықәгылоу еиҳа, ҳамҭак ашьҭахь жәлар рџьабаа зегьы ӡшәахҵас инықәӡыҭны ицеит.
«Ҳаи, уара, акомхоз ҳәа раԥхьа угәаразгалаз, ҳашәа аԥсымҩа ылукааит, баша ацаҟьаш ажәла шԥаҳа-ҿадырԥсеи, уара!» – рҳәон аколнхара иахаанхаз анхацәа.
Хынҩажәа шықәса абри ахәы иқәхон ауаатәыҩса. Хынҩажәа шықәса игәыӷуан, хынҩажәа шықәса ргәыӷра рыҵабарахон. Аа, уажәы, аџьџьаҳәа уаа-гәарҭак ахьықәынхоз ашацәа ртәарҭа, уаагәарҭак руази, рмыткәмеи, руоуи ахьынқәырҳәацәахьаз, рашәа-ҳәабжьи, ргәырӷьабжьи, рҭацаагарашәеи ахьықәыҩуаз, уахатәи аҵых агәы еиҩнашаанӡа, алакә шырҳәоз аҵыхи ашареи еихьызыгӡоз, зҿаҳәатәы ҟалоз ашлақәа рышь-ҭамҭа аӡы ықәыршоуп. Акызаҵәык, нахьхьи ахәы акәаԥраҿы ашыцламшә зыҿхысхьоу аҳаҭгәынқәа рхаҳәгәара заҵәык роуп, абра мышкызны ауаатәыҩса шынхоз, ишынҵуаз шаҳаҭс ирымоу. Убырҭ аҳаҭгәын заҵәқәа роуп иахьа, ихҵәа-хыԥсааз ажәлантәқәа шәаџьҳәаҩыс ирҭынхаз. Абжьарак, иҭацәит, иқәҵит х-қыҭак ныхахәс ирымаз ахәы
ԥшӡа аԥеамбарцәа ртәарҭа.
Сшыҩагылазгьы сызгәамҭаӡеит. Есуажәааны ара иаҩымцакәа, икашьшьы иасуаз аԥшалас, аханатә аахыс ишаҟазшьаз еиԥш инхәыҵԥрааз, иԥсҭаҵагаха схы-сҿы ианаақәшәшәа ауп сышгылахьаз ангәасҭаз.
Қача иҵаҟа иҵысны инеиуаз акәара снырын, аккара сныҵалеит. Схәыҷы аахыс сзышьцылахьаз, избахьаз исаҳахьаз аҵлақәа убриаҟара сырзааигәахахьан, излацәажәоз рбызшәаҵәҟьа саҳауан, еилыскаауан. Дасу иахьгылаз рыԥсыԥ шьҭыбжьы сныруан.
Ермана иқьаԥҭаҿы санынкылшәа, ихаакәакәараӡа есыхәылбыҽха сзырчачатхьаз ҳкәазҭхарамца иахылҵ-уаз алҩа афҩы сԥынҵа ааҭнашьшьааит. Сагьгәырӷьеит, аха сагьшәеит: «Уабаанагеи схәыҷра рыцҳа иақәлоу, скәасҭхарамца алҩа? Уабантәи сԥылеи, узхылҵыз иарбан кәазҭхарамцоу, уара иахьыҟазаалак зкәаз-ҭхарамца мыцәаша! Уабантәааи, уаазгазеи ара, доуԥс дахьықәыршәым ақьаԥҭажәқәа рҿы!» – абас гәаныла схы-сгәы ҭызшьаауаз алҩа сахьацәажәоз, исымбаӡакәа сылаӷырӡқәа сӡамҩа инаҿаҳәҳәит.
«Иашоуп, сара сызхылҵуаз акәазҭхарамца ыцәа-хьеит. Аҵыхәтәантәи аццышәгьы аԥша иацҟьахьеит, аха сара уаа гәарҭак рдоуҳа иахылҵуа, уаа гәарҭак рҳақ иннажьыз рыԥсылҩа соуп, Адгәыр. Аԥсы цқьақәа рыԥсылҩа ахаангьы ӡра-ԥсра ақәлаӡом. Уи ахаангьы иҟазаауеит. Абас есыхәылбыҽха абарҭ рыԥсылҩа рқьаԥҭақәа снарықәлоит. Сара сыбжьыдоуп, сышь-ҭадоуп, Адгәыр, аха иудыруазааит сара уабдуцәа рыԥсыгага шсакәу. Уара сара сзыҳәан аҵыхәтәантәи шәаџьҳәаҩуп. Амала иудыруазааит, Адгәыр, мыш-кызны аӡы ахьышьҭрахь ишыгьыжьуа. Уара уаб иԥсра хәбаҟа шықәса шагыз ихьааиго далагеит. Мышмыждак аҽны, ҩысҭаа мусхәла абри ахәы, абри ашҭа ԥшӡа ааныжьны ақәҵра ахьигәаԥхаз.
Ҳараз иԥсра рацәак бжьамкәа, уахынла дызмыцәо,
дыҭрысны дааԥшуа далагеит. Иаб Ҭемраз ижәҩахыр ахәы ықәызҵахьаз ихьатә кәасқьа ахьыршәоз, ҵәыла еихасаз ахьатә ӷәқәа ахьеихырхуаз, иаҳауа далагеит аӷәқәа рҵәуабжьы. Дак-шьак иалҵыз, ԥхӡашак еид-насалаз, аӷәқәа еихыҵуамызт. Амжәа агәаԥшь иалхыз ахьатә кәасқьа ашьапқәа инадыркны, аҵыхәтәантәи алартҟақәа рҟынӡа руазыр бжьы илымҳақәа ҵырхуа далагеит. Илымҳа ҭнашьаауа далагеит иаб Ҭемраз уасиаҭҵас хәылԥазык иеиҳәаз иажәақәа:
«Дад, Ҳараз, абри аҩны мшуп. Ирацәаны уаб иџьабаа, иԥхӡаша ахьшуп. Уаҳәшьа мыжда исыц-хылҵәаз ахьатә қыдқәа роуп, абри иубо акәасқьа злеибарку. Егьа гәаҟра уақәшәаргьы, ухахә узҭо дуԥыларгьы иумҭиин, дад. Ари амышьҭа бзиоуп, избанзар аӡәы итәы алаӡам, аӡәгьы итәы ацӡам!» – абарҭ ажәақәа саб инарцә гәашә днылагылаанӡа, имцабзха игәахы иакәшон. Сара урҭ зегьы-зегьы сырхаануп, иахьагьы зегьы збарҭоуп, зегь саҳарҭоуп.
«Иудыруазааит мышкызны аӡы ахьышьҭрахь ишы-хынҳәуа. Иҟалоит уара уи уахьымӡар, аха агәра ганы уҟаз, уара иухшаз, ихшаз умаҭацәа руаӡәы абра уабду ихәышҭаараҿы имцахә шеиҿеикуа. Убысҟангьы, аа, абыржәы иахьеиԥш, сара уабдуцәа рдоуҳа агага, есуажәааны абри адәы ԥшӡа снықәлалоит. Сара уабдуцәа рыԥсыгага, уабдуцәа рдоуҳа, есуажәааны иахьеиԥш абра сцәырҵуанаҵы уабиԥара рыԥсы ҭоуп, уабиԥара рымцахә ыцәаӡом. Абри уацәымҩашьо иудыруазааит, Адгәыр. Агәра сызга иахьа уара абра уабду иџьынџь аҿы сшуԥылаз еиԥш, сшырԥыло уԥагьы умаҭагьы!» – абри алҩа шсацәажәоз мацара ҳкәасқьа аҭыԥ аҿы инхаз ауаџьаҟ ашьапы абааш снадгылеит. Инеиҭаскуа егьсымамкәа, сымаха-шьаха кыдӷәыхааз ажәытәӡатәи ацамет зхьыршаз ауаџьаҟ ахаҳә снықә-тәеит.
Раԥхьа абра сабдуцәа рхаан, абри ҳашҭеи ҳамхурсҭеи ракәын, амшын ихыршәлаз аԥра шкәакәа еиԥш, абна тоура иларшәыз. Абжьарак, амшын иагәыларшәыз
адгьыл бжьаха еиԥш, иаакәыршаны аҵәраса реиԥш еилагылаз, ахьа-ҵлақәеи, ашә-ҵлақәеи, ахьаца-ҵлақәеи рыла иҭаҳәҳәан. Ԥшьынҩажәа шьаҭа аҵәа гәаҩа, аԥсуа ҵәа ҳәа изышьҭаз ҳазгылан. Ааԥын саншьцәа рхәы унықәгыланы уанааԥшлак, ҳара ҳанхарҭа мацара налкааны асы рықәнаузшәа, ашәҭ шәыб рҿачы, иҟәашккараӡа унықәԥшуан. Ааԥын ҳҵәақәа ашәҭ рҽагәылаҳәаны ианаагылалак, урҭ рыԥшӡара ҿыки-бзыки ирзеиҭаҳәомызт.
Исгәалашәоит аҿыцынхацәа сабду Ҭемраз иҿы имҩа-хыҵны: «Ҭемраз, уххь згеит, сҿыцынхаҩгәышьоуп. Уразреи ууаҩреи ҳақәгәыӷны ҳаузааит. Иҟалозар, қьарсҭақәак злаҳхша хьа-ҵлақәак ҳархумбаарц ҳуҳәоит!» – анырҳәалак, сабду мап рцәикуамызт. Хԥа-ԥшьба ҿы зҭыҵуаз хәба-фба хьа-ҵла иахымбаакәа днарықәныҳәаны ириҭон.
Аӡын ашәӷь хырҩаԥшьааны изымҵаԥсоз ашә-ҵла еихиаа дуқәа, рганқәа неилаҳауа аҳәа ҭоуӷан аазахьақәа рымҵан. Ҳара ҳҳәақәа уахынлагьы ҽынлагьы аҩныҟа игәарлаӡомызт. Мызкахьы знык ҳәа-ҩажәа рԥыза раԥхьа иргыланы, иҳәлыкь-слыкьуа иаагәарлон.
Ҳҳәақәа аԥыза рымаҵәҟьан. Уи зегьы иреиҳан. Егьырҭ аҳәақәа реиԥш ишкәакәаӡамызт. Абна ҳәеиԥш ицәышәшәӡа акәын ишыҟаз. Абна ҳәеиԥш аа-хаԥыц иҵыҳәҳәоз назкьысыз қәыџьмазаргьы, дуаҩызаргьы дааихнахуан. Алакә аҿы аԥшхыц ҳәа зыӡбахә рҳәо ахаҭа-ԥсаҭа акәын. Убри аҟынтә урҭ аҳәақәа, абна иага ицәгьазаргьы, лашәагала иҭәызаргьы хьаас имкӡакәа иԥхьон. Дара ақәыџьмақәагьы урҭ рааигәа ишәаны инеиӡомызт.
Уажәы: «Ажәеи-ажәеи еихысҳәаалоит!» шырҳәо еиԥш. Исгәалашәеит уахык аргамаду сыла иабаз, зыгәра агара уадаҩу хҭыск. Ишысҳәахьоу еиԥш, ҳҳәақәа уарла-шәарлак акәымзар игәарлаӡомызт. Ҽнак, амрагьы аӡы иӡаамлацызт, аӡынра ҳанынӷыҵалозҵәҟьа акәын. Аҵла рымахәқәа ирҿаҵааз ашәыбгьы каԥса-ӡомызт.
Ҩаԥхьа асы иазыԥшызар акәхарын. Ԥасашәа иауз асгьы шьҭымҵыцызт, ана-ара иӷашь-машьӡа ишьҭан.
Саргьы, ишԥасҳәари, сагьхәыҷцәамызт. Хәбаҟа нымҩа аԥҳә снаҵоуҵаргьы, аҩхәык ирыбжьызгартә сыҟан. Аиеи, агәыларантәи сшааиуаз, агәарабжьараҿы, ажәгәара ахьыҟаз авараҿы игылаз аҳәаҭра ду иҭам-лаӡакәа, жәа-ҳәак аҳәаҭра аԥхьаҵәҟьа рҽеиҵҳәаны еилаиан.
Уаха ҳҳәақәа гәарлазаап ҟасҵан, рацәак хырҩ рымҭакәа саарывалеит. Аха иаразнак схәы-сжьы ааилагылеит. Аҳәақәа рыгәҭа ииан хәба-фба рагыда иҟаз, аиқәара аазхыҩлоз ҳәа дуӡӡак. Уи иаҟараз аҳәа сымбаӡацызт. Аа-хаԥыц иҵыҳәҳәоз ԥсыӡак иҟан. Еиҩаҳаҳа аҳәақәа ирылажьын. Иаразнак сыблақәа иаарыхгылеит сабду илакә аҿы зыӡбахә иҳәалоз аԥшхыц. Абри аҳәагьы сабду иԥшхыц еиԥшнысшьалеит.
Уаҳа акымзарак сазымхәыцкәа, снеикәҟьашан, сыҩны аҩныҟа сҿынасхеит. Аҩны санааи, сабду ивара акәазҭхарамца иаҭаны арымӡ ду дықәиан.
– Баба, баба, акаамеҭ збеит, акаамеҭ збеит! – сҳәан, сыбжьы ӷарыӷаҭәа насхацаланы, ашәхымс снылаххит.
– Ҳаи, џьушьҭ, иҟалазеи, иубазеи, дад? – иҳәан, ахьышәҭҳәа даақәтәеит.
– Баба, ани «Х-хәыци Гьандагәи» ҳәа алакә иҳауҳәоз аҟны Аԥшхыц ҳәа зыӡбахә уҳәоз аҳәа ду аҩыза збеит! – сҳәеит, сыԥсы сгәы икылахо.
– Изакә Аԥшхыцузеи, уара? Иабыкәу иахьубаз? – иҳәан, сабду изқәиҵара изымдыруа сышҟа иҿааихеит.
– Ее, абна, ҳҳәаҭра аԥхьаҵәҟьа, аҳәақәа рыгәҭаҵәҟьа ирылажьуп! – сҳәеит.
– Оп, шьихьцәгьа уқәшәааит, бнаҳәак ҳҳәақәа ирмышьцылакәа иҟам! – иҳәан, сабду иҿынеихеит. Сабду ус иҳәеит, аха сгәы иамузт, ашьшьыҳәа ҳаҩцара сҽаваӡо, сабду снаишьҭалеит. Сабду ишәақь иҟәным-ҵакәа агәҭаҵәҟьа кны, днеиуа, днеиуа, аҳәақәа ахьеилаиаз рааигәа даннеи, дааҭгылеит. Иззакәу сыздырам, сабду
ишьҭахьҟа даахьаԥшит. Аха иблақәа кыдмырхалакәа, даҽа шьаҿақәак днаскьеит. Ҳамҭак дгыланы аҳәақәа дрыхәаԥшуан. Нас сыла ишабоз ишәақь асамԥал нхиршеит. Саргьы ҳажәгәара сҽавар-шәаҟьаны, аҳәақәа ирылажьыз «Аԥшхыц» збарҭахартә аҟара сҽазааигәастәит.
Аҳәақәа ргәы каршәны ахыр-сырҳәа ицәан. Ани адоумбеи Аԥшхыц захьӡысҵазгьы, адунеи зегьы азыкашырраханы иҭаххаа ицәан. Сабду аҳәақәа даны-нархагыла, еихырԥхьаны иикыз ишәақь неиҵихын, Аԥшхыц ажәҩашәаҟьаҵәҟьа иарбаны дынкылԥшит. Абыржәымзар-абыржәы ашәақь ҭҟьоит ҳәа сыԥшын, аха сабду ишәақь лаирҟәын, ҩаԥхьа иҭаҳаны ицәаз Аԥшхыц дахәаԥшуа дааҭгылт. Акыраамҭа дгыланы Аԥшхыц дахәаԥшуан сабду. Нас ажәҩан днаҵаԥшны сара исзеилымкааз ажәақәак ааиҳәан, ҩаԥхьа ашәақь Аԥшхыц ажәҩашәаҟьа инаҿакны аҵықьҳәа дхысит. Сара иззакәу сыздырам, слымҳақәа ааскын, сеихадақәа сҽырнырсланы снеиҳәҭҟәыҟәлеит.
Аҳәақәа еибарсны хама-хама иҩит. Ашьшьыҳәа сҽыҩеиҵысхын Аԥшхыц ахькажьыз снахәаԥшит. Ишызбоз алымҳа дуқәа аарҟат-ҟатан, ҩаԥхьа алымҳацәқәа нақәнажьит. Иаарыцҳасшьеит. «Ҳагәра ганы аҳәақәа ирыцааит. Ҳҳәақәа ахьчозаргьы ҟаларын. Ирыцҳамзи, баба изишьи Аԥшхыц!» – абас сгәы сынҭаӷызит. Аха иҟалаша ҟалахьан. Аԥшхыц рыцҳа ахгьы азышьҭымхит, иаразнак иԥсит. Ушьҭа уаҳа Аԥшхыц сахәаԥшыргьы сҭахӡамызт. Схынҳәны аҩныҟа сцарц сҭаххеит, аха сабду сибар ҳәа сшәеит.
Сабду иҭыԥ дахымҵысӡакәа дгыланы уи абнаҳәа доумбеи дшахәаԥшуаз, Аԥшхыц ашьшьыҳәа иҩагылан, сабду игәхьаа мкӡакәа, ахи агәчамеи неилаҳауа аҿынанахеит.
Сабду иаразнак ишәақь нкыдиргылан, ажәҩан ихи-иԥси наҵакӡаны илахьи-иџьымшьи ааиӡатәит. Нас: «Ҳаи, ҳаи, анцәа зхьы шьыргәыҵа сакәыхшоу, иахьакәым ала сҩашьеит. Саҭоумҵан, сгаӡара сыхьӡеит. Ԥырхагас анцәа
смаҭацәа ирумҭан. Агәнаҳа исамхаҟаҵаз саҭоумҵан. Иамуӡозар, схы-сыԥсы иамаз!» – иҳәан, арыӷьарахь даагьыжьын сабду днахырхәеит. Нас уаҳа ажәак мҳәаӡакәа ишәақь аакыдихын, деишәара-еиҵараха аҩныҟа иҿынеихеит.
«Анцәа илаԥш зху ашәарах ахы алалаӡом. Ажәҩа-шәаҟьа аҿыҵәҟьа акьаламырза ҳәа изышьҭоу, маҿак ашәагаа-зшәагаау, ахы злымҟьо акәалӡы аанахәоит!» ҳәа сабду иаб Сааҭқьари иҳәамҭаны иаҳахьаз ажәабжь уажәы иааигәалашәеит. Иара сабду изыҳәан иӡхьаз, ихашҭхьаз иаб иажәабжь уажәы аԥсы ҭалан, иҿыц-ҳҳараӡа илымҳа инҭаҩит.
Аддыҳәа ицәа-ижьы неихыԥеит. Аҩны данааи ацәашьы ԥшӡа ааҟаиҵан, анцәа ихьӡала, аҩцараҿы изыҵаз аҳаԥшьа днахагылан:
– «Шықәсык ахь знык ауаҩытәыҩса деиласуеит!» рҳәоит, злыԥха ҳаура. Ҳҳәақәа ирышьцылеит. Уахын-лагьы ҽынлагьы ҳҳәақәа шахьчоз, иара ахьыҟаз ааигәа-сигәа гыгшәыгк шәаны амԥын ишықәымлоз, амышьҭа шымшыз шыздыруаз ауп абри аҩыза арыцҳара шсым-пыҵҟьаз. Ауаҩытәыҩса илахьынҵа ашаҩы, анцәа ду ухьы шьаргәыҵа сеиҭакәыхшоуп. Суҳәоит, дгьыли-жәҩани рдоуҳа сыманы, саҭоумҵарц агәнаҳа исым-пыҵҟьаз азы. Уааԥсырала анцәа сумыргәаҟын. Сы-рахәи-сышәахәи рхәыжәи-рҟьыжәи рыда уаҳа ԥхасҭа сумҭан!» – иҳәан, илахьи-иџьымшьи еиҭааиӡатәын, арыӷьала даагьыжьын, анцәа днаиеихырхәеит.
Убри ауха инаркны убри абнаҳәа шана уаҳа ахабар сымбаӡеит. Убри ауха инаркны ҳҳәақәагьы адгьыл неиҩҟьаны быжьра-быжьҵәа иныҵахәаша ицазшәа, аҩныҟа уаҳа игәарымлаӡеит.
Сабду абри даараӡа игәхьааигеит. Ихы-иԥсы акыр иҿнахуазар, абри акәырбан иҿнахуеит иҳәан, мызкы ахи-аҵыхәеи иалагӡаны, зыԥшаара уадаҩыз хәыц еиқәаҵәа зламыз ауасахша ықәиргылеит. Иешьара наидгаланы
ҩаԥхьа анцәа ишьапы икит. Шьыжь шәаԥшь днаҵагылан, ауасахша агәи-агәаҵәеи ажәҩан иаҵеикит. Абри ашьҭахь сабду рахәлагьы ԥхасҭа имоуӡеит, уааԥ-сыралагьы дымгәаҟӡеит.
Аа, абнаҵәҟьа акәын уи аҳәаҭра хамышҭыхә ахьгылаз. Убри аҳәаҭра аԥхьаҵәҟьа, абыржәы аҳаҷҷа хыжәжәарах ахьгылоу амҵаҵәҟьа акәын уи ахызаҵә зламлаз абнаҳәа аҳәақәа иахьрылаиаз. Зегьы-зегьы иахьаҵәҟьа акәушәа акәын ишысгәалашәоз.
Аҵанӡа саақәыԥсычҳан, зны абри ахҭыс ахьыҟалаз сыблақәа наҟәысхын, саԥхьа нахьхьиӡа сылаԥш ахьынӡанаӡоз тракторла ирыԥԥаны еилажьыз аӷьара еилаҩа-еилаԥс снылаԥшит. Дгьыли-жәҩани насы-ҵагьыжьын, сыхдырра сцәыӡуама, анаџьалбеит сҳәартә схы-сгәы неилаԥсеит.
Хыхь џьара ишысҳәахьоу еиԥш, абра абнара Ҷаҷал ҳәа иашьҭан. Уныҵалар уԥсы ыҵахон. Еихаԥсыхә зкыз ҵлакы днадгыланы аԥҟара изыгәаӷьуамызт. Аӡын аҳәыҳә хыбны илаҳауан. Ахьеи, ашәаӷьи, аџь какали абӷьыжә унаха-аахар унацәкьарақәа нарыхҟьашон. Абас, ала цәгьа илақәа зцәиӡоз, амышра зцыз, аҵыхра зцыз, имшәа-имырҳа ашьабысҭақәа еихыԥа-еиҵыԥо иахьылаз абнара, уажәы ашәиҳәаҩ ишиҳәара, аҵлақәа рдацқәа хаххала икажьын. Мышкызны ихьыдхәаны изҿалоз ҳҵәа гәаҩақәа, зыфҩы хаа кәазо, ацхарпа еиԥш еиҟәыншәыланы, арацәа ххыреиԥш ал-ҵлақәа хызҽуаз ажьымжәақәа, уажәы иуақь-бзақьны, атракторқәа реихатәы барбалқәа ирыҵырӷәхаахьан.
Абри ахәы аҩаӡараҿы уаа-шәҩык ақәаҵараҿы рызқәаҭыԥ ылхын. Араҟа есыхәылԥазы аҟармаҵарақәа рашәа хыш-хыҵәон. Есыхәылбыҽха ахәылԥ ӡаӡа анышәынҭрақәа ргәы инықәԥсон. Есыхәылбыҽха ана-ара амашақәа ргәаҿы иныҵхахон аԥсыцқьақәа рыԥ-сылҩа. Абра иамадан Аџьынџьтәылатә еибашьра уаӷеимшхара аан, атәым
жәҩан аҵаҟа зыбаҩ ҭганы иааргаз ақәра хьымӡақәа.
Иԥсҭаҵагаха икашьшьы аԥшалас аҳаҭгәынқәа ргәы иахьнықәԥраауаз аԥшьа ҭыԥ, уажәы араҟа арахә ир-шьагьырҭоуп, ауардынқәа ирымҩасырҭоуп, мхы лаҵарҭоуп.
Аԥхьаҩ ухаҵкы сцеит, дызусҭа нас абас зымаха ажьы ацҳара згәаӷьыз. Дызусҭада џьанаҭи џьаҳаными ирцәымшәаз аԥсцәа ргәы иқәхәмарыз, жәлантәык руоуи, руази, рылаӷырӡи ахаҳә ахьеиҟәнаххьоу, иахьагьы иасыхәылбыҽха ашәибжьы ахьықәыҩуа, иахьагьы адамра еиқәаҵәа зыбжьалахьоу ан лмыткәма аԥшалас иахьалоу, ҳәа уҵаауазар акәхап. Ус анакәха, адгьыл ӡырҩуеит, ажәҩан ӡырҩуеит, иҟалаз-шыҟалаз уҵакра анцәа азин сиҭом.
…Аума ҟалеит ҳәа аҳәҳәаҩ данааи, жәамыш ҵхьан араҟа аҵлақәа еилаԥыххаауа иқәижьҭеи. Абри Адаужра ахәы мышмыждак аҩны иқәҵны, илбааны аҳәыҳәкцәа реиԥш аулица иантәалаз, асоуп, шәынхарҭақәа ықәырхит, шәнышәынҭрақәа рцәаӷәеит анырҳәа, зшьапы инанагоз зегьы ҳаибарҵысны ахәы ҳхалазар, уаҩытәыҩса еиҭаҳәашьа-еиҭаԥсашьа изамҭо, аҵлақәеи анышәи ҟәаҟәаса еилажьын. Ҳаҩнқәа ахьгылазҵәҟьа ҳацәҩашьеит. Атракторқәа рыцәеихақәа ирцәынхаз, ҳахьатә кәасқьа авараҿы игылаз ҳқәыԥсҳа заҵәык амахәқәа кыдхаа, абылра иалҵны игылан. Хәыҷи, дуи, ҭаҳмадеи рыҩнапык ргәыҵаԥсаны еишәара-еиҵараха, мышкызны ҳхәышҭаарамца ахьеиҿашуаз аҩнаргәы иқәгылан.
– Ааи, аха абас ҳзызузи ҳареи, ҳара ҳазхааным ажәытә ӷанџь ҳәа акыр ҳамазма? Ара аиҳабацәа шәыҟоуп, шәызнысыз ашықәсқәа рымҩахь шәнаԥшны шәахьаныԥшыло, ҳара абас ҳақәхра згәаԥхаз аӷа ҳәа аӡәыр далышәкаауама? Цқьа шәазхәыцыр сҭахуп! – иҳәеит Асҭамыр.
– Мамоу, дад ҳара ҳахьубо ҳааихьеит, абас еиԥш шәақь
ҭмырҟьаӡакәа уаа гәарҭак ҳдаракәац ыҵихыртә, анцәа иџьшьаны цәгьарак аӡәгьы изаҳамуц. Уи ус шакәу аныха ашәџьы сынҭагыланы сықәуеит! – иҳәеит Расҭа.
– Ҳара абзацәа егьҳаурымызт, ҳаԥсцәа ма ргәы иқәымхандаз! – иҳәеит, ишеилашәара еилашәаны игылаз Алықьса.
– Ари чҳашьа змам ҟалаауп. Зхы хәымкәа ахәрбӷьыц ақәызҵаз ауаҩы дарбанзаалакгьы еигӡатәым. Аԥс-цәагьы абзацәагьы абас ирхыччаз ауаҩы ихы иазиуз ауп, ихәҭоу дақәыршәатәуп. Ари уаҳа ҳәарагьы аҭахым, даҽа мҩакгьы аманы избом сара! – иҳәеит Асҭамыр иҟаԥшьыра аҟаԥшьра ацҵаны, илақәа ҭыҵны ицо дахьгылаз.
– Уи азыҳәан аӡәгьы шәнапы шәсырҟьашьӡом, сара схаҭа сазхоит! – иҳәеит аханатә аахысгьы ацәажәара бзиа изымбоз, аха злеишәа бааԥсӡаз Қьаазым.
– Уара уи зегьы бзиоуп, аха дызусҭа абасҵәҟьа ҳазгәаӷьыз аӡәыр дыжәдыруама? – дҵааит Алықьса.
– Дҳамдыркәа Ҭебардынтәи даама сеидроу, ҳколн-хара аиҳабы Мыргәыл Ҳаиҭ иоуп! – иҳәеит Қәаса ахаҳә шкәакәа дахьықәтәаз.
– Ҳаи, ианаџьалбеит еиуарак ҳамашәагьы ҳаҟамзи, уи аҩыза ихы ишԥаҭәеишьеи! – иҳәеит Расҭа.
– Ани ԥарақәак аниба, уара ууареи, уҭынхареи, убнеи, унышәынҭрақәеи рыгәхьаа икызма. Ала аԥшфара иашьцылаз, ақьышә хублааргьы иаҟәыҵӡом, иушьы-роуп, уаҳа ԥсыхәа амаӡам! – иҳәеит ҩаԥхьа Қьаазым иҽизышьақәымкуа.
– Сара стәала, аҽырхагара аиҳа аҽырҟәышра еиҳа еиӷьуп. Абри ауаҩ, уаа гәарҭак абри ахәы иқәҵны ицаз, аӡәы дааизымҵааӡакәа абас амаҳагьара ҟазҵаз изхыҟаиҵааз, ҳиаҭәеимшьама, иҟоу аиаша аилкааразы, ҳаргьы жәларык ҳаҟоуп. Иҩызцәеи иареи еилагазар, урҭ рхы аҭыԥ аҿы иаазгаша аилагақәа ҳаргьы иҳамоуп, ус иқәымтәозар акәхап. Аха убранӡа ааигәа иҟоума,
хара иҟоума, ҳазҭаху ауаа ҟәышқәа адгалатәуп. Ажәлар ҳаилдыргар еиҳа еиӷьуп ҳнапы ҳмырҟьашьыкәа! – иҳәеит Қарбеи аҳа ашьапы дахьадтәалаз.
– Саргьы убри сақәшаҳаҭуп. Аиҳабыра аиҵбыра акреилызкаауа аднагалааит иахьҳзеиԥшу Бзанқыҭ аусҳәарҭаҿы. Абас еиӷьуп ҳәа сгәы иаанагоит саргьы, – иҳәеит Ҭамшьыгә илабашьа иҽанҵашәа дахьтәаз.
Сара саламцәажәаӡеит сашьцәа злацәажәаз аус. Саламцәажәаӡеит избанзар, зегьы-зегьы здыруан. Мыргәыл Ҳаиҭ абри еиԥш аус хәымга аҟаҵаразы идгылаз, изырҟаҵаз дызусҭаз, убри ахьыҟаиҵаз ҩажәа-ҩажәижәаба гектар абна ақәхра зигәаӷьыз, заҟа ирҭаз зегьы еилкааны исыман. Урҭ зегьы цәырызгарц сгәы иҭан, иаарласны Бзанқыҭ иҟалараны иҟаз ажәлар реизараҿы.
Абра аицәажәара анҳамаз иахьеи иахьшәни рыб-жьара Бзанқыҭ аусҳәарҭаҿы иҟалеит аизара. Ақыҭа иалҵыз, ацәгьеи абзиеи ҽеишәа еилызкаауаз ҳаҷ-кәынцәа рхы иақәҵаны иааит Аҟәантәи Очамчырантәи.
Ажәлар рыклуб кәапеишәа идырҭәит. Сара ҽеила издыруан абра еизаз шьоукы ҳара ҳадгьылқәеи, ҳаԥсцәеи, ҳабзацәеи ирзыруз зынӡагьы хьаас иш-рымамыз. Иҟан аколнхара ахантәаҩы аҵәы иқәԥҵәазар зҭахқәазгьы. Иҟахын иара Ҳаиҭ иҽышькыл зкуаз шьоукгьы. Аизара мҩаԥызгоз ақыҭа асҭаршын ажәа ансиҭа сҩагылеит.
– Иахьа абраҟа зҵыхәала ҳаизаз, ажәлар аџьабаа зыдҳарбаз аус аҵыхәала ацәажәара сара сзыҳәан ихьанҭоуп! – сҳәан, сажәа сышналагара сналагеит. – Раԥхьа иргыланы Амқанбақәа иаадыруазар ҳҭахуп абри аҩыза аус ҳзыҟазҵаз ауаҩы ҳзыхирҟьаз. Сара стәала ҳара ҳҩыжәлантәык ҳабжьара еиуарамзар, еиӷара ҳабжьамыз џьысшьон. Аха абас аԥсы дизымхәыцуа, абза дизымхәыцуа, ҳшыцәаз ҳхы ԥҽны иаҳирбеит. Ажәлар шәхаҵкы, абри аҭак ҳаҳар ҳҭахуп. Иҩбахаз уаа-шәҩык рызқәаҭыԥ ылхуп убри ахәаҿы. Уброуп ҳабдуцәа раԥхьаӡа рымцахә ахьеиҿаркыз. Уброуп аҳәҳәабжь ахьықәҩыз, аччабжьи ашәаҳәабжьи
ахьгаз. Уброуп ауаҩы дахьиз, ауаҩы дахьыԥсыз. Имази гәаҟрас абарҭ зегьы лашьҭа-ҳәашьҭазтәыз ауаҩы. Иԥсцәа дышԥарцәымшәеи уаашәҩык рнышәынҭрақәа ргәы ацәшьхәа азырхаз, адунеи иақәлахоз џьызшьаз амхәыццәа.
– Саҭоумҵан уажәа сахьаԥыло, аха шәара шәыԥсцәа уиаҟара пату рықәшәҵозар, уаашәҩык анышә иахьамоу убраҟа рбаҟақәа рхашәыргыл! – иҳәан, днатәеит ацгәы аԥа ацәызӡоз, Ҳаиҭ имаҟа иадҳәаланы иныҟәигоз иҽышькылкҩы Тапагәа.
– Уара уиашоуп, Тапагәа. Абаҟақәа рзықәыр-гылатәуп уеизгьы-уеизгьы. Урҭ рыԥсадгьыл азы еибашьит. Урҭ рыԥсадгьыл азы реиҳараҩык ҭахеит. Иашоуп зыбаҩ атәым жәҩан иаҵаагаз ыҟоуп. Ахааназы зхабар ҳмаҳауа зыбаҩ атәым дгьыл аҟны иҵыҭәахаз ыҟоуп. Тапагәа уххь згеит, урҭ иаагылазар имӷьычцызт, имқәычцызт, аӡәы итәы, аӡәы ирыцҳара рҭахымызт. Акамбашьқәа рымӡацызт, аҳәацәа рхарԥаны ауаа рахь икылрымгацызт. Урҭ абаҟақәа рхаргылара иаԥсоуп. Аха уара иԥхашьо ала ухазар, ауаа рҿы абзацәа реиԥш ацәажәара акәым, ауаа рахь ацәырҵра азин умаӡам. Аха ауаҩытәыҩса илахь ада ԥҵәар, ила амса хылар, нас иԥсы шҭоу анышә доумҭозар, дабоуго! – сҳәан, леи, ҳәеи, камбашьи иӡаарахқәа зегьы еизцаны ажәлар раԥхьа инасыргылеит.
Зегьы еиқәыӡырҩуа итәан. Избон исҳәаз згәы иахәаз шырацәаҩыз, аха макьана аӡәгьы ацәгьагьы абзиагьы алаҿиҭуамызт.
– Ҩынҩыжәи жәаба гектар, шәышықәсала абна иааӡаз ахьеи, аџьи, ашә-ҵлақәеи, ахьаца-ҵлақәеи ирблыз рблит, иаанхаз атракторқәа ирыҵырӷәхааит! – сҳәан, сажәа инацысҵеит. Уара абас аус хәымга аҟаҵаразы хьума, ԥароума иурҭаз? Убырҭ роума уламыс ҭагәаны иуҿазҵаз? – сҳәан, Ҳаиҭ дахьтәаз схы наиқәскит. Ҳаиҭ апырпыл еиԥш дҟаԥшьӡа деицрашәаны дтәан.
Сара сахьахәаԥшуа даара арыцҳара ду шәам-хаҟаҵеит, дадраа. Сара аилкаа сымам, абри аҩыза агәнаҳа ҟашәҵартә еиԥш шәхызхыз закәу. Ари шьа усуп. Ахәышҭаара аҳақ цәгьоуп. Ан лгәыԥҳәыхш уаӷрагылар иаҩызоуп. Иууазеи, уара иаҳҳәеит ҳәа, Мқанаа ршьа удымкәа, рҭәа удымкәа, ҳқыҭа иабжоу, зыцәгьеи зыбзиеи еилахәу жәларык рҭоурых ҭыԥ, рџьынџь, рԥашә убылуеит, иқәухуеит, аха иуанар-мыжьыр нас ишԥаҟало? Ари Амқанбақәа рымацара ракәӡам, ақыҭа зегьы шәахыччеит! – иҳәан, иԥштәы ааиԥсахын днатәеит Џьота.
– Хәыҷык сажәа хьанҭацәахазаргьы ҟалап, саҭа-шәымҵан, ажәлар шәыххь згеит. Ишыжәбо, иааҳа-кәыршаны инхо агырқәа, «ҳашьцәа» хазынақәа, ҳадгьылқәа абамҵаҳарсри, еимҟьарак абаабари ҳәа икылатәаны ианԥшуа аамҭазы, ҳадгьылқәа зыхьчоз ҳабнақәа ҟәаҟәаса инкаужьит. Адгьылқәа егьызмаха абжьымра рхацеиуа апҟызи ажыци рхианы ишьҭоуп. Уара угәы ишԥаанаго, Ҳаиҭ. Агырқәа ҿаҵак адгьыл азыҳәан зҽыкназҳауа уаҵәыҵәҟьа Ҭомышь дырны, сыҵәҩаншьап асырсуеит, сынхоит, сынҵуеит ҳәа далагоит. Мап ҳәа иаҳә агәы умазар, азакәан иара идгылоит.
Дзыхурҟьозеи анхара зҭаху ауаҩы. Аколнхара далоума, далоуп. Гәыкала аколнхараҿы аус иуама, иуеит. Уԥсра убзара далахәума, далахәуап. Уара уахьынхо уҭыӡҭыԥ умеикыма, мамоу. Дынхарц иахьи-ҭаху адгьыл ҭацәума, иҭацәуп. Адгьыл акомхоз иатәуп. Акомхоз иалоу, акомхоз дгьыл аҿы анхара азин имоуп ҳәа иаауҿагылоит. Уара унықәгыланы ауаз уҳәаргьы, адаӷь аӡхыҵра иагоз иаҳәаз уаҩызахоит. Баша аӡы уҭахысуеит.
Иҟалаз ҟалеит. Сара зегь реиҳа абыржәы исҳәаз ауп сзыцәшәо. Убырҭ ҳҭыӡҭыԥқәа наҳкылоит ҳәа иаламгарц азыҳәан, ҳара абра инхоз ауаа ҳабнақәа ықәшәхит. Уи азыҳәан иҟоуп ажәҩан аҿы зегьы ирхылаԥшуа адоуҳа. Абри зсыхьыз, абри агәнаҳа иҟасҵаз ауп изыхҟьаз иҳәаратәы, анцәа ду дахьирхәааит. Абжьарак ҳара
жәытәнатә аахыс иҳаҵакны иҳамаз ҳадгьылқәа шәры-ламкьысын. Адгьылқәа анысҳәа, зыҵлақәа зхышәхыз адгьылқәагьы уахь иаҵанакуеит.
– Уажәа хьыла иԥысҟеит. Нас абарҭ жәлантәык ишыбзаз изшьыз ауаа, шәылахь шәыџьымшь ыҟоуп ҳәагьы рамҳәаӡакәа ргәы иҭаччо ицома? Мап ухаҵкы сцеит! Иҟарҵаз аус бааԥс азыҳәан, ирыхәҭоу ашьауӷа рықәырҵааит. Мамзар урҭ, рықәнага ҳара иаадыруеит, ҳара иҟаҳҵоит! – иҳәан, ашырҳәа дҩагылеит Асҭамыр.
– Сара иагьхьасыршшом, даҽаџьарагьы иадсцәылом. Ари ирымҳәаз ҿыцкгьы сҳәоит ҳәа салагом. Сара сахьахәаԥшуа ала, абарҭ ихтны, ицҟьаны инрыжьыз адгьылқәа ачаи ларҵааит. Наҟ-наҟ ҳекономикагьы ҳаранакуеит, аԥеиԥш бзиагьы аиоуеит! – иҳәеит ацагьы ахьшәашәагьы ирымбылуаз, аҵәгьы мбылӡакәа акәацгьы бжьызӡаарц зҭахыз колнхаҩык дахьтәаз.
– Аиеи, аекономика-егьи ҳәа, аҽаҩра аҿҿаҳәа ихоугалап, сара иԥсыша! Закәызеи уара «шьоукы рцыӷ аҵла иқәцаланы ахә ршьон!» ҳәа, уара аҟәарашра аԥшыжәла зылоуԥсо. Уара иудыруама, Кәана, Ҳаиҭ ихитыз адгьыл иахьыз? – иҳәан, ҿааиҭит Қьаазым.
– Иахьзеи, уара иҭабгама? – дҩагылан дҵааит Кәана.
– Иахьзеи умбои зыкәты ыӡыз исыӡбалгьы ашь-ҭеиҟьеит! Абри адгьыл сазан дуӡӡа иаалаган хә-тоннак ақәыц даҷ ҳәа изышьҭаз аархәеит. Ԥшь-нызқь ҵәҩан злыҵшаз алакациа-ҵла аархәеит. Убри ҳара ҳнад-гыланы иҳаршьшьеит, иҿаҳҟьеит. Хәымыз наҟьак ҩынҩажәи жәаба гектар адгьыл ахкаара ҳаҿын. Акомхоз ахантәаҩы Ҳаиҭ иххь згеит, шәышзахәо изҭаху абна ԥышәҟа, иаарласны адгьыл ахтра ҳалагоит. Сынтәа акомхоз ферма Тур ихәыҟа ихаагалоит рҳәан, уахгьы-ҽынгьы иахьа иҭыӡшәаха-игәарашәаха иқәхаз шьоук радгьылқәа хаҳкааит. Аҳы, ушьҭа абри ҳбаҩҷа здыӡлаз аанда унеины уахәаԥш, амым ишафаз убап! – иҳәан, дааҭгылеит Леиуа.
– Ишԥа, уара, иахьзеи ҳаанда, амым ишԥафоз? – иҳәан, амым ишафахьаз цқьа ҽеила ишидыруазгьы дааҽхырҵаан, ҵәык налаҵашәа аҿааирхеит Ҳаиҭ рацәак дызгәамԥхоз даҽаӡәгьы.
– Амым ишԥафеи умбои «аам!» – аҳәан аҿы анаараҳа, инахәлабга ицеит. Адгьыл хкааны ҳаалган, ҳатракторқәа ҳхы иаанҟьо ҳанҭагылан иаҳцәаӷәеит, иаҳчалтит. Ҳчаи жәла зҭаз ҳсакьқәеи ҳведрақәеи рҳәазо адгьыл зегьы лаҳҵеит.
Мыш ҩажәа аамҵыцкәан аҳәҳәаҩ аусҳәарҭаҿы дааит. Тур ихәы адгьыл злахаҳкааз адаҷқәагьы ыҟаӡам, ҳаҵәҩанқәагьы уақьы-бзақьуп ҳәа. Ҵабыргыҵәҟьаны, ҵәҩангьы даҷгьы аԥсразы ихәшәызар метрак џьара ирцәынхангьы иаанымхакәа, иқәыргеит. Ҩба-хԥа тонна ачаи жәла баша адгьыл инахәлаҳаԥсеит. Уажәы уаҟа, ачаи аҭыԥ аҿы, апҟызи ажыци ахыҵәеит. Нас ари аҩыза ауаӷеимышхара уақәшәар ҟалома? Ҳәарас иаҭахузеи, иҟалаӡом, баба. Ари иҟалаз агәнаҳа ду зегьы ирылаҩит, зегьы ирдыруеит. Нас дарбан ламыс змоу, абри аус ҟьашь ҟазҵаз ауаҩы дхасышшаауеит ҳәа иалаго? – иҳәан, иазуухуазеи, ахәагьы-аҿашагьы ҳәаны днатәеит Қьаазым.
Убри аахыс иҵӡозеи, аха абри ахәра аҭыԥ иахьагьы имӷьаӡац. Имҩашьахуа шәахсҭаны Мқанааи Мыргәылааи ирыбжьахеит. Гәыԥсшәак неибырҳәеит иахьааиқәшәо убриаҟара ауп. Абжьарак, аҩыжә-лантәык еиқәыхьшәашәа ашьха рҩаш рыбжьысуеит.
Есышьыжь, есыхәылбыҽха Амқанбақәа рқьаԥҭақәа ашәи бжьы ықәыҩуеит. Ара аԥсцәагьы шәиуеит, абзацәагьы аҵәы ԥырҵәоит. Ахаан ԥшалас ҟәандамзар, ԥша хьшәашәак ӡынгьы-ԥхынгьы иахьамысцыз анцәа итәарҭаҿы, уажәы уахгьы-ҽынгьы аԥша ҵәыҵәы ықәсуеит. Аԥша нызкылоз аҵла еихиаақәа Ҳаиҭ иқәиххьеит.
Ашәагәы сықәтәоуп схала заҵәык. Ашәышықәсақәа рыҩныҵҟала араҟа аҵаа еицәа аҵаа ҟалахьан, қәа еицәа
ақәа аухьан. Аԥшацәгьагьы ықәсхьан, аха аԥсабара еибган. Ахала-аԥсала аҽахьчон. Ԥсабара мусхәла абри адгьыл, абри аԥсабара егьамыхьӡеит, анцәа ихьчеит иахьа уажәраанӡа. Аха иахьа дцәырҵит анцәа ду иеиканыз ауаҩытәыҩса. Шәышықәсала амашәыр иацәыхьчахаз ауаҩытәыҩса иԥсҭазаара, ауаҩытәыҩса инапала еицеикит, илашьҭа-ҳәашьҭеитәит. Ауаҩы-тәыҩса инапала ихы-иԥсы ифеит. Дзықәтәаз амахә ԥиҟеит.
Иааихмырсыӷьӡакәа исаҳауеит аԥсабареи, згәы ықәырцәаӷәаз аԥсцәа рышәи бжьи. Харантә иааҩуа аԥсӡы еиԥш слымҳақәа ирҭаҩуеит аҳәҳәабжь. Иаасы-кәыршаны ҵыс ҟьалакгьы абжьы гаӡом. Ҿеихак змам аԥшазаҵә ууеит. Адгьыл ҿаҳауп, ажәҩан дагәоуп. Дгьыли-жәҩани срыбжьаршәуп, ари адгьыл машәыршәа иқәнагалаз, адунеи лахьышәышә иагәыларшәу сара ауаҩытәыҩса шара-мша!..
Сықәтәоуп ҩ-хаҳәк еиҿызбааз ажәытәӡатәи ацамет шкәакәа. Уи иҳашҳаҭәароу абааш анкьатәи ҳуаџьаҟ ашьапы аҟәырҷаха заҵәык ауп абра иҟалахьоу ауаӷеимышхарақәа зегьы шаҳаҭс, шәаџьҳәаҩыс ирымоу. Абри абааш аҟәырҷаха заҵәык ауп ауа-ҩытәыҩса иԥхӡашеи, илабжыши, иччаԥшьи ирҭынхаз. Егьырҭ зегьы иара ауаҩытәыҩса ихаҭа инапала иӡшәахитәит.
Имаҷын сара сызхааныз. Сызхааныз рҟынтәи гәалашәарақәоуп исзынхазгьы. Сишь! Аа, абыр-жәыҵәҟьа аттаҳәа слымҳа инҭаԥсеит, аҵых ҵәца иалыҩҩуаз саб ишьапышьҭыбжьқәа. Ҩаԥхьа сгәа-лашәарақәа ирхылҵыз шьҭыбжьқәоуп аригьы.
Ажәа ахы умҳәакәа аҵыхәа узҳәом, ус анакәха салагап хыхьынтәи. Усҟан аарла шықәсы ҩажәа схыҵуан. Ақыҭа школ аҿы абжьаратәи ашкол саналга, аинститут сҭаларц сышәҟәқәа-сыбӷьышәқәа зегьы еиқәыршәаны сааит Аҟәа. Сышәҟәқәа аласҵеит. Ақыҭа аҟынтәи ашкол исыцалгаз аҷкәынцәеи сареи аекза-менқәа рыҭиразы ҳашзахәоз аҽазыҟаҵара ҳаҿын. Уаҵәы иаашар раԥхьатәи аекзамен
ҳҭиуан. Аха, ҳара, аԥсуа ҷкәынцәа ҳҭагылазаашьа бааԥсӡан. Урҭ ақырҭқәа ԥсыхәа ахьынӡарзыҟаҵоз ҳара аинститут ҳҭарҵар рҭахыҵәҟьамызт. Аекзамен аҿы есиҟарҵалакгьы аҷкәынцәа ҩбақәа рыҭаны идәықәырҵон. Сҩызцәа раԥхьатәи аекзамен аҿы ихәарҭам ҳәа ахәшьарақәа рыҭаны иоурышьҭит. Сара анцәа сихьчоу, сынасыԥ сыцныҟәоу здырхуада, саанхеит. Ажәакала, аекза-менқәа зегьы сҭиит. Сара изласҳасабуаз ала, амаҭәарқәа рҿы исоуз ахәшьарала аинститут саднакылар акәын. Аиаша уасҳәап, сҭалаҵәҟьоит ҳәа агәыӷра сыманы аҩныҟа, ақыҭарахь сцеит. Аҳы, ушьҭа иҭалази иҭамлази рсиа кыдырҵахьазаргьы икыдырҵахьеит анысгәахәуаз, снықәлан Аҟәа сааит.
Сыԥси-сыԥси еихьымӡо, хәыжә-хәҵәаҳәа аинститут аҿы сааин, асиақәа ахькыдыз снадгылеит. Аинститут иҭалаз астудентцәа рсиа сылаԥш иныҵго сҿынасхеит. Абыржәымзар-абыржәы Мқанба ҳәа сыжәла асиа иаанысхуеит ҳәа саԥхьо, аҵыхәтәанынӡа сылбааит. Аха уаҳа умԥсит, сара сыхьӡгьы-сыжәлагьы асиа ааигәагьы иҟаӡамызт. «Ҳаи, афы рысааит, арҭ џьара сыр-цәыбжьахазаап убама!» – сҳәан, иҟалаз еилыскаарц аҩбатәи аихагылахь сыҩхалеит. Уаҟа дтәан қырҭуа ԥҳәыс еихызза-еиқәыззак. Уи лакәын ахәшьарақәа рыҩгьы-ркәаргьы зкыз. Слазҵаарц сҭаххеит, аха сара ақырҭ бызшәа сыздырӡомызт. Насыԥшәа ақырҭ бызшәа аҵара зхьымӡаз среиуан. Ҳара ҳаԥсуа школқәа усгьы зегьы ныҵашьых иаркын. Аԥсуа бызшәа аҵара иаа-ҟәыхны қырҭ бызшәала аҵарахьы ианиас, сара афбатәи акласс аҟны стәан. Дара рбызшәала акәымкәа, урыс бызшәала уразҵааргьы урмазҵааргьы дара рзыҳәан зегьы дараракәын. Уи ус шакәыз сара ҽеишәа издыруан аҟынтә, шәымҭақәак иҟасҵара сзымдыруа, абри аӷдара џькьал еиԥш дцәышәшәӡа итәаз ақырҭуа ԥҳәыс лымхылдыз сакызшәа сҟьаш-ҟьашо абра саалҿахеит.
– Ра гинда биҷо, шьен? – лҳәан, цәымӷ-цәыбза
даасҿаԥшит. Егьоумҳәан, есиаашаргьы дара рбызшәа акәымзи ҳлымҳақәа ҵызхуаз, илҳәаз еилыскааит.
– Сара издырырц сҭахуп, аинститут иҭалази иҭамлази рсиа сзаным? – сҳәан, маҷкгьы сналзааигәахан сналазҵааит.
– Ето иа не знаи. Директор знаи! – лҳәан, адиректор дахьтәаз, аӡамҩақәа ҭырчааны, сахҭан ҟаԥшьыла иҭаӡыз ашә ду ашҟа сынхьалырԥшит.
Ашә авараҿы нбан дула: «Аинститут адиректор Хурциӡе А. И.» ҳәа анын. Аиаша уасҳәап, иҟасҵара сзымдыруа сцәа сынҭрыхьҭшьааит. Аха сара уажәы ашәарыцацәа ахра ҿҟьара ихықәырцалаз аҽацә саҩызан. Аҽацә аангылар, ашәарыцацәа иршьуан. Иаанымгылар, ахра ҿҟьара инҭахәашон. Саргьы убри аҽацә ахаҭа-ԥсаҭа зҭагылаз сҭагылан. Сыҩналап сҳәар сшьапы сеиҭанагомызт. Сыҩнамлар, хынҳәышьа сымаӡамызт. Нас изулак сгәы аасыԥсахын, иҟалалакгьы ҟалааит сҳәан, ашә авара снас-насын, схы нкыл-сырҳәҳәеит.
– Снеир ҟалома! – сҳәеит урыс бызшәала. Уи абызшәа иара ихас бжьы шинарҳауаз шыздыруазгьы. Аха аҭак мҳәаӡакәа, абыржә игәиҽанӡамкәа, дахьтәаз ҽырҩымҭак иҟаз иуада еихҳәа-еиҵҳәа, маҭаԥшьк абыз ҭырҳаны иааҩналазшәа ибла цәҟәыншәақәа ҭыҵны ицарашәа дсыхәаԥшуан.
Сара зегьы акоуп, аԥсуа ҭацак лҟазшьа нылкааны, снапырҟәыҷы-шьапырҟәыҷуа сныҩналеит. Хурциӡе А. И. истол дадтәалан даҽаӡәгьы. Аха уи ахәыл рҵәы еиԥш ихы цыр-цыруа, хәыҵласакгьы ықәыршәымызт, ипашӡа акәын ишыҟаз. Иара убриаҟара дышәпа-жәпан, астол дахьадтәалаз иӡыжәымгәа абжа астол иқәын.
– Ҳаҭыр зқәу адиректор! Сара ибзианы аекзаменқәа сҭиит. Зегьы ԥшьба-ԥшьба ҳәа ирысҭеит. Нас сара асиа сзанымзеи? – сҳәан, сылабжыш нхаҟәҟәалеит.
– Ти почему разгаваривает на руски? – иҳәан, абыржәымзар-абыржәы сылбааидарашәа иџьымшь
хәеилыжәжәақәа снарылеикит. – Уҟәуре амас! Кто ти нациа? – иҳәеит ажәак аҿы ҩба-хԥа нбан нкаԥсо.
– Абхазец! – сҳәеит, снеицрашәан.
– Аах, абхазец да? Ешьо говаришь по руски да? На следуши года подучишь грузинскои иазик, потом примим. Сичас шьаго маршь! – иҳәан, ашә ахь инацәа хаԥагәа наирмақарит.
Сара убри ашьҭахь, схи-сыхшыҩи еилаԥсеит. Ади-ректор иаԥхьа иқәын метрак аура змаз амҿтәы циркуль дук. Алеи-аԥси рыбжьара Хурциӡе истол снықәсын, ациркуль аақәсԥаан, схы иакәхшаны ишсылшоз ихәдапара сасит. Уиакәхеит, Хурциӡе А. И. ҵыԥх дыԥсызшәа, деизҟьа дызхатәаз истол еихҳәа-еиҵҳәа ду длахаҳаит.
– Ваиме, ваиме, мовкла, мовкла! – ҳәа дыҳәҳәеит, ани ахы ҟьантаз Хурциӡе А. И. истол иадтәалаз.
Амацәыс еимҟьара еиԥш ашә ааимԥааны сын-дәылууааит. Аԥхьаҩ, уара, хымԥада уҵаауазар акәхап, ауаҩы ихы ԥҽны сцеит, аха уи азыҳәан исзыруз. Ҳәарас иаҭахузеи, сагьырԥшаауан, сагьҭаркуан, аха уанӡа инамгакәа аус шыԥхаз, зынӡа имжьыжькаанӡа, саншьа. аԥсуа театр аҿы аус зуаз, артист Леуарса Касланӡиа даалаган, аус арзақәара аԥсуала далагеит. Иҩызцәа-иԥызцәа, аиҳабацәа, аиҵбацәа зегьы наҿагыланы Хурциӡе дмашшыртә аус еиқәиҳәалеит. Аха сара уаҳа Аҟәа аангылара, аинститут аҭалара иара саӷа Хурциӡе дыҟанаҵы салхәыдартәит.
Абри абас ианыҟала ашьҭахь, аҟәа ашьапы алар-гылара азин ансырымҭа, саалаган дук мырҵыкәа арратә комиссариат аҿы арзаҳал ҩны схатә гәаԥхарала арратә аԥырратә истребительтә училишьче ашҟа сцеит. Абас наԥхыцла ҳааимырхит уи ауаҩи сареи.
Аҳаирпланқәа ручилишьче аҩбатәи акурс ахь саниас, раԥхьаӡа акәны, амҩа аламҵакәа мызкы аԥсшьара мыш сырҭан, аҩныҟа сааит. Сахьааиз, ажәҩан иалакнаҳаз, анцәа илыԥха зауз ҳаҷкәын деибга-дызҩыда дхынҳәит
рҳәан, ҳауара ҳҭынхара зегьы еибарҵысны сбаразыҳәан ҳәа иааит. Саб амҩа санықәиҵоз кәырбанс сани иареи неидгыланы иқәдыргылаз, ахы иааиуа иаҿоумкуаз ацә ҟьантаз нкажьны ишьит.
Шьыбжьаара еихаӷәышәарак шагыз, аҩныҟа имҩа-хыҵыз ҳәсеи-хацәеи шеикәшоз ишеилашәшәра-еила-шәшәеит. Адәахьы ицәырҵаауан. Амаҵурҭа еихшәа-еиӡшәа агәҭаҵәҟьа нылкааны агәгәаҳәа акәазҭхарамца еиқәын. Аҽҳәа аарцә сан ҩ-кәтык аҵәы иахаҵаны ахчныза иқәыргьыжьуа рыӡра даҿын. Саб нырцә асқам хәхәа ду игылаз агәҭаҵәҟьа дықәтәан. Сара сан акәтқәа ахьылӡуаз слыдтәалан.
– Уан дукәхшеит, узсеиҽырбо здыруеит, аха ҳамҭак иаачҳа, нас ҭынч, иҵегь, уанхәыҷыз еиԥш ухы узсыр-ҿыгәуеит! – лҳәан, лаԥхьа икаршәыз алабала аҽҳәа нхәыҵлышьшьааит.
Сара аучилишьче ахь сцаанӡагьы, уаха ҳанааи-латәалак, еимҟьарак шаазбаз сан схы сзырҿыгәла ҳәа дыхҭаскуан. Ларгьы сажәа ҩбамтәкәа схы лшьамхы инықәҵаны арҿыгәра далагон. Иахьагьы исгәалашәоит сан убриаҟара ихааны схы лырҿыгәуан, исызгәам-ҭаӡакәа сҭахәхәа саныцәозгьы ыҟан.
Сан лҵәы иахаз акәтқәа арашы рыхьшьны иҟаԥшьӡа иӡны ианааҽҳәылх, ҳаӡӷабцәа аӡәы иаалымылхын, акыӷәрахь илгеит. Саргьы сыззыԥшызгьы убри акәын. Схы сан лшьамхы инықәсҵан арҿыгәра дналагеит. Сан лнацәкьара разқәа схахәы иалахәмаруан. Саргьы аԥхыӡ ссир еиԥш сырҩышьны саманы, хыхь, наҟ ажәҩан-гәашәԥхьарахь сханагалон.
Адәахьы хәыҷык ишылашьацазгьы арахә ажәгәараҿы еилашьшьы итәан. Аҳәарақәагьы рқьышә хышра аҳаскьын инылакуа ашҭа иҭан. Сан схы шлырҿыгәуаз, иаалырҟьаны: «Ааи, уарамыжда!» – лҳәеит лыбжьы рыцҳашьарак налыжжын. Сара убриаҟара сҭынчны схы
сан лшьамхы иқәын, абас сан лгәы данааҭаӷыз, иҟалаз сзымдырызт иаразнак схы сааҩахеит.
– Изакәи, иҟалеи, сан? – сналазҵааит.
– Ани аҩны иакәшо ишьҭыбжьқәа умаҳауеи, нан! – лҳәеит сан.
– Уи аҩны иавоу ақаблақәа рышьҭыбжь акәхап! – сҳәеит.
– Мамоу, нан уаб ишьапы шьҭыбжьқәа роуп! – лҳәеит, сан лгәы аалырԥшаан.
– Саб ишьапы шьҭыбжьқәа шԥаракәу? – сҳәан, аҽҳәа нырцә арымӡ дахьықәтәаз ахь снаԥшит, аха дыҟаӡамызт. – Изакәи, сан, саб аҩны дакәшома? – сҳәеит изқәысҵара сзымдыруа.
– Аиеи, уан дукәхшоуп, уаб аҩны дакәшоит! – лҳәеит сан.
– Избан, саб аҩны дзакәшозеи, сан? – сҳәеит, сан илҳәаз оумашәа ибаны.
– Ус акәзар, ушьҭа уӡырҩла зегьы-зегьы уасҳәап! – лҳәан, схы арҿыгәрагьы дааҟәыҵын, абас дналагеит: «Уара аррахь уанцоз ауха, уаҵә иаашар амҩа уқәлон. Ауха уфатә-ужәтә анцәа иҳаҭәеишьаз зегьы умҩаныфа армазеира ҳаҿын. Абри уажәы уаб дзықәтәаз арымӡ ду аҿы шәықәтәан уашьцәа аԥшьҩыкгьы уаргьы. Уара зегьы рхаҿы утәан. Уара ушьҭахь иушьҭанеиуаз, убас мацара еиҳаб еиҵбыла шәеицрыхәхәа абри арымӡ шәықәтәан. Убри ауха уаб абас аҿаҭахьа иқәиҵеит:
«Абарҭ аишьцәа ахәҩык уаха абри арымӡ ишықәтәоу еиԥш, еиԥхамкәа, ргәы бзиа, рхы бзиа, уаҵәы амҩа хара иқәло рашьа еиҳабы деибга-деизҩыда, амашәыр алыԥха иманы, дхынҳәны ҩаԥхьа иҩныҟа даауазар, уаха еиԥш ахәҩы-еишьцәа реиҳабы рхаҿы дтәаны абри арымӡ иқәызбаауазар, дара зегьы рхаҵкы-рыԥсаҵкы, аҟәардә ишықәтәоу аҩны сшакәшара!» – ҳәа иқәиҵеит. Аа, уажәы анцәа ду имчала уара уеибганы, уманшәаланы аамҭала
акәзаргьы аҩныҟа ухынҳәын, ҩаԥхьа уара амҩа уанықәлоз аухеиԥш, уаб иҿаҭахьа ишалаз еиԥш, шәшыхәҩыку аишьцәа абри арымӡ шәанықәибаа, иҿаҭахьа наигӡоит, шәара шәшыҩноу аҩны дакәшоит, нан!» – лҳәеит сан, лылаӷырӡқәа ҩхаддылан.
Аа, абраҵәҟьа акәын иахьгылаз усҟан саб дзыкәшоз ҳахьатә ган ҩны ду. Убраҟа акәын иахьгылаз збаҟәқәа цәашьы зқьы зкыдырблылахьаз, цәашьы зқьы рышьҭа зынпыҟҟалаз, шеи-шықәсеи сабду имаҟа нкаршәны иныҳәаԥхьыӡ здәылыҩхьаз, амышра зцыз, аҵыхра зцыз ҳаҩны ахьгылаз.
«Ушьҭа сара ҩымыш роуп исзынхаз, сыҿҳәарамыш, ашәхымс инылагылахьеит. Абри аҩны шәмырӡын. Арҭ ахыбрақәа шәабду абнаршәыра арҟыра ылганы иргылаз ҩнқәоуп. Арҭ аҩнқәа рымышьҭа бзиоуп, дад. Арҭ ҭыӡшәа-гәарашәак шәиԥхьыӡк зцым, ауасхырқәа инадыркны, рхыбқәа рҟынӡа, шәабду иԥхӡаша мацарала иргылоу хыбрақәоуп. Арҭ ахьа гәаԥшь иалхуп. Жә-абиԥарак еилшәарак амаӡамкәан игылазаауеит, шәара ҳаҭыр шәзақәҵар. Еиҭасҳәахуеит, ишәмырӡын абарҭ шәабду ихыбрақәа, арҭ рымышьҭа бзиоуп!» – ҩынҩажәи жәаба шықәса рышьҭахь сабду ииарҭа дықәтәаны, уасиаҭҵас ииҳәаз иажәақәа абыржәы асырҳәы еиԥш сгәаҵа иҭаԥсон. Аҵәымыӷ жьакца еиԥш сгәы иалагылон.
Ицәаҭарӡыӡагаз, еиқәыхьшәашәа аԥша ҵәыҵәы иаахәыҵҟьаз схәы-сжьы ҩеиланаргылеит. Абарҭ зегьы схәыҷра иақәлаз, иӡхьаз-иԥсхьаз хнырҳәышьак змамыз сгәалашәарақәа ирыгаган. Сахьынаԥш-ааԥшуаз схәыҷра аԥшаласи сажәра хьшәашәеи асакара ианыланы иааиуан. Ихьшәашәаӡа ишьҭан аҵыхәтәантәи иҳашҳаҭәарахахьаз ҳхәышҭаара ахаҳә.
«Схала заҵәык сгәы нкыдԥшаало, сыштәаз, акгьы иалаҳәаӡамкәа сцәа сынҭрыхьыҭшьааит. Сарӷьа благьы ааԥыр-ԥрит! – абас дналагеит Ҳараз иуаз. – Анаџьалбеит, исоуҳәозеи, сарӷьа бла? Гәырҩоума, мамзаргьы гәырӷьаҿҳәашоума исзаауго?» – абри сгәаҵа инҭыс-ҳәаан, аддыҳәа сцәа шысхыԥоз, схы сааҩахан, аҭӡамц санынкыдыԥшыла, азныказы сгәы нҭгәырӷьааит, аха ашәареи агәырӷьареи снарыбжьаркит.
Аҭӡамц даакыдлеит саҳәшьа Хьмур, абжьааԥны еиԥш лыхцәԥарақәа кахәхәа, лыччаԥшь лҿықәлашо. Хьмур шәымҭақәак сылаԥш ааихмырсыӷьӡакәа сыбла-қәа дырхыԥшылон. Нас, акыр-кырҳәа инхышхыҵәаз лыччабжь саагәыҵанаҳәҳәеит.
«Умшәан, Ҳараз, уаҳәшьа дукәырбануп, лаԥ-шыцәгьа-ҿаԥшыцәгьа дуцәыхароуп. Ашәақь алыԥха уцуп. Уаҳәшьа дуцуп, уаҳәшьа духылаԥшуп!» – абригьы аалҳәеит. «Аа, Хьмур, Хьмур, сгәыӷырҭахлаҳәа!» – сҳәарц сҩагылан сыҩнапык анаасраҳауаз аамҭазы, уаҳа ажәак мҳәаӡакәа аҭӡамц дынкыдбалеит.
Сара еиҳа агәаҟра ахҭа санҭагылоз, ашәгәы-аԥсгәы санықәгылоз, уаҵәтәи сԥеиԥши слахьынҵеи сыҵазҳәоз Хьмур лакәын. Аа, абыржәыгьы аԥсреи абзареи санрыбжьагылаз аамҭазы, ҩаԥхьа ахраҭ ааныжьны, шә-тәымжәҩанк дрыҵԥрааны сара сҟынӡа дааит. Хьмур адырра сылҭеит макьана сынасыԥи слахьынҵеи аҟәараҩа ишыламшәаз. Макьана аԥсцәаҳаи сареи ахаҳә-мҿыхә шҳабжьажьыз. Аԥсра хьшәашәа шсыҟәгаз. Ахымҩас алыԥха шсымаз.
«Быԥсы сакәхшоуп, Хьмур! Ԥсынгьы-бзангьы исгәыӷырҭахлаҳәоу!» – сҳәан, сылабжышқәа ҩхаддылеит. Сгәы шсырҭынчра исырҭынчит. Ааскьа сынасыԥ шысмеижьоз агәра слыргеит Хьмур. Хәыҷык схы-сгәы аазҭалан, саҳәшьа заҵәы сышлызхәыцуаз, Светлана дааҩналеит.
– Изакәызеи, Ҳараз, хәыцра хьанҭак амҵәыжәҩа уҵанакызшәа збоитеи? – лҳәан, абжьааԥны еиԥш ԥсыс днасхалеит.
– Акымзарак, Светлана! Бара сааигәа быҟанаҵы зегьы ԥшӡоуп, зегь маншәалоуп, сгәалаҟарагьы ҽеиуп! – сҳәеит гәыкала.
– Ушьҭа даҽа сааҭбжак ала ишшара ишоит. Иахьак-гьы, сԥеамбар, ари аҩны ԥшәымас иазынхо уара уоуп. Ушьапы иахьа аиҭаҿаҳәара аҭахӡам. Рацәак уқәым-гылан. Узықәшәо ухы анраал, уақәымгәамҵын. Сара уаха уеизгьы-уеизгьы схынҳәуеит, саанӡа угәы умыр-ҿыӷьын. Зеиԥш ҟамло егьыҟам. Иудыруазеи иахьатәи амшгьы даҽа шьоукы уднагаларгьы ҟалоит. Арҭ ухы иоумырхәар ада ԥсыхәа умамкәа аҭагылазаашьа анцәа уақәимыршәааит. Аха ауаҩытәыҩса ацәгьагьы да-зыԥшызар ауп – абзиагьы. Еиҭасҳәахуеит, зеиԥш ҟамло егьыҟам! – лҳәан, дындәылҵын, втоматки, ҩ-гранатаки аалган, саԥхьа астол инықәлҵеит. – Иаҭахханы иҟалозар абарҭ ухы иархә, – лҳәеит.
– Аҩыза, Светлана, быприказ анагӡаразы сыхиоуп! – сҳәан, сҩагылан, сымаҿа схы инадыскылеит. Ҳҩыџьагьы ҳааибарччеит. Нас, ҵаҟа сҭыԥ аҿы снылбаалган, сҭыԥ-сҭышә снықәҵаны, сааргәыбзыӷны днасԥырҵит. Адәахьгьы ацәылашара иналагеит.
Светлана ишыҟалҵалацыз еиԥш, ашәқәа ҽеила иаалыркын, лҿыналхеит. Шәымҭақәак рышьҭахь, лара лыҩны анаҩыс абна цәаҳәа иҟаз лҽалҭеит. Амҩа дахьықәыз лгәышылҽаныз мацара ишшара иаашан, амра абз анаавҵнагоз аамҭазы апартизанцәа рҭыԥ аҿы днеиит Светлана.
Амшын нырцә убараҳа Бриансктәи абнаршәырақәа рхи-рҵыхәеи еилыргашьа амаӡамызт. Уи абна атәы ззымдыруаз, уаҟа ныҟәашьа имаӡамызт. Анемеццәа апартизанцәа ирышьҭаланы, иахьтәоу иахьгылоу ԥшааны
инҳарҵәоит ҳәа абна ианылалалак, шәҩыла ҵа змамыз аӡбааррақәа илбаардон. Урҭ абнақәа рылалара згәаӷьуаз, абна аҭагылазаашьа зеиԥшраз ҽеила издыруаз, аԥышәа зоухьаз апартизанцәа ракәын.
Светлана ари аҭыԥ лылақәа хҩаны дылоуҵаргьы, лара лышьҭа знылгахьаз амҩахәасҭақәа ахьцоз иахьаауаз лыхә-мацәак реиԥш илдыруан. Аокеан ихыршәлоу ашьхыц узыԥшаараҳа, апартизанцәа ртәарҭа, рџьаԥҳаны ҵәахырҭа складқәа, рыфатә-рыжәтә ахьыҟаз уҳәа зегьы ҭаӡны иҵәахын. Закәыхи, рцәажәабжьи рхысбжьи абнара илыҩны анемеццәа ираҳар ҳәа ушәозма. Мамзаргьы, рмашьынақәеи рҽыуардынқәеи, рыҽқәеи ахьыҟаз дара апартизанцәа ракәымзар аԥшаара уадаҩын. Даҽакала иуҳәозар, дара апартизанцәа рхаҭақәагьы рыԥсы ҭиин. Убас еиԥш иҟаз аҭоуба ӷәӷәа рҭихьан. «Аӡәы зегьы рзы, зегьы аӡәы изы!» – шырҳәаҵәҟьо ахаҳә еиҟәызжәоз адисциплина рыман.
Светлана апартизанцәа хатәы еҳәшьак леиԥш дрыԥхьаӡон. Аа, уажәы ашара даҵагыланы даннеи: «Ҳаҳәшьа дааит!» – рҳәан, даашьҭԥааны хынтә-ԥшьынтә дыршәны ажәҩан даларҵеит. Нас Светлана даалаган, лгәыр лаҵага шприцқәа инадыркны, аҵыхә-тәантәи аиоди аспирти рҟынӡа зегьы рхианы рҭыԥқәа рҿы инықәылҵеит. Аҳы, ушьҭа зегьы рҭыԥ ианықәылҵа, апартизанцәа реиҳабы ихаҭыԥуаҩы ишҟа дцеит, лара арахь данаа аҩны иҟалаз ахҭыс зегьы иалҳәарц.
– Аҩыза, аподполковник, азин сыҭ, иацы иҟалаз ахҭыс уасҳәарц! – лҳәан, лымаҿа лхы инадкыланы апод-полковник иаԥхьа даагылеит Светлана.
– Азин бымоуп! – иҳәеит афицар.
– Сара иацы арахь санаа, сыҩны инеиит хҩык анемец салдаҭцәа, урыс салдаҭк дрыманы. Сыҩны ашә аадыртырц иалагеит, аха иҵарҟаца иаркызшәа анырба, рацәак рҽадрымцалеит. Аҩны иҵәахны исымоу, уажәааигәа анемеццәа ирыцәцаз ҳсалдаҭ излеиҳәаз ала, убри,
анемеццәа зышьҭахь знапы ҿаҳәаны ирымаз аурыс салдаҭ инапы злаҿаҳәаз ашаха инапқәа ацәганы, зшьапы изықәымгыло ижәны иҟаз анемец фицар днеиҟәныслан, итапанча ааҭԥааны, анемец фицар дишьит. Егьырҭ аҩыџьа асалдаҭцәа ирҭаслымит, рабџьарқәагьы рхихит.
– Аурыс салдаҭ иишьыз анемец фицар дабаргеи? – дҵааит аподполковник.
– Сара сахьынхо иацәыхарам абна цәаҳәаҿы иҩызцәа анышә дарҭеит. Уи анышәынҭра схаҭагьы избеит! – лҳәеит Светлана.
– Ушьҭа уаҳа зҵаарала бсыргәамҵуам. Анемеццәа зырҭаслымыз Сергеи Новиков иоуп. Анемец салдаҭцәа ирҭаслымыз ҳара ҳахь иааигеит. Уи иаргьы дыкны дыргеит ԥшыхәра дахьцаз, аха аҵыхәтәан ахаҵара ҟаиҵеит! – иҳәеит аподполковник Сергеи дизгәдуны дилаҽхәо.
Светлана илаҳаз убриаҟара деигәырӷьеит, апод-полковник даалгәыдыҳәҳәаланы ешьак иеиԥш дгәы-дылкылеит.
Ашьыбжьышьҭахь, амра нҭагьалахьан еиԥш: «Шәсыцхраа, шәсыцхраа!» – ҳәа абжьы гәыҭкаагаха иаагеит. Ари абжьы агәы ацымхәрас аупцәарҳәы зызҭоугьы изычҳарымызт. Аиаша уасҳәап, абыржәы сшынеихырхуа здыруазаргьы исзымычҳаит. Сҩагылан, сахькылыԥшлоз анышәи адашьмеи рыбжьара акылаара хәыҷӡа иҟаз сынкылыԥшит. Хәҩык анемец салдаҭцәа, жәаа шықәса иреиҳамыз, лыхцәы дашьаҳауа, аԥшӡара дыкны даго, ҳаҩны аԥхьа аԥслыш амҵа даарган, леилыхра иалагеит.
«Шәсыцхраа, ауаатәыҩса, шәсыцхраа!» – дыҳәҳәон, ала амгәа аԥа ҭылшьаауан. Иаалшәыз зегьы кәыкәы-цыкәны ишылшәырххьазгьы дықәԥон аӡӷаб. Аҵыхәтәан асалдаҭцәа руаӡәы иаҳәызба ааҭиган, игәаӷьны иузымкуаз, алаԥшцәгьа зыблақәа зцәиӡоз лыхцәы азӡыбӷьык дламҵасын, иаахиҵәеит. Аӡӷабгьы уаҳа лзымычҳакәа лыԥсы маҷханы данкаҳа, дырҳәазаны аԥслыш амҵа
арымӡ игылаз днықәиҵан, лыпату ԥиҽырц иеиқәа наишьклеижьит.
Анемец салдаҭцәа ркьатеиах ԥҵәо аччара иаҿын. Сара схи-сыхшыҩи еилаԥсеит. Уаҳагьы схы аасыз-нымкылаӡакәа савтомат сыхәда инахшьны есины-ҟасҵалакгьы хыхь схалеит. Аԥенџьыр сналыԥшит. Уиакәхеит. Аԥенџьыр абла нҭыцҟьааны анемец салдаҭцәа ахьеилагылаз рыжәпара иарбаны автомат рыласҵеит. Аамҭацк иналагӡаны згәызҽанӡамыз анемеццәа ахәҩыкгьы еихык-еиҵыкны инышьҭасҵеит. Нас саахынҳәын, аӡӷаб лмахәар днанкны, ҳааигәа иҟаз абна цәаҳәа ҳҽаҳҭеит. Абнара аган аҿы ажра жны иҟаз ҳанҭалан, скьаҿ аӡӷаб иналышәҵаны ажра ҳҽынҭаҳкит.
Абри ҟалеи-уажәи рыбжьара сааҭ бжакгьы мҵыцкәа, аидара шьҭыхга машьына хаззалак, жәаҩык раҟара анемец салдаҭцәа зықәтәаз, аԥсцәа ахькажьыз ианаар-хагыла, ишыжәаҩыкызгьы ахысра иалагеит. Зегьы аттаҳәа рҽаарыԥсаҟьан, еиқәыхьшәашәа еивагылаз ҭаҳмадцәақәаки ҭакәажәцәақәаки ракәымзар, доуԥс дызхымыз ацуҭа иналалеит. Инеилык-ҩеилыкны иаарԥыхьашәоз аҩнқәа амца рыцраҵаны ирблит. Оумашәа иубаша, алуҭаҩ иахәлашәаз аԥшыц, алу иазымлагакәа машәыршәа иаҿыҵшәаз еиԥш, Светлана лыҩны иагьыҩнамлеит, иагьырымблит. Аԥсцәа зымҵажьыз, арымӡ зымҵагылаз аԥслыш егьырҭ аҩнқәа реиҳагьы Светлана лыҩны иазааигәан, аха ишысҳәахьоу еиԥш машәыршәа иалакьымсӡеит. Сара убри ажра сахьҭаиаз шәымҭақәак абри ахҭыс сназхәыцит. Иҟаларын абри аҩны зтәыз дызусҭаз рдыруазаргьы. Дара ирыцхыраауаз аӡә лоуп ҳәа дрыԥхьаӡозаргьы. Иҟалап, убри алу машәыршәа иаҿыҵшәаз аԥшыц еиԥш, зынӡа машәыршәа еиқәхазаргьы.
Анемец салдаҭцәа ацуҭа хыла-гәыла еиларҵеит. Рлақәеи дареи ааицрашуа, акыраамҭа ацуҭа аилар-ҩынтра иаҿын. Аҵыхәтәан рыԥсцәа амашьына ина-қәыжьны
илтышахәаша ицеит.
Ушьҭа ҳшеиқәхаз агәра анызга, ажраҿы иқыџь-қыџьуа лыҽсыдыршәаҟьаланы исыватәаз аӡӷаб:
– Ибыхьӡузеи? – ҳәа слазҵааит.
– Зоиа сыхьӡуп! – лҳәеит лыцхахә еихамгыло, дшәаны.
– Бабанӡатәиу, Зоиа? – сҳәан, лыжәҩа иҭарԥаз лкьаҿ аарҽеины илшәысҵеит.
– Сара Гроднотәуп. Сани саби сашьа заҵәи Гродно ҳанхон! – лҳәан, ауеимада ҳәа инеималҭәеит.
– Нас уажәы бҭаацәа ахьыҟоу ҳәа акыр бдыруама? – сналазҵааит даасыршәыкьын.
– Сани саби ршьит. Сашьа апартизанцәа ротриад далоуп. Аха дахьыҟоу дахьану ҳәа ихабар сыздырӡом.
– Бара арҭ аламуаа бабарылашәеи? – деиҭан-ҭысҵааит.
– Сара макьана аӷа дызхымлацыз ҳаҩны сахын, убрантәи ауп сахьыртҟәазгьы! – лҳәеит лылабжышқәа неиқәҳәало.
– Арахь бабаргоз? – сеиҭаналазҵааит.
– Апартизанцәеи сареи ҳшеимадаз гәҩарас ирымазар акәхап. Сыршьырц сыргозу, ҿахәҿыхра сыргозу сыздырам! – лҳәеит Зоиа.
– Нас, бара апартизанцәа брымадаҵәҟьоума? – сҳәеит еиҭа.
– Саҭоумҵан, аха уара сыԥсы еиқәзырхаз узусҭада? – дсазҵааит.
– Саргьы убарҭ алақәа ирцәыбналаз, зҽыҵәахны иҟоу аӡә соуп! – сҳәеит.
– Ушьапы иахьи! – лҳәеит саарыцҳашьаны.
– Ари уахынла атҟәацәа згоз адәыӷба аҟынтәи сахьыԥаз иҟалеит! – сҳәан, амца зыцраланы ибылуаз сшьапы аасшьышьит.
– Сызҵаара бзамыҟәқәа рыла угәы ԥысҵәазар ҟалап,
аха сара сыргәаҟра ишаҿыз абоубеи? – лҳәеит Зоиа, лыблақәа хаарак, рыцҳашьарак нархылҵан.
– Абан, абни аҩны лаҟә хәыҷы игылоу аҟны сҽыҵәахны аҩны аҵаҟа стәан. Анемеццәа иаабзыруаз зегьы збон. Аҵыхәтәан уаҳа анысзымычҳа абас срызныҟәеит! – сҳәеит акгьы лцәымӡакәа.
– Саргьы апартизанцәа рҿы аус зуеит! – лҳәеит Зоиа аҵыхәтәан.
– Ихароума шәпартизанцәа ртәарҭа?
– Саҭоумҵан, аха уи маӡоуп. Уара сыԥсы еиқәурхеит. Уи сара ԥсраҽнынӡагьы исхашҭраны сыҟаӡам. Аха ҳара ҭоуба ааухьеит апартизанцәа рымаӡа џьаргьы ишеи-ҭаҳамҳәара ҳәа. Егьа умҳәан, ибзианы уара уҭоурых сыздырӡом. Угәра згом ҳәа акәым, аха!.. – уаҳа ацымҵакәа лажәа аалыркьаҿит.
– Уи еилкаауп, ус еиԥш иҟоу амаӡа, ҳәара аҭахума башьа гәакьа иакәзаргьы иҵабкыроуп, амаӡа маӡоуп. Знык аӡәы иабҳәаз амаӡа уи маӡахаӡом.
– Уара зыҟны уҵәахны уҟоу дызусҭада?
– Уигьы апартизанцәа дреиуоуп. Знык сшьапы сацәымшәо, ҽеила сзықәгыло сҟалар, шәымҭакгьы саангылом, апартизанцәа рышҟа схы сырхоит! – сҳәеит.
– Дхаҵоума, дыԥҳәысума зыҟны уҟоу? – лҳәан, сынҭылҵааит.
– Дыԥҳәысуп! – сҳәеит.
– Иарбан отриадушь дызлоу? – лҳәан, днеиԥхь-хәыцааит Зоиа.
– Саҭамыз, аха уиҵәҟьа сызбаҳәом, – сҳәеит.
– Дыздыруазаргьы сеидроу, ҳара ҳҿы аҳәсақәеи аӡӷабцәеи рацәаҩуп. Илыхьӡузеи имаӡамзар?
– Светлана лыхьӡуп, лыжәла Романенко! – сҳәеит.
– Дыздыруеит, дыздыруеит. Светачка, ҳара ҳотриад акәымкәа даҽа гәыԥк далоуп. Аха ҳара зегьы ҳзызку акоуп! – лҳәан, лыбжьгьы шлыцәцаз гәалҭан, лҿы лнапы
наԥыралкит.
– Ага бӷьыци ашьха бӷьыци еиқәшәоит рҳәоит. Зеиԥш ҟамло зегьы бзиоуп. Шәара шәҿы ишырҳәо еиԥш, бзиара зцым гәаҟра ҟалаӡом! – сҳәеит.
– Саҭоумҵан, избан ҳара ҳҿы? Уара уоурысӡами? – лҳәеит Зоиа, ушьҭа хәыҷык лыԥсы налылалан.
– Мамоу, сара соурысӡам! – сҳәеит, снаҵаҽырба-сназыгәдушәа.
– Уабанӡатәиу?
– Аԥснытәуп!
– Сара сымнеиц, аха шәара шәтәыла ԥшӡоуп рҳәоит. Уаҟа ашьхақәагьы амшынгьы ыҟоуп ҳәа сыҟоуп, сымҩашьозар?
– Бымҩашьаӡеит, ҳара ҳҿы иааҳакәыршаны шьха-роуп, амшынгьы ҳшьапы аҿыҵәҟьа есымша ицә-қәырԥоит! – сҳәеит.
– Иухьӡу соуҳәар ҟамлари? – даагәыцхә-гәышьит Зоиа.
– Ҳараз сыхьӡуп, с-Мқанбоуп! – сҳәеит.
– О, шәара, Кавказаа шәыхьӡқәеи, шәыжәлақәеи, шәхаҵарагьы шәыԥшӡарагьы рныԥшуеит! – лҳәеит даасызгәдушәа.
Абрантәи уахьыԥшуаз Светлана лыҩны убарҭан. «Уаха данааилак, аҩны хьшәашәаӡа днахылар, иҟалаз-инылаз лбар-илаҳар илҳәарызеи! Агәылацәа: «Абра иҵәахны исымаз асалдаҭ дахьцаз жәбазар?» – ҳәа дзымҵаар, сара схы ахьсырхаз лзымдырыр ишԥа-ҟалҵари? Абри Светлана хьаа дус илмоурц азыҳәан, ишылашьцара ианаалашьцалак, абна ҳалҵны аҩныҟа ҳгәарларц сыӡбеит. Светлана даара аҵых днаханы дааргьы, цәашьык налыркыр, уи алашара ала аҩныҟа дшыхынҳәыз еилыскаап ҳәа схәыцуа стәан.
Уажәыҵәҟьа ахы иацыҵҟьаз ашьабсҭа еиԥш, ра-шәыгаҵас ацәажәара хҭазкхьаз Зоиагьы лаҳаиди
маҷхан, дҭынчӡа лҽеиқәыԥсаны адгьыл аӡа дықәтәан. Сахьынаԥшуаз, нахьхьи ҳаҩны иавагылақәаз аҩнқәа раԥхьа ииагаз амҩа ианызбаауаз ҳәсақәак ракәымзар, ҳаҩны акәша-мыкәша зегьы ҭынчран. Иҟалаз аҵыхәала уаҳа аӡәгьы ихабар ыҟамызт.
Амшгьы ушьҭа аԥсы нахшәарц егьагӡамызт. Амра азбжак дгьыли-жәҩани ргалуан аҽнавҵнаршәахьан. Иахьаанагах уара идыр, дырганҵыхәа заҵәык, аҵыхәа аттаҳәа ишьҭакшо, изышьҭоу, иаԥшаауа, иаҭаху узеилымкаауа ҳаԥхьаҵәҟьа адгьыл ҳәыгәра иакә-ҟьашон. Абжьарак зыԥсы қәацоз ԥсаатәк хәылбыҽхатәи ашәагәы иқәубаауамызт. Улымҳақәа рыҳәҳәабжь уаҳауан убриаҟара ҭынчра гәыҭҟьаран.
Абыржәы нцәахәысгьы ныхахәысгьы Светлана заҵәык лакәын исымаз. Уи лыҳалалра иаҷыданы, хаҵа ҭҟьак диаҩсуан. Егьа афрахьы дааиуазаргьы, сакә-ҵәҟьоуп зҳәоз хаҵак дааикәалырҳәуан. Уи лыԥшӡареи, лыхаареи, лҭеиҭԥши, лгәашьамхи зеишьашәаламызт. Светлана лгәы каршә, лыԥсы каршә, гәаӷда, гәырҩада дануацәажәоз, лыбжьи, лцәажәашьеи, лҟазшьеи убриаҟара итатан, убриаҟара иԥшқарахын, аԥшалас инҿнаршәаз ашәҭыц даҩызан. Абри егьа рыцҳара, егьа гәаҟра дақәшәаргьы агәаашьаҵәҟьа лдыруеит ҳәа угәы иаанагарымызт.
Ааи, ааи, сара нцәахәык иеиԥш сылзыԥшын Свет-лана. Даҽа шәымҭақәак рышьҭахь уи аҩны шкәакәа хәыҷи ҳареи алашьцара наҳабжьалон. Уаҟа иааиз-ицаз ҳәа аӡәгьы даҳбарҭахомызт. Уигьы сгәы ихьу-хьууа иныҵалеит.
Еиҭасҳәарц сҭахуп, анемеццәеи сареи ҳаидыслара ашьҭахь уаҳа аӡәгьы ихабар ҟамлаӡеит. Закәыхи, ара хәҩыки-жәаҩыки анемец салдаҭцәа ҭахеит ҳәа, уи рхахәгьы хәыцк алнаршәомызт. Уи дара рзыҳәан ҵарақәак ԥсны адәы ицәыԥсалазар ирзаҩызан. Еибашьран. Иԥсыда-инхада ҳәа адунеи аҿы зегь реиҳа амч ду змаз ҩ-рык еиҿагылан. Ҳара анцәа иҿаԥхьа хышла-гәышла ҳкәабан, ҳцәа ҳазаган. Иҳақәлаз, ҳҭынчра еилазгаз дара ракәын. Ус
шакәыз зегьы збарҭаз, зегь заҳарҭаз анцәа дугьы ибон.
Ишылашьцара илашьцеит. Зоиа макьанагьы ҿылҭ-ӡомызт. Лҽынеикәаԥсаны ажра дахьынкыдҟәыҟәлаз дтәан.
– Ара ҳанбанӡатәоу, Зоиа? Избоит ахьҭагьы бакит! – сҳәеит даарыцҳашьаны.
– Сеидроу гәышьа ҳахьынӡатәоу! – лҳәеит лыбжьы аҵәуафҩы алышәшәо.
– Светлана даахьазар, ани аҩн хәыҷы аҿы ацәашьы акыр акәын, аха макьана дмаацзар акәхап! – сҳәеит сҽааргәыҩ-ҿыҩшәа.
– Светлана ара ааигәа дынхома? – дҵааит Зоиа.
– Ааи, абнахьхьи игылоу аҩны шкәакәа аҿы дынхоит, лара лоуп сҵәахны сызмоугьы! – сҳәеит.
– Иацуха ҩажәижәаба вагон аџьаԥҳаны зқәыз адәыӷба бӷарҵеит ҳпартизанцәа. Уи адәыӷба цон анемеццәа икны ирымаз афронт ахрыӷәӷәарҭахь. Изларҳәо ала, вагонкгьы аанымхеит, зегьы леилаблы ицеит. Анемец салдаҭцәагьы иара убраҟа рыԥсы мҩа ылыркааит! – лҳәеит Зоиа акы змыхьӡаз аӡәы иеиԥш лыбжьы днаҵагәырӷьан. – Аха макьанагьы иабаҟоу… – лҳәан, ҩаԥхьа лҽааиқәылкит.
Абри аамҭазы ҳаҩны шкәакәаҿы, аԥенџьыр абла нкылблааны, цәашьык алашара инкылԥхаз, аԥси-аԥси еихьымӡо аҽаасгәыҵанаршәит.
«Уеиха, Ҳараз абааԥс, Светлана дааит!» – ҳәа гәырӷьаҿҳәаша сзаанагазшәа, «Аџьма имԥсыша амаҵә азылаҟәуеит!» ҳәа сыҟоуп, Зоиа! – сҳәан, лмахәар ааныскылеит.
– Иуҳәаз сзеилымкааӡеит, Ҳараз! – лҳәан даасҿаԥшит. Зоиа «ҳ» лызҳәаӡомызт аҟынтә Хараз ҳәа акәын дышсышьҭаз.
– Сара аԥсышәала, сыбызшәала сцәажәеит, Зоиа. Имԥсыша анцәа дирманшәалоит, абри ауп исҳәаз иаанаго! – сҳәан, сажәаԥҟа ишакәхалак аҵакы еиҭа-гашәа иласҳәеит.
– Уи ажәаԥҟа зхуҳәааи, Ҳараз? – лҳәан, даасҿаԥшит Зоиа.
– Иббома нахьхьи аҩын хәыҷы ҳәа сызҿыз алашара шыкыз? Ус анакәха Светлана дхынҳәит! – сҳәеит маҷк саалахҿыххан.
Зоиагьы ахәыҷ иеиԥш дгәырӷьан, сыхәда лҽына-харшәны саагәыдылкылеит.
– Ҳара ҳзыниази ҳзынԥази Светлана егьлыздырӡом, ҳахьыҟоугьы лыздырӡом. Уи сара дызлаздыруа ала, даараӡа ихьаалгоит. Убри аҟынтә, ашьшьыҳәа алашь-цара ҳҽалакны ҳдәықәлап, уаҳа даҽа мҩак ҳамаӡам! – сҳәан, Зоиа лмахәар анааск, иаразнак дҩагылеит. Слабақәа ахькыдгылаз иаакыдылхын, иааганы иаас-лыркит. Нас ларгьы даасыцхраан ажра ҳанҭыҵит.
Аҵых аӡеиԥш иҭынчын. Уимоу есуажәааны ажәҩан зырлагоз ахысбыжьқәагьы гаӡомызт. Наҟ, нахьхьиӡа џьара ажәҩан ҵлашаауан, еидыслара ӷәӷәак ыҟамкәа иҟамызт. Ҳаибак-еибашьҭуа алашьцара ҳнагәылалеит.
Аҩны ааигәа ҳаннеи, уи ааигәа игылаз аказармажә ҳнавагылан, цқьа ҳнаԥш-ааԥшит. Аха уаҩԥсы ды-қәыршәымызт. Ихбыл-ҿбылны еилагылаз аҩнқәа рхахьы еергьҳәа цәашьқәак рыблақәа ҭаауан, абжьарак ҿаҳа-ҿымҭран.
Убри аказарма хәыҷык ҳҽааҵакны ҳааԥшит. Ус ҳаҩны шкәакәа ашә нывҵраан, Светлана даадәылҵит. Илшәыц, ахәажәцәа лыҟәнызҵоз ҳәа сызҿыз, лусуга маҭәа ҩазақәа лшәын.
Лаԥхьа ииаганы инагаз амҩа ашьшьыҳәа иааи-хылҵәан, ани аԥслыш ахьгылаз данааи, ҳамҭак дааҭгылан, даанаԥш-ааԥшит. Лара дахьгылази ҳареи, хәыҷык убжьы ныҵакны уаацәажәаргьы илаҳартә аҟара иааигәан.
– Шәиу! – сҳәеит зынӡа сыбжьы снеигӡан. Светлана ишызбоз дааҭрысит, дагьаанаԥш-ааԥшит, аха ашәыш-әбжьы ахьгоз шылзеилымкааз аныздыр, ҩаԥхьа сыбжьы
ныҵакӡаны: «Шәиу, шәит, шәит!» – сҳәан, сылбартә аказармагьы сҽаавсырҳәҳәеит. Аха зегьы акакәын сгәалҭартә иҟамызт, илашьцан.
Светлана дааццакын, ашәышәбжьы ахьгаз ахь лҿаал-хеит. Саргьы Зоиа уа дааныжьны, слабақәа сыҽ-рынҵаны лара лахь сҿынасхеит. Хәбаҟа-жәабаҟа ҽышьахәар шҳабжьаз Светлана сылдырын, дыҩны сышҟа лҿаалхеит.
– Уеибгоума, Ҳараз, сԥеамбар, уеибгоума? – лҳәан, лҽаасгәыдлыжьлеит. Илызнымкылаз лылаӷырӡқәагьы рҿаархеит.
– Сеибгамкәа сабацоз, Светлана, сымыш! – сҳәан, саргьы сгәы ааԥшаан, даасгәыдсыҳәҳәалеит.
– Акгьы суазҵааӡом макьана. Сара зегьы-зегьы здыруеит! – лҳәан, лылаӷырӡқәа аалрыцқьеит. – Дабаҟоу еиқәурхаз аӡӷаб, Ҳараз? – лҳәан, даасҿаԥшит.
– Аа, абни аказармажә аҿы даансыжьит! – сҳәан, снапы насырххеит.
Светлана ашырҳәа днасыдҟьан, уахь лҿыналхеит. Убри аамҭазы Зоиагьы аказармажә даавҵын дналԥылеит. Аҩыџьагьы жәа мҳәаӡакәа рҽынеикәдыршеит. Нас рыбжьы рыԥсы иахмырзааӡакәа инеидҵәуалеит. Светлана Зоиа илсахьахәраз анылба, зынӡа лхы-лгәы еилаԥсеит. Аха уаҳа рыбжьы мыргаӡакәа, Светлана илшәыз лбамба палта аалшәылхын, зыцхахә еихамгыло ирыхьҭшьыз Зоиа инаганы иналшәылҵеит.
Ҳахҩыкгьы ҳанааидгыла Светлана ҩаԥхьа лнапы разқәа неиҵылхын, ҳахҩыкгьы ҳахқәа неидылҵеит. Убыс ҿымҭӡакәан ҳгылан акыраамҭа. Нас Светлана лыбжьы рмаҷӡаны абас ҿаалҭит:
– Иудыруазеи, абна алымҳа амоуп, ҳахҩыкгьы ҳзеиццарым. Сара аԥхьа сцоит. Знык ацәашьы ырцәаны ианасырклак, убысҟан Ҳаразгьы Зоиагьы шәеиц-неиуеит, даара шәгәышәҽаныз! – лҳәан, ҳара ҳаа-ныжьны алашьцара дналалеит.
Аԥхьаншәа хараӡа ажәҩан акалҭ ҵзыблаауаз алашара уажәы еиҳагьы аҽеимҽханакит. Убри аганахь дгьыли-жәҩани амца ацраланы ибылуазшәа акәын амцабзқәа ирхылҵуаз алашара жәҩангәаҵа шкылнаблаауаз. Убри иаҷыданы, уажәраанӡа аҭынчра зхашыз адунеи, уажәы ицәаҭарӡыӡагаз ахысбыжьқәа ажәҩан ҵаадырҟәрылон.
Иаалырҟьаны Светлана иалыркыз алашара, алашь-цара инагәылԥхан, сгәаҵа анааиԥхьнашьшьаа, ауапа хәылда насшәырҵазшәа, сшаҳә-шаҳәуа саарԥхеит. Алашара хәыҷы сарԥхеит анысҳәа, убри аха сымазма уажәы, аха ауаҩытәыҩса рыцҳа дшеибарку уҳәар… Гәырҩеи, гәаҟреи, хреи, цаҟьаши, ӡи-мцеи ирызнымкыло ауаҩытәыҩса игәалашәара уҳәеит ҳәа абыржәыҵәҟьа жәа-тәым жәҩанк ирыҵысны абжьымшынк, абжьышьхак ирхыԥрааны, ци-шәи рыбжьара ибжьысны сыкәа аҽааҭанаршәит зны схәыҷра аҵых ссир сабду ина-гәылеиҳәаз иажәабжь хәыҷык.
Мшаҽнеиԥш, ажәҩан иналԥрааз ԥеамбарҵас, аҽыхәа иҿабылгьазшәа, аӡшәах еиԥш иԥаҵа хыҽҽаны игәы инықәҭәо, абыржәы сабду сыблақәа даарыхгылеит. Шәымҭақәак убри аухатәи аҵых гәыкы-ҵәыкуа аҽаа-сыкәнаршеит. Ҳмаҵурҭаҿы ҳкәазҭхарамца еиҿашуан. Сабду ахәшҭаара ахаҿы дтәаны, лакәынгьы лакәымкәа, жәабжьынгьы ижәабжьымкәа абри ажәабжь аҳәара дналагеит.
Абри алакә сабду Сааҭқьери рыцҳа, иԥсаҭа ахьы ахьыршо инеиааит, иансеиҳәоз жәабаҟа шықәса ракәхарын исхыҵуаз, смаҷын. Аха уи зегьы-зегьы иахьеиԥшҵәҟьа исгәалашәоит.
Ҩыџьа еисеит. Аӡәы:«Сара ианар ашәырҵаазы сан сышлыхшаз сҽааилыхны, уахатәи аҵых аашаанӡа аӡыхь сшалагылоу иаасыршар сылшоит!» – иҳәеит. Егьи: «Ицәтәрақәлоу, ахы иааиуа иаҿоумкуа ацә шьны иааиҿырҟьҟьаны, ԥҳал ҩажәа зкуа абҩа қәаб ду иҭаҵаны, ацәашьы наҵаргыланы ижәны иааҭызгоит!» – иҳәеит.
Абарҭ реисара иалҵуа аабароуп рҳәан, ауаа рацәаҩны ирыднагалеит.
Ишеилалашәшәра ианааилалашәшә, абри сылшоит зҳәаз арԥыс иҽааилихын, хәдацәахьы аӡыхь дна-лагылеит. Аҽыкәаша ықәҵаны еисаз мыцәаӡакәа амца еиқәҵаны иаашаанӡа аӡы иалагылаз арԥыс идтәалан. Иҟьаҟьаӡа иаашеит арԥыс аӡыхь дшалагылаз. Ишшара ианааша ашьшьыҳәа дааҭыҵит. Ари зегьы иџьаршьеит илакәршьеит.
– Иашоуп, иуҳәаз наугӡеит, аха иахатәи аҵаа-рыҷҷараха излоучҳазеи?! – ҳәа ианиазҵаа: – Мра-ҭашәарахь икыдыз ахәлԥы еҵәа сылаԥш аах-мыршәаӡакәа сахьахәаԥшуаз, ахьҭа самыркӡакәа, сшаҳә-шаҳәуа сшыҟаз ашара сахьнагӡеит! – иҳәеит арԥыс иҽеилаҳәа-иҽеилаца дхәажжаӡа дахьгылаз.
Адырҩаҽны егьи иеисаз даалаган, зыӡбахә ҳамаз ацә ҭоуӷан ду шьны, алеи-аԥси рыбжьара иааиҿыҟьҟьаны абҩа қәаб ду инҭеиҵан, ӡыла иаарҭәны ацәацәашь аркны инаиҵаиргылеит.
– Уара иҟоуҵо закәызеи, ҳара ҳаужьарц, уаҳхыччарц иақәукыма? Абри ацәацәашь икәииӡа иарку, ақәаб дуӡӡа аршуеит ҳәа шԥоуҳәаӡеи?! – рҳәан, дзеисаз аҷкәынгьы егьырҭ еилагылазгьы ҿаарҭит.
– Ҳа, ҳа, ҳа! – иҳәан, аҟыр-ҟырҳәа дааччеит ани зқәаб ацәацәашь аҵагылаз. — Уара ахәылбыҽха инаркны иаашаанӡа аӡыхь уахьалагылаз умлаҳәӡакәа, ажәҩан аҵа икыдыршәылаз ахәылԥы еҵәа хәыҷы ушаҳә-шаҳәуа уарԥхазар, сара сцәашьгьы сқәаб аршуеит! – иҳәеит егьи.
Уи иеисазгьы дналаҵаны, игылаз ажәак рзымҳәо иааԥиҽит. Абас сабду абри алакә хәыҷгьы неиқәи-ҳәалеит! – иҳәан, иажәабжьгьы даалгеит сабду!
Абри уажәы аԥхьан исҳәан еиԥш, ци-шәи ина-рыбжьырҟьаны иаасгәаланаршәеит Светлана лцәашьы алашара.
Зоиеи сареи ашьшьыҳәа алашьцара ҳалаланы ҳҿы-наҳхеит. Ҳнеиуан хәыҷы-хәыҷла ҳашьеи-ҳашьеи неиқәҵо. Аҩны ааигәа ҳаннеи ишызбоз ашә нывҵрааит. Ҳаргьы уаҳа ҳааиламхаӡакәа ашә ахь ҳҿынаҳхеит.
Ашәгьы ҳныҩналеит Светланагьы иаразнак дааҳԥылеит. Ахьшәҭҳәа слабақәа аасымылхын, наҟ-ааҟ инасыҵагылан, астол иадгылаз аҟәардә снықәдыртәеит. Светлана днеин, алампа иҵегь илырҭааит.
– Анцәа иџьшьаны аҩны ишыҩнамлаз ауп, акәымзар, Ҳараз уавтомат агәы ҭырхьахьа астол аҵаҟа иҵажьын. Уиаҟара ахәыцха умаӡазар акәхап, уара уҭа-гылазаашьа зеиԥшраз ала. Аха урҭ зегьы лыԥхала еилгеит анцәа иџьшьаны. Абри иааҟалаз зегьы нахьхьи ирдыруеит, Ҳараз. Уара иҟоуҵаз ахаҵара шыҟоуҵаз зегьы ҳгәыԥ аиҳабы исеиҳәеит. Сара уи оумашәа исымбаӡеит. Уара иҟоуҵаз ахаҵара сара, уара уԥсадгьыл ахь иумаз абзиабара, ҳара ҳаиԥылара иахьатәи амшқәа инадыркны агәра згон. Сара уи ахҭыс сыбӷагьы арӷәӷәеит, сҿагьы арӷәӷәеит, Ҳараз. Иҩбахаз, ҳара ҳҩыза гәакьа лыԥсы ахьеиқәурхаз,анемеццәа дахь-рыцруҟьаз даара пату ақәырҵеит ҳаиҳабыра. Убри иӷәӷәаны упатриотизмра агәра днаргеит, абригьы удыруазааит! – лҳәан, Светлана дҩагылан: – Зегьы рзы даара иҭабуп ҳәа уасҳәоит, Ҳараз! – лҳәан, даасхагылан сӡамҩа днагәӡит.
Зоиа Светлана анцәа илирбаз зегьы лышәҵаны данлырԥха, зынӡа даҽа сахьахәрак ылылкааит. Лҟазшьагьы ҟазшьак иаламҩашьо лгәалаҟара зынӡа иаабзиахеит.
– Сара исыздырам сашьа заҵәы иԥсы ҭоу иҭаму. Аха зегьы акоуп ԥсраҽнынӡа, сара иахьа исымбо сашьа заҵәы иеиԥш узбоит, сагьуқәгәыӷуеит. Анцәа иџьшьаны лыԥхала ҳаибга-ҳаизҩыда абри аибашьра ҳзалҵыр, сҩызцәа ирбо-ираҳауа ешьас уҟасҵар сҭахуп, ухы схумбаауазар! – лҳәеит Зоиа сыжәҩахыр лнапы нықәылҵан.
Сара убысҟан иаразнак Хьмур сыблақәа даа-рыхгылеит. Схәы-жьы ҩеибаргылеит. Саҳәшьа заҵәы дысхашҭызшәа,
саҳәшьа заҵәы дсыԥсахызшәа саа-ҟалеит. «Мамоу, Хьмур, сара сыԥсы ҭанаҵы бзыԥсахуа аӡәгьы дҟалаӡом адунеи аҿы! Хьмур, быԥсы са-кәыхшоуп! – сҳәеит гәаныла. Аха урҭ зегьы Зоиа иабалдыруаз. Иабалдыруаз сара саҳәшьа заҵәы Хьмур лара ахаангьы дшылзымԥсахуаз.
– Иҭабуп, уигьы анцәа ҳахьигӡааит! – сҳәеит, Зоиа илҳәаз ҳаҭыр нақәҵаны.
…Убри ауха Зоиа Светлана лҿы даангылеит. Зеиԥш ҟамлоз егьыҟамызт. Сара заа исыцхраан аҩны аҵаҟахь сылбааргеит. Дара хыхь иаангылеит. Еиҭасҳәахуеит зеиԥш ҟамлоз егьыҟамызт, ақәыџьмақәа реиԥш ацуҭа иалаз анемеццәа иааиргьы Зоиа иаразнак аҩны аҵаҟахь албаара лылшон, лнапы еибган, лшьапы еибган. Убри ауха иҟьаҟьаӡа иаашаанӡа аӡәгьы ҳмыцәаӡеит. Аҵых ҿаҳа-дагәа еиқәшәы-еиқәҟаца ихаҳәыршәыраха дгьыли-жәҩани ирыбжьажьын».
Сзыԥхьоз адаҟьа анаанҵәа, атетрад неикәасыԥсеит.
Абгыӡ абжьы мгеижьҭеи акрааҵуан. Сангьы ԥыхьа аасҭа еиҳа лҳаи-деи аҽеиқәнакит, Лгәалаҟарагьы еиӷьхеит. Уахатәи аҵых ацәа инҭарӡыӡаны, абгыӡи атыҩарҩари рыбжьы анылмаҳа, лгәыӷра аҽеиханаҳаит. Абри ашьашәы иҭарцаԥхаша абгыӡи, аҩысҭаацәа зыблақәа ҭырхша атыҩарҩари рыбжьы анаагалак, уеизгьы-уеизгьы рыцҳарак лыԥсаак дҳауеит ҳәа илыԥхьаӡон сан. Лара ус лгәы ишаанагоз даҽазныкгьы исҳәахьеит. Арыцҳара иҟало Ҳараз ихгахом ҳәа сан агәра ганы дыҟан. «Ати абгыӡи шәаџьҳәара руеит, иҟалаша заа иаҳԥырбаауеит!» – лҳәон лгәы аҭыԥ иҭамгыло. Аха, аԥхьан исҳәан еиԥш, анцәа иџьшьарала, урҭ абна илӡааша амышьҭацәгьақәа рхабар ыҟа-миижьҭеи акрааҵуан.
Оумашәа избоит уажәы убырҭ зегьы анаас-гәалашәалак. Сан убри абгыӡи атыҩарҩари рыцәшәара убриаҟара
ҳгәы иҭалшьхьан, лара аҵәуара даналагалак, ҳаргьы ауеимада ҳәа инеимаҳҭәон. Убриаҟара ҳан лгәырҩеи лгәаҟреи ҳара ҳахь ииасхьан. Уи аахыс иҵӡозеи, заҟа ӡиас хышхыҵәахьоузеи, заҟа шьха рҩаш ахрақәа ирҿабахьоузеи! Саргьы сышлеи сеиқәеи заҟа схахәы хдыршлаахьоузеи. Аха иахьагьы абгыӡгьы атгьы рыбжьы саҳар сцәа сынҭаӡыӡоит. «Ухәыҷра иҭугаз уажәра иҭоугалозаап!» – сҳәалоит зны-зынла, ииасны ицахьоу схәыҷра амышқәа знызгаз амҩахәасҭа саахьаԥшны сананыԥшылалак.
«Еҳ, аамҭа ӡырҩаш ушԥанхышхыҵәо, уагь-шԥанҭыкәкәо!» – сгәы сынҭаӷызлоит, сышлара сна-лыԥшны. Убри аибашьра ду аантәи ашәгәырҩак ашәлаӷырӡык зхьыршоу сгәалашәарақәа ҵҩадоуп, ҵыхәаԥҵәарак рымаӡам. Урҭ зегьы схәыцра ишацу, сымышқәеи сыҵыхқәеи ишрыцу сынарцә ашә-гәашә инҭазгалоит. Уажәы абри анысҳәа иаасгәалашәеит аибашьра уаӷеимышхара иацырҟьахоу даҽа хҭыскгьы.
Усҟан схәыҷын. Саб афронт ахь данырга, ҩынтә ажәа ахьысҳәо игьамадахозаргьы, сабдуи сани ҳархаанхеит. Наҟ, хара, џьара ишысҳәахьоу еиԥш, ҳара аҵәақәа рацәаны иҳазгылан. Шьапык ҳҵәа гәаҩа жәа калаҭк инеиӷьны ианҿаҳхуазгьы ыҟан. Саншьцәа аҩыџьагьы хәыҷқәан, аха аҵла ацыӷ еиԥш иқәлон. «Ҭемраз имаҭацәа аҵла ақәларазы, аҵыс ахьзымнеиуа дара неиуеит!» – рҳәон инаԥшуаз. Ҵәа шьапык адурақәа нахҳәаны, ишакәхалакгьы, уалбага ҳәа инеилҿыхаа-ҩеилҿыхааны ҳалбаар ҟалаӡомызт. Ҳнапы ахьынӡанаӡоз, ҳшьапы ахьынӡанаӡоз иҟаԥшь-ҟаԥшьӡа аҵәа ҟәазқәа, хыц-ҩыцк иадамзаргьы иҳацәҿахар сабду иуӡомызт.
– Закәызеи, уара, «мариа-мырса мырхәаԥхәаԥ!» ҳәа еилажәжәа-еилаԥԥы шәызҿу. Шәкымҭа цқьаз, дад, шәкымҭа! Убасҟан ауп шәаага-шәааца амышра анацло, аҵыхра анацло! – иҳәон сабду. Нас жәа-рагыдык еиҵамыз арасатә ҷын шьапҵиаақәа рҵыхәаҿы амыӷш ырқьақьаны
еиҭон. Убри амыӷш рқьақьа иаакәыршаны иадиӡахылон ацәҩыча макәан. Нахьхьи амахә аҵы-хәаҿы иаҿаршәыз аҵәа ҟәаз ҟаԥшь ахьынҿиааз, ани амакәан наҵакны ианааҳарҵыслак, аҵәа нҿшәаны амакәан аҵа инҭашәон. Убас мацара зҽыртаӷаны игылаз аҵәа-ҵла ҳакәшаны хацк аҿамкәа иааҿаҳхуан. Џьара машәыршәа ҵәа наџьак амахә иаҳцәаҿамхозар, абжьарак еилҳархаауан. Ашықәсан шә-калаҭк еи-ҵамкәа аҵәа наганы ҳган ҩны ду ауада ҭбаа-ҭыцә аҿы, аҭәа аҵаҵаны инкаҳаԥсон. Абри сызҿу аибашьра ашықәсангьы аҵәа рацәаӡаны иҳауит. Аха ҳара Аҟәаҟа иганы иаҳзыҭиӡагәышьомызт. Харантәи иаауан ацгәы аԥа ацәызӡоз ахәаахәҭцәа, иҟаҳҵагәышьооз, хәбжала акәым, инеиҵангьы ираҳҭон. Кьылак абни аҩыза аҵәа лыԥшаах жәа капеик ҳәа иаҳҭон Арте ҳәа Џьахәуак. Уи есышықәса Аҟәантәи ҳара ҳҿы даауан. «Зыкәты ыӡыз исыӡбалгьы ашьҭеиҟьеит!» – ҳәа ааҵәа гәарҭак ҵәала иҳарҭәуан. Нас, рыхқәа ҵәыркны, уардынк цәгьала ирхианы инақәаҳҵон. Амашьына мҩа аҟынӡа, аҳәынҵәа ҳаалхо ҳҵәақәа Арте изкылаагар акәын, ма уардынк ала иузкылгондаз. Мышкы хәлаанӡа жәабаҟа уардын аҵәа кылганы Гәаџьуа Разан иҟны иҳаргылон. Нас убрантәи, Арте иԥаҵа далаччо, иманы Аҟәаҟа дцон. Ҳара лашәхәык иҳаиҭозгьы ҳахызбаауаз рацәаҩын.
Убри ашықәс азы Арте ҳҵәақәа игеит. Ҳаҟәрышь хәыҷқәа иҳауз сан ачықьмаџьа иҭаҵаны, амаҭәа-аҩыҭәа иаалбаз зегьы ақәҵаны, санду данеихрарҵоз илырҭаз ашәандыҟәра ду иҭаҵаны илҵәахит. Саргьы сгәырӷьаҵәа сааҟалеит. «Сынтәа уаҩҵас ҳҵәақәа ҳзыҭины, ҟәрышьқәак ҳхашәалагәышьар, уаргьы уашьҭа удууп, уаҩҵас уеилаҳәатәуп!» – ҳәа сан ҵәаҿыхын илҳәаз лажәақәа анаасгәалашәалак, сгәы нҭгәырӷьаауан.
Усҟан анкьаӡа еиԥшҵәҟьа арҳәрақәа ақәыларақәа ыҟамзаргьы, иналаршә-ҩаларшәны, аԥара-ашьара рымоуп ҳәа ргәы ахьҩоз ианрықәлақәозгьы ыҟан. Сабду ида ҳара зегьы акәасқьаҿы ҳашьҭалон. Сабду ихала заҵәык иакәын
амаҵурҭаҿы ишьҭалоз. Аиаша уасҳәап, ҳара ақәылацәа цәгьала ҳрыцәшәон егьшҳа-маӡа-мызгьы. Уажәы ҟәрышьқәак анҳау еиҳагьы ҳшәо ҳалагеит. Убри аҟынтә ҳахьатә кәасқьа ашәқәа ӷәӷәаны иаҳаркуан. Ҳԥенџьырқәа зегьы аӷәышәқәа рҿан. Ԥенџьырцыԥхьаӡа Абаа-иԥа Ҿаԥала ижьираҿы сабду иҟаҵаны иааигаз аихатәы даан алаҵаны иҟан. Уаха ҳанышьҭалоз, убри аихатәы даан ҳәа сызҿу ахаҿы акылҵәарҭа иамаз акалаҵәы аԥенџьыр зҭасаз аӷәы акылҵәара инкылырҟьаны аҩныҵҟала аҵәы ылаҳҵон. Ҳԥенџьырқәа зегьы убас иаҳаркуан. Акәасқьа иҿаз ҩбаны инеиҿаԥсоз ашә ду аҩныҵҟала асақь ылаҳҵон, нас акәын зегьы ҳгәы рҭынчны ҳанышьҭалоз.
– Аԥенџьырқәа рӷәышәқәа аихақәа ылашәҵама? – ҳәа дҵаауан сан.
– Аиеи, аихаҵәқәа ылаҳҵеит! – ҳҳәон, аха лгәы иамукәа цқьа лыблақәа рыла агәра лгарц, ларгьы днеины ԥенџьырцыԥхьаӡа ишаҳаркыз гәалҭон.
…Самсон дабрагьны абна дылеижьҭеи хышықәса ирықәын. Уи ҳгәыҳҽанӡамкәа аҵых агәҭазы ҳара ҳҿы данаацәырҵлозгьы ыҟан. Уахагьы ҳара ҳанышьҭала ҵхыбжьон сабду иҿы дааит. Ҳара зегьы аҩны ҳаныҟаз, ҳара ҳахь амҩахыҵра рацәак иҭахымызт. «Ахәыҷқәа хәыҷқәоуп егьоумҳәан, иудыруазеи иргәыбзыӷны џьара акы ддырҳәар ҟалоит!» – ҳәа дшәаны еиҳарак сабду иҿы акәын дахьцәырҵуаз. Сабду дахьышьҭалоз хынтә инеиқәырццакны ашә данас, уи иԥсахымкәа Самсон шиакәыз сабду идыруан. Убри акәын еибадыргасгьы ирымаз. Иара Самсон сабду Ҭемраз ида егьырҭ аӡәгьы игәра игаӡомызт.
Самсон ҽеила идыруан инеилык-ҩеилыкны ишқәылоз. Дара убырҭ иқәылақәозгьы гәынхәҵысҭала игәы рызҩон. Ҽнак, сабду «Сԥилҭа оурыхә» ҳәа дзышьҭаз аакнысхын ашьжьымҭанӡа санындәылҵуаз:
– Даара угәуҽаныз, дад, ашәақь алацәа аӡы ацәыкә-бар уцәаҿамҭәааит. Ашәақь амҳасҭа иахагылоу акәтыц самԥал,
инахьыкәкәаны, амима алацәа иҭаԥсоу аҽԥыхәшә цәаакыр ҟалоит! Уи адагьы еиҭасҳәахуеит, даара угәуҽаныз! – иҳәан, сшәақь аасымихын ашәхымс нада-аада инылеиҵеит. Нас: «Шәит, шәит, шәит! Лаӷра, Лаԥшь!» – иҳәан, ҳлақәа данрыԥхьа, ҵангьы-мцынгьы аҩны иҩнамлоз Лаӷрагьы Лаԥшьгьы абарҵа иааҵа-ԥалеит. Ажәакала, ажәа мыцхәы шәза-сыршьуазеи, сшәақь ашәхымс аҿы иахьышьҭаз хынтә Лаӷрагьы Лаԥшьгьы ахирԥеит. Нас ашәақь аашьҭихын: «Аҳы, ушьҭа лаԥшыцәгьа-ҿаԥшыцәгьа дуԥырхагахом, амышь-ҭацәгьагьы иблақәа лахәа-ҵәыхәа ҭасуп, Лаӷреи Лаԥшьи рымышьҭала!» – иҳәан, ашәақь аасиркит.
Адәахьы санындәылҵ ҳамӡырха ахышәара-ҵы-шәара зегьы иҟәашккараӡа аҵаа ықәнарҳәҳәхьан. «Оп, иаха излаҵааз ала, ардәынақәа зынӡа рҽырзышьҭымхуа иҟалазар ҟалап!» – ҳәа аасхәыцын, сгәы нҭыԥрааит. Агәара аанда амасарқәа иркылкәрааны ҳамӡырха зыҽнықәзыԥсахьаз ардәынақәа срыламкьысӡеит.
«Дад, арҭ, анцәа ижәҵарақәа, угәра ганы уашҭа иҭалаз урылакьысыр гәнаҳароуп. Абнахь уцар уара иуҿаҵахәу Анана Гәында иулҭоит!» – иҳәеит сабду, шьыжьымҭанк ҳашҭа инықәԥсаз ардәынақәа среиҩаӡо саналага. Абарҭ зегьы ашәымҭак схы-сгәы иааҭсыжьын, ҳахкаара сынҭыҵын, ақәаҵара сныҵалеит.
Иаалырҟьаны ԥшацәгьашәа рышьҭыбжь насыхҟьаны инасхыԥрааит ҩ-ҟәрак аҳәыҳә. «Хымԥада, иԥсахымкәа уаха асы ауеит. Арҭ аҳәыҳәқәа суп ирбо! Ҷаҷалҟа ицоит. Уахь ауп ашәаӷь хырҩаԥшьааны ашәҵла ҟьантазқәа иахьрымҵаԥсоу!» – ҳәа аасхәыцит. Зынгьы, срышь-ҭаланы сцап ҳәа снеикәанарԥха-неикәанарԥхеит, аха сшәақь иҭаз ашьацма ссацәан. Аҳәыҳә шьацма сымаӡамызт. Абаа ду еиԥш сзықәгәыӷуаз ҳҵәа аазхәаз Арте иакәын, аха ани агыруа уаҭанӡаражә ахи-ахәшәи узаазгоит ҳәа сижьеит. Агацәа-аагацәа иҵагылааит аԥсцәеирымга!» – сҳәан, Артегьы дныкнысҵеит!
Ақәаҵара анаӡараҿы сымнеицкәан: «Шәиу!» – ҳәа бжьык саҳаит. Саахьаԥшит. Нахьхьи абна аҵыхәаҿы аӡәы даавҵын, инапы иҟьеит, арахь уааи ҳәа аанарго. Дызусҭаз сзеилымкааит. Раԥхьашәа иҟасҵара сзым-дыруа саакәаны-занит, хәыҷыкгьы сшәеит. Ани знапы зҟьаз сшаагәыҩ-ҿыҩхаз гәеиҭазар акәхап, даҽазныкгьы инапы иҟьеит. «Аҽнышьыбжьон сӡаны сызгарыда!» – сҳәан, иаасырласын уахь сҿынасхеит. Иааигәа саннеи ауп уи Самсон шиакәыз аныздырыз. Иаргьы сшәар ҳәа дшәазар акәхап, дшыччаз гәасҭеит. Самсон асысцәа иалхыз фес хылԥарчк ихан. Акамбашь ашьацәа иалхыз, ахәы змаз еимаа жәпақәак рԥынҵа ырхәан ишьан. Ацыӷцәа зыхәда иахыз сахҭан палта кьаҿк ишьамхы инықәгыло ишәын. Х-ҟанҭаруазк еихышь-еиҵышь имӷан. Усҟан исзеилымкааит, аха иахьа ушьҭақәа издыруеит Самсон ипалта кьаҿ иақәыз иҟәыбас маҟа ҟьаҟьа иахьынҳалаз шгранатақәаз. Урҭ агранатақәа хԥа имаҟа иаман. Акарабина ҳәа изышьҭаз шәақь кьаҿк агәҭа кны даасԥылеит. Самсон дыззымдыруаз диԥылар дааицәшәартә, ихы инаркны ишьапаҟынӡа деиқәных деибыҭан.
– Доумыжьха шуакәыз аныздыр ауп, санцәырҵ! – иҳәан, саагәыдикылт. Иџыр ԥаҵа еиқәаҵәа самсалқәа хыҽҽо даасыхәаччеит. Усҟан иҳалалӡа снеиԥ-хьызшьшьааз Самсон иԥаҵа иснаҭаз ацәанырра иахьагьы сӡамҩақәа ирықәуп. – Иҟоузеи, Доумыжьха, Ҳараз ишәҟәы-ибӷьшәы ҳәа акрыҟагәышьоума? – иҳәан, илахь неиқәҵаны днасазҵааит.
– Мамоу, егьҳмоуц. Есымша ҳԥочҭаныҟәгаҩ Кәас-ҭантел данаасԥылалак, сара аҵааха сымҭакәа: «Ҳараз ишәҟәы макьаназы акгьы ыҟаӡагәышьам, Адгәыр, дад! – абас сеиҳәоит даасԥылацыԥхьаӡа! – сҳәеит, саргьы сгәалаҟара аабжьысын.
– Ааи, рҳәыԥ ахы нҵәааит, жәларык шԥандырҵәеи, уара. Аха ишдыдуа қәа ауам. Слаԥықәшәа изласнарбо ала Ҳараз, анцәа иҳәозар, иаарласны иҭаацәеи иареи
еибабоит. Анцәа шьарда зымчу, абри аӷымаа-сымаа ашацкыра иналасҳәаз аминк анцәа иақәыршәа! – иҳәан, анцәа днаиашьапкит Самсон. – Уаала арахь, ушьҭа сҭыԥгьы усырбап. Иудыруазеи зеиԥшҟамло егьыҟам, уара аӡәк ма иудыруазааит стәарҭа-сгыларҭа ахьыҟоу! – иҳәан, симаны иҿынеихеит.
Ақәаҵара аҵаҟа ахьацара зхашьшьы, аҵырмақьа еиԥш ииаҵәҟаҟараӡа иҭаиаз Арсана рыцҳа иӡыхь аҵыхәа шыҟаз хланҵы иҿынеихеит. Абас жәабаҟа ҽышьахәар ҳалбаахьан еиԥш:
– Аа, аброуп, Доумыжьха, сара иахьа сымцахә ахьеиҿаскуа! – иҳәан, инацәа нақәикит. Сара раԥхьа-шәа ажыц зхаԥаны иҟаз бна ҽыгәрак еиԥш снахәаԥшит исирбаз аҭыԥ. Нас иҵегь шьаҿақәак неихганы ҳаннадгыла: – Уҩнал, Доумыжьха, ҳаԥшәымаз! – иҳәан, асы иархәаз ахьацеи, арасатә ҷын шьапыҵиаақәеи еилысны иахьыҟаз сныҵеигалеит. Уи аҭыԥ иахьагьы Самсон иҭыԥ ҳәа зыхьӡхалаз, уажәыгь иҟоуп. Уажәыгьы мшаҽнеиԥш еиҳагьы аҵла рымахәқәа еилысны, егьа қәаршҩы бааԥс аургьы, убысҟан еиԥш қәа цәыкәбарк кылымшәо, асаба ыҵыҩҩы иаанханы иҟоуп. Уи аҭоурых ҭыԥ ззымдыруа аӡәгьы дыҟаӡам аҟынтә, иаакәыршаны абна шықәырххьоугьы иара Самсон иҭыԥ ахьыларшәу абна ацәаҳәа иаламкьыскәа иаанрыжьит. Уи аахыс иҵӡозеи, аха иахьагьы уи аҭыԥ «Самсон итәарҭа!» ҳәа иашьҭоуп.
Самсон «иҩны» ашә расатә ҷынла ишышны иаҿан. иаакәыршаны аупа еиԥш еилиааз аҭыраси ажыци рыла иҭалаҳан. Егьирахь, алашәага ирҳәозаргьы уаҩ дзылаломызт, абна атоура ззырҳәаҵәҟьоз акәын. Ар хыҵны Самсон ишьҭазаргьы, ишьҭа рзырхомызт. Самсон иҭыԥ ахь дызланеиуаз, дызлааиуаз акгьы убарҭаӡамызт. Ацыӷ ашьҭа узырхараҳа иара ишьҭагьы узырхомызт.
– Уабџьар абра иаакыдыргыланы, абраҵәҟьа уаатәа! – иҳәан, ашьышьыга еиԥш иқәшьышьааны амышәцәа
зқәыршәыз ацәарҭаӷәы снықәиртәеит. Аҭӡамц аҿы иоупа кнаҳан. Ишәақь наганы убри аупа инақәкнеиҳан, дааин акәазҭхарамца еиҿаԥсаз нырцә днатәеит. Иҟанҭаруазқәа иҟәнимхӡеит. Игранатақәа заҵәык имаҟа ишамаз иааиҟәнихын, ивараҿы игылаз аҟәардә ины-қәиҵеит.
– Доумыжьха, шәҵәақәа ҿышәххьоума? – иҳәан, сгәысҽанӡамкәа дсазҵааит Самсон.
– Ааи, иҿаҳххьеит! – сҳәеит.
– Заҟа калаҭ ҿышәхи!
– Жәабаҟа тонна ҟалар ҟалап! – сҳәеит, тоннак заҟа кьыла ҟалоз шысзымдыруазгьы.
– Ԥшӡала, убарҭ шәҵәақәа ирыҭнышәхуа, Ҳараз данаауа ачаразы инышәхааит! – иҳәан, аҵанӡа даақәыԥ-сычҳаит Самсон. – Сара сзын уаҳа ҽамыршьагала аӡәыр дҵаа-ԥшаауа дубахьоума? – дсазҵааит.
– Мамоу, амала, ҽнак ашкол аҟынтәи сшаауаз Рашьыҭ сибан дсазҵааит.
– Дышԥауазҵааи, Доумыжьха?
– Самсон дубахьазар ари абжьарак ҳәа дсазҵааит.
– Нас?
– Нас, дсымбаӡац, уи ара дыҟаӡам, Нхыҵҟа дцахьеит ҳәа иасҳәеит!
– Уаҳа егьимҳәаӡеи?
– Ус анысҳәа, дааччеит!
– Ааи, иччаԥшь еиқәаҵәахааит уи амаҳагьа! – иҳәан, ишызбоз иԥштәы ааиԥсахит Самсон. – Ибзиоуп, Доумыжьха, ушьҭа ажәеиԥшь удырчааит, уца шәа-рыцара! – иҳәан, сшыццакуаз идыруазшәа сыжәҩа-хыр инапы нықәиҵеит. «Алашә ииҭаху ҩ-блакы» ҳәа, саргьы исҭахыз уи акәын, сҩагылан, сшәақь аашьҭыхны сындәылҵит. Самсон аҵлақәа снарываӡаанӡа ашә дылагыланы дысзыԥшуан.
Самсон аҭаацәа шьҭалахьазаргьы ишьҭалахьеит анигәахәуаз аамҭазы, иҽааибыҭаны иԥхьарҭа дныҵыҵит. Ашьшьыҳәа дкылԥш-кылӡырҩуа иҿааихеит. Иҩны ааигәа данааи, ҩаԥхьа ҽеила днаԥш-ааԥшит, аха зехьынџьара ҭынчран. Ашә аартны амаҵурҭа аган ҩны дныҩналеит. Иаҳәшьа ачымазаҩ Мач дхәахәаӡа ацәарҭаӷәы дықәыршәын. Агәылацәеи аешьареи еиқәырҵаз амца аҵыхәтәантәи акәазҭха аҿыцәаара иаҿын. Иаҳәшьа дахьықәыршәыз ҳамҭак дылхагыланы длыхәаԥшуан. Нас: «Лашәа аԥсымҩа ылукааит, уара ахәырҭлаӷь!» – иҳәан, Рашьыҭ изыҳәан игәаӷ нхыжжын, астол иқәгылаз, заа агәылацәа идырхиахьаз лхәы даахан, лаԥхьа дықәтәаны илҿеиҵеит. Нас уаҳа дымԥшӡакәа, ашә усгьы иадыркӡомызт, ус иныдиҵан, ҳара ҳашҟа иҿааихеит. Ҳамхы аҵыхәаҿы иҿаз ҳахьатә гәашә ду аҿы данааи, дааццакын, агәашә авараҿы игылаз аҵәаҵла ду даавагылеит. Икарабина шәақь ижәҩахыр иахшьны аҵых дналаӡырҩит, аха ҭынчран. Ҭемраз ицәашьы заҵәык акәасқьа алашьцара иагәыларшәын. Уи ашәахәац џьаргьы икылшәомызт. Ҳлақәа Лаӷреи Лаԥшьи Самсон ихыԥшала дырдырын, уажә дырбазма иаакылеибаҳәан, инаидҵыҵылан: «Уабаҟаз, Самсон абааԥс, уҳамбеижьҭеи угәхьаагеит!» – рҳәарашәа, игәыкы-ҵәыкуа инаидгьыжьылеит. Иаргьы иеихадақәа иҽынарнырсланы рыхқәа ааишьышьын, иааиргәыбзыӷит. Алақәагьы ҳамҭак инаидҽырбалеит, аха нас инагьыжьын ргәы рҭынчны аҩныҟа ицеит.
Самсон ҳҵәақәа шаҳҭиз идыруан. Алашәага реиԥш аҵых иалафҩышәо идәықәыз аӷьычцәа ҳақәлар ҳәа дшәон. Убри азакәын уаха ҳгәашә дылатәаны ҳзихьчоз. Аҵых агәы еиҩнашахьан, аха аӡәгьы иӷәи-ҵи бжьы гомызт. Абна агәахьынтәи иааҩуаз атыҩарҩар абжьы заҵәык ада аҭынчра еилазгоз ҳәа шьҭыбжь ыҟамызт.
Ажәҩан каххаа иҵәцан. Жәҩангәашә ихалахьаз
еҵәаџьаа рҽеихышьны рхьыршаӡ аҵых иаларҭәон. Абри аамҭазын Самсон иныҵакӡаны шьоукы рцәажәабжь иаҳаит. Ишәақь ааиҟәниԥаан, иҽырхианы даагылеит. Агәашә алыкә нылыршәаны ахҩыкгьы ахкаара иааҭалеит.
– Уара укәац жьыхәҭа ушьҭа ицәыргалеишь. Ҭемраз илақәа рҿаархар, уи ада хәшәы рымаӡам! – иҳәеит аԥхьа игыланы иааиуаз.
– Исырхиахьеит! – иҳәеит агәҭа игылаз.
– Абжьарак ҳшеицәажәахьоу ауп! – иҳәеит еиҭа аԥхьа игылаз.
Абри аамҭазын мацәысеимҟьараҵас даацәырҟьан, зынӡа ибжьы ныҵакӡаны:
– Шәымҵысын, шәыԥсит! – иҳәан, ишәақь хар-шаланы ахьуҳәа раԥхьа дынкаԥеит. Зынӡа ргәыр-ҽанӡамкәа зхы ԥҽны избаз ақәылацәа уаҳа рхы иаамырхәаӡакәа, рабџьарқәа рхыхны иааирҭаслымит.
– Шәсаԥыс, шәара аҳәса рхацәа! – иҳәан, инаиа-ԥицан иманы иҿынеихеит. Ҷаҷал «Абгахәыҷы ахь-ҭаԥсыз» ҳәа шьыбжьон ӡҭалара ҳахьцалоз иманы дынхықәгылеит. – Шәара ҳәызбада-ҟамада қәылара ҳәа шәымҩахыҵрымызт. Ирласны абыца шьапыҵиаақәа хыҵәҵәаны аӡарҵәи шәырҵәи! – иҳәан, абраҟа убас ибжьы нҭицеит, иҟарҵара рзымдыруа иааилаирхеит. Аха нас иаразнак, ирзымԥшаар ҳәа ушәозма, аныцә реиԥш еилагылан ахьаца быца шьапыҵиаақәа. Аттаҳәа иааԥырҟҟан, абыцақәа шдырҵәира идырҵәиит. Убысҟан ҩаԥхьа ибжьы нҭицеит Самсон:
– Урылагьыжьны рнапқәа рышьҭахь иҿаҳәа, уара аламысда! – иҳәан, иаԥхьа игылаз днаиқәҳәҳәеит.
– Усҵәҟьа ҳзумун, ҳаргьы ҳхацәоуп ҳәа ҳхы ҳаԥхьаӡоит! – иҳәеит аԥхьа игылаз.
– Шәара шәхаҵара алақәа ирфахьеит, шәара зыла амса хылахьоу! Шәара аҭаҳмада иҟәрышьқәа имаҳ-хуеит ҳәа шәандәықәла нахыс шәмаҳагьақәан. Ама-ҳагьа ахәшьадҩы ла-шьиа дышьтәуп, уаҳа даҽа хҿыхшьак
имаӡам! – иҳәан, аҵықьҳәа дрыххысааит.
Абрии-абрии рыбжьара, аԥхьа игылаз иҩызцәа аҩыџьагьы рышьҭахь рнапқәа еиларшәны ӡарҵәила иҿеиҳәахьан.
– Аҳы, ушьҭа уааи ухаҵазар! – иҳәан, Самсон ишәақь нкыдыргыланы иҿааихеит.
– Ааи, Самсон, уххь згеит, аԥсы ҩынтә дыршьӡом. Сара уахарнахыс ишыбзоу иԥсхьоу среиуоуп. Саушьҭ сзыԥсу рахь, ԥсыхәак амазар! – иҳәан, Самсон иаԥхьа днышьамхнышлеит.
Самсон дааскьан абри ишыбзаз зхала зҽызшьыз, иҿаԥхьа зшьамхы азырсыз ауаҩ данааиҿаԥш, иаразнак дидырит. Ари Алеи Наҳар иакәын.
– Уара уаха ушәаргәындара уҿнахит, Наҳар. Уара аԥсцәа рашәа зҳәо, аҭаҳмада дҭынхадоуп, иҷкәын афронт ахь дыҟоуп. Иашьцәагьы рыӡырҭа-рыԥсырҭа Урыстәыла агәаҿы иҟалеит. Сынтәа ахәыҷқәа иҿыркәкәааз рҵәақәа ирыҭнырхыз ркапеи хәыҷқәа рымаҳхыхуеит ҳәа, абри зхы-зыԥсы иаҭәашьаны, уара уҩызцәа аҵарҷҷацәа уманы, уалыхәхәа Чагьамынтәи абра уааит. Уара усшьыргьы ашьа ацымхәрас хызуп иулҵуа. Уара ауаҩытәыҩса ишьа улаӡам аҟынтә, хы заҵәык уара узыҳәан аԥхасҭатәра аԥсам. Амала, уахарнахыс уара Ҭемраз Мқанба ӡатәыс ушимоу удыруаз, ԥсраҽнынӡа ажәларгьы ирдыруазааит. Сара абри сыԥсы инахырзааны аӡәгьы ижәҩахыр иқәсҳәацәом. Уара улахьынҵажә уеижьаанӡа, ахыжә еиԥш угәы иалаз, угәы иҭашьы, ахааназын ӷьара зқәым аҿаасҭа. Есуаха аԥхыӡ цәгьа еиԥш иуцыз, ҽынла алаҳәа еиқәаҵәа еиԥш иушьҭаз, иухаҟырлааит Самсон Мқанба ихҵара! – иҳәан, лацәарӡасрак аиҳа ахмырҵкәа, иарӷьа лымҳа нҿикәыцәааит.
Ари узызуз Самсон Мқанба соуп. Абжьарак, уԥсажә уақәиҭуп, ига! Шәарҭ егьырҭ аҟәарыл рхәацәа, ачарагьыҟәақәа шәацәажәарагьы иаԥсаны исыԥхьаӡом.
Амала, уаха ашареи ахәлареи неилыҵаанӡа абри аӡыжь шәалагылаз. Аӡәыр дшәынианы шәыԥсы ҿихыр жәбап. Уи шәара шәхы-шәыԥсы иазыжәуз ауп! – иҳәан, днарыгәҭасны аӡыжь иналеицалеит. Самсонгьы даахьаҳәын игәы рҭынчны аҵых днагәылалеит.
Абри ауха иҟалаз ахҭыс аҵыхәала Самсон сабду Ҭемраз ишҟа имырзаӡеит. «Сара еибашьра сымцаӡакәа сзабрагьыз, сыԥсы сацәшәаны акәӡам. Уи ус шакәу сыԥсаҭа иабааит. Сыла ишабоз абра хԥа-ԥшьба ҭӡы Амқанбақәа инхоз рҟынтәи, раԥхьа Арсана рыԥсы дарҭахьан. Убри ашьҭахь, абри аибашьра аныҟала, зыбзада зыхәламыз ҳхәыҷқәа инадыркны, Ҳараз иқәлацәа рҟынӡа, зегьы алуҭаҩ иаҿарԥсеит. «Уара ус ҟашәымҵан, шәан лхы аҟәақҳәа даасит. Ианадамха, ма шәаџьҳәаҩык дааншәыжь!» – зҳәақәазгьы ҟалеит, зыԥсаҭа иаԥшуаз шьоукы. Аха уи рхы-ргәаҿы иаарымгеит Рашьыҭраа. Урҭ акапеи кылҵәазы рхи-ршьапи неилаԥсаны дызҭиуаз ракәын. Амқанбақәа рыжәла аныхра хьаас ирымамызт. Абри зегьы цқьа снагәылаԥшны ианызба, ҳаи, анаџьалбеит, ҳаԥсырӡы ҳшәаџь зҳәогьы даанмыжькәа, лак инаҵаҟьо хаҵажәлак даанымхошәа анызба, сара саагылеит. Сара арра сымцаӡеит сыжәлантә иаанхаз ахыхә-мыхә раҳаҭыр азыҳәан. Сара арра сымцаӡеит, абна сылалеит, сашьцәа хәыҷқәа инхаз ишабалак ирымгәаӷьырц, ишабалак ирзымныҟәарц азыҳәан. Аа, абар, уахатәи аҵых иҟалаз аламысдара, сара сахҭымгәлазҭгьы ишԥарзыруаз Ҭемраз иҭаацәа? Макьанагьы иабаҟоу… Иҟаиҵо ииуа иудыруазеи Рашьыҭ, зымгәажә ада хәыцырҭа змам ауаҩы хьымӡӷыда. Ахәыҷы днимыжьит, аду днимыжьит, зегьы акәҷарақәа реиԥш авагонқәа инарҭаԥсаны зӡы-рыԥшы ахьымааҩуаз идәықәиҵеит. Иара ауаҩы еиқәызза замана, абаталион салоуп, аррахь ацаразы аброн сымоуп ҳәа ҽыҵгас инаҭаны, абра дбылдҳәы-былчо ақыҭа далоуп. Сара иҟасҵаз азыҳәан аԥсцәагьы-абзацәагьы, иара иаҳхылаԥшуа анцәа дугьы,
аӡәгьы рышәиԥхьыӡ сышьҭарҵом. Сара схы шымҩаԥызгаз иашоуп. Дгьыли-жәҩани рыбжьара схы сазаҭуп, ҽыԥныҳәа сымаӡам. Уи аганахь ала, сгәы каршәны сыԥсы каршәны сызгәыҵаҳәҳәоу абна акәа сыҽҭаршәны, сҽынеиҵыхны сыцәоит!» – абас дхәыцуан, абас ихы-иԥсы ҿихуан Самсон, дызхысыз, дызнысыз дахьынӡааихьоу даназхәыцуаз.
Ааи, Рашьыҭи Ақсенти уанырхаанха, аҽеи убараны уҟаҵәҟьамызт. Урҭ шьҭрала иаауан. «Агәҳәы, азха-рамфа иԥацәа!» – ҳәа ирышьҭан дара злыҵызгьы. Абри анысҳәа, иаасгәалашәеит сабду, сан лаб Шьардын Џьакьба иҳәоны слымҳала исаҳаз ажәа ҭынхақәак. Уи шыҟалазгьы абас ауп:
Шьардын Џьакьба имжәарбаӷь аҵыхәала сым-ҩашьозар, хыхь, наҟ, џьара салацәажәақәахьеит. Шьардын дахьынхоз ахәы ԥшӡаҿы, иҩны аԥхьаҵәҟьа амӡырхаҿы иқәгылан зеиуа даҽа мжәак узымԥшаауаз мжәарбаӷьк. Абри амжәа-ҵла иҿалоз атлаз бӷьы ҳәа иашьҭан, убриаҟара иҟьаҟьан, убриаҟара иԥшқан. Бзиара, ԥшӡара агмызт, аха амжәа какал ҿалаӡомызт. Убри азыҳәан «амжәарбаӷь» ҳәа иашьҭан. Есԥхынра абри амжәарбаӷь амҵаҿы иааидибагалон, ари ахәы иқәнакауааз аҭаҳмадцәа. Абри амжәарбаӷь ашә-шьыраҿы итәаны, ииасхьаз ицахьаз, рыҷкәынра иақәлаз ажәабжьқәа рҳәон.
Ҽнак, абраҟа итәаны аҭаҳмадцәа ажәабжьқәа шырҳәоз, ажәеи-ажәеи хибатуа ишааиуаз, Шьардын ус иҳәеит зыӡбахә рымаз аӡәы иҵыхәала:
– Дад, Кәаҵиа ухаҵкы сцеит, иуҳәогьы саҳауеит, аха уи уара рацәак ихьааумган. Агәҳәы итәы цәгьоуп, дад! Агәҳәы уеишәа дахауртәар, хабжь ихы аԥҽра аҟара адагьы ахмырҵкәа, инықәуҵаз зегьы ааиԥсхишьуеит. Шәымҭақәак рышьҭыхь уеишәагьы ифоит. Уара, аԥшәма абри алаҿумҭыр, ухаҭагьы уацифоит аҵыхә-тәан. Изхысҳәаауа, зызхара зфахьоу иԥа уицәымшәан, дад! Аха рыцҳарас иҟалаз, иахьа агәҳәцәа рацәаҩхеит, агәҳәцәа ирхылҵыз роуп уаргьы саргьы, абра итәоу налаҵаны ҳлахьынҵа
зыӡбо, убырҭ азхарамфацәа роуп ҳазхаанхаз!» – иҳәеит Шьардын иҭаҭынжәга арымӡ ахы инаниҟьа-ҩаниҟьан. – Ирҳәо шәаҳахьазаргьы ҟалап: «Ҟьы-иԥа, ҟьы-иԥа, ҟьы-иԥала, жәабиԥара ҟьабиԥарак ирылҵны ибзиахаз ауаҩы дыцәазар думырҿыхан, дааԥсоуп!» ҳәа. Абиԥара мри шәҩык рахь аӡәы дыбзиаханы далҵыр ҟалоит, аха зегьы акоуп, убри ибзиахаз ҳәа ҳазҿугьы дзыхшаз дызлыҵыз ртәы хәыҷӡак иадамзаргьы иламшәар ҟалаӡом, ауаҳәа егьа иуӡәӡәаргьы афҩы амоуп. Уи аханатә аахысгьы ус иақәуп. Аҵәаҷҷа аҵәаҷҷа ахоуҳар, ҵәаҷҷоуп иҿало акәымзар, ахаангьы аҵәахаҳа ҿалаӡом! – иҳәеит Шьардын.
Абри Шьардын иажәабжь сгәалазыршәаз Рашьыҭи Ақсенти роуп. Абзиара аҵыхәа шмыӡуа еиԥш, ацәгьагьы абааш иҭоукыргьы аҵыхәа цәырнагоит. Мышкы-ахамышк аҵыхәа ацәгьа зуз ихьымӡар ҟалаӡом. Иара ихаҭа ихьымӡаргьы, ихшаз ирыхьӡоит. Ихшаз ир-хьымӡаргьы, урҭ ирыхшаз ирыхьӡоит. Ишакәхалак, иара иахьикьарзу џьара ахы цәырнамгар ҟалаӡом. Убри акы, иҩбахаз, ацәгьахәыцра, ацәгьаҳәара, ахәымгара, амаҳагьара иашьцылаз ауаҩы душьаанӡа даҟәыҵӡом. Ала акәтаӷь фара иашьцылаз иушьаанӡа ишаҟәымҵуа даҩызоуп. Абри зегьы абриаҟара снакәша-аакәшо изхысҳәаауа ҩаԥхьа абри сфырхаҵа Рашьыҭ Ажыцба иоуп.
Ари аҟалаа уаӷеимышхара ҟалеит, аибашьра ианасакьаҳәымҭаз аамҭазы. Ажәлар ахаз аамҭа иҭагылан. Алаӷырӡи амыткәмеи жәҩан икыдыз аеҵәа кыдырхуан. Иахьатәи анцәа иааигаз амыш лахьы-шәышә, амыш еиқәаҵәа иналагӡаны, ана-ара ақыҭа иналыҩҩуан аҳәҳәабжьқәа. Атәым жәҩан аҵантәи иааҩуан аҷкәынцәа рыԥсӡы. Ушьҭа ишдыру еиԥш, усҟан аԥсадгьыл ахьчаразы ар дәықәызҵоз Рашьыҭ иакәын. Иара дыззылыԥхаз иеҵәахә кыдиҵон. Иара дыззы-ӷьашкыз, илшозар иеҵәахә кыдысхуеит ҳәа далагон. Усҟан Самсон Мқанба имцахә сырцәоит ҳәа дшалагаз еиԥш.
Абри ахҭыс ҟалаа уаӷеимышхара иҟалаз ҳәа сызҿу
ҟалаанӡа, снаԥыҩланы аԥхьаҩ улымҳа аҟынӡа иназгарц сҭахуп Рашьыҭ ихҟьа-ԥҟьақәа рахыԥхьрак. Рашьыҭ абри аҩыза ахаҵара ҟаиҵаанӡа, Бзанқыҭ иацәыхарамыз даҽа қыҭак аҟынтәи ӡӷабк хатә ԥҳәысс бызгоит ҳәа длеижьан, лцәа ԥиҽит. Аус ахҭа аҟынӡа ианнеи, ажәлар ианрылаҩ, аӡӷаб лҭынхацәа, хар змамыз ауаа хатәрақәа изаа-рышьҭит; «Ҳахьымӡӷ ҳхихуоу, ахьымӡӷ ҳҭеиҵоу» ҳәа. Рашьыҭ иҭааз ажәа рниҵеит абас: «Сара сагьруам, сагьраӷам, сагьхьымӡӷхыхҩым, сцәа сцәоуп, рцәа рцәоуп!» ҳәа.
Алӷәызбақәа Рашьыҭ ирзынаицҳаз иажәамҭақәа шьашәараны, ахыжә еиԥш ирхымӡаауа хьымӡӷ дуны ирыԥхьаӡеит. Ари ахьымӡӷ шьала иӡәӡәамзар даҽа хәшәы-бӷьышәы амамкәа иаахықәгылеит. Абри абас ишыҟалаз заҳаз Рашьыҭ игәыла, еиҳаби-еиҵби аҩеи-шьцәак реиԥш еибабоз, акыкахш зыбжьаз Еныз ихы-игәаҿы иааигеит. Аргамаду, Рашьыҭ иԥсахымкәа Алӷәызбақәа нышәашьа змам ӷа-цәгьақәаны иааи-зықәгылеит.
«Адунеи аҿы имԥсуа ҳәа аӡәгьы дыҟаӡам. Мышкызны сынарцә гәашә санҭалогьы «ҳаи, уара акыкахш еицазкыз, џьаҳанымуп арахьгьы иуҭыԥхәроу» — ҳәа ҳаԥсцәа рныӡба бжьы слымҳақәа ҵырхуа, сашьа дзықәшәаз арыцҳара схаҿы иаамгакәа, сгәаҿы иаамга-кәа тәашьас, ԥшышьас исымоузеи!» – иҳәан, Еныз уеизгьы-уеизгьы, ихырааӡалаз иашьа дихьчарц далагеит. Уаха амши аҵхи анааилыҵлак, Еныз иабџьар аанкыланы, алашьцара иҽналакны, аҭаацәа анааи-латәоз инаркны Еныз Рашьыҭ имардуан дыҵатәаны, лацәааихьшьк ҟамҵаӡакәа, иҟьаҟьаӡа иаашаанӡа, диҷаԥшьон. Абас мацара, Еныз Рашьыҭ дшиҷаԥшьоз шықәсы наҟьак нҭакәкәа иаанҵәеит. Аԥси абзеи рыбжьара анышә хьшәашәа анрыбжьалалак, агәырҩа рыцҳа шыхьшәашәо еиԥш, аҩхҟак рыбжьара еиҳа-еиҳа ахьшәашәара иаҿын. Зцәа ԥиҽыз аӡӷабгьы аҵыхәтәан гыруак дигеит. Аха зегьы акакәын Еныз
Рашьыҭ илаԥш дыҵиршәомызт, дихылаԥшуан. Анцәа сыркьаҭ ҳәа абри ахаҵа, оҳ, гәышьа ҳәа имаҟа нкаршәны иҽынеиҵыхны ихи-ицәарҭеи неилеимкыциижьҭеи аккаҳәа шықәсы наҟьак аанҵәеит. Алӷәызбақәагьы, ишаҳҳәахьоу еиԥш, аамҭа ца-цыԥхьаӡа рыхьымӡӷгьы шыхьшәашәара ихьшәашәеит. Аха ишыхьшәашәахьазгьы, зегьы акакәын Рашьыҭ иеиҳагьы Еныз еиҳа игәиҽанын.
Аамҭа ӡырҩаш шеиламгылоз, ауаатәыҩса аамҭа алуҭаҩ ишнахәлаԥсоз, шьоук аӡхыҵра ишҿықәнажьлоз мацара, аҵыхәтәан Рашьыҭ иҟәџьалгьы ахҩа нахашәеит. Илахьынҵа амҵәыжәҩа днықәнартәан, ақыҭаҿы ар рдәықәҵаҩыс днадыргылеит. Убысҟан ауп Рашьыҭ иламыс ҭагәаны ишифара ианифаз. Убысҟан ауп абри ӷьашьа змам аҟалаа уаӷеимышхара Рашьыҭ ианихыҩыз.
Акыр ҵуан Рашьыҭ Еныз иԥшәма ԥҳәыс дигәаԥ-хозижьҭеи, аха игәы иҭаз џьарамзар џьаргьы имырзакәа игәы иҭашьны иман. Амала, лара Еныз иԥҳәыс Рашьыҭ имца блақәа лассы-лассы ишыналцраирсуаз гәалҭахьан, аха илынлырԥшуамызт. Сабхәында ҳәа акәын Рашьыҭ дышишьҭаз. Абас аамҭа шцоз акәымкәа, аибашьра ҟалеит. Еныз аррахь ицара ишықәс аҵанакӡомызт. Ҩынҩажәи жәаба шықәса дырҭагылан, аха Рашьыҭ даалаган аррахь иԥхьартә иҟаиҵеит. Еныз игәы иҭамкәа ихы иҭамкәа аррахь излаиԥхьоз ашәҟәы кылҟьа ианизаа: «Ҳаи, абааԥс, сыԥсадгьыли суаажәлари сыда ԥсыхәа рымамкәа иааҭагылазар, схы шԥахызбаауеи, сара аҟәарамҿ сакәым, зыбзада зыхәлам, изжәша аӡыхь ахы ыҵнамхыц асабицәа афронт иаҿагылоуп!» – иҳәан, зыҽны ашәҟәы ақыҭа милициа изааигаз аҽныҵәҟьа, ашьыбжьышьҭахь иҽааибыҭаны агәашә дынҭыҵит.
Ари инаԥшуаз Еныз иқәлацәа оумашәа ирбеит, рыгәгьы иалсит. Аха ари аҩыза аус хәымга аӡәы еиҵихеит-егьит ҳәа зынӡа гәҩарасгьы иҟарымҵаӡеит. Еныз ашьац иаӷрамгылоз, есымша зхы раӡаны, алаҳа бӷьыц икылызхуаз ауаҩы разы, ауаҩ тата, абас аӡәы ихаҵкы-иԥсаҵкы афронт
ахь дрышьҭып ҳәа аӡәгьы ахаангьы игәы иаанагомызт.
Ҳаи, абааԥс, Еныз ихәҭаӡамкәа аррахь игара, ешьас ииԥхьаӡоз Рашьыҭ дышԥазамыцхрааи. Аҩгьы-акәаргьы иара икын. Уажәы Еныз акгьы иалаҳәаӡамкәа арра дрымгар ада ԥсыхәа амамкәа дахьааҭадыргылаз, инаԥшуаз инадыркны, Еныз иуа-иҭынха – зегьы неигымкәа иаҭәарымшьеит, иаҭәарымшьаҵәҟьеит. Аха иҟалаша ҟалахьан. Еныз аррахь Рашьыҭ инапала, ишьапала днаскьаганы Очамчыра астанциаҿы адәыӷба днеиҭеит.
Дхынҳәит Рашьыҭ ихылԥа аҵыс ҭаҳәуа. Убри аҽны инаскьаргоз ахаҵа иԥшәма ԥҳәыс Какашьа диманы аҩныҟа рҿаархеит.
– Иауауеи, анаџьалбеит егьа зундазгьы, егьа сҳәандазгьы снапы намӡеит, сшьапы намӡеит бымбои, Какашьа. Ешьак иеиԥш избоз сҩыза гәакьа дыс-цәыргеит. Инаԥшуа ишԥарҳәари? Рашьыҭ иҭаххар Еныз иаанкылара шԥаилымшоз, аха ламырбеиа ҟаиҵеит, гәцәа ихеимкит. Аӡәы ихаҭыԥ аҿы дишьҭызаргьы ҟалоит. Иахьатәи аамҭа аӡәгьы узиқәгәыӷуам рҳәозар акәхап ԥыҭҩыкгьы, ауаа рҿы узкуам. Аха анцәа ибоит сара исылшоз ахәыҷы Еныз ишиҵасымкыз, аха иалымҵгәышьеит. Ашәақь алыԥха анцәа ду иаҭәеи-шьааит. Иаарласны анцәа ичамҩахә иҩны иҟаҵа! – иҳәан, Рашьыҭ иҽишьит, иҽикит.
– Уара иухарагәышьоузеи, Рашьыҭ. Уи ус лахьын-ҵахәрас аллаҳ изиҳәахьазар акәхарын! – лҳәан, лҽааиқәлырԥсасеит Какашьа.
– Ҽышьаԥхыц ахьакуаз, ԥсыхәа змаз, џьара шьап-ҿаршәырҭак ахьыҟаз акы акәызҭгьы, Еныз дыд-сыргомызт, аха иамугәышьеит. Анцәа ԥшӡала дхын-ирҳәааит Еныз. Аха илахьынҵа ицымныҟәакәа, инасыԥ иқәҿнамҭгәышьаргьы, бара макьана бқәыԥшуп, бынасыԥ аҟәараҩа илабыршәрым. Зныктәи баақә-гылара аӡәыхаҭак дзаԥсамхарызеи. бара бҩызцәа ракәым, уназхәаԥшны ӡы узымжәуагьы анасыԥқәа роуеит! – иҳәан, Рашьыҭ Какашьа хышла-гәышла дкәабаны ажәҩан ахь дынхеигалеит.
«Ламба лачҳауп!» – шырҳәо еиԥш, Какашьа Рашьыҭ иналхьиршаз иажәақәа ҩныҵҟала лоура-зоуроу даарҭаслымит. Аԥҳәыс лаҩысҭаа ахаҵа иоуп шыр-ҳәаҵәҟьо иҟоуп. Какашьа Рашьыҭ ииҳәаз раԥхьа алаҿылымҭӡеит, аха акы сымҳәаӡар иԥшӡамхозар акәхап лгәахәит. Убри адагьы лара лыҽхәаԥхьыӡ карҵәаӡаны Рашьыҭ дахьлыхцәажәаз илынлмырԥшы-заргьы лцәа дынҭанарӡыӡеит. Уи, ани аҩысҭаацәа ртәарҭа ацәҟьа аԥыразҳауаз Рашьыҭ, Какашьа егьа илӡаргьы лгәы инҭаԥхаз лгәахәара инахылшәаз лцәанырра лыблақәа изырхымбаало дыҟазма. Ҿымҭ-ӡакәа игәаҵа аеҵәақәа ҭаԥсон.
– Ухы абзиараҟынтә иуҳәоит, Рашьыҭ, акәымзар сара рыцҳа уанӡа сабаҟагәышьоу! – лҳәеит Какашьа лхы даамҩахаӡакәа.
Ишыхәлара инеилахәлеит. Ушьҭа машәыршәа имҩасуаз еидара мҩангага машьына еицрыжәжәак ҟьалашәа имҩамсуазар, уаҳа џьаргьы акгьы ыҟамызт, амҩақәа ҭацәын. Акыраамҭа амҩа иангылеит Рашьыҭи Какашьеи, аха амашьынақәа цас ируазшәа рхабар ыҟамызт.
– Иауауеи, уаха ушьҭа ҳазго ҳмоур ҟалап. Арҭ амашьына мыждақәагьы ахәашахш еиԥш зны акы аацәырҵуеит, дара урҭгьы ҽеиқәак ракәхындаз. Алыцәҳа ирылыргазшәа ауп ихәраба-жьрабаны ишыҟоу. Уахьнеиша унеиаанӡа урҳәарах зегьы еиҵанар-шәшәоит! – иҳәеит Рашьыҭ, амашьына ахьрықәымшәаз даара игәы иалсызшәа.
– Изеиԥшразаалак џьара акы ҳақәшәандаз, џьушьҭ! – лҳәеит Какашьагьы лылахь неиқәылҵан.
Уаха егьарааны дгәарымларгьы, лышьҭахьҟа илыхьҵәуо ҳәа аӡәгьы дыҟаӡамызт. Лхәыҷы дыҟамызт, лду дыҟамызт. Абар, ушьҭа жәашықәса ҵуан Енызи лареи еиднагалеижьҭеи, аха ахшара анцәа рылахь данимҵакәа иааиуан. Аа, уажәы ԥҳәыск лымацара дыхҭы-шәҭуа аҩны дааҩнахеит. Уаха зынӡа дгәа-рымлаӡаргьы дызхыхьда, аԥсеилахараха. Лара лгәырҩа акәым, дара ргәырҩеи
ргәаҟреи рзыхгомызт.
– Амашьына ҳмоургьы ҳаԥсадгьыл ҳшьапы ықәгылоуп, уеизгьы-уеизгьы ибыргәым. Анцәа имчала ара асасааирҭа еихаххаа игылоуп! Уи акәым иахьа ҳамч зқәымхакәа иаҳцәыргаз роуп ихьаагатәу, акәымзар!.. – Рашьыҭ иҵегь нациҵарцгьы цәгьа имбеит, аха «макьана заацәоуп, ацәҳар анахыҵуа ауп ианахыхтәу, аццакра аҭаххарым!» – абас игәаҵа инҭиҳәааит.
Какашьа Рашьыҭ иажәақәа ҽеила дырзыӡырҩуан, ҽеилагьы еилылкаауан. Какашьа лхымҩаԥгашьа Рашьыҭ зынӡа ииҭахыз, иԥсықәара акәын. Есиныҟаиҵалакгьы уаха Какашьеи иареи амашьына рықәымшәакәа, асасааирҭаҿы иԥхьартә иҟаиҵарц дашьҭан. Аха убригьы убыс игәы ишҭеикыз цәырымгакәа, иаартыҵәҟьаны лара Какашьа гәҩарак лымҭакәа, аҵәгьы мбылӡакәа акәацгьы бжьиӡаар иҭахын. Лара Какашьагьы Рашьыҭ иганахь гәҩара-ҿҩарақәак лымамкәа дыҟамызт, аха уи зегьы лгәаҵахь џьара иҭаҵәахын. Лцәанырра лхы-лҿгьы ианлырԥшуамызт, лҟазшьагьы ианлырԥшуамызт. Лаԥхьа икәыруа алашьцара иалкәраа инеиуаз акәанҷ рахәыц ахац кны, иахьцоз даццон. Дахьагалакгьы уи лара ллахьынҵа ауп, хырԥашьа змам акоуп ҳәа иԥхьаӡаны дацныҟәон.
– Ара ҳауацәақәакгьы нхоит, иахьынхаҵәҟьо сыздырам акәымзар! – лҳәеит Какашьа аҵыхәтәаншәа.
«Ҳауацәа ахьынхо сыздырам!» – ахьылҳәаз Рашьыҭ игәалаҟара аабзианатәын:
– Ирыжәлоузеи шәуацәа, Какашьа? – иҳәан, рыжәла здыруазар ари ақалақь хәыҷы аҿы рыԥшаара баҩалам иҳәарашәа дналазҵааит.
– Рыжәлагьы амшын ахьӡ зхашҭыз иеиԥш исгәа-лашәом умбои! – лҳәеит Какашьа днеиԥьхәыц-ааиԥхь-хәыцаан.
– Рыжәла аадыруазар рыԥшаара уадаҩмызт. Уи сҳәеит ҳәа, ара ҳара ҳауацәагьы нхоит. Уеизгьы-уеизгьы амҩа ҳанхалозар, урҭ рахь ҳамҩахыҵыргьы ҟалоит! – иҳәеит
Рашьыҭ, уи Какашьа дшақәшаҳаҭымхоз шидыр-уазгьы.
– Мап, мап, ус рацәак иԥшӡамзар акәхап! – лҳәан, Какашьа лгәалаҟара аҽаԥсахызшәа ибеит Рашьыҭ.
– Уахьгьы-уахьгьы џьаргьы ҳнеиӡом. Асасааирҭа згылоу ҳара ҳзын ауп. Ҳманшәаламхакәа ҳҟалозар, асасааирҭахь ҳнеир акәхоит! – иҳәеит Рашьыҭ.
Какашьа ацәгьагьы абзиагьы алаҿылымҭӡеит. Ари лҿымҭра Рашьыҭ иԥаҵа ахыцәқәа иналаирҳәит.
Ишеилалашәшәра еилашәшәит. Аха машьынак иҟьалангьы иқәнамгалеит. Ацәырҵаарагьы иалагеит.
– Ахьҭа бысцәакит ҳәа сыҟоуп, Какашьа? Адгьылгьы шьацахо иалагеит ушьҭа. Егьоумҳәан, аӡынра ахышә ҳаалагылеит. Ҳара иҳабаргәузеи, џьушьҭ, лбӷьыла анцәа ҳаумырҵәуан. Урыстәыла агәаҿы ахымца иаҿагылоу ҳаҷкәынцәа роуп ирыцҳау акәымзар, ҳара ара иаанхаз акәаҿагьы ҳаигом. Ҵабыргуп араҟагьы еибашьроуп, ашьа камҭәозаргьы. Ҳауаажәлар ахәыҷы инеиркны, зшьапы инеиҭанаго аҭаҳмада иҟынӡа, зегьы аҵәы иахагәышьоуп. Есинҟарҵалакгьы, анышә иҵа-ларгьы иҵыҵыргьы ҳхы ҳшьуам ҳәа иаҿуп. Анцәа раԥхьаҟа бзиарак рԥеиԥштә, анцәа шьарда зымчу! Иара сара ахәашабгагьы, сымала заҵәык алабазаҵә еиԥш сахьаанхаз схы ахызбаауеит, Какашьа. Уаха сахьны-шьҭало сыцәа ҭынчым, сгәы ҭынчым, сҩызцәа сықә-лацәа исԥырҵны ицаз аҽԥныҳәа сырҭошәа збо салагеит. Ҳаи, шьыри, абыржәы дара афронт иахьаҿагылоу срывагылазшәа сыҟандаз быххь зымгози. Сыгәнаҳа ҭыԥ рнамҭааит, исзышәымун шысҳәоз саанзыжьыз! – иҳәан, иаразнак ашәӡанӡ неиҿеиркәкәеит Рашьыҭ.
– Дасу иара иаџьал иара дагоит. Уара иухара-гәышьоузеи! – лҳәеит Какашьа, цәымӷцәыбза Рашьыҭ дихәамԥшӡакәа ҵаҟа дышьҭаԥшуа.
– Ауп, аха заҟаҩ рышәиԥхьыӡ сыхәда иқәу бдыруама, Какашьа. Аха урҭ сара иаҭанасҵом. Ажәлар гәаҟуеит бхаҵкы сцеит, Какашьа. Сыршәилааит рыцҳа, уи ала
дара ргәы рзыҟычуазар. Сыршәиит ҳәа рышәиԥхьыӡ сықәшәаӡом, уи аганахь ала хшла скәабазар. Зегьы анцәа ибоит, анцәа иаҳауеит! — иҳәан, аккаҳәа ауазаԥшь иҳәеит, аҵәы аӡагьы аҩагьы ԥыҵәҵәаны инкеиԥсеит Рашьыҭ.
«Аԥҳәыс еиба арбаӷьгьы леиҽырбоит!» ҳәа ажәаԥҟа иаҳәоз Какашьа иабалдыруаз. Ҵабыргуп Рашьыҭ лара дшигәаԥхоз лдыруан, уи лара еиҭаҳәашьа змамыз цәанырра ԥха маӡак лызцәырнагон, лхы-лгәы ақә-бзианатәуан. Сара сгызмалуп зҳәахьада. «Сара сигәаԥхозар сигәаԥхааит. Аӡәгьы игәамԥхо дна-сыԥдоуп!» – лҳәон Какашьа гәаныла лхы данацәажәоз.
– Ахьҭагьы бысцәакит ҳәа сыҟоуп, Какашьа? – еиҭеиҳәеит Рашьыҭ знык ишиҳәахьаз шидыруазгьы. – Бгәы ишԥаанаго, Какашьа, уаҳа ҳзыԥшрыма? Ҳаангылап уаха асасааирҭаҿы, ҳзымгац ҳазгозеи. Уигьы сҭахӡагәышьам, ааҵраҿы ҳшыҟоу џьара акыдԥхьалара, аха лымшара кәашарахеит, ишԥаҟаҳҵари! – иҳәан, Какашьа лҿаԥхьа даалыбз-ҩыбзӡеит Рашьыҭ.
– Сеидроу, сеидроу, иабанӡаԥшӡахари! – лҳәеит, ацагьы дамбылуа ахьшәашәагьы дамбылуа.
– Иԥшӡамзар, иманшәаламзар, уеизгьы-уеизгьы аӡәы иҳаҭәеимшьо акы акәзар, саргьы схы аҳаҭыр ақәсҵо џьысшьоит, баргьы ҳаҭыр бықәсҵар сҭахуп исылшо ахәыҷала. Ҳара уаха асасааирҭаҿы ҳаангылеит ҳәа сара сыхәҭаахь ала наҩагьарак, гьамдарак аҵаны избом! – иҳәеит Рашьыҭ, маҷк игәы шинархьыз ихы-иҿы иаанырԥшны.
– Ацәгьеи, абзиеи, иԥшӡои, иԥшӡами уара уаҟара сара издыруама. Егьамамзар, ҳаагылап. Уи сҳәеит ҳәа, ҳара ҳаиуара ҳаизааигәара ззымдыруа уеизгьы-уеизгьы ҳазбарыда! – лҳәеит Какашьа, лхы дааҩахан Рашьыҭ днеиҿаԥшын.
– Ҳцалап, нас, ушьҭа ашьшьыҳәа! – иҳәан, лнапы ааникылан, раԥхьа аҩар иҭатәаз днавигеит.
Асасааирҭаҿы ианааи, аӡәык-ҩыџьак ракәымзар,
аҩныҵҟа ауаа маҷӡан. Ирдыруаз, издыруаз ҳәа аӡәгьы дахьырымбаз убригьы ргәы аарҟәандеит. «Ажәлар рыбз шҳамуп. Аӡәгьы илаԥш ҳахьыҵамшәаз, убригьы анцәа иҳамҭоуп!» – иҳәеит Рашьыҭ гәаныла. Абыржәы зегь реиҳа Рашьыҭ дзыруалуашоз иҟаиҵарыз ахьизым-дыруаз акәын. Ашьҭаларҭа аномерқәа акы игарызу, ҩба игарызу азҵаара аҭак имала аҟаҵара илшомызт. Лара Какашьа лазҵаара гәнаалахарым ҳәа иԥхьаӡеит. Ус акәымкәа ҩ-номерк амихыр иҭахымхеит. Акы мацара дара аҩыџьагьы рзы иамихыр, Какашьа лгәы иаанагарыз изымдырит. Абри зыҳасабра иара изыҳәан иуадаҩхаз, ииура изымдыруа дааҳәаланархеит. Аха егьа ҩныҵҟала дшаҟьазаргьы, аҵыхәтәан иҽааизиган Какашьа длазҵаарц иӡбеит.
– Ишԥаҟаҳҵари, Какашьа, араҟа аӡәаӡәа рҭыԥ змоу ашьҭаларҭақәа рхы иақәиҭӡам, иҭацәым рҳәеит. Уи егьаурымызт бхала бшәар ҳәа сшәоит акәымзар, ҩыџьа рҭыԥқәа ҩбагьы аанаҳкыларын. Аха сҿы зкуа араҟатәи аҿар ҳаӷоу дрықәгәыӷааит. Акы абаабари, акы абаагари ҳәа ифҩышәо иавоуп. Уажәы ауаҩы ацәгьагьы абзиагьы дрықәгәыӷуазароуп… Бара ишԥабыманшәалахари? – иҳәан, Какашьа дналҿаӡыҭит.
«Аџьма аҵыхәа амырҵысыкәа абаӷь аҽарҵысӡом!» ҳәа ажәаԥҟа ишаҳәо еиԥш абыржәы Рашьыҭ деилаз-мыргылоз азҵаара Какашьагьы дазымхәыцуа дыҟамызт, аха имырзакәа лгәы иҭагӡаны илыман.
– Сеидроу, сеидроу, Рашьыҭ ухаҵкы сцеит, еиӷьу-еицәоу уара иумдыруеи. Ари асасааирҭа ҳәа изҿу зныкыр саднагалахьоума, иасахьахәыроу ҳәа акыр здыргәышьома, гәаҟрак саанагеит шубо акәымзар! – лҳәеит Какашьа.
Рашьыҭ зыԥсыԥ нҭыкәкәа ицаз аҳаҭарч еиԥш днеиқәаҳаит. Оҳ, гәышьа иҳәан, аҵанӡа иԥсы неивигеит. Аусқәа иара ишиҭахыз иманшәалахо иааиуан. Аҵыхәтәан, аҟәџьал шбылгьоз зынӡа ахҩа ахашәеит. Рашьыҭ ҩ-ҭыԥк змаз ашьҭаларҭа ааникылеит, аҩбатәи аихагыла 24-тәи ауадаҿы. Аҩыџьагьы ашә аартны иныҩналеит.
Абызҩыц еиԥш ашьҭаларҭа кеи-кеиуа еилырган. Рашьыҭ ицәа дҭалеит, дҭыҵит. Какашьа лгәы иахәарызеи ҳәа длывагьыжьуан. Лара Какашьагьы ҿымҭӡакәа аҟәардә тата дықәтәан.
– Ибгәаԥхома, Какашьа? – иҳәан, лааигәа дааины днатәеит Рашьыҭ.
– Иабаргәузеи, имӡанрами! – лҳәеит.
– Иарбан каруаҭу иалыбхуа, ани акәу, ари акәу? – иҳәан, деиҭаналазҵааит.
– Уара иахьуҭаху, уара ишуҭаху! – лҳәеит Какашьа, абыржәымзар-абыржәы дынхьашьшьып угәахәыртә.
Рашьыҭ иоура-зоуроу афымца неигәылсызшәа днеилақыџь-қыџьит. Аха ишилшоз ибыз ихаԥыц нақәыргыланы иҽааиқәикит.
– …Абарҭ ушьҭа акыр инаскьахьоошь? – лҳәан, Рашьыҭ игәиҽанӡамкәа ҿаалҭит Какашьа.
Рашьыҭ ари азҵаара илҭаз иусқәа зегьы хнарбгалазшәа ибеит. Аԥҳәыс гызмал лгәы иҭоу аил-каара уадаҩзаап. «Сара аԥсра сақәгәыӷуан акәымзар, абри ашәымҭазы лареи сареи ҳаизыҟазаашьа заҵәык ауп Какашьа дзызхәыцуа ҳәа сыҟан. Аха сҩашьазаап, умбои лхаҵа дизхәыцуазаап!» — гәаныла игәы дынҭацәажәеит. Акы еиԥшымкәагьы иааицәымыӷхеит. Иԥсы ацамҭазы аӡәы днаихҭыгәлазшәа дынхыш-хыҵәеит. Аха ԥсыхәа ахьынӡамаз иԥшнымҵакәа иҽааижәагәан:
– Ушьҭа Қәҭешь инахысуазаргьы акәхап. Ари адәыӷба мыждагьы ашьеи-ашьеи неиқәҵо ауакәхым ишныҟәо! – иҳәан, мчыла игәалаҟара ааиԥсахын, дынкахәыцит.
– Дабиԥазаҵәын, аф исит! – лҳәеит ҩаԥхьа аҵанӡа даақәԥсычҳан. Абарҭ ажәақәагьы асырҳәқәа реиԥш Рашьыҭ игәаҵа инҭаԥсеит. Излеибоз ала игәыӷрақәа зегьы иҵабарахо далагеит. – Иашҭа данҭыҵуаз аҽны: «Сыӡырҭеи сыԥсырҭеи еилыбкаанӡа бысзыԥшыз. Зеиԥш ҟамло егьыҟам, сыҩны уаҳа счамҩахә зыҟам-лагәы-шьозар, бара макьана бқәыԥшуп, бхы бымражәын!» — абарҭ
ажәақәа заҵәык ааиҳәан, днеикәҟьашан, ашҭа дынҭыҵит, ихәылеикит! – лҳәан, лыцламҳәа аҵыхәа аақыџь-қыџьын, аҵәуара днаманакит.
– Акрыздыруа аҟәыш рыцҳа, бымбои ииҳәаз, «бхы бымражәын» – иҳәеит. Ԥшӡала дхынҳәааит! – ҳәагьы нациҵан, абни «бхы бымражәын» ҳәа Еныз инижьыз иҵыхәтәажәақәа игәыӷра ахацқәа наԥишьит.
Какашьа уаҳа ажәакгьы мҳәаӡакәа лҽеиқәырԥсаса даатәеит.
— Ушьҭа баргьы акыр бааԥсахьеит, бхи бцәарҭеи неилабкыр, хәыҷык иадамзаргьы бгәы аԥсы абыршьап! – иҳәан, аиарҭа еиҵысхуеит ҳәа даналага:
– Сгаӡареи сҟәышреи еилукаарц уҭахума, Рашьыҭ? – лҳәан, дҩагылан аиарҭақәа реиҵыхра дналагеит Какашьа.
Рашьыҭ ихәы-ижьы ҩеибаргылеит. Абыржәада ихьӡҵәҟьа нҭыцҟьааны илҳәахьеит ҳәа игәалашәомызт. Убри зынӡа ааӡарыҽха иԥсацара аацәгьанатәит. Сычҳара салҵуама ажәла нҵәеит иҳәартә инхыжжы-нхыжжит, аха иҽааизиган иҽынеиқәикит. «Лара лхала ҳиарҭақәа еиҵылхуеит!» — иҳәеит еиҭа игәырӷьара ааҵҩадахан.
Аҵых агәы еиҩнашаанӡа аӡәгьы дышьҭамлаӡеит. Ажәақәак неимырда-ааимырдаргьы, нас аҭынчра хьанҭыџьӡа инарыбжьаҳауан. Дасу рыгәқәа инар-ҭахәыцуа иаатәон. Какашьа, егьаумҳәан, лхаҵа дизхәыцуан. «Жәашықәса рыҩныҵҟала имашәырны акәзаргьы, знымзар-зны абри ахаҵа былахь быџьымшь ыҟоуп ҳәа сеимҳәацызт. Егьараан игәамԥхақәоз ансамхаҟаҵалозгьы, ибжьы наиаԥыжьны дсықә-мычуамызт. Есымша ибжьы ныҵакӡаны акәын дыш-сацәажәоз. Сыда аӡәы ԥсы лхац издырамызт. Ихы-иԥсы аҟара бзиа сибон, ахәаша! Аа, уажәы слахьынҵа сааганы сахьааҭанаргылаз. Ушьҭа уаҵәтәи амыш исзаанаго сзымдыруа ци-шәи рыбжьара сыбжьарханы днасԥырҵит. Зынӡа игәырҩагьы скрымызт, имцахә еиҿазкша ҵеик дихылшәазҭгьы. Аха уахьгьы анцәа
димырманшәалеит. Ишԥазури, илахьынҵа ус иҟазар акәхарын!» – лгәы дынҭахәыцуа дтәан Какашьа.
«Сара абыржәы сеиӷьны еимҟьарак соураны сыҟаӡам. Есиныҟасҵалакгьы, иналыҵазгалалакгьы схы-сгәы сҽахьысыгӡароуп. Ҵабыргуп, Еныз абыржәыҵәҟьа ауп амҩа данықәаҳҵаз, уи хәыҷык моу дукгьы иԥшӡамзар ҟалап сара уажәы сгәы иҭоу алацәажәара, ацәыргара, аха ианбанӡа сычҳари, ианбанӡа сҵәахри? Лара Какашьа лхаҭагьы илдырхьеит оумакала дшысҭаху. Ларгьы сылцәымӷӡам ҳәоуп ишыздыруа. Ус анакәха ацәанырра, цәанырроуп. Ацәанырра нызкыло ӡыхкыра ҟамлаӡац. Иахьа акәымзаргьы уаҵәы ицәырҵша азыҳәан, избан изсыргәагәара?» — Рашьыҭгьы абас дыцәгьахәыцуан.
Иаалырҟьаны аӡыхкыра ԥжәаны еижәхысланы инеилаҩҩаз аӡыҩры еиԥш дынхыхәхәеит Рашьыҭ. Аҭынчра агәы неиҩыххаа, Рашьыҭ иҟәардә днахан, Какашьа дналыдтәалеит.
Какашьа раԥхьашәа Рашьыҭ иҟазшьа зқәылҵара лзымдырит. Аха зынӡагьы иџьамшьакәа лҽааикәа-лыԥсеит.
– Какашьа, сара еилыскаауеит абыржәы блым-ҳаҟынӡа иназгарц исҭаху араҟа рацәак ишаҭыԥым. Насгьы сара ҽеила еилыскаауеит, Еныз амҩа хьанҭа, амҩа хара абыржәыҵәҟьа дышнықәаҳҵаз. Издыруеит Енызи сареи ҳаизыҟазаашьа ахьынӡаҵаулоу, иахьын-ӡеизааигәоу. Аха аҵәымыӷ жьакца еиԥш абри сгәахы иалоуижьҭеи иахьакәым, иацакәым акрааҵуеит. Ибамҳәакәагьы ушьҭак ааныжьшьа шсымамгьы бдыруазааит. Бара бымеида сымамкәа бзааигәахара маҳагьараны исыԥхьаӡоит, сҳәашьа маншәаламха-заргьы. Сара исыздырам саҩысҭаахә дысзыцәгьахоу, мамзаргьы саџьал сышәхымс илагылоу, аха бара быбзиабара ԥсцахак сымҭо схәаҽны самоуп. Саргьы хшара анцәа дсаҭәеимшьеит. Аргама избоит баргьы саргьы лахьынҵала ҳшеиԥшу. Абас ҩ-лахьынҵак
реиқәшәара, реиԥшхара ашәҩык рҟынтәи џьарак ауп иахьыҟало. Абри абас еиԥш еиԥшхаз алахьынҵақәа баргьы саргьы еицҳауит. Зынӡа схықәбыргылаӡеит, Какашьа акәымзар, сыԥшәма ԥҳәыс, сыҩны иҩнагылоу лзыҳәан абас аҳәара сара ишсаҭәамгьы здыруеит. Аха убриаҟара аҟынӡа сыԥсы сабырцҳауеит, сыԥшәмеи сареи егьаҳзеилымхыртә аҟынӡа. Еиҭасҳәахуеит, абыржәы исҳәо даарак ишсаҭәабымшьо здыруеит, аха сара уаҳа даҽа мҩак, даҽа ԥсеиқәырхагак сымаӡам. Абри шысҳәогьы сара заҵәык соуп издыруа. Абри сара сзыҳәан заҟа ихаҳәраҳатәу, хыхь анцәа ҳазшаз иқәтәоу ида аӡәгьы издырӡом. Ажәакала хатә ԥҳәысс бызгарц сҭахуп. Ҵабыргуп, ас аҳәара мариоуп, аха агәаӷьра хьанҭоуп. Бызкуа бзышьҭуа аҭагылазаашьақәа рацәоуп. Аха цәгьа нагӡа аҭыӡшәа камшәеит ҳәа ҟамлаӡац. Азныказы изаҳауа иџьаршьап, илакәыршьап, иҳа-ҭәаршьарым. Ԥу ҳзызҳәашагьы ҟалап. Ашәиԥхьыӡ ҳашьҭазҵақәогьы цәырҵуазар акәхап. Аха аԥслымӡ иалоуҭәаз аӡы алагылаӡом, иалыкәкәаны ицоит. Абзиа ахы шарҽеиуа еиԥш, ацәгьагьы ахы арҽеиуеит. Уи есымша ци-шәи ирыбжьахом. Мшы ссирк аҽны иҟалаз аамҭа иаӡҩап. Ауаагьы ҿы зқьы иҭрыжьыргьы, гәа-лашәара гаганы ирзаанхап. Ԥшӡала Еныз мышкызны дзыхынҳәыргьы, амҩа данықәлоз аҟәыш ажәа ибеиҳәаз игәалашәап. Еныз хаҵа ҭаҟьа-ҭасым. «Ишԥалурыз лхы лымражәит, — иҳәап. – Ҳаилахьынҵахәымзар акә-харын», — иҳәап. Уи азыҳәан, сара сышиашамгьы ӷарҭахәыс сышьҭихрым. Сара уахатәи аҵых хьанҭа, аҵых башҳак инагәыласҳәаз ауаз, бара ҽеила еилыб-каауеит ҳәа сбықәгәыӷуеит. Бҭахызаргьы сшьы, бҭахызаргьы сеиқәырха. Уахарнахыс слахьынҵа амаа зку бара боуп! – иҳәан, аҵаа зыхшәылаз аӡ-хьамԥш ахәараҳәа иршит Рашьыҭ. Уаҳагьы мҳәаӡакәа ихы ларҟәны даатәеит.
– Сара рацәак шысхымҵуагьы, иахьагьы-уахагьы аԥсра еиҳа сақәгәыӷуан акәымзар, абри аҩыза уара уҿы иҭыхны иуҳәап ҳәа сыҟамызт. Уара уԥҳәыс дыҟоуп,
уԥҳәыс лҭынхацәа ыҟоуп. Иахьа ахылҵ дшәымамзаргьы уаҵәы дшәоуп. Дышәмоуӡакәаҵәҟьа анцәа шәын-ижьрым. Шәынижьыргьы, сыԥҳәыс дсымԥсахыр ҟалом уҳәозар, уи уара иуусуп. Уара иуқәнаго, иушьашәалоу иуцназго дуԥшаап. Уареи сареи ҳаиқәнагам. Уара ажәлар еицырдыруа, хар змам, унеишь-уааишь ҳәа зарҳәо хаҵоуп. Сара уԥсҭазаараҿы ужәҩахырхара сылшарым. Иҩбахаз, ҳара уи аҩыза ҳзеилам џьысшьоит. Ихԥахаз, сара сыԥшәма макьана деибгоуп, дахьнеиша дымнеиӡац. Сара абыржәы, иагьаншам иагьаныхәлам, сҩагыланы уара суқәшаҳаҭхар, уи шәашьа, хҿыхшьа змаӡам гәнаҳа духоит. Аӡәгьы иҳаҭәеишьом уаргьы саргьы. Уара узшаз уисасуп, узлаҟәнысшьо, узла-саҭәасымшьо акгьы шыҟам удыруазааит. Ԥҳәыс разы хәыҷык ухы сахьадукылаз ҳаҭыр ақәсҵеит. Схы-сгәы азҭоуҵеит, ҭабуп ҳәа уасҳәоит. Сара хшыҩ гаӡала узлацәажәаз аус макьана заацәоуп ҳәа исыԥхьаӡоит. Уареи сареи ҳанасыԥқәа анцәа еилеиҵарц иҭахызар, уи хырԥашьа амамзар акәхап. Анасыԥ насыԥуп, алахьынҵа лахьынҵоуп. Еиҭа сҳәахуеит, анцәа ҳаиԥишьырц ҳзиҳәахьазар, ҳаиразҟхәитәуеит, ҳаԥсҭазаара еилеиҵоит. Аха ҿҳәара змам хҭыс ҟалаӡом. Зегьы аамҭак-аамҭак рымоуп, аццакра аҭаххарым. «Анаԥшҩы дхыршәҩуп!» рҳәоит. Иҳаҭәарымшьаша, иҳанарымшьаша, уара ууаҩреи уаҳаҭыри еицазкша аус ныҟәумган. Сара абриоуп уахатәи аҵых хьанҭа иналагӡаны иуасҳәарц исҭаху! – лҳәан, аҵәуареи агәырӷьареи деимаркуа даатәеит Какашьа.
– Сара сажәа сагәылахан, аҳәашьа сақәымшәазар ҟалап, Какашьа, акәымзар хәыжә-хәҵәа ҳәа, ҽадар-хәара ԥынҵарҟьара ҳәа абыржәыҵәҟьа абри аус ааиҵаҳамхыр ҟалом ҳәа аусҳәах. Ҳәарас иаҭахузеи, аамҭа иаԥыҩлатәым, иазыԥштәуп. Амала, ҳаиқәгәыӷуа ҳаҟазар, нас еиҳа сгәы сырҭынчуеит. Сара аҩысҭаацәа ирфаз ахәашагьы суаҩытәыҩсами абза гәырҩа сыҽзасыргарызеи каҳада-ԥҽыда. Абри аганахьала бажәа сыбҭозар, сара
ԥсраҽнынӡагьы сыбзыԥшуеит. Сара избоит зынӡа схы шыласырҟәуа, аха уи хьаазгаӡом, избанзар урҭ зегьы бара быриааиуеит. Ус акәымкәан, Еныз ԥшӡала иаарласны дхынҳәны дҟалозар, зегьы ирбо-ираҳауа еҳәшьас бҟасҵоит. Убри алагьы ешьеи еҳәшьеи рҳақи рыламыси сыцырхырааны мчыла схы зжәагәап. Бшысхамышҭра иҟоузеи, аха бысхасыршҭып. Ус сразҟыдаха зегьы злаӡо, зегьы зычҳауа абри адунеиажә агага еиԥш сықәзаап. Ус акәымхар, бажәа сыбҭарц сбыҳәоит! – иҳәан, лнапы аашьҭихын, аҟәымӷ злыҳәҳәоз иқьышә ахырҷарақәа инарыдикылеит.
Какашьа знык ԥсыра дыԥсын, лнапыҵәҟьа имхра даазыбзиамхаӡакәа, ахаан лхы иадлымбалацыз цәа-ныррак амҵәыжәҩа дныҵакны, даманы аҿынанахеит. Какашьа лнапы Рашьыҭ иқьышә иахьнадикылаз иаадымхӡакәан икын. Ларгьы уаҳа лыҽмырххакәа, ацәҟьа иакыз ардәына еиԥш, лхы анрааланы дтәан. Нас ашьшьыҳәа, ашьшьыҳәаӡа лнапы ааимылхын, лшьамхы инықәылҵеит. Зныкыр лхы лнапаҿы иаалган, абас ҿаалҭит:
— Нас уаха уеизгьы-уеизгьы ҿа сурҳәарц уҭахума, Рашьыҭ? – лҳәеит Какашьа, еергьҳәа лыбжьы нҭылкаан.
– Ааи, Какашьа, нас сгәы бырҭынчуеит. Сышуа-ҩытәыҩсоу, макьанагьы акы сшаԥсоу, бара сшыбҭаху агәра зго сҟалар, схы-сгәы ақәбзиахоит, сгәалаҟарагьы еихаҳахоит. Бзиа сызбо, бзиа избо аԥҳәыс адунеи дшысзықәу агәра зго сҟалоит. Ҩаԥхьа ҿыц сыҷкәынра хьабырҳәуеит, Какашьа! – иҳәан, абҩа даҷ еиԥш иҽынеихаирҳәит Рашьыҭ.
– Ибзиоуп, Рашьыҭ, уара ишуҳәаз иҟазааит. Ацәгьагьы-абзиагьы, ахьӡгьы ахьымӡӷгьы анцәа инапы иануп! – лҳәан, гәырӷьа лабжышзу, гәырҩа лабжышзу узеилымкаауа лылабжышқәа ҩхеибаҳәалеит. – Уи зегьы еилкаауп, аха уԥшәма ԥҳәыс дышумоу аума саргьы вартәас сшуго, мамзаргьы даҽак лзухәыцуоу? – лҳәеит, уажәраанӡа лгәы иҭаҵәахны илымаз азҵаарақәа хәыҷы-хәыҷла
иаацәырго.
— Сара вартәас ҳәа бара бгара анцәа исҟәырхуп. Уи аҩыза баргьы ибаҭәасшьом, сыхгьы иаҭәасшьом, Какашьа. Сыԥшәма лызҵаара аҭыԥ ақәҵара сара азин сымазааит. Уи лареи сареи наҟ-наҟтәи ҳԥеиԥш шыӡбоу, лара лхаҭагьы ушьҭа илдыруеит. Ажәакала, уи бара хьаас иҟабымҵан. Бара ибԥырхагоу, бара блазырҟәуа егьҟасҵом. Сбыҳәоит, Какашьа, убри аганахьала бгәы бырҭынчырц! – иҳәан, ҩаԥхьа Какашьа лнапы аашь-ҭихын иқьышә еиҭанадикылеит.
Рашьыҭ ибон хәыҷы-хәыҷла ацәашь еиԥш Какашьа аӡыҭра дшаҿыз. Лнапы иқьышә ишадкылаз иҟәардә даахан, рыԥсыԥқәа неилалартә дааигәаӡаны, дналыдтәалан, иарӷьа напы лшьамхы инықәиҵеит. Аха Какашьа лыҽлырҵысӡомызт. Лара ушьҭа илхымхәыцуаз лгәы мыжда ҭыҵны ицон. Лыблақәа амца шырхылаз ибон Рашьыҭгьы. Ашьшьыҳәа иқьышә иадкылаз лнапы аалеирҟәын, лӡара инапы накәыршаны еиҳагьы днеигәыдирӷәӷәалеит. Какашьа ҿылҭӡомызт, еиҳа-еиҳа лыԥсацара цәгьахон. Абыржәымзар-абыржәы дын-хьашьшьып угәахәуа Рашьыҭ игәышԥы дыҵашәаҟьаны дтәан. Урҭ зегьы-зегьы Рашьыҭ иԥсықәара акәын. Ушьҭа лоура-зоуроу игәҩарамкәа иара дшитәыз агәра игеит. Иарма напы лаԥхьа лгәы инадиҵеит. Нас хәыҷы-хәыҷла лгәы икыдӡсалоз лгәыԥҳәқәа рахь аҿынаирхеит. Лыҵкы аҳәынҵәрақәа рхаԥақәа аархиршәшәан ла-шәырҭаҭақәа ахьшь ашьаԥхыцқәа реиԥш инацә-кьарақәа налаирпеит.
Какашьа ажәак мҳәаӡакәа дахьтәаз аԥхӡы хьшәашәа налықәнаҭәеит. Лара ушьҭа уаҳа лылшаӡомызт. Ацәанырра аԥхыӡ ссир дырҩышьны дагахьан. Акыза-ҵәык аарла лҿы неихыԥхьан: «Ацәашьы…» — лҳәеит.
— Ус иҟаз, Какашьа, ацәашьы аркызар еиҳа сызхара бызбоит. Быԥшӡара иԥсеилаҵагоу бгәы аҟәашра, быхцәы
еиламгылақәа абарҭ зегьы алашьцара изалаҳ-ҵарызеи. Бара ушьҭа сара бшыстәу агәра ганы быҟа-ми? – иҳәан, Рашьыҭ Какашьа лқьышә иҽналаирԥсит.
— Ааи, а-а-и! Рашьыҭ уара су-тә-уп! – лҳәан, Рашьыҭ ихәда лҽынахылшьит.
Рашьыҭ уаҳа даамҳәалахаӡакәа хыма-ԥсыма леи-лыхра дналагеит.
— Сара, Рашьыҭ, сара сха-ла! – лҳәеит лыԥси-лыԥси еихьымӡо.
— Азин сыҭ, Какашьа, сара снапала беилысхыр џьанаҭ стәарҭахоит! – иҳәан, лыҵаҟатәи лхарԥ шкәакәа инаркны зегьы анаалшәих, лыхәда ҵҟәашаара иқьышә-қәа налеиҵеит…
— Схарԥ сшәумхын, Рашьыҭ, суҳәоит! – лҳәан, Какашьа дааӷьаҵәы-ӷьаҵәит.
— Ибшәызааит нас, ус сара еиҳагьы еиӷьысшьоит, амала ушьҭа бара бнапы ԥшқарахқәа рыла саргьы сеилыбхыр сҭахуп, Какашьа, бгәы иацәымӷымзар! – иҳәан, лхарԥ иҭамгылоз лгәыԥҳәқәа, асы бымбыл еиԥш иҟәашккараӡа лгәы аҟәашра инкыдшаҟьалаз днар-зыԥшит.
Какашьа ажәак мҳәаӡакәа, Рашьыҭ иблуз, ихарԥ, иҵаҟатәи маҭәақәа инадыркны иан дшаалыхшаз дааилылхит. Нас амшә еиԥш игәаҵаӷара еиқәаҵәа самсалха игәахәы икыдчылаз лхы даахан иналеикит. Ашьшьыҳәа, аԥсыԥ аҟара иласыз лхарԥ инацәкьарақәа наҵаиԥсеит. Ушьҭа аӡәгьы ацәажәара илшаӡомызт. Аарла зшьапы иқәгылаз ахаҵеи аԥҳәыси нхьашьшьын, акаруаҭ инықәҳаит. Акаруаҭ қьуан, акаруаҭ ӷызуан, аха уахатәи аҵых заҵәык акәын урҭ рыԥсацара шаҳаҭс иамаз.
«Ушьҭа сшьапы сацәымшәо сықәныҟәо сҟалахьан. Ахәылбыҽха Светлана заа дхынҳәит. Аҟалаа аныҟалаз адырҩаҽны ашьыжьымҭан Светлана Зоиа длыманы дцеит!» — абас далагеит Ҳараз амҩабжара инижьыз иҩымҭа.
Светлана дшааизҵәҟьа, ашә аалмыртыцкәа ашырҳәа сыҩхалан, сылԥылеит. Ашә аартны данааҩнала, ажәак мҳәаӡакәа сыхәда лҽынахаршәны аҵәуара далагеит. Саргьы иҟалаз сзымдырызт, лхы сааҩахан сналҿаԥшит. Лылаӷырӡқәа ҭыҳәҳәы дҵәуон.
— Иҟалазеи, Светлана, абри аҩыза быдсымба-лаӡацызтеи? – сҳәан, даасгәыдсыҳәҳәалеит.
— Сшәоит, сара даҽазны еиԥшымкәа сшәоит, уара сымаалықь! – лҳәеит дысҿамԥшӡакәа.
— Бзыршәозеи, Светлана, анцәа имч ала макьана зегь ҳаибгоупеи! – сҳәан, сааччеит.
— Уара суцәшәоит, Ҳараз! – лҳәеит, уажәы саау-лышьҭын.
— Уаҵәы ашамҭазы уаргьы саргьы ҳаиццоит апартизанцәа рыштаб ахь! – лҳәеит.
— Уи зынӡа ибзиами, бҵәуома, бгәырӷьароупеи! – сҳәеит.
— Ауп, аха Ҳараз уара уҟазшьеи уԥышәеи макьана еицәыхароуп. Исҳәарц исҭаху, апартизанцәа руси рзакәанқәеи рҵыхәала уара макьана аԥышәа иумоу маҷуп. Иашоуп, кавказаа ргәы умоуп. Ахаҵаразы шьҭахьҟа ушынеиҭамҵуа здыруеит. Аха даара иахь-шәарҭоу аҭыԥқәа рахь ареид уаларҵар ҟалоит. Раԥхьа аԥышәара ӷәӷәа уахрыжьуеит. Уара угәымшәареи угәыжәлеи злаҟоу ала уамхаццакыр ҳәа суцәшәоит, Ҳараз! – лҳәеит Светлана лгәы-лыԥсы зегьы нҭыр-кәкәааны.
— Акымзарак, абааш сҭабкыргьы зегьы акоуп ислахьынҵахәу сақәшәоит. Аԥышәа сымам, иашоуп, аха аԥышәагьы соуп. Шәара шәпартизанцәа зегьы рԥы-шәақәа рыкәа иҭаҵаны имааӡеит. Урҭгьы аԥышәа ахьроуз аибашьраҿы, ахымца ахьеиларҵоз амца ашыраҿы ауп. Саргьы ахәча сылаӡам, схаҵоуп ҳәа схы сшьоит, Светлана. Аҳаҳаи бгәы мбжьажьан, багьыс-цәымшәан, аиба икәакәар ахаангьы имбылӡац. Сара саб заҵәык иоуп инханы исымоу, егьырҭ сани саҳәшьеи рдунеи
рыԥсаххьеит. Саб дызлакым, сеибоуп ҳәа схы сыԥхьаӡоит. «Азаҵә лымкаала анцәа дихылаԥшуеит!» – рҳәоит. Агәра ганы сыҟоуп, иахьа исымам сани саҳәшьеи рыԥсы аума, бара иахьа зегь реиҳа исзааигәоу, исгәакьоу быҳалалра, быразра аума, џьара доуҳак, ҳақк шсыцхраауа. Издыруеит, агәра гангьы сыҟоуп хара имгакәа, ҳара ҳаԥсҭазаара амҩаҿгьы мрашәахәак шаныԥхало! – сҳәан, мчыла схы-сгәы аалаҟастәит.
— Амин, анцәа ду иуциҳәааит! – лҳәеит Светлана уажәы еиҳа лхы-лҿы лахҿыхрак нықәылҵан. – Уаҵәы иудыруазааит апартизанцәа реиҳаби уареи аицәажәара хьанҭа шшәымоу. Гәыла-ԥсыла уҽазыҟаҵаны уҟаз. Сара урҭ апартизанцәа рус-рҳәыс, реиҿыхырҭақәа зегьы ҿырҳәала издыруеит аҟынтә, иуасҳәарц, иуабжьызгарц сҭахуп даҽакгьы. Умыццакын егьа иугәаԥхо, иугәамԥхо ануаҳауагьы. Ачҳара умаз, уи аҵкыс еиҳау мчы ыҟаӡам. Уаҵәы аиҳабы унҭарԥшӡаны дуазҵаауа далагозаргьы, уи уара ихьымӡӷумшьан. Усоуп ишыҟоу апартизанцәа рзакәан! – лҳәан, Светлана аԥышәа илымаз ала ҽеила дсабжьеит. Саргьы убри инаркны аашаанӡа апар-тизанцәа реиҳаби сареи уаҵәтәи ҳаицәажәара ҩныҵҟала сҽазыҟасҵеит.
Светланагьы саргьы абна тоура ҳалаланы ҳнеиуан. Ушьҭа ашарагьы рацәак агмызт. Хәыҷы-хәыҷла алашьцара аԥсы нахыггон. Сара Ҷаҷали Охәуреии иреиҳау даҽа бнаршәырак ыҟоуп ҳәа сарҳәаргьы ихасҵомызт. Аха уажәы Светланеи сареи ҳазгәыҵа-ҳәҳәаз абнара атәы ҿыки-бзыки ирызҳәомызт. Аҵәраса реиԥш еилагылаз аҵлақәа сара избахьаз, издыруаз, сзышьцылахьаз, ахьацеи, ашәи, ахьеи, аџьи машәы-рынгьы џьаргьы ирылыскаауамызт. Ахаан исымбаӡацыз аҵла-жәлақәа рыла абна хҩан.
Еҵәа шәпеи, еҵәа ссеи зкыдбыӷӷалаз Урыстәылатәи ажәҩан ҵәцара, аҵлақәа унарылԥшны ажәҩан агәаҵа узаҵаԥшуамызт. Амала, сгәы ԥызҵәахьаз атыҩарҩар: «Уу, уу, уу» ҳәа ина-харамкәа абжьы ааҩуан. «Ҳаи, ашьашәы уҭарблааит, уара амышьҭацәгьа, абраҟагьы усышьҭаланы уаама!» — сҳәан, акы еиԥшымкәа иаасцәымыӷхан, сгәаҵа инҭысҳәааит. «Уу, уу, уу», — иааҟәымҵӡакәа гылҩак аҿышәҭа аҽаԥыражьны ицәаҭарӡыӡагаз абжьы ааҩуан. Сара ахымҩас уиаҟара сацәшәомызт атыҩарҩар абжьы заҟа сацәшәоз аҟара. «Исԥубаауазеи, иахьатәи слахьынҵа ахьыршо ҳаиԥылараҿы сманшәа-ламхашоу?» – сҳәан, гәаныла абни ҿеихак змамыз атыҩарҩар снақәыӡбеит.
Акыраамҭа ҳҩыџьагьы аӡәгьы ҳмеицәажәаӡакәа Светлана «лцыӷ мҩа» ҳаныланы ҳаауан.
— Даара угәуҽаныз. Ара анцәа иумҳәан, абри ҳазну амҩапа уныхшәар, ҳаӷеимышхара абаарра иаразнак уахәланагалоит. Абри апҟызра зҭашьшьы иҟоу, асаркьеиԥш аҳәира илубаауа зегьы ӡмахуп. Убра инҭашәаз аԥарԥалыкьҵәҟьагьы зылҵӡом! Иааҳа-кәыршаны аҵлақәа ирыҵатәоу зегьы ӡҟычроуп! – лҳәан, Светлана сарӷьа махәар аанылкылеит.
— Абас апапанҵҟәыр ахьыҟоу аҭыԥ аҿы апар-тизанцәа зланыҟәозеи, Светлана? – сҳәан, сналаз-ҵааит. Уи шызҵаара бзамыҟәыз иаразнак издырит, аха ихьшәахахьан, ажәаҭҟьара хыҭҟьарахахьан. Ус шсыхьыз сыҟазшьала Светлана илзымдыруа дауҟахыз. Аха илнмырԥшӡакәа саԥхьа дгыланы днеиуан.
— Апартизанцәа рымҩахәасҭақәа зегьы абас ауп ишыҟоу. Урҭ рзыҳәан мҩа мариа ҟалаӡом. Апартизанцәа злацаз амҩа, рышьҭа архара даара иуадаҩуп. Ане-меццәа уиоуп еиҳарак рыхәда ԥызҟо. Абри ҳәаа змаӡам аӡбаарра заҟаҩ анемец салдаҭцәа лбаанадахьоу удыруама, Ҳараз? Апартизанцәа абри абаарра ҵҩа змаӡам рыкәыршоуп. Урҭ рзыҳәан уи хымҩас злымҟьо кәалӡуп. Апартизанцәа рзы ари ҵа змаӡам абаарра
еиҳау хыхьчага рымаӡам. Уаха знык алашьцара абнара анамҽханак инаркны анемеццәа апартизанцәа ирышь-ҭалаӡом, избанзар ирдыруеит ргәырҽанӡамкәа, рыга-рҿы амырҳәаӡакәа абаарра ишылбаанадо. Усҟан цхы-раашьагьы амаӡам, избанзар шьапыргыларҭак ахьыҟоу хырӷәӷәарҭак ыҟаӡам. Ҳҩыза дҭаагоит шырҳәо, дара рхаҭақәагьы ӡааҟәрылоит. Аха ҳара ҳпартизанцәа рыхәмацәкьарак реиԥш ирдыруеит. Ирҵахьеит, рцарҭа-раарҭа рхырхарҭақәа зегьы. Дара рзыҳәан уахынлагьы ҽынлагьы зегьы рзеиԥшуп. Апартизанцәа ирдыруеит ашаха хаҳақәа рыла, аӷа данырзааигәахо. Уи апроцесс шыҟарҵо уара ухаҭа ублала иубараны уҟоуп. Урҭ зегьы уажәы узеиҭаҳәара салагом. Абриоуп уажәы апар-тизанцәа рыԥсҭазаара аҟынтәи ахыԥхьрак иуасҳәо. Ишысҳәаз еиԥш, наҟ-наҟ уара иубараны иуаҳараны уҟоуп, иҵегь зхыԥхьаӡара рацәоу апартизанцәа рыԥсы ахьҭаҵәаху аҭыԥқәеи рхымҩаԥгашьақәеи, ишеиҿкаауи, ишыӡбоуи, реиҿыхырҭақәа, реиласашьақәа зегьы! – лҳәан, уаҳа ацымҵакәа лҽаанылкылеит Светлана.
— Апартизанцәа рҭыԥи, аӷа дахьыҟоуи ирыбжьа-харызеи? – сҳәан, сеиҭаҵаа-ԥшааит.
— Ибжьамкәа, ианеиҵаха ҩажәа километра зыбжьам-харызеи. Аха апартизанцәа ргәыԥқәагьы дасу изызк-қәоу рыла ишоуп. Иҟоуп ԥыҭҩык аӷацәа рдәыӷбақәа ахьиасуа, дара рхаҭақәа рыштаб, рыскладқәа уҳәа ирзааигәаны итәақәоу апартизанцәа ргәыԥқәагьы. Урҭ зегьы хықәкык-хықәкык рымоуп. Дасу рыдҵақәа еиуеиԥшым. Иҟоуп ацҳақәа рыԥжәара иазку, иазҟазоу агәыԥқәа. Иҟоуп зынӡа аԥшыхәра мацара иазку даҽа шьоукыхгьы. Иҟоуп, аџьаԥҳаны зыҩноу аскладқәа ԥызжәо агәыԥқәагьы. Урҭ зегьы уажәы иаҳзеи-қәыԥхьаӡарым, избанзар еиуеиԥшым адҵақәа змоу агәыԥқәа рхыԥхьаӡара рацәоуп! – лҳәеит Светлана.
Саргьы уаҳа алаҿысымҭит. Ушьҭа ацәылашарагьы иналагеит. Нахьхьиӡа, жәҩангәаҵаҿ изықәшаз амзаҿа
агәы ҭырффа аҩада ирхан. Убри амза заҵәык акәын исгәалазыршәоз, ҳара, Тур ихәаа ҳамзаҿагьы. Ирҩа-ирҵәаҵәа аҩашәхак ракәын, ара атәым жәҩан икы-дызбаалоз амзаҿагьы, ҳара Тур ихәаа ҳамзаҿагьы. «Амзаҿа, амзаҿа, згәы ҳалал, згәы разы ажәҩан иаҵаку, исзааугозеи уаҵәтәи амыш гәахәоу гәалсу, гәыр-ӷьаҿҳәашоу?» — аамҭацк заҵәык сааҭгылан, амзаҿа сназҵааит. Аха амза кьагәа кыдын иӡыхь-ԥсыхьха.
Саԥхьа иаасыкәыршаны ауаҩы дылбааздоз аӡрычра агәҭаҵәҟьа, инакәараҵа-аакәараҵо арҟыра мҩа-хәасҭеиԥш инагаз апартизанцәа рымҩа маӡа ҳаныланы ҳнеиуан. Светлана уажәы-уажәы даахьаԥшны:
— Убас, убас, угәуҽанҵаны уааила, спартизан! – лҳәон днасыхәаччаны. Нас ашьшьыҳәа ҩаԥхьа лымҩа инацылҵон. Ишшара ианшагьы абри ҳәаа змаӡамыз абнара сыԥсы ыҵахан сылаԥш сзаҟәгомызт. Ҷаҷал ацәа ахызбаауан. Аха егьа аҵлақәа сылаԥш рыкә-сыршаҟьаргьы, џьара машәыршәа акәзаргьы имжәаз, ихьацаз, ишә-ҵлаз, ихьаҵлаз реиуа егьызбомызт. Амала аџьқәеи, зыхьӡи зыжәлеи сзымҳәоз егьырҭ аҵлақәеи аныцә реиԥш икала-калаӡа еилагылан. Уи аџь ҳәа сызҿугьы, ҳара ҳаџьқәа зынӡа иреиԥшӡамызт. Ҳара ҳахьа-ҵлақәеи, ҳаџь-ҵлақәеи рцәа жәпан. Уимоу, рӡацәақәа рхыхны ҳашьхымзақәа ирықәаҳҵон. Ал-ӡынрак иқәасуан иӡысуан, аха иара усгьы қәа цәыкәбарк ркылшәомызт. Урҭ зегьы уажәы сыблақәа ианаа-рыхгыла, саагәыԥшаа-хыԥшаан, ихьшәашәаӡа сгәы асырҳәы нҭанаԥсеит.
— Алҩа афҩы уаҳауама, Ҳараз? – лҳәан, Светлана даахьаԥшит. Убысҟан ауп ҵабыргыҵәҟьаны алҩа афҩы сԥынҵа анааҭнашьшьааз. – Аброуп зегь реиҳа ҳаӷа итәарҭа, адәыӷбақәа ахьиасуа аихамҩа иазааигәоу раԥхьатәи апартизанцәа ргәыԥ ахьтәоу! – лҳәеит алҩа афҩы ахьынтәаауаз аганахь лнапы налырххан.
— Алҩа афҩы хара ицоит рҳәоит. Аӷацәа алҩа афҩы раҳар, апартизанцәа рзыҳәан ишәарҭаӡами? – зҵаара
гаӡазу, зҵаара ҟәышзу сзеилымкаауа слазҵааит.
— Урҭ ари абаарра уахынла илалаӡом. Ҽынла апартизанцәа амца еиқәырҵаӡом. Уахынла адәахьы алашара шадмыркуа еиԥш ауп, ҽынлагьы амца шеи-қәырымҵо.
— Нас алашара анбадыркуеи? – сеиҭаналазҵааит.
— Алашара адыркуазаргьы, алашара злымԥхо аматериал еиқәаҵәақәа рыла ихырҩоит! – лҳәеит Светлана. – Даара иџьоушьаша илакәушьаша аҭыԥқәа ҟаҵаны ирымоуп ҳпартизанцәа! Ушьҭа аԥхьатәи агәыԥ ахьтәоу аҟынӡа рацәак бжьам. Знык ҳазнеир, нас ҽыла ҳдәықәыргалашт апартизанцәа рыштаб ашҟа! – лҳәеит аҵанӡа даақәԥсычҳан.
— Иааиуа шәарбанқәоу, уа шәаагыл! – иаалырҟьаны аҵла иқәтәаз анаԥшҩы ибжьы аагеит.
— Ажәҵыс шкәакәа! – лҳәеит Светлана ина-қәырццакны. Аҟарул, анаԥшҩы адырра риҭазар акәхап, ҩыџьа апартизанцәа еиқәных иааҳԥылеит.
— Аа, ари ҳажәҵыс шкәакәа лакәзаап! – рҳәан, Светлана днаргәыдрыҳәҳәалеит.
— Иҟоузеи иҿыцу иахеижьҭеи? – иаразнак дҵааит Светлана.
— Иаха асааҭ жәаҩа рзыҳәан анемеццәа рдәыӷба ҩажәи жәаҩа вагон аџьаԥҳаны шақәыз иԥыржәеит! – рҳәеит даара ргәы алаҟаны.
— Ҳара ҳганахь ӡәыр дхәума, ӡәыр дшьума? – дҵааит Светлана.
— Мап, мап, анцәа имч ала аӡәгьы акгьы имыхьит! – рҳәеит асалдаҭцәа аҩыџьагьы ҿык инеицҭацәажәан.
— Аринахысгьы шәдырҩатәгьы шәдырхатәгьы еиӷьхааит! – лҳәеит Светлана лгәырӷьара даам-ҿханакын.
Сара зынӡак снадгылаанӡа исызгәамҭаӡеит абнар-шәыра илагылаз ааигәатәи апартизанцәа рыштаб. Зныкыр ауп ианеилыскааз уи апартизанцәа рыштаб шакәыз. Аҵла
махәқәеи, аӡынгьы зыбӷьы камԥсоз аҵлақәа иреиԥшыз, сахьала иқәҵаз материалла иҭалаҳаны иҟан уи оумашәа аҵла быӷьқәа ирылар-ҩашьаны иҟаҵаз апартизанцәа рыштаб. Ҳаныныҩнала, астол дахатәаны ҭелла дцәажәон ҩажәижәабаҟа шықәса иреиҳамыз арԥыск. Уи ар рымаҭәа ишәӡамызт. Асысцәа зыхәда иахыз сахҭан палта кьаҿк ишәын. Излыхыз сыздырам, аха ӡын хылԥа ԥхакгьы ихан. Дызмилаҭыз ицәажәашьалагьы цқьа дысзеилымкааит, аха дшоу-рысмыз агәра згеит.
— Аҩыза амаиор, ари асалдаҭ ариабжьарак зыӡбахә ҳамаз, анемеццәа ирцәыбналаз Ҳараз Мқанба иоуп! – лҳәан, Светлана сышҟа данаахьаԥш, иаразнак сҽеи-дыԥсаланы саагылеит.
— Аа, уареи ҳареи ҳшеибамбацгьы, акыргьы ҵуеит ӡбахәла ҳаибадыруеижьҭеи! – иҳәан, Светлана амаиор ҳәа дзышьҭаз аҷкәын дҩагылан, снапы аасымихит. – Утәа! – иҳәан, астол иадгылаз аҟәардә ахь инапы наир-ххеит. Саргьы амаиор иажәа ҩбамтәкәа ашьшьыҳәа аҟәардә снықәтәеит. Амаиор иаԥхьа иқәгылаз ателефон аашьҭихын:
— Аҩыза аполковник, ҳазҿыз, анемеццәа ирцәыб-налаз асалдаҭ даарган, сара сҿы дыҟоуп. Ишԥаҟаҳҵари, уахь днаҳашьҭуоу… Ишьахәуп, ишьахәуп, аҩыза аполковник, зегьы еилкаауп. Ҳара ҳаниазҵаалак ашьҭахь ҩаԥхьа аҭел ҳаузасуеит! – иҳәан, ателефон аҭацәажәага нықәиҵеит.
— Бла ажьа акит, Ажәҵыс шкәакәа! – иҳәан, Светлана дналҿаԥшын, дааччеит.
— Иҟоуи, аҩыза амаиор? – лҳәан, даагәырӷьашәа Светлана амаиор днаиазҵааит.
— Аиҳабы Мқанба иҭҵаара ҳара азин ҳаиҭеит. «Игәра жәгартә, шәара шәзанааҭ дақәнагахап шәгәахәуазар, шәара шәҿы дааншәыжь!» – иҳәеит. Ус анакәха ушьҭа азин ҳамоуп аҩыза Мқанба аџьабаа уалаҵара. Уара уабанӡатәиу? Изларҳәо ала у-Кавказтәуп, ус аума? –
дҵааит амаиор.
— Ааи, сара Аԥснытәуп! – сҳәеит снаҵаҽырбашәа.
— Узмилаҭда? – иҳәеит.
— Саԥсуоуп! – сҳәеит.
— Аа, шәара шәуаа бзиақәоуп ҳәа саҳахьеит, рацәак аԥсацәа сышшәышьцыламгьы. Амала, шәлеишәа-қәагьы бааԥсуп рҳәоит, иахьынӡаҵабыргу сыздырам аха! – иҳәан, сынкылкааны даасыхәаԥшит.
— Ааи, ҳлеишәа дырбааԥсыр, ҳлеишәақәагьы цәгьахоит! – сҳәеит, схы-сҿы ччаԥшьк нықәсҵан.
— Ус иҟоу шәымацара шәакәӡам, ҳара зегьы усоуп ҳшыҟоу! – иҳәеит амаиор ахаара ихьыкәкәо. Ухьӡ ужәла зҳәо ҳәа шәҟәы-быӷьшәы акыр умоума? – дҵааит.
— Акымзаракгьы сымаӡам. Спартбилеҭ заҵәык акәын сгәы иадҵаны исымаз, аха уигьы анцәа иса-ҭәеимшьеит! – сҳәеит.
— Иахьзеи упартбилеҭ? – иҳәан, иааиԥшынҵаӡаны даасҿаԥшит.
— Анемеццәа санырк, уаҳа даҽа мҩак анысмоу, спартбилеҭ агәы сфеит, ацәа Днестро аӡиас иасҭеит! – сҳәеит, сгәи-сылаӷырӡи неилаҵәан.
— Апартиа салаӡамызт иҳәаргьы ҟамлози, аха иламыс изымхәшьадит! – иҳәеит амаиор иватәаз афицаргьы.
— Уаҳа ԥсыхәа амахарымызт. Ишԥаҟалеи усҟан-гьы? – иҳәан, изҵаара ахы сынҭеикит амаиор.
— Сытҟәаны санырга, спартбилеҭ ауп раԥхьаӡа ихьаа цәгьаха сгәаҵа иныҵалаз. Сдаӷьхеит, смаҭхеит, аха саагылазар сгәы иадыз еиқәырхашьа смоуит. Уи сыдырбалазҭгьы рԥынҵа ԥссаны рышьҭахьгьы иахьыршьуамызт, иара убраҵәҟьа инасгәыдҵаны сыршьуан, спартбилеҭгьы дара рнапаҿы иҟалон. Уи ус ишыҟалоз агәра ганы сыҟан. Аха спартбилеҭ аԥсра аҵкыс исзеицәахеит. Зны убыс иақәскит: «Мышкы сиит, мышкы сыԥсуеит, сақәӡааит хаҵала абри спартбилеҭ!» — ҳәа. Аха аҳәахәдеиԥш сыбжьаӡыр еиҳа, жәаҩык-жәохәҩык
анемеццәа сшьыр, сшьа кәапеила истоит ҳәа исыԥхьаӡеит. Убри аҵыхәтәаны исхәыцыз аҟны сагьаагылеит. Иҟалаз шыҟалаз, аиаша шәасымҳәар усҟан суаҩра башахон. Аа, абри ауп аиашаҵәҟьа. Ушьҭа шәара иахьышәҭаху ишышәҭаху сымҩоуп. Ашьауӷа сықәшәҵозаргьы сгәы каршәны исыдыскылоит! – сҳәан, маҷк сычҳара сналҵуама сҳәо аҟынӡагьы сын-хықәгылеит.
— Упартбилеҭ аномер угәалашәома? – иҳәеит амаиор иаалырҟьаны.
— Спартбилеҭ аномер шԥасгәаламшәо 34256 акә-гәышьан. Уи сара сгәы ишҭоу мацара исыцыԥсуеит! – сҳәеит.
— Уеиҭашьақәыргылара азҵаара уара наҟ-наҟ ухы шааурԥшуа, уҽшаԥсоутәуа акәхоит. Амала, иаҳ-цәымӡакәа аиаша ахьҳауҳәаз бзиоуп. Уи уара уцқьареи уиашареи, уҩныҵҟатәи удунеии аанарԥшуеит, иарҵабыргуеит, угәрагарагьы ҳаранакуеит! – иҳәеит амаиор. – Анемеццәеи уареи ишәзеибауз ҳаҳаит. Уигьы угәрагара еиханаҳаит. Иҳаилнаркааит умилаҭ хәыҷи уԥсадгьыли заҟа гәыкала урзыҟоу.
Сара уи сҭызҵаауаз афицар сихәаԥшуан игәра гаҵәҟьаны. Иоура-зоуроу акы дысзыҟандаз уҳәарын. Ихьаԥштәалаз ихахәы аҩада иқәҳәан, инаҳаракны иҵырффан. Иџьымшьқәа ҟаитаншәа икахәхәа-кахәхәа ибла ӷрақәа ирыхчынган. Ауаҩаԥшь гәыкы ззырҳәоз иакәын. Иоура, иҭбаара, иҭеиҭԥш, ичаԥашьа – ажәҩан иналыԥрааз амаалықь исахьахәра, исахьахәран. «Анцәа ахымҩас уацәихьчааит! Уан уара узыҳәан анцәа думыргәаҟын!» — сҳәан, гәаныла ныҳәаԥхьыӡқәак наишьҭасҵеит. «Ианаџьалбеит, дҭаацәарахарымашь!» — ҳәагьы аасхәыцит. Аха уи аҩыза азҵаара исҭартә сҭагылазаашьагьы ыҟамызт, насгьы уиаҟара сагь-изааигәамызт.
— Аррахь удәықәырҵаанӡа уқыҭаҿы унапы злакыз? Умыцакыкәа исзеиқәыԥхьаӡа, аҩыза Мқанба! – иҳәан,
иикыз икалам истол инықәыршәны даасҿаԥшит.
— Сара ақыҭаҿы сиит, ақыҭаҿы исызҳаит. Ақыҭа школ саналга ақалақь аҿы арҵаҩратә училишьче салгеит. Аха напыла аколнхараҿы аус зуан. Ус еиҳа еиӷьысшьеит. Нас, дук мырҵыкәа, апартиахь срыдыр-кылеит. Убри инақәырццакны ақыҭаҿы сҭаршынс салырхит. Убраҟагьы хԥаҟа шықәса аус зухьан еиԥш, ауп абри аибашьра дугьы шыҟалаз. Арра срымгарц азы аброн сыман, аха саанымгылакәа, схатә гәаԥхарала абрахь сҩызцәа зегьы ахьцоз саргьы сааит. Абри ауп сара иааркьаҿны автобиографиас исымоу! – сҳәан, иааркьаҿӡаны сажәақәа неиқәысҳәалеит.
— Ақәҿиара дуқәа узеиӷьысшьоит ҳара ҳпартизанцәа рыԥсҭазаараҿы! Ахьӡ-аԥша, аманшәалара, ахаҵара абарҭ зегьы насыԥс анцәа иуиҭааит, иуциҵааит! – иҳәан, дҩагылан снапы аасымихит.
Саргьы сгәалаҟа-схалаҟа, схылԥа аҵыс ҭаҳәуа санаадәылҵ, Светланагьы Зоиагьы уа исзыԥшны игылан.
— Иҟоуи, Ҳараз, «ни пуха, ни пера» — ус аума? – лҳәан, Светлана даасыдыххылеит.
— Усоуп, усоуп, аекзамен даара ибзианы исҭиит. Излазбаз ала «хәба» ҳәа ахәшьара сырҭеит ҳәа сыҟоуп! – сҳәан, сааччеит. Светланагьы уаҳа сыцымҳәакәа саалгәыдлыҳәҳәалеит.
— Сара ус ушыманшәалахоз цәала издыруан. Наҟ-наҟгьы, уаҵәгьы, уаҵәашьҭахьгьы уманшәалахааит! – рҳәан, Светланагьы Зоиагьы наҟ-ааҟ смахәарқәа ааркын рҿынархеит.
…Абас раԥхьатәи апартизанцәа ргәыԥ аҿы аԥшыхә-цәа рҟәра саларҵеит. Сара сымаха ахәы шлаанӡа сыԥсы ҭазаргьы исхашҭраны сыҟаӡам раԥхьатәи ԥшыхәра сҩызцәа саныргазтәи аҵых.
— Аҳы, ашьхауаҩ, уаха иаҳурбароуп ушышьхауаҩы иашаҵәҟьоу. Ҳамҩақәа хәҷык иуадаҩуп ацарҭа-аарҭақәа,
раԥхьа иуцәыхьанҭахаргьы, нас ҳаӡбааррақәа улацәа хҩаны, ушьап ԥынҵа мбааӡаӡакәа улсуа, ашашәа еиԥш уцо-уаауа уашьцылоит. Раԥхьашәа рацәак ицәгьахаргьы, аибашьра аҿыҵәҟьа иузымариахоит, аҩыза Мқанба! Уажәазы аԥышәа ду зоухьоу аԥшыхәцәа иҟарҵо-ируа ҽеила урыхәаԥшуеит. Шьаҿацыԥхьаӡа урышьклаԥшуеит. Ацҳа алаӷәымқәа ахьрыҵарҵо, ишрыҵарҵо. Аскладқәа амца рыцраҵашьа. Аӷа дахьтәоу, дыштәоу, имоу-ихӡу, рызнеишьа-рзааишьа, абз икышьа уҳәа, ара уажәы исҳәаз ахыԥхьрак ауп. Апартизанцәа еиҿыркаауа имҩаԥырго апроцесс, рԥышәа, рҟазара – зегьы-зегьы уаԥхьа иҵатәны ишьҭоуп. Ҳара ҳаибашьырц, ҳқәыларц-ҳқәыҵырц, ҳаԥсадгьыл ҳахьчарц азыҳәан ауп ҳзааз. Ҳәарас иаҭахузеи, аибашьраҿы ԥсҭбарада, акәтаӷь ԥымҽӡакәа иҳабжьабылгьо изыҟалаӡом. Аӡәгьы дыршьышт, аӡәгьы дырхәышт, уи ҳара зегьы ҳарзыԥшызароуп. Амала, сызго сга ҳәа ахымҩас уаԥымлароуп. Ашәақь мца ацәцашьагьы, аҿагылашьагьы, ахьаҵшьагьы удыр-уазароуп. Асалдаҭ зегьы дрықәгәыӷуазароуп, зегьы дырзыԥшызароуп. Агәаҟреи аԥсреи рлакҭа данҭагылогьы игәы каимыжьуазароуп, игәыӷра есымшагьы ицзароуп. «Аӡәы зегьы рзы, зегьы аӡәы изы!» — ҳәа рҳәо умаҳахьеи, убас ауп ҳара апар-тизанцәа ҳҭаацәара закәан ҩацас ишҳамоу! – иҳәан, сара сахьнанагаз агәыԥ аиҳабы, аполитрук дналаган, алекциа дысзаԥхьеит. Амала, сара сынасыԥ иакыз, апартизанцәа рҭаацәараҿы саазднагалаз зегьы ауаҩреи, аразреи, арыцҳашьареи рылан. Ухы-угәы ақәбзиар-тәуан. Уаҵәы иаашар, дара убырҭ урыцны ахы ушынаҿагыло удыруазаргьы, угәы аамҭрысӡакәа ԥхьаҟа уцон. Избанзар, уара иудыруан рыцҳарак уақәшәаргьы ушаанырмыжьуаз. Иара ихаҭа дышҭахо идыруазаргьы, иудыруан уара уеиқәырхара дшашьҭалоз. Сара убырҭ апартизанцәа ансацәажәа ашьҭахь, абааш иҭаз аӡәы иеиԥш схы сыԥхьаӡон.
— Уаҵәы ашамҭазыҳәан нырцәтәи актәи аихамҩа
алаӷәымқәа рыҵаҵашьа, иарбан аамҭоу ианрыҵаҵатәу, аџьаԥҳаны зқәу адәыӷба ааиреи, аихамҩа иаҵаҳҵо алаӷәым аԥжәамҭеи реиқәшәашьа атәы имыццакыкәа ихәыцтәуп, ишәатәуп, изатәуп! – иҳәан, уаҵәтәи ареид аиҿкаашьа зныз ахсаала аацәырганы астол инықәиҵеит ҳкомандир акапитан Сергеи Миронов. Убри аҵыхәала уаха ҵыхла амҩа иқәлараны иҟаз ҳпартизанцәа хәҩык ааин, ахсаала ҭыхны астол иахьықәыз иаадгылеит. – Аибашьраҿы ахы уанаҿагылоу, иҟалоит узқәымгәыӷуа, уззыԥшым аҭагылазаашьақәа. Ҳара ҳахьынӡахәо, аҭыԥ аҿы иаҳҵароуп, ҳаззыԥшым рыцҳара дук ҳмыхьырц азыҳәан. Аа, уаҵәтәи ареид адҵа ирымоу аҭыԥ ҭҵааӡам. Иҟалоит убри ҳара адинамит аҵаҳҵарц ахьаҳҭаху аҭыԥ аҿы, анемеццәа гәҩарас иҟаҵаны иахаҩозар. Убри аҟынтә аҭыԥ цқьоу ицқьаму заа аԥышәа змоу аԥ-шыхәҩцәа ҩыџьа иреиҳамкәа игәарҭароуп, иҟоу-иану еилыркаароуп. Нас ауп аихамҩа алаӷәым аҵазҵо аспециалистцәа андәықәло. Абри аԥшыхәра аус шәыдысҵоит, алеитенант Скварцови Мқанбеи. Егьи, аихамҩа адинамит аҵаҵара шәыдуп, уи аганахь ала абаҩ хызҟаҟаахьоу Журавлиови Карцови. Убри ашьҭахь абри ахсаала шәеиҭахәаԥшырц сҭахуп, аихамҩахь анеишьа-ааишьа цқьа аилкааразы. Абаарра илгоу даара ишәарҭоу мҩахәасҭақәоуп. Ицәгьоуп иара убасгьы аихамҩа ахьыԥжәатәу аҭыԥгьы. Уа ахалара ус имариаӡам, даарак иҳаракымзаргьы, аихамҩа ахәы иқәганы инагоуп. Шә-метрак раҟара ҵла гылаӡам, ус гәаҵаӷара иузааиуа аҳаскьын бааԥс гыланы иҟоуп. Убри аҳаскьын бааԥс ҳәа сызҿу ахы иархәатәуп. Алаԥш-ҿаԥшы ыҟанаҵы уахь ацәырҵра шәарҭоуп, аӷацәа рылаԥш уҵашәар ҟалоит. Ари аҩыза аус иаци-иахьеи ижәымбеит, аханатә аахысгьы шәнапы злаку ауп.
…Аҵых агәы анааиҩнашоз ҳдәықәлеит. Аҵых каххаа агәыр каршәзар иубартә илашан. Октиабр мза аҽааиҩ-шамҭазыҵәҟьа акәын. Ушьҭа аӡынра шааигәахаз удырыртә
адгьыл шьацан, аԥшагьы аҟәымыӷ на-лыҳәҳәахьан. Аҵых убриаҟара иҭынчын, аҵлақәаҵәҟьа рцәажәабжь уаҳауаз џьушьон. Аха сара ари аҵых аҿы Тур ихәтәи аҵых сгәалазыршәоз ҳәа изаҟаразаалак акгьы сԥыломызт. Зегьы-зегьы хаарадазшәа збон. Убриаҟара сара сзыҳәан игәырмаҷган, игәалаҟара бжьыхган. Егьаумҳәан, ухәдацәа аҟынӡа ахьы уа-ладыртәаргьы, урҭ зегьы атәым жәҩан аҵаҟа уара узыҳәан зегьы тәым-уаароуп.
Ҳаԥхьа игылаз Журавлиов ишьҭра ҳхыланы ҳнеиуан. Убриаҟара ҳгәыҳҽанҵаны ҳшьаҿақәа еихаагон, абна ду ахь узланеиуаз аҭшәаррақәа зегьы абызкаҭаҳа еиԥш ирԥыракнаҳаз ашашәа хаҳақәа ирыкнаҳаз аҵәҵәа хәыҷқәа знымзар-зны машәыршәагьы ҳаркьымсӡеит. Сара урҭ аҵәҵәа хәыҷқәа знымзар-зны машәыршәагьы ҳаркьымсӡеит. Сара урҭ аҵәҵәа хәыҷқәа икнаҳаз змааназ сыздырӡомызт. Аабыкьаӡа ауп Светлана иансалҳәаз. Урҭ ашашәақәа ахьбыжьдаз аҭыԥқәа здыруаз ракәымзар, имҩасуаз аӡәгьы ибарҭаӡамызт. Знык ашашәа данахькьыслак, аҵәҵәа хәыҷқәа арҵәаа-сырҵәааҳәа инеибарҳәҳәон. Аҵәҵәа хәыҷқәа рыб-зоурала заҟантә анемеццәа ԥшыхәцәа дырҭаслымхьааз ҳпартизанцәа. Урҭ изларҳәо ала, еиҳарак уахынла егьа дыԥшыхәҩ дузаргьы, егьа аԥышәа имазаргьы, арҭ аҵәҵәақәа ицәымыҳәҳәакәа абаарра дзылсуамызт. Абаарреи арҭ ашашәа хаҳақәеи, ашәақь хаҳа иаҩызан анемеццәа рзыҳәан.
Макьанагьы ашара акыр шагыз ҳнеиит ҳҭыԥ аҿы. Рацәак убраҟа ҳаанымхакәа, егьырҭ уа иааныжьны Скварцови сареи аԥшыхәразы амҩа ҳақәлеит. Абна аҵыхәа анаанҵәа, ани аҳаскьын бааԥс зқәиааны иҟаз адәышкәаӷьаз ҳанаадгыла:
— Ушьҭа ҳҳәазаны аҳәира ҳалаланы ҳнеилароуп! – иҳәеит Скварцов. Мап зҳәодаз, иара иакәын аԥшыхәразы аԥышәа ду змаз, ииҳәоз сацныҟәон. Ҳавтоматқәа ҳмашьхәылҵ инахаршәны ҳҳәазаны аҳаскьынра ҳнылалеит.
Нас зынӡа ибжьы ныҵакӡаны:
— Амзаҿа ахькыду унавԥшны аихамҩахь уԥшы! – иҳәеит Скварцов, ихы насҿеикын. Саргьы сыԥсы ӡаны схы хәыҷӡак иҩышьҭысхын адәыӷба аихамҩахь снаԥшит. Ажәҩан днадызбалеит зшәақь зыхәда иахшьны аихамҩа иқәланы илеи-ҩеиуаз анемец салдаҭ. Ашәымҭак: «Абри асалдаҭ уажәы шәақь ҭмырҟьаӡакәа ктәыс сара дсоур кышьас исҭарызеи?» — ҳәа сгәы сынҭахәыцит. Аха сызҵаара сагәылахан, аҭак сзыҟамҵаӡеит. Ихәахәаӡа инасаԥыгашәа саԥхьа аҳәира илаиаз снаихәаԥшын:
— Дызбоит! – сҳәеит.
— Цқьа дубома? – деиҭасазҵааит.
— Ааи, ибзиаҵәҟьаны дызбоит! – сҳәеит.
— Ибзиаҵәҟьаны дубозар, абни африц, ига-иҿы амырҳәаӡакәа дыкны, днеилышьны аштаб ахь дгатәуп! – иҳәеит, Скварцов.
— Дгатәызар, дгатәуп, цәажәарас иаҭахузеи. Азин сыҭ, аҩыза алеитенант, убри аус анагӡара? – сҳәан, аҳәира сшылаиаз сызгәаамыгӡаӡакәа сныҵхахеит.
Скварцов инапы сызқәа инықәирӷәӷәан: «Уа ушьҭаз, уҽумырҵысын! – иҳәеит, ибжьы зынӡа иныҵакӡаны. – Цқьа усзыӡырҩны игәынкыл иудысҵо адҵа. Уаргьы абз дыкны данааугаша ҟалап, ари ҵыхәтәантәиӡам. Уажәы уара усыхәаԥшла снеишьа-сааишьа, икышьа, иҳәынҷашьа сара ишыҟасҵо. Уи аԥышәа ушьҭан, уара ухала уанцо ухы иаурхәарц азыҳәан. Сара анемец салдаҭ дҳәынҷаны данышьҭасҵалак, иаразнак унеиуеит цхыраара. Аа, исымх абри ашаха-па. Ихы изымдыруа данышьҭасҵалак, иаразнак инапқәа неиларшәны ишьҭахь иҿоуҳәоит. Ихы идыруа дҟалаанӡа дҳаманы абнара ҳҽаҳҭоит. Абри еилкааума, асалдаҭ, Мқанба?» — иҳәан, слымҳа дынҭацәажәеит.
— Еилкаауп, аҩыза алеитенант! – сҳәан, сахьышьҭаз сымаҿа схы инадыскылеит.
Скварцов уаҳа ажәакгьы мҳәаӡакәа, снапы ларҟәны
инасываиҵеит. Ирезинатә жьаҳәа имаҟа инавҵеиҵеит. Иаҳәызба хәыш неиҿыҵакны, дҳәазаны иҿынеихеит.
Аиаша уасҳәап, сахьашьцыламыз, абыржәада сахьақәымшәацыз акәу, еиҭаҳәашьа змамыз цәаныррак саамҽханакит. Раԥхьатәи сцәанырра адунеи азна, бзиа ҵыхәала Скварцов ихаҵареи иласышьеи саҵашьыцит. Иҩбахаз – ахаан схы иадсымбалацыз гәымшәарак хаҵарак сазыҟанаҵеит. Ԥсрак, рыцҳарак, машәырк зынӡагьы иҟоуп ҳәа сҟамлаӡеит. Схы нышьҭыхны Скварцов дҳәазаны дахьнеиуаз сахьихәаԥшуаз аҟәа-раҳәа срыхьыҭшьызшәа сышьҭҟьаны сцо салагеит. Аха сгәы неиқәҳәаланы, ичҳаны, сылаԥш неихмыршәаӡакәа Скварцов сихәаԥшуан. Аихамҩа арельсқәа ирыб-жьаланы илеи-ҩеиуаз анемец салдаҭ иныҟәашәа аамԥсахӡакәа, игәы каршәны зны дааҭгыло, нас иныҟәашәа еиҭанацҵо алеи-ҩеира даҿын. Скварцов иҽаҿаршәны аҿыбгара днаҿысын, аихамҩа авараҿы аҵла кьаҿ хәыҷқәа еилачны игылаз иҽынарылаӡаны даатәеит. Уажәазы иара сара схаҭагьы цқьа дызбаӡомызт. Гәынхәҵысҭала ицәаара снахьыԥшуан.
Анемец ҟарул даахынҳәын, Скварцов дахьтәаз шыҟаз ашьшьыҳәа иҿааихеит. Скварцов арельсқәа дахьрыватәаз дааивсын, хәбаҟа ҽышьахәар даас-кьахьаны еиԥш, дангылаз, даныкшаз ҳәа акгьы абаха самраӡакәа, абжьас еиԥш дҩаҵҟьеит, убри акәхеит. Анемец салдаҭ дынхьашьшьит. «Аҳа Ҳараз, абыр-жәшьҭоуп уара ууал ԥшьа анагӡара аамҭа!» — абри сгәаҵа инҭысҳәаан, смахәҿа иакәыршаз сшаха-пеи, савтомати насырманшәалан, ахьшәҭҳәа аихамҩа снаныххылан, уаҳа ажәакгьы насыхәылмыршәаӡакәа, зҽеиҵҳәаны арельсқәа рыбжьара ибжьажьыз анемец инапқәа ишьҭахь инеиларшәны иааҿасҳәеит. Скварцов знык снеиҿаԥшит, уаҳагьы иаргьы акы аҳәаха иам-раӡакәа, асалдаҭ дырҳәазаны дсыманы ахшьыра сынҭалеит. Абри убриаҟара иласхеит, убриаҟара иманшәалахеит, шәымҭақәак инарылагӡаны ҳнемец
деимакы-еиҿакны дҳаманы абна атоура ҳаҽнаҳҭеит.
Рацәак мырҵыкәа, итҟәаны иаагоз анемец салдаҭ иԥсы анилала, иҿы бинт еилаҳәарак нҭаџьгәаны дҳаманы амҩа ҳнықәлеит. Ҳҩызцәа Журавлиови Карцови ахьтәаз ҳанааи, аарла ацәылашарагьы иалагеит. Журавлиов анемец бызшәазы зынӡа дыҭ-рамымзаргьы, хар имаӡамкәан иагьиҳәон, иагьиаҳауан. Еиҭагаҩысгьы изныкымкәа аҿахәҿыхцәа дры-цхыраахьан. Уажәы анемец салдаҭ дыкны даннаага, иара Журавлиов идҵала анемец инапқәа ԥҳартлеит, иҿы иҭаз абинтгьы ҭаҳхит. Аҿахәҿыхра далагеит иара Журавлиов ихаҭа. Аамҭа маҷ ирымаз иналагӡаны анемец идырҳәеит, анемеццәа ахьтәаз аҭыԥ, дара аихамҩа ԥыржәарц ргәы иахьҭаз иазааигәазу акыр инаскьагазу. Иацәымҩашьо агәра ргеит, адинамит аҵарҵарц ргәы иахьҭаз аҭыԥ анемеццәа шацәыхараз. Ацҳа зыхьчоз анемец салдаҭ иҳәеит иара дахьықәгылаз адагьы, иара иидыруа даҽа хыџьарагьы, инаскьаганы иҵегь аҟарулцәа шықәгылаз. Аҟарулцәа рыбжьара километрак-километрак шыбжьаз. Идырҳәеит иара убасгьы уаҟатәи рыштаб аҿы заҟаҩы асалдаҭцәа ыҟаз, атанкқәа, абзарбзанқәа уҳәа, егьырҭ аибашьыга арбџьар заҟа рымаз. Ушьҭа ҽеила еилыркааит Журавлиови Карцови адинамит ацҳа иаҵараҵараны иахьыҟоу акәша-мыкәша шәарҭа дук шыҟамыз. Убри иаҷыданы анемец салдаҭ иҿахәы аниҿырхуаз иҳәеит, уаха ашамҭазы џьаԥҳаныла иҭәыз ҩажәи жәаба вагон зыцраҳәаз адәыӷба аниасуаз аамҭагьы. Ҳпартизанцәа злаццакуаз ала, анемец салдаҭ уаҳа зҵаарала дых-ҭамкыкәа, ишзахәоз ирласны рымҩа иқәлеит. Анемец салдаҭ излеиҳәаз ала, даҽа сааҭки бжаки рыла ииасуан афронт ахь ицоз адәыӷба.
Журавлиови Карцови аихамҩаҿы ианнеи, ишшара ишахьан. Даҽа ҩынҩажәа шәымҭа рыла иааиуан адәыӷба. Арельсқәа рҿы инеихык-еиҵыкны ҩ-динамитк аҵарҵар акәын. Убри аҟынтә аамҭа ласцәаны иры-дыӷәӷәалон азыҳәан, аҩыџьагьы халеит ахәызқәаҿы. Ҩажәа шәымҭа
рыла аҩыџьагьы адинамитқәа рхианы арельсқәа инарыҵаҵаны, иаразнак хыхьынтәи рҽыб-ӷарҵеит. Даҽа жәа-шәымҭак рыла абна анҵәамҭаҿы инеины рҽынкарԥсеит.
Адәыӷба х-шәымҭак иагханы иааит. Арҵәааҳәа адәыӷба аҳәҳәабжь анга, Журавлиовгьы Карцовгьы ргәеисыбжь рлымҳақәа ираҳауа иалагеит. Урҭ шә-процентк рдинамитқәа шеибгаз шырдыруазгьы рҽыр-зышьақәкуамызт. «Иудыруазеи, зеиԥш ҟамлац егьы-ҟаӡам. Изыхҟьа-ԥҟьалакгьы адинамитқәа еибамгар? Нас, уи ахьымӡӷ, уи агәырҩа ахгара абанӡауадаҩхо. «Рыдҵа рзынамыгӡеит!» — рҳәозар акәхарын реи-ҳабацәа. Уи аҟынгьы иаанымхаргьы ҟалон. Имариазма ҩажәижәаба вагон џьаԥҳаныла иҭәыз, афронт ахь ицоз адәыӷба акгьы рзазымуӡакәа ииаҩрны ицар. Ҳәарас иаҭахузеи, уи аҩыза агха дуӡӡа ранармыжьыргьы ҟалон. «Реилымгара, рзымдырра иахҟьеит!» — рҳәозар акәхарын. Абри акзаҵәык ргәы анҭҳәааха раӡеит. Иԥшызар адәыӷба аԥсы агәы икылахо, иҳақь-ԥсықьуа акаршәра аҽықәыршәны иаауан. Журавлиовгьы Карцовгьы рыԥсы ргәы икылахо аамҭацқәа рыԥхьаӡон. Ус ашара агәы нкылжәаны адәыӷба адинамитқәа ахьыҵарҵаз аагәыҵанаҳәҳәеит. Уиакәхеит. Иҟалеит, аха ишԥаҟалеи уҳәарауазеи! Анцәа злыԥха ҳаура! Адгьыл иазышьҭымхуаз џьаԥҳаныла еиҵарпапаз, зхи-зҵыхәеи еиқәҳәаламыз адәыӷба дуӡӡа ҭҟәацит. Авагонқәа ԥыхха-жьыхха хланҵы инҭалеит. Адәыӷба иаразнак амцмбз нахыҵәеит. Авагонқәа ирықәыз аснариадқәа аԥыжәжәара иалагеит. Дгьыли-жәҩани неимаҵәеит уҳәартә аӷлҩа еилаҳанто аҿыҩанахеит. Макьана зыԥсы ҭаз анемец салдаҭцәа рхы ахьхаз иҩит. Егьырҭ акәҷар реиԥш еихышь-еиҵышь иҟәаҟәаны еилажьын.
Аҭҟәац быжьқәа зхы еиларгаз хҩык анемец салдаҭцәа иҩны ҳара ҳахьиазҵәҟьа рхы ҳақәкны рҿаархеит.
— Макьана уҽумырҵысын. Иҳавсны рҿанынархалак,
убысҟан имшьыкәан рытҟәара ҳҽазаҳкып! — иҳәеит Карцов Журавлиов ихы наидикылан. Анемец салдаҭцәа ахҩыкгьы ишзахәоз рыԥсы ргатәха ианаарывала, иаразнак Карцов савтомат дназыҭрысит.
— Умыццакын, макьана иаамҭам! – иҳәеит Журав-лиов. Иаргьы иаразнак днышьхныԥсылан, иавтомат импыҵарӷәӷәаны иҽааникылеит. Анемец салдаҭцәа рывсны ҩажәаҟа метра инаскьахьаны:
— Шәымҵысын, шәыԥсит! – иҳәан, Журавлиов ибжьы рацәак иаԥмыжькәа нарышьҭаҿиҭит. Иаразнак иара убраҵәҟьа инадырсызшәа инышьхныԥсылеит.
— Аҳа, ушьҭа иулшалакгьы азин умоуп! – иҳәеит Журавлиов, убриакәхеит. Иара Карцов ихаҭагьы изгәамҭаӡеит дшынарыдыххылаз.
— Шәабџьарқәа кашәыԥса, мамзар ԥсроуп ишә-ԥеиԥшу! — Карцов урыс бызшәала ииҳәаз дара рзы ишҵысбызшәазгьы, аттаҳәа рывтоматқәа нкарыԥсеит. Карцов алаапк еиԥш днарыдыххылеит. Шәымҭақәак инарылагӡаны инаиаԥицан, абна агәы рыҽнарҭеит. Аџьаԥҳаны мҩазгоз адәыӷба авагонқәа амцабз рыкә-ҵәишон.
— Зегьы алакә еиԥш ауп ишыҟалаз. Ҳвагонқәагьы пату рықәаҳҵеит, хҩык анемец салдаҭцәагьы ҳха-шәалеит! – иҳәеит Журавлиов, абаандцәа рышьҭахь дгыланы дахьнеиуаз.
— Анцәа ду имчала зегь маншәалахеит, ҳшым-гәыӷуаз ала! – инациҳәеит Карцовгьы.
— Аус маншәалахарц иақәнакыр ега иуадаҩзаргьы аҽармариоит. Аа, уажәы авагонқәагьы бӷаҳҵеит, анемеццәагьы «ажәеиԥшь» иҳаиҭеит. Абри ҟалеит сааҭбжак ахи-аҵыхәеи рыла. Абас иҟалеит ҳәа аӡәы иоуҳәаргьы изхаҵарым! – иҳәеит Журавлиов, игәа-лаҟара иахылҵыз игәырӷьара ихыҵәо.
— Абринахысгьы ҳпартизанцәа анцәа ирман-шәалалааит! – инацирӷызит Карцов.
Сааҭки бжаки реиҳа мҵыцкәа, Скварцови сареи ҳахьтәаз ҳанаахьаԥш, шә-метрак аиҳа набжьамкәа Журавлиови Карцови рԥыхьашәа раԥхьа иргыланы ишааиуаз ҳалаԥш нарықәшәеит. Ҳҩыџьагьы ҳҩеи-баргылан ҳнарԥылеит. Сара аҵлақәа ршьапқәа ирыв-ҵиааны иҟаз аҭәабаш аасԥын:
— Шәдырҩатәгьы шәдырхатәгьы еиӷьхааит! – сҳәан, сарӷьа напы азна аҭәабаш искыз Журавлиов инеи-гәыдсыԥсалеит.
— Ари змааноузеи, насгьы убызшәала иуҳәаз иаанагозеи? – иҳәан, Журавлиов дааччеит! — Џьара оумак уҳәазаргьы ҳаздырам! – ҳәагьы нациҵеит.
— Ҳара ҳҿы ус қьабзыс, ҵасыс иҳамоуп. Ашәа-рыцацәа ахьнымҩахыҵыз ихианы ианыхынҳәлак абас ашьац, мамзаргьы аҳаскьын ргәыдрыԥсалоит, ушьҭан-тәи рымҩахыҵрагьы анцәа ирманшәаларц! – сҳәеит иахьынӡасылшоз еилыркаартә.
— Аа, еилкаауп, еилкаауп. Анцәа аринахысгьы ҳирманшәалаҵәҟьалааит. Уажәы хҩык роуп иаҳ-ԥыхьашәаз, аха ушьҭантәи жәаҩыкхааит! – иҳәан, анцәа днаиаматанеиит Журавлиов.
— Амра атыҩ ианаклак, лада дыҟа, ҩада дыҟа, аԥсуаа зегьы гыланы амра аихсра иалагоит…
— Амра зыхдырҟьозеи, уара Мқанба?! – иҳәан, иџьшьаны дсазҵааит Карцов, сажәа анагӡаха сымҭакәа.
— Амра ршьырц акәым, аха еиқәдырхарц еихсуеит! – сҳәеит снеиԥыҩлан.
— Нас амра изеихсуазеи жәларык? – сеиҭанҭиҵааит Карцов.
— Атыҩ иакыз амра аҟынӡа, абасҟаҩык зегьы ахьеихсуа, хык зынамӡаргьы даҽа хык шԥазынамӡари, атыҩ шԥарзахымцари ҳәоуп изеихсуа! – сҳәеит, сажәақәа рҵакы иеилсыркаарц даара исҭахны.
— Ах, вот оно что! – иҳәеит ибызшәала зныкыр зны игәи-игәаҵәеи неилысын.
— Абри сгәалазыршәаз, абасҟаҩык зегьы анцәа
ҳахьиҳәо аӡәы ҳҿаҳәатәы анцәа «аминк» шԥацимҳәари ҳәоуп! – сҳәеит, сажәабжь хәыҷы ахьсықәҿиаз сгәы ааҟанаҵан.
— Шәара даара иџьшьатәу жәларуп! – иҳәеит Журавлиов, сыжәлар рҿаԥыц ҳәамҭа хәыҷ ааигәаԥхан. – Даара иҟәышӡоу милаҭуп шәара! – абасгьы нациҵеит. Убригьы адунеи азна сгәы иаахәеит. Маҷк иадамзаргьы сара исыбзоураны суаажәлар рыбзарӡы атәым уаа, атәым жәҩан аҵаҟа иахьырҳәаз.
Ишысҳәахьоу еиԥш, еицдәықәлаз аҩызцәа зегьы ҳхы-ҳгәы алаҟаны ахәылбыҽха ҳҭыԥ аҿы ҳаагәарлеит. Иаагаз анемец салдаҭцәа аԥшьҩыкгьы, дара реилкаареи рыҭҵаареи иазкыз «агәыԥ ҷыда» ҳәа изышьҭаз ашҟа идәықәырҵеит. Аухаҵәҟьа ҩбаҟа сааҭ ҳаԥсы анаҳшьа ашьҭахь, ҳахьцаз иаабаз иҳаҳаз, аоперациа иамҩаԥ-гашьахаз, иаҳнеишьахаз, иҳааишьахаз зегьы рҵыхәала, ҳпартизанцәа ргәыԥ аиҳабы Хазаров иҿы аицәажәара ӷәӷәа ҟарҵеит. Журавлиови Скварцови напхгара ззыруаз имҩаԥаагоз аус даара ибзианы ахәшьара аиҭеит. Убри анаҩыс Хазаров саргьы лымкаала ҭабуп ҳәа сеиҳәеит. Сымшәа-смырҳа сыдҵа анагӡара ианаамҭаз иахьсылшаз. Ҳәарас иаҭахузеи, уи аҽхәаԥхьыӡ сара амҵәыжәҩақәа снаҭеит. Ушьҭантәи сыдҵа еиҳагьы еиӷьны, еиҳагьы ирласны анагӡара сазыҟаиҵеит.
— Ушьҭа уаҵәашьҭахьынӡа аԥсшьара азин шәымоуп. Еиҭашәыдысныҳәалоит! – иҳәан, ҳнапқәа ааҳамихит. – Ишԥоубо, аԥсуа, узанааҭ ҿыц? Исхамышҭи ужәла! – днеиԥхьхәыцааит Хазаров. Сара аҽаагеиаха имҭакәа:
— Мқанба, Ҳараз Мқанба! – сҳәеит сыжәла снаҵа-ҽырбашәа.
— Ааи, ааи, Мқанба, Мқанба! Узлалагаз бзиоуп. Наҟ-наҟгьы иузеиӷьысшьоит легендаҵас ирҳәо аԥсуаа ргәамчи, рфырхаҵареи! – иҳәан, ҩаԥхьа дҩагылан снапы аасымихит. Уи аԥышәа дуӡӡа змаз, ӡи-мцеи иргәылсхьаз апартизан идыруан сара сзы ииҳәаз сыбзарӡи сыҽхәаԥхьыӡи рыла уаҵәтәи ашаразы агәымшәареи ахаҵареи сшырзыҟанаҵоз.
— Владимир Ҳаразиа уара дудыруазма? – иҳәан, иаалырҟьаны дсазҵааит Хазаров.
— Ааи, дыздыруан. Иааигәаҵәҟьаны дысзым-дыруазаргьы, даԥсуан, Аԥснытәын. Ифырхаҵара аӡбахәгьы саҳахьеит! – сҳәеит акы еиԥшымкәа сааизгә-дуны.
— Убри Володиа ифырхаҵара амҩоуп уаргьы узну, хьымӡӷ ақәумгааит. Даваи, так держись, Хараз аԥхаз! – иҳәан, сыжәҩахыр днас-насит.
— Асовет Еидгылазы сыхиоуп! – сҳәагәышьеит сҽынеидыԥсаланы.
Ҳаицәажәара ашьҭахь уаххьа анаҳфа, убриаҟара сгәы сыҵԥраауа сгәалаҟара бзиахеит, абри адунеи зегьы сара сыда ԥсуаҭла амамшәа сгәы иснарбеит. Шәымҭа еимҟьарак иналагӡаны сан, саб, саҳәшьа, сҭаацәа зегьы еибга изҩыда иааганы сыбла иаахсыргылеит. Ԥсгьы бзагьы гәаныла срацәажәеит, срыкәхшеит, срызӡатәит. «Бымшәан, Хьмур! Бара быԥси бдоуҳаи сыцнаҵы, сара ахы сылалаӡом. Аӡгьы сагом, ахьҭагьы сагом. Ибдыруаз мышкызны бара бахь, аҩныҟа сшыгьыжьуа, Хьмур. Уи амыш сара знык анцәа ду исирбозар, хынтә кәырбанс бнышәынҭра сакәшоит. Ҿыц аҳаскьын ҿа ԥны бгәы инықәсыԥсоит. Убысҟан ԥсгьы-бзагьы ирхылаԥшхәу анцәа сиҳәоит анарцә баргьы-саргьы ҳаԥсқәа еиқәир-шәарц!» — абри сгәырӷьара ихнахыз суаз сқьышәқәа инарықәхх-нарықәххын, сылабжышқәа нхибаҳәалеит.
Аҽҟьы қьаад иалхыз стетрад цәҩабжьа сшьамхы инықәскын, сыгәгьы-сыԥсгьы нкаршәны салам шәҟәык аҩныҟа аҩра сналагеит.
Абра иааныскылеит саб Ҳараз иажәабжь. Атетрад абӷьыц ахьаанҵәоз, ҩ-цәыкәбарк Ҳараз илаӷырӡқәа ахьнақәԥсаз ҩ-цәаҳәак рыбжьара иныбжьаҵәеит.
Адырҩаҽны ишшара ианааша Рашьыҭгьы Кака-шьагьы ҩагылан, шықәсык аахыс еицынхоз-еицынҵуаз, зда-зшьа еилазҵахьаз хаҵеи-ԥҳәыси реиԥш асасааирҭа ааныжьны рҿаархеит.
Какашьа дцәажәаӡомызт. Лаб дышьны лыхәда дахшьызшәа акәын лхы лымагәыхьха, лышьеи-лышьеи неиқәҵо дахьаауаз, абыржәыҵәҟьа дымцабз қьоуқьадха лхы-лгәы днакәшеит Еныз. Лхы-лгәы днакәшеит, иареи лареи анеиднагалаз аҽны инаркны згәацәыхьажәа лмаҳацыз, дылмахәаччакәа илмацәажәацыз лхаҵа. «Сыӡреи сыԥсреи еилыбкаанӡа бысзыԥшыз. Сыԥсырӡы баҳагәышьар, сыҩны счамҩахә аҟалара слахьын-ҵамхозар, бхы бымражәын, бара макьана бқәыԥшуп!» – лхаҵа иҵыхәтәы ажәақәа абыржәы ахызаҵәқәа реиԥш лгәаҵа иҭаԥсон. «Иӡреи иԥсреи ракәым, дахь-неиша днеиаанӡа сара смаҳагьахеит. Аҵыхәтәы мшы азыҳәан ииҳәаз иуаз ажәақәа сара исыхәшьадит. Иара иаҳа-ҭыргьы ԥысҽит, сара стәы усгьы илаганы исфахьеит!» — абас лыԥсы дацҳауа гәынхәҵысҭала лшьаҿақәа еихго днеиуан Какашьа.
— Изакәызеи, Какашьа, зынӡа быҳаи-дик ыҟаӡамеи, сыббар аиҳа сбымбар еиӷьыбшьоит ҳәа сыҟоуп! – иҳәеит Рашьыҭ, даара фырхаҵара дук ҟазҵаз аӡә иеиԥш ихылԥа аҵыс ҭаҳәуа.
— Акымзарак, зегьы уара ишуҭахыз иҟалеит, Рашьыҭ! – лҳәан, аҳәиҵәҳәа инеималҭәеит Какашьа. Аха нас иламхацәгьахан, лчабра лқьышә инаԥыралкит.
— Ари бареи сареи лахьынҵас анцәа иаҳзиҳәахьаз, хырԥашьа змамыз насыԥын. Баргьы саргьы ҳԥеиԥш ҳзахымԥеит ауп! – иҳәеит Рашьыҭ. Лмахәар аакны, дааиршәыкьырцгьы инақәикит, аха ауаа ирылсны иааиуан.
«Иудыруазеи, абна алымҳа амоуп, ҳаздыруа иаадыруа аӡә дааҳԥылар, игәнаалахом!» — иҳәеит гәаныла. Нас иаргьы лара цәажәарҭахәыс дымкыкәа, аҩыџьагьы ҿымҭӡакәа амашьынақәа раангыларҭа астанциаҿы иааит.
…Абри инаркны Рашьыҭ ихатә ԥҳәыск леиԥш, маӡа-аргама Какашьа длыҿцаауа далагеит. Рашьыҭ усгьы ақыҭаҿы иҿада ҿы цәажәомызт. Аҩгьы-акәаргьы иара икын, иара иҿаҳәатәы ада ҿаҳәатәы ҟаломызт. Ажәлар иара ииҭахыз рылаигӡон. Аӡлагара иара иҭахызар ашыла аҿихуан, иҭахызар аԥарч аҿихуан. Абас мацара ақыҭа ацәтәыҩа еиԥш далагылан. Аха ажәлар рыҩ-ныҵҟа агәырӡаҵәҟьагьы ҵәахышьа амаӡам. Мыш-кымзар-мышкы аӡәы ишьапы, ма инапы иаламлар ҟалаӡом. Какашьеи Рашьыҭи реизыҟазаашьа атәы, ҿык иҭыҵны шә-ҿык инарҭало мацара, ҭыԥҳа лԥа дагымкәа абарҭ ртәы зегьы ирбеит, зегьы ираҳаит. Аха аӡәгьы иԥсы иахырзааны акы иҳәомызт, зегьы Рашьыҭ ицәшәон. Ицәымшәозаргьы уеизгьы-уеизгьы дыз-хьымӡӷыз, дызхыркыз, дала-шьала илзааигәаз аӡәгьы дыҟамызт. Абжьарак егьырҭ дабархыхьыз, аӡәгьы ихы хәымкәа ахәырбӷьыц ақәҵара иҭахӡамызт.
Абас аамҭа шьшьылаҳа цон имыццакӡакәа. Еныз дцеи-уажәи рыбжьара знызаҵәык шәҟәы еицарса хәыҷык лзааит Какашьа. Уаҳа, убри аҵыхәтәантәи амыш инаркны Еныз ихабар ҳәа ҟамлаӡеит. Какашьа лхалазаҵәык аҩны дахын. Дара рыҩны ахьгылазгьы амҩасцәа ракәым, дара агәылацәаҵәҟьагьы рацәак ирҿырхасҭамызт. Абна аҽнылакшәа игылан, рацәак иҵҳәарамыз мҿтәы ган ҩнык. Абрахь акы инаҽыҵга-ҩаҽыҵгашәа дымҩахыҵуан Рашьыҭ. «Ауа иуа кьынтыжә маҟа!» — ҳәа: Какашьа санду лаҳәшьаԥҳа лыҷкәын ибзыцәашьа иабхәында аӡы дӡааиххьеит!» — иҳәон Рашьыҭ, реиуара лахьԥыракыгас. «Еныз аррахь игара сара схы иавызбоит иахьагьы уаҵәгьы!» — иҳәон Рашьыҭ. «Ԥҳәыск дҟьаш-ҟьашо ҩнра дук дахаанхеит. Исылшо ахәыҷала слыцхраар сҭахуп.
Уи ҳаиуара мацара азын акәым, Еныз ауаҩра ду ахьилаз, дахьыц-қьаз, дахьыразыз, ауаажәлар ҳаҭыр ду ахьи-қәырҵоз азыҳәан. Мышкызны ԥшӡала дхынҳәны дааргьы сыла ихимбаалартә!» — абас иҳәалон Рашьыҭ хырқьиагас. Аха хыхь иаҳҳәан еиԥш, ауаа акгьы узырцәыҵәахӡом. Абас ишаанагара иҟоу қыҭак аҿы акәым, даара қалақь еихых-еиҵыхк аҩныҵҟа иҟало узыҵәахуам. Убри аҟынтә зегьы ирдыруан арҭ реизыҟазаашьа, аха ҩынтә ажәа уҳәар афҩы амоуп рҳәоит. Аӡәгьы алаҿиҭуамызт, ус ана-ара инцәыҵарҳәа-аацәыҵарҳәалон.
Сара исыздырам лара Какашьагьы лымч змырхаз, лхы иасыз акәымзар, лыҩны лхы лзыҩнакуамызт. Дахьындәылҵлак Енызи лареи еицыҟарҵоз, луҭра иныдкыланы лхаҵа ишьҭақәа зхигаз аҭыԥқәа зегьы лыблақәа иаарыхгылон. Уи лара ибзагәырҩа дуны иналыкәҵәишон. «Аҩысҭаа илаԥш ухьысыр, уаргьы уаҩысҭаахоит, уеилеигоит, агацәа-аагацәа уҵагылааит, Рашьыҭ, сара усныҳәаанӡа!» — абас лгәы дынҭаӷызуан Какашьа. Аха уи егьаумҳәан, чҳашьа змам гәырҩан. Нас-нас ишнеи-шнеиуаз, чҳашьа хгашьа змамыз абзагәырҩа уаӷеимышхара ззырҳәоз лызцәырҵит Какашьа. Рашьыҭи лареи шеиҿцаауаз шықәсык ахи-аҵыхәеи анааиқәҳәалахоз аамҭазы, Какашьа лцәа лтәымкәа дҟалеит. Убысҟан лара лҽылшьырц иа-қәылкит, аха нас уи аҟалаа ашьҭахь, зны лара Какашьа лхаҭа илҳәан еиԥш, «аԥсы ԥсцәеирымга ҵаахеит!» — лнапы лхы илзадымкылеит. Абри аганахьала Какашьа даншәаргәындаха, иара Рашьыҭ иҭархара иақәылкит, аха иара убригьы баша гәаӷ еижьагахеит, егьалымҵит. Заҟантә Рашьыҭ лиарҭаҿы дкара-ԥсараха дҭахәхәа дшыцәаз днақәылкхьааз, аха лнапы лзышьҭыхуамызт.
Какашьа лцәа лтәымкәа дшыҟаз Рашьыҭ издыр-ӡомызт. Ҽнак, хәылбыҽхак абгархәы ишьҭатата Какашьа лашҭа дааҭалеит Рашьыҭ. Ишилшоз длыбз-ҩыбзит, ицәа
дҭалеит-дҭыҵит.
— Иахьа ҩымшуп, бара сыԥсҭазаара хаарас иаҵоу, сиеҵәыш быблақәа снархымԥшылеижьҭеи. Ахәыҷ иан дшыгәхьааимгара быгәхьаазгеит, сгәы быҵалаӡеит, Какашьа! – иҳәан, ишыҟаиҵалацыз еиԥш днеигәы-диҳәҳәаларц иҿанынеиха, Какашьа лыҩнапыкгьы неиԥыралкит.
— Ушьҭа иазхоуп, ушьҭа уаҳа акгьы сызнымхаӡеит, исылаз сылухит. Сцәеи сыбаҩи, сыԥсы мцқьареи сареи ҳауп еизынхаз. Суҳәоит, ауаҩытәыҩса иламыс аиуа ҳәа џьаракыр акыр узынханы уҟазар, ушьҭа усҟәаҵ. Иреицәа-иреиҳа уара уҟынтәи сара акгьы сҭахӡам. Узбар аҵкыс узымбар еиӷьысшьоит, абри агәра ганы уҟаз. Уцала уара умҩала, унеила аӡәы уимпыҵаԥсаанӡа. Аҳамҭа исуҭаз ара исымоуп. Уи иҭыԥ ақәҵара, изызура-изысҳәара сара схаҭа заҵәык соуп азин змоу. Абжьарак, абыржәы нахыс уареи сареи ахаҳә-мҿыхә ҳабжьажьуп! – лҳәан, ашырҳәа дҩаҵҟьеит Какашьа.
— Ҳаи, џьушьҭ, ҳаи, џьушьҭ! Лахәа-ҵәыхәа ҭасит, иарбан лаԥшыцәгьоу-ҿаԥшыцәгьоу бареи сареи иҳаб-жьаԥшыз?! – иҳәан, иҩнапыкгьы налыкәыршаны, мчыла дааигәыдиҳәҳәалеит.
— Мап, мап, сара схы иаҭәасшьаз ахәымгара, ауаагьы исанарыжьуам, анцәагьы исанаижьуам. Ус сшыҟоу сыџьаҳаным ашә-гәашә снылагылоит. Уара ҳамҭас исуҭазгьы сара дсыцыԥсуеит. Иаргьы саргьы уаҳа ари адунеи алашара аабараны ҳаҟаӡам. Сара зхы-зыԥсы аҟара пату зқәысҵоз сыԥшәма дсыԥсахит, ипату ԥысҽит. Убри иҟасҵаз агәнаҳа ахаангьы схы иана-сыжьуам. Уара уӷрара, уламысдара анцәа ибааит, анцәа иаҳааит. Абриоуп сара сҵыхәтәажәа, уаҳа уара уҿы ус сымаӡам! – лҳәан, ишлымчыз лҽааимылжәеит.
— Беилагама, Какашьа, иабатәи ҳамҭоу быз-лацәажәо? – иҳәан, иоура-зоуроу амца неиҿхысны лышҟа еиҭаиҿынеихеит.
— Иарбан ҳамҭоу умбои, уара ула сцәа стәымкәа сыҟоуп. Абар, абри акәын сара аԥсра аиҳагьы сзыцә-шәоз. Абар, уаҩытәыҩса изхымго асаашьа лахьынҵас иахьсуҭаз. Абар, еиҭаҳәашьа-еиҭаԥсашьа змаӡам исхымӡаауа ахьымӡӷ ахьысхуҵаз. Уара уоуп жәларык еицырдыруаз сыԥшәмагьы саргьы ҳапату ԥызҽыз. Уара иахьа акәымзаргьы уаҵәы ԥсроуп иуԥеиԥшу, абри цқьа еилкааны иумазааит. Ушьҭа сашҭа уҭыҵ, сыла уҽоу-мырбан! – лҳәан, деиҵақьны аҵәуара дналагеит Какашьа.
— Сара быстәуп, сара бызгоит. Аҳамҭа ҳәа бызҿугьы анцәа ду иҳамҭоуп, анцәа ду исаҭәеишьаз ауп, ҳара даҳтәуп, Какашьа. Сбыҳәоит бхы бнапаҿы иаабгарц. Аӷа игәырԥса ҳақәбмыршәан. Инаԥшуа зегьы ҳара ҳарҭахӡам. Бареи сареи ҳаиԥырҵрала бара быхьымӡӷ бзыбхыхӡом. Бара быхьымӡӷ саргьы исыхьымӡӷуп. Сара сыдагьы бара быхьымӡӷ аӡәгьы илшаӡом бхыхра. Ирдырааит, зегьы ирдырааит, сара сыла бара ахшара бцәа дшалашәаз. Адунеиаҿ аӡәы иҟаимҵац, аӡәы ихымҩыц ҳара иаҳхымҩӡеит, иҟаҳамҵаӡеит. Зегьы аамҭа еиҟаранатәуеит, зегьы аамҭа иахәшәтәуеит. Хәыҷык, хәыҷӡак ачҳара аҭахуп. Акызаҵәык сара уажәы ахақәиҭра ауп исҭаху. Сыԥҳәыс лареи сареи ҳаилыҵ-роуп. Уиада даҽа мҩак шҳамам ушьҭа ларгьы илдыруеит. Сбыҳәоит, сымала сҽысбмыршьырц бҭахызар, хәыҷык баасԥеиԥш. «Шәымш ныҟәа иныҟәаз, мыш ныҟәак игхеит!» ҳәа ааӡарыҽха зегьы аӡы иабымҭан. «Ҳаи, ранаџьалбеит, ус ианыҟалахгьы, аҭыԥ ақәҵашьа ишԥақәымшәеи!» рҳәо иҟаҳамҵап. Ушьҭа шьахәа-шьаҿа бжьаӡам ҳаицыҟалара! – иҳәан, аҟәардә днахан дналыватәеит. Какашьа аҭак мҳәаӡакәа дтәан.
«Абыржә знык, ишакәхалак инеиқәгәаны, ажәлар срыламҳакәа, абри «аҳамҭа» ҳәа дызҿу аҭыԥ қәҵашьак сзаҭандаз, уаҳа даҽа рахәк саҳәомызт. Убри ауп уажәы зегь раԥхьагьы сара сзыҳәан ихаҳәраҳатәхаз. Абри ажәлар ирылаҳаанӡа ԥсыхәак аҭатәуп!» — игәы дҭацәажәон
Рашьыҭ.
— Уара уԥҳәыс улылҵуеижьҭеи шықәсык нҭакәкәа инҵәеит! – лҳәеит Какашьа аҵыхәтәан.
— Убригьы убыс имариамхеит. Уи еилкаау усуп. Ҳара ҳаилыҵра акәӡам уажәы ус хьанҭас иҟоу, мамзаргьы ҳаибагарагьы акәӡам. Урҭ ӡбоуп, иҳәоуп, хырԥашьа змам акоуп. Амала, даҽа зҵаарак баргьы саргьы зшьа еилазҵахьоу, зцәа еидызҵахьоу гәакьаӡақәак реиԥш ҳаԥхьаӡаны ҳаԥхьа иқәсыргылар сҭахуп, Какашьа. Уи азҵаара аҭак аҟаҵара сымацара исзыӡбаӡом, баргьы быхшыҩи бгәаанагареи сымазароуп! – иҳәан, иоура-зоуроу аҩысҭаацәа наиқәиртәеит.
— Иарбан зҵаароу уара умч зқәымхаз? – лҳәан, Кака-шьа лхы ҩышьҭылхын, Рашьыҭ иблақәа днархыԥ-шылеит.
— Дала-шьала ауаҩы дыхәмаруам. Жьи-напхи еиҟәызкхьада. Сара сшьа сара сыԥсахаара иахылҵыз, сгәи-сыԥси дадызгар, хыхшьа змам гәнаҳа дууп ҳәа исыԥхьаӡоит. Ичҳаны сгәы дадсымгар, уигьы хыхшьа змам маҳагьарахоит. «Ешьара изызуаз иҩыза гәакьа дихәшьадит!» — рҳәоит. Ҳара ҳаибагазҭгьы, абригьы абригьы, абри ԥҳәысс дигеит ҳәа рҳәазҭгьы, аԥхьа ишысҳәахьоу еиԥш, раԥхьашәа инаҳаҭәарымшьаргьы, наҟ-наҟ аамҭа иаӡҩарын! – иҳәан, ииҳәац неиҭаҳәо, иаартны аҳәара изымгәаӷьуа, дҳәыԥы-ӡыԥуа иажәақәа днаргәылахеит Рашьыҭ.
— Узынахыкәша-аахыкәшозеи? Иуҳәарц иуҭаху иаартны изумҳәозеи? Ушьҭа уара узыцәшәо, узцәыԥ-хашьо ҳәа акрыҟоума? – лҳәеит Какашьа, Рашьыҭ ииҳәарц ииҭахыз шеилылкаазгьы.
— Ушьҭа баргьы бгәы азҩахьазар акәхап. Еиҭас-ҳәахуеит, бара бызқәышаҳаҭым сара сымацара агәаӷьра сылшом. Исзыгәаӷьыҵәҟьом ари азҵаара уадаҩ аӡбара. Бара ибҳәо ауп саргьы сызқәшаҳаҭу. Ахьӡи ахьымӡӷи ртәоуп уажә сара исзышьҭымхуа . Ахьӡи ахьымӡӷи
реидара атәоуп санарцҳауазар сымаха ажьы сазырцҳауа. Иахьа баргьы саргьы ҩ-хьымӡӷык аҟама аҿеиԥш иааҳҿагылеит. Абри аус аҭыԥ ҳара ианаҳ-зықәымҵа, сара ималаҽшьраны исыԥхьаӡоит, Какашьа! – иҳәан, иоура-зоуроу иҽынеилиршәааит.
— Уара уԥсы иахылҵыз итәоуп егьа иуршаргьы, унавала-ааваларгьы хаҳәраҳатәыс иуоуз, зыӡбара ҟазшьа узамҭо, ус аума? – лҳәан, Какашьа иаахәжәаны абарҭ ажәақәа аӡыршы еиԥш Рашьыҭ инеиҿалҟьеит.
— Ааи, ааи, Какашьа! Сбыҳәоит сыхәаҽра иаҿу ацәқәырԥа салгаразы бсыцхраарц. Ушьҭа бара быда аԥсҭазаарахь схынзырҳәуа, ҩаԥхьа сцәа ԥымҽкәа сҩызцәа срылазыргыло ҳәа уаҳа ҭынха дсымаӡам. Бнапы сануп, ибҭахызар сеиқәбырхоит, ибҭаххар сҭабырхоит. Сара уаҳа даҽа мҩак сымаӡам! – иҳәан, Какашьа лыҩнапыкгьы иқьышә инадирӷәӷәалеит. Убыс мацара шәымҭақәак, ахыҭҟьареиԥш Какашьа лҭак дазыԥшын Рашьыҭ, аха аура-зоуроу ҿаҳаҿымҭрахеит. Какашьа лыҩнапык иқьышә иахьнадикылаз инеиды-ҳашҳаҭәарахазшәа ианааидхала, Рашьыҭ игәы нҭгәыр-ӷьааит. Какашьа лҿымҭра иара изыҳәан дызқәым-гәыӷуаз ԥсеиқәырхагахеит.
«Абыржәык исҳәаз аҿы дысзаагар, нас ампыл лыбжьаҳәахаа амбаҟынӡа изгеит. «Алахьынҵа хыр-ԥашьа амам!» — рҳәоит, аха аманшәаларагьы ыҟоуп. Сара Еныз дзыхнымҳәыргьы, даара исҭахызаргьы Какашьа лгашьа сымаӡам. Акы – сара сыԥҳәыс дыҟоуп. Ҳаилыҵыртә еиԥш еимак ҳамаӡам. Иҩбахаз – уи лашьцәа-лҭынхацәа реибаркыра, рыжәҩахыр ҭбаауп. Урҭ зегьы ркажьра сара исылшарым. Ихԥахаз – Рашьыҭ ешьара изызуз иҩыза гәакьа чарҳәара изиуит, дшыбзаз дыԥсит рҳәап. Мап, мап, егьа гәнаҳа ҟасҵозаргьы, Какашьа деилыргатәуп. Иахьала уаҳа схы зқәыскра ҳәа егьызбом. Анцәа сырманшәал!» — иҳәан, игәы дынҭацәажәеит Рашьыҭ.
Какашьа акыраамҭа ҿылҭӡомызт. Рашьыҭ игәы
дыҵашәаҟьаны дтәан. Уажәраанӡа аҩагьы аӡагьы еилаԥызыҵәҵәоз аԥҳәыс уажәы дхьасаҟәан, ладагьы дзымцо, ҩадагьы дзымцо, Рашьыҭ ибызкаҭаҳа дна-лахеит.
— Уара ишуҭаху, сара ушьҭа ԥсык сиҩызоуп. Амала, издыруеит сара сеилургаргьы уареи сареи ҳаизыҟазаашьа аҽеи шахылымҵуа, аҵыхәтәы шуаӷеимышхарахо. Егьа-хьырымҳәо, рлымҳақәа рықәԥсаны икылԥш-кылӡырҩуа итәоу ауаа ирзымдыруа џьушьома уареи сареи ҳаԥсы ахьҭаҵәаху. Зегьы-зегьы заманалаҵәҟьа ирдыруеит. Урҭ рҿы акгьы ҵәахышьа амаӡам. Ишьахәуп, уара ишуҳәаз иҟазааит! – лҳәан, ладагьы-ҩадагьы зегьы лзеиԥшны лыхәда налыкәаҽит. Нас ахагацәа реиԥш даалҟьан: – Уара утәала сыԥшәма илахьынҵа шаны уалгахьеит. Иԥсхы илауршәхьеит, аха уара иушьуа анцәа дим-шьыкәа, мшы ссирк аҽны деибга-дызҩыда даакылсыр, уареи сареи ҳабжьара иҟоу зегьы неиқәыртәа-неиқәыр-гыланы инаиарҳәар, ишԥаҟалари уара утәала? Анкьа уара умардуан дыҵатәаны, алшықәсанык, есуаха узыхьчоз, аешьа иеиԥш узыԥхьаӡоз ауаҩы иоуҳәозеи? Абарҭ ухәымгарақәа зегьы уничҳап ҳәа угәы иаа-нагома? – лҳәан, Какашьа ахәагьы-аҿашагьы наиқәыл-ҳәацәеит.
— Сара уигьы-уигьы акгьы азхәыцха сымаӡам. Сара иахьагьы, уаҵәгьы, уаҵәашьҭахьгьы сзызхәыцуа бара боуп, Какашьа. Бара есинҟалалакгьы сара бшыстәу здыруеит. Бзиа бшызбо, бзиа сшыббо игәҩарамкәан издыруеит. Убри ада уаҳа адунеи аҿы акгьы сазхәыцӡом, акгьы сҭахӡам! – иҳәан, днеигәыҵаиҳәҳәеит. Какашьа ушьҭа уаҳа лылшаӡомызт. Лылақәа хҩаны Рашьыҭ игәышԥы дыҵаршәын.
«Иахьа уажәраанӡа зыбзарӡгьы зыԥсырӡгьы мааҩыз Еныз, анцәа аекәым сумырҳәан, ушьҭа уи хатәбзазала дшыҟам агәра ганы сыҟоуп. Аибашьрагьы еилгашьас иамоу анцәа иоуп издыруа. Анемеццәа абар-абар, ахәы еиқәаҵәақәа иааин иаарыҵагылеит. Ушьҭа Еныз рыцҳа
иакәым, Аԥсны жәларгьы рлахьынҵа зеиԥшрахаша сеидроу!» — абас Рашьыҭ ихала-иԥсала, Еныз иҩныҟа ушьҭа ичамҩахә шзыҟамлоз уеизгьы-уеизгьы ихы агәра аиргон.
Аҵых агәы ааиҩшамҭазы Рашьыҭ Какашьа лҟынтәи бнала иҩныҟа даауан. Ашәшь зқәышьшьы алашьцара иалагылаз аҵла данааҵала, дааҭгылан: «Оҳ, гәышьа гәнаӡа!» — иҳәеит ибжьы нҭганы. Нас, аеҵә рҩыԥса зкыдыԥсалаз аԥхын жәҩан днаҵаԥшын, аҵанӡа иԥсы нҭкааны инеивигеит. Рашьыҭ уахатәи игәырӷьара ҵҩадан. Абри имшаӡоз уахатәи аҵых ага, жәҩан икыдбыӷӷала икыдыз аеҵәақәа акакала инкы-дышәшәаны икәа инҭаԥсозшәа акәын игәи-ишьамхи шиҵԥраауаз. «Анцәа уирманшәаларц иақәикыр, зынӡа ушԥа маалықьитәуеи, сикәыхшоуп!» — игәы ачамықәа ауан Рашьыҭ аҵых ихәыцра ссирқәа налаԥсо аҵла дахьамҵагылаз. Даҽазныкгьы иԥсҭаҵагаха даақәыԥ-сычҳан, иҿанынеихоз аамҭазы, ашәымҭак ицәа дынҭа-ӡыӡеит. Зынӡа иааигәаӡаны аӡәы игага иаԥхьа иниа-ҟьазшәа ибеит. «Алаԥшҵашәара уҳәеит ҳәа!» — абри игәы инҭиҳәаан, иныҟәашәа инациҵеит. Изқәиҵара изымдырӡо ихьанҭаӡа игәы акы нҭаҳаит. Абыржәыҵәҟьа даазгаз изымдыруа Еныз иблақәа даарыхгылеит. «Аҳаҳаи акы уацәымшәан, Рашьыҭ. Ҳара ҳазшьуа макьана дмиӡац, дихьазаргьы дымшәӡац. Дааиааит дхаҵазар!» — абас ҳәаны дааччон Еныз. Усҟан Рашьыҭ гәыӷырҭахлаҳәас имаз Еныз заҵәык иакәын. Уи уаха аашаанӡа Рашьыҭ имардуан дыҵатәаны дихьчон. Убырҭ иаҩсны ицахьаз ихҭыс мыш уаӷеимышхарақәа анааи-гәалашәа, Рашьыҭ ихы гарҭа имоуа абна ҿаҳа-дагәа, абна ҵәылашьца даалахеит. Аха урҭ Еныз изхәыцрақәа лассы инеихицон. «Иҟалаз ҟалеит, алахьынҵа лахьын-ҵоуп. Сара Еныз иԥҳәыс Какашьеи сареи ҳгәаԥхеи-башьазар, ҳаизааигәахазар, уи иаанагом сара Еныз иаасзиухьаз абзиарақәа зегьы схашҭит ҳәа. Ари хырԥашьа змамыз ԥеиԥшын, уаҩ дызқәымшәац сақәымшәеит!» — иҳәеит аара ихы иадымҵакәа.
«Уара баша ухы урқьиоит, Рашьыҭ. Уара уҿызхуа ушьҭа ныхахәгьы ыҟаӡам. Уара умаҳагьа ҩацоуп, рашьыҭ. Уара уашьа дуԥсахит. Уара зымгәажә иазхәыцзи, зтәарҭа иазхәыцзи ирыхьыз ухьит. Рашьыҭ, уара иузынхаз адоуҳаи, аҳақи рҵәыцәгьа ауп. Уара иҟоуҵаз агәнаҳа ухызхуа ныҳәаԥхьыӡ ыҟаӡам!» — ҳәа иаалыр-ҟьаны аҵых агәы неиҩыхны бжьык илымҳа инҭаҩит.
«Ҳаи, ҳаи изакә ҵхы мышьҭацәгьоузеи сызгәы-лахаз!» — иҳәан, илымҳақәа имацәақәа нарҭеикын, днышь-хныԥсылеит…
Рашьыҭ ашҭа данҭала ауп иҩны дшааз ангәеиҭаз. Абыржәыгьы раԥхьа иблақәа иаарыхгылаз, мышкызны Еныз дызҵатәаз имардуан ауп. Ҩаԥхьа ихәы-ижьы қақаӡа иҩеибаргылеит. Ус, Еныз амардуан дааҵыҵын: «Уара умаҳагьоуп, Рашьыҭ. Уара уҿызхуа абриак заҵәык ауп!» — иҳәан, итапанча игәыҵәҟьа иныҵакны даҵхеит. Рашьыҭ дааӷызы-ӷызын, иарӷьа напала игәы днамҵасны икит.
«Ашәышьханхыҵ ицаша, ашәшьхак, ашәмшынк ихырҭәҳәалаша изакә цәанырра цәаҭарӡыӡагақәоузеи иаасыӷрыхаз!» — иҳәан, игәашә алыкә аларшәраҵәҟьа ихашҭны, иԥсы игатәха, иԥсыгагеи иареи неихык-еиҵыкны, амӡырха инықәлеит
Амшқәа мҩасуан ашәӡанӡ рыҿхысны. Ана-ара инеихык-еиҵыкны аԥсӡы алыҩуан ақыҭа. Урыстәыла агәы иалыхәхәа ашәҟәы былқәа иааргон ақыҭа иалҵыз аҷкәынцәа рыԥсырӡы. Шьоукгьы ргәыӷра рыԥсы ахац иаԥыршьуан. Ргәырҽанӡамкәа афронт аҟынтәи иаауан, макьана рыԥсы шҭаз аазыцҳауаз, абылра иалҵыз рышә-ҟәы еицарса хәыҷқәа.
Еныз ихабар ыҟаӡамызт. Аҵыхәтәантәи ашәҟәы ааиуажәи рыбжьара, ҩышықәса нҭакәкәа иаанҵәеит. Уи иԥсырӡы, ма ибзарӡы зҳәоз, зегьы ршәаџь зныз ашәҟәы былқәа ахьаауаз аусҳәарҭаҿы иара итәык ыҟаӡамызт.
«Еныз рыцҳа аԥсцәа рахьгьы дыҟамкәа, абзацәа рахьгьы дыҟамкәа, дныбжьахәаша дышԥацеи, ахәаша!» — рҳәон зхы ааидызкылоз. «Еныз иашәа аԥсымҩа ыликааит Рашьыҭ аҳәса рхаҵа. Иқәлацәа зегьы афронт инаҿаԥсаны иара дшьамшьагьалуа ақыҭа дрылоуп. Зегьы збарҭоу, зегь заҳарҭоу, ҳазшаз улахьынҵа еицеикааит, уара зыламыс ҭагәаны изфахьоу!» — ашәиԥхьыӡқәа наишьҭарҵон шьоукы.
Зегьы ҽеила ирдыруан Рашьыҭ Какашьа дыш-лыҿцаауаз, аха Еныз иаҳаҭыр азы аӡәгьы иԥсы иахырзааны егьиҳәомызт. «Ула иамбаз агәра агара уадаҩуп!» — рҳәон даҽашьоукыхгьы. Абас мацара амшқәа еихала-еихыҵуа ишааиуаз шьыбжьышьҭахьк аӡәгьы дшақәымгәыӷуаз, аԥошьҭаныҟәгаҩ Кәасҭантел Какашьа лҿы агәырӷьаҿҳәаша неигеит! Еныз ишәҟәы ааит!
«Ааи, рыцҳа, егьаумҳәан адунеи аҿы аразреи, аиашареи, аҳақи анцәа дахылаԥшуазаап. Еныз иҳа-лалра аргамаду ашьапқәа аҵаланы иқәаџуа иԥылеит. Аринахысгьы ашәақь алыԥха анцәа иуиҭааит, уара ауаҩытәыҩса дызшаз!» — рҳәон, Еныз иуаҩреи, иламыси, ицқьареи ҽеила издыруаз агәылацәа. Агәы-лацәа рымацара ракәым, ақыҭа ахи-аҵыхәеи абри акы еиԥшымкәа гәахәа дус ирзыҟалеит.
«Уара иушьуа анцәа дишьуам!» — рҳәон шьоукгьы.
«Иудыруазеи Рашьыҭ Еныз ида ԥсуаҭла имамкәа даақәхаргьы!..» — рҳәон даҽа шьоукыхгьы.
Какашьа, зегьы акоуп уи агәра лгарц шылҭа-хымызгьы, Еныз ушьҭа дзыхынҳәыҵәҟьом ҳәа лгәы калыршәхьан. Абар, уажәы лхы иҭамкәа, лгәы иҭамкәа лхаҵа ишәҟәы кылууаа, аӡыблара иалсны иаакылсит. Какашьа ҩныҵҟала амалаҽшьра аамҭа дҭагылеит.
— «Сыхәны сшыҟаз анемеццәа сытҟәаны сыр-геит!..» — иҩуан Еныз ишәҟәаҿы.
Рашьыҭ Еныз ихәҭаӡамкәа аррахь дшишьҭыз зегьы ирдыруан, дзыхирҟьазгьы игәҩарамкәан ирдыруан. Аибашьра аилгара макьана акыр бжьан. Рашьыҭ Еныз ишәҟәы шаазгьы иаҳаит, аха рацәак ихьааимгаӡеит. «Аибашьра аиқәҳәалара макьана арымӡаа бжьоуп!» — ихы иргәыӷуан Рашьыҭ. Аха изаҟаразаалак, Еныз ишәҟәы аара игәы иахәоу, деишәара-еиҵаранатәу Какашьа лахь инимырԥшӡеит. «Анцәа иџьышьоуп, Какашьа, Еныз ишәҟәы аагәышьеит!» — иҳәеит Рашьыҭ цәымӷ-цәыбза. Лара ҿылымҭӡеит. Ацәгьагьы лымҳәеит, абзиагьы.
Ауаҩытәыҩса рыцҳа алакҭа данҭагылалак, ихы-иԥсы аиқәырхара азыҳәан аӡәгьы димеигӡозаап. Какашьа Еныз изыҳәан алоураҵәҟьа луан. Лара илымпыҵҟьаз ахәымгара ахааназы лхы ианалмыжьрашәа игәыр-ҩалгон. Рашьыҭи лареи реицәажәара аан, лхаҵа длалырҟәӡомызт. Иламыси иуаҩреи иныдкыланы, ҳаҭыр ду иқәҵаны ибзарӡы лҳәон. Уимоу лара лхаҵа бзиа дшылбоз, ҿыӷәӷәала Рашьыҭ днеиҿагыланы иалҳәон. Заҟа бзиа дылбоз, реиҩызара, реицынхара, реишьцылара заҟа ҳаҭыр ақәылҵоз аиҳагьы дрыцҳалшьон. Дартәо-мызт, даргыломызт, ҩ-мцак рыбжьара дыбжьазыргылоз лгәырҩа. Аха Рашьыҭ данааизхәыцлак, лымаха-шьаха налҟәыԥсаауан, дымчыдахон. Аха егьа лургьы егьа лҳәаргьы Рашьыҭ ибызкаҭаҳа дзалҵуамызт. Дылцәыӡыр, дылцәынаскьар ҳәа дшәон. Зных, дылбар еиҳа длымбар еиӷьылшьон. Лхаҵагьы ларгьы зҭеиҵаз, хгашьа змамыз ахьымӡӷ ианалыжьуамызт. Зны-зынла Какашьа убранӡа днеиуан, есиныҟалҵалакгьы ақьазаԥ иҿасҭәап ҳәа аҟынӡа, аха ус еиԥш иҟаз ахәыцра еиқәарақәа нарха роуамызт. Шәымҭақәак рышьҭахь, наҟ ӡшәахшәа иналхаӡыҭуан. Какашьа Рашьыҭ убриаҟара дихәлеигалахьан, иқәылҵаргьы-иқәыл-хыргьы дынхықәгылаӡар, игәҩарамкәа Рашьыҭ изыҳәан, Еныз имԥсахра лылшомызт. Иҟалаша ҟала-хьан. Какашьа Рашьыҭ дитәитәхьан. Иара ииҭахыз дзахыԥомызт. Раԥхьа иргыланы илзышьҭыхуамызт ахьымӡӷ дызҭеиҵаз. Иара
Рашьыҭ ихаҭа иҳәан еиԥш, иара идагьы Какашьа лыхьымӡӷ даҽаӡәы изыл-хыхуамызт. Лара акгьы даанагаӡомызт, Рашьыҭ иҟны дыԥсыр акәын, уаҳа даҽа мҩак, даҽа гәыӷрак лымамызт. Лара агәра ганы дыҟан Рашьыҭи лареи реизыҟазаашьа атәы зегьы ишырдыруаз. Лара илдыруан мышкызны Еныз дхынҳәны даныҟала, иҟалаз аҟалаа ицәымӡакәа илымҳаҟынӡа иназгоз ауаа шыҟалоз. Еныз иҟалаз шыҟалаз иаҳар, агәра игар, Какашьа дацәымҩашьо агәра ганы дыҟан Рашьыҭгьы ларгьы ишранеимыжьуаз. Уи аганахьала Какашьа адгьыл лыҵӷәасон. Лышьҭахь лаԥхьа зехьынџьара аӡықәыршан. Илзааигәаз ҭынха-цәақәак ыҟазаргьы лыԥсы шҭаз дыржхьан. Урҭгьы имҩашьахуа ирдыруан Какашьа лыжәла лаганы ишылфахьаз. Уахьала дзықәтәаз амахә ԥылҟахьан.
Рашьыҭ Какашьа данеилирга инаркны, иара изыҳәан мшаԥшарахеит. Ушьҭа имҩа аӡәгьы даԥырагылаӡамызт, икаххаа ирыцқьан. Акызаҵәык, Какашьа лцәа лтәымкәа дахьыҟалаз акәын иара хьаа дус имаз. Абжьарак, акәтаӷь ԥымҽӡакәа ивагьыжьны ибылгьон. Иара ишиҭахыз иаамҭа изыхашаны ицныҟәон. Имра бзары-бзаруа игылон, гәырҩада-гәырчыда иҭашәон, аԥшқа иеиԥш ицәа ҭынчын. Иаҳаз иҳәон, иибаз ифон, иҿы рҟьан… иара иакәын ақыҭа нцәахәыс иамаз. Иааизцәырҟьоз ҳәа хаҵа жәла дыҟамызт. Аӡәык-ҩыџьак џьара акы нкыдырҳәала-аакыдырҳәаларгьы дара ирзынхагәышьон, Рашьыҭ дырзыгәаӷьуамызт.
Аамҭа иара азыҳәан зегьы акакәын, аӡы еиԥш имҩасуан. Аамҭа ауаатәыҩса рзыҳәан есымшагьы идышьманын. Шьоукы рзыҳәан ччаԥшьын, шьоукы рзыҳәан илаӷырӡашан. Аха аӡыжь еихала ухыслар ашәахсҭа анылараҳа, аамҭагьы ауаҩытәыҩса ирыцҳара, игәаҟра агәаҵәа жәпа иалаӡон. Аамҭа гәаҵәжәпа цәгьагьы-бзиагьы азеиԥшын. Уи абар аҭахӡамызт Какашьа лрыцҳара, Рашьыҭ имаҳагьара. Аха иҟан, иҟоуп доуҳак, ҳақк, зегьы збарҭоу зегьы ирхылаԥшуа. Ацәгьагьы
гәазҭо, абзиагьы гәазҭо. Иҟаӡам бзиа нагӡа, иҟаӡам цәгьа нагӡагьы.
Абахә инхықәгылаз аԥслаҳә аԥсы ҭин. Знык қәсыԥа аԥара иақәиҭын. Убри ашьаҿа, убри аԥсахац злаҳәаз аҵыхәтәантәи ақәсыԥа акәын. Имыԥар, зегьы акакәын шьҭахьла гьыжьышьа амаӡамызт, ахра ҿҟьара инҭахәашон. Аҵыхәтәантәи аԥслаҳә агәыӷырҭа абни иара азыҳәан имацәысеимҟьараз, аҵыхәтәантәи алахьынҵа зҳасабуаз, иазынхаз убри ақәсыԥа заҵәык акәын.
Еиҵасны иԥеит, аԥсреи абзареи ирыбжьагылаз аԥслаҳә аԥсы ианақәԥш. Аԥхьатәи аҩшьапык ахра рыԥхра иаҿанаршәит. Ашьҭахьтәи ашьапқәа ахра ҩашра икыдхалеит. Уажәы аԥслаҳә ашьҭахьтәи ашьапқәа ахәаӡомызт. Ашьаԥхыцқәа аҳацаҟьа иакуамызт. Аԥхьатәи аҩшьапык аԥслаҳә рызхагаломызт. Абар-абар, ашәарах аҿҟьон ахра ҵәцашра. Аамҭацк акәын ахаҳә аԥсы ахьынӡаҿакыз. Нас, уаҳа азымычҳаит. Иамҟьан, икәкәаӡа инҭалеит аҵалашә. Абри аамҭазы ҩ-ԥсык ахалеит аԥслаҳә. Аҵысхә аҟара абаҩ ацәыласхеит. Адырдхеиԥш аҳауаҿы аҽынеиханарҳәит иаалырҟьаны. Аҿаҩ аргеит атәыҩа хыршақәа рышьҭыбжь. Ахаҳә ҵәцашра ацыԥхьқәа наҿыдыдит. Ашәарах атәыҩақәа рыла ацаҟьа ҿыцәаа аҽынкнанаҳаит. Убра икнаҳан мацәысеимҟьарак. Нас аԥхьатәигьы ашьҭахьтәигьы ашьапқәа ацаҟьаш инықәырсны иԥеит аԥслаҳә. Аҳауа иналаӡсан, алакә еиԥш ахра агәы инықәԥалеит. Еиқәхеит згәыӷра зцәымӡыз аԥслаҳә. Уи ашьхақәа рынцәахәы, иахьагьы абза ласа еилаарцыруа, амра абз ахрақәа ианаарывҵнахуа аамҭазы, аҭыԥҳа цқьа леиԥш, аӡара ҭкәыцәаа, ахәда ҭыхәхәа ӡыжәра ҵаҟа ацыха ӡыхь иазнеиуеит. Аԥслаҳә аҭархара иашьҭаз, Анана Гәында лаӷа дышьман аџьныш иаҵкыс аԥслаҳә аласреи, аԥслаҳә ацқьареи аиааира анырга, аџьныш аххаҳәа ахра еибаркыра дынкыдыццышәлеит. Абас аҵыхәтәы еиқәҳәалахеит згәы змышьҭыз аԥслаҳә
алахьынҵа атәы зҳәо аԥсуа жәлар рлегенда.
Иудыруазеи, зыԥсы ҭииз аԥслаҳә ахы шеиқәнархаз еиԥш, Анана Гәында дышлықәныҳәаз еиԥш, уара иушьуа анцәа димшьыргьы! Иудыруазеи, Енызгьы иразреи, ииашареи, ицқьареи дҿырхыр. Иудыруазеи, хыхь џьара ишаҳҳәахьоу еиԥш, Рашьыҭ илахьынҵа, аҵыхәтәаны, Еныз имыӡбыр ада уаҳа ӡбаҩ димоур! Иаабап наҟ-наҟ Енызи Рашьыҭи рлахьынҵақәа ирԥеиԥшхо.
…Хышықәса нҭакәкәа иаанҵәеит аибашьра иала-геижьҭеи. Сан уаха аҭаацәа анышьҭалоз зегьы рҭыԥ иқәылҵон. Раԥхьаӡа сашьцәа хәыҷқәа акәасқьахь ихагаланы ишьҭалҵон. Зегьы рҭыԥ инықәҵаны данаа-хашәалоз:
— Адгәыр, нан, уара макьана ушьҭамлан. Ахәыҷқәа шьҭаҵаны санааилак, абҩа лагьани, аӡ хьамԥши, асаркьеи еикәҳаршап, иҳарҳәо аабап. Уаб лассы дхынҳәуеит ҳәа ҳарҳәаргьы уздырам! – лҳәан, лусқәа рҭыԥ иқәҵаны, абҩа лагьан лыманы дааҩналан, акәазҭхарамцаҿы иналыргылеит. Саб изыҳәан даԥшырц аӡхьамԥш зҭаз аирыӡ аалган, алагьан инанылҭәалеит. Ахчнызаҿы заа иқәылҵахьаз асаркьа гьыжь хәыҷ луаҩа инанҵаны алагьан днадтәалеит.
Арбаӷьқәа аки-сиҳәа инеиларыԥсахьан. Сабду инеиркны зегьы шьҭалахьан. Сани сареи ҳҩыџьа заҵәык анцәа ду шаҳаҭыс дызмаз аҵых ҳагәыларшәын. Сара сыҽмырҵысӡакәа стәаны сан аӡи, асаркьеи, абҩа лагьани шеикәлыршоз слыхәаԥшуан. Сан лсаркьа хәыҷы абҩа лагьан ианыз аӡхьамԥш инхылҵан, лыбжьы ныҵакӡаны абас лыци-лышәи днарыҵацәажәеит:
«Дгьыли-жәҩани зхылаԥшхәу, амза саранџь зегьы збарҭоу. Аеҵә гәарҭа гәырӡа збарҭоу. Ҽышьаԥхыц ахьакуа, ашьхеи агеи рыбжьара Ҳараз Мқанба ила-хьынҵа сабырханы, аҟәараҩа иламшәакәа, инасыԥ ицныҟәаны, деибга-дызҩыда џьара дкыдхаланы дыҟазар, иаарласны иҩны ичамҩахәхозар, згәы аҩада иҩарханы сыӡхьамԥш
ихыршәлоу асаркьа агәыҵәҟьа х-шәахәацк наныҷҷалааит! – лҳәан, абҩа лагьан анаа-лырҵыс, аӡхьамԥш инхышәшәаз х-шәахәацк сан лсаркьа гьыжь хәыҷы инаныҷҷалеит.
Сан илызнымкылаз лгәырӷьара нхышхыҵәан, лыҩнапык рыла сналгәыдлыҳәҳәалеит.
— Адгәыр, уан дукәхшоуп, уаб деибгоуп. Ирласны иҩни ихи еибабоит ҳәа сарҳәеит сыбҩа лагьани, сыӡхьамԥши, ссаркьа гьыжь хәыҷи! – лҳәан, сан лгәырӷьа лабжышқәа нхибаҳәалеит.
— Саб данбаауеи, уаҵәы даару? – сҳәеит саргьы сгәырӷьара ааҵҩадахан.
Сан аҭак салымҳәаӡеит, ус лхы лшьамхы инықәҵаны даатәеит. Зныкыр лхы данааҩаха ауп сан аҵәуара дшаҿыз ангәасҭаз.
— Уаҵәы дзымааргьы уаҵәашьҭахь даауеит. Уа-ҵәашьҭахь дзымаар, иауанашьҭахь даауеит. Даауеит абри ашықәс анҵәамҭазгьы. Уи усӡам, иԥсы ҭоуп, дыҟоуп! – лҳәеит сан, ҩаԥхьа схы лгәы инадылҵан.
Сара убри аухатәи аҵых сгәы ишҭоу мацара, сан лыӡхьамԥши, лыбҩа лагьани, лсаркьа хәыҷи, сахьубахьоу сааихьеит, иахьагьы имҩашьахуа сыбла ихгылоуп. Ари нахысгьы убыс мацара сынарцә гәашә инҭазгалоит. Иџьоушьаша, изакә мчы еиҭаҳәатәузеи агәыӷра еижьага рыцҳа иамоу. Сан лхәыцра хьанҭақәа дрылганы даҽа дунеи ҿыцк дықәыргалеит лсаркьеи, лыӡхьамԥши, лыбҩа лагьани. Уи бжьажьарада, гәыҩ-ҿыҩрада агәра лгеит. Агәра лгеит саб иԥсы шҭаз, тәым жәҩанк аҵаҟа дшыҟаз. Ҳара ҳзыҳәан дышхәыцуаз, дшыгәырҩоз, ҳшыгәхьааигоз. Агәра лгеит мышкызны иҩны ичамҩахә шыҟалоз. Зегьы ҳаибга-ҳаизҩыда ҳшеибабоз.
— Алыхәҭеи, аҵәцеи, аӡи рыла уаҵәуха абыржәааны ҳаиҭаԥшып. Алыхәҭа ҳаргьыжьып. Анцәа иҳәозар алыхәҭагьы арыӷьала ишԥамгьыжьри! – лҳәеит, анцәа илаҭәеишьаз лгәыӷра налгәыҵакны.
Адырҩаҽны сабду ҵәаҟәшәара ҳишьҭит. Наҟӡа, наҟӡа, џьара ишысҳәахьоу еиԥш, уахатәи аҵых ԥшьын-ҩажәа шьаҭа ҳҵәеихаҳақәа ирҿышәшәаны ҵаҟа ирымҵаԥсоз аҵәақәа, сашьцәа хәыҷқәагьы саргьы, шьыбжьагәы кьазызуа инықәгылаанӡагьы иаҳ-зыҟәшәаӡомызт, убриаҟара ирацәаны ирымҵаԥсон. Ҩ-ԥуҭк аԥшҿырп зҵыҵуаз, мамзаргьы ҩ-ԥҳалк аҩы злыҵуаз ажьи аԥшлапҟьеи зкуаз, арасатә ҷын иахыхыз аткьаци, аџьынҵ агәаԥшьи ирылхыз рыла иҟаҵаз сабду икалаҭ дуқәа рыла, ианеиҵаха жәа-калаҭк аҵәа гәаҩа, аԥсуа ҵәа ҳәа изышьҭаз, иҟаԥшьы-уаркалеиуа иҳаҟәшәон. Нас инаганы метрак аҭбаара змаз ҳҭәа-ҵла еҳәа еихых-еиҵых ду инаваҳаԥсон.
Ҩынтә ажәа уҳәар афҩы ауазаргьы еиҭасҳәахуеит. Ҳаеҳәа ахаҿы иқәчаԥаз ҳҵәа ҟәаҟәага ду ахәла инҭаҳаԥсон. Чамлар Езаҭ иаҳзыҟаиҵаз ҳәа сабду амҵ зхимырԥраауаз ҳҵәаҟәаҟәага ахәла ҳкалаҭ дуқәа акы азна ақә ҩылҳәаны иакуан. Хәынтә, фынтә, аҳы иаапкыр жәантә аҵәаҟәаҟәага алыра ааҳаргьыжьыр, ҳлыра ахаԥыцқәа ирыҵӷәыхааны ҳҵәақәа зегьы аеҳәа иҭанаԥсон. Амра анынҭагьалоз, ҳҵәақәагьы ҟәшәаны, иагьҟәаҟәаны, ауалырқәеи аҳаԥшьақәеи ирҭаԥсаны ҳаалгеит.
— Баба, ушьҭа акьаброу ҳасыр ҟалома? – сҳәан, сабду снаидгылеит.
— Иахьатәи амыш инхаз, ԥшӡала шәара ишәтәуп. Ари нахысгьы хәмарра-ччара шәыгымхааит! Шәас, дад, акьаброугьы. Уи акьаброу ҳәа шәызҿу ахәмарга ҳабдуцәа рхаан аахыс еицамкӡакәа иаауеит. Убырҭ рыламыси, рыԥшӡареи, рҟазшьеи аҩыза шәаргьы илышәкааит, анцәа ду сиҳәоит! – иҳәан, днахынҳәын, аныҳәаԥхьыӡқәа шынаҳашьҭеиҵоз мацара, ҳашҭа аҵыхәахь иҿынеихеит. Ҳаргьы акьаброу асра ҳалагарц егьҳагымкәа, ҳгәыла хәыҷқәагьы ааит.
Алашьцара иааҳамнахаанӡа акьаброу ҳасуан. Акьаброу асра ҳанаалгоз, аамҭазы, алашьцара амӡырха иаақәлаз, ана-ара инеихык-еиҵыкны иналашәҭит аӡыркәиқәа.
«Ӡыркәи, ӡыркәи,
Уани уаби ашьха иҟоуп,
Уаҳәшьа заҵәы алу дахоуп,
Ӡыр-кә-и-и…» —
сҳәан, ахәыҷқәа снарылҟьан аӡыркәиқәа снарышь-ҭалеит. Хәыҷык сҩеидасаанӡа аҵых иалаԥхоз аӡыр-кәиқәа скуеит ҳәа срышьҭалаӡомызт. Снацәкьарақәа рблыр ҳәа сшәон. Рацәак ҵуамызт сымшәаӡакәа аӡыркәиқәа кны снапсыргәыҵа иқәсыртәо салагеижьҭеи. Аа, уахагьы машәырк сцәахьыр ҳәа сшәаны, снахӡыӡааны ӡыркәик ааскын снапсыргәыҵа инықәсыртәеит. Аӡыркәи алашара хәыҷ иакуан ицәон. Аӡыркәи уҳәеит ҳәа, ҳала ашьцылахьеит, иҳазгәаҭом акәымзар, иаԥсхакузеи, злыԥха ҳаура! Абанҭ ахәыҷӡа-қәаҵәҟьагьы рҽыԥсаҟьаны алашьцара рыҽналарыԥсоит. Нас аеҵә реиԥш аҵых инагәылашәҭуа рҿынархоит.
— Уара, уахынлатәи аеҵәыш, избан уахынла акәымзар ҽынла узцәырымҵуа? Уахынла алашьцара уалашәҭуеит. Ҽынла амыш шара уалашәҭыр замуазеи? – сазҵааит агәы аҭҳараҳәа еисуа снапсыргәыҵа ианыԥ-халоз аӡыркәи.
— Ҽынла усгьы илашоуп, иԥшӡоуп. Аԥсабара ахаара-бзаара зегьы аԥшалас иалоуп, мра шәахәа рхьыршоуп. Уахынла аԥсабара ӷас иамоуп алашьцара, иаҵәахуеит аԥсабара аԥшӡара зегьы. Сара уахынла сцәырҵуеит аҵых аԥсы ахасҵарц, исырԥшӡарц, исырлашарц, шьыжьымҭанынӡа агәы смырҿыӷьларц! – аҳәеит аӡыркәи, амҵәыжәҩа еиқәаҵәа хәыҷқәа ҩышьҭнахын. «Уца, уца, аӡыркәи, аҵых алԥха-агәыԥха анцәа иуиҭааит!» — сҳәан, снапсыргәыҵа инықәсырԥрааит. Икыдшәаз аеҵәыш еиԥш иакуа-икьаҭо инеиуаз аӡыркәи сахәаԥшуан. Сахәаԥшуан аӡыркәиқәа рызықь-хьыбла ахьеибарлацәҟәуаз инарылаӡаанӡа.
Аҩны санааҩнала, сан сашьцәа хәыҷқәа шышьҭалҵара ршьапқәа ӡәӡәаны ҳрымӡ ду иқәтәан. Сабду иҽааилихын, иара усгьы есымша амаҵурҭаҿы дышьҭалон. Иеиқәа
заҵәык ишьымхӡакәа ииарҭа данаақәтәа:
— Еиқәашьхҩы! – ҳәа ибжьы иргеит.
— Аа, ара сыҟоуп, бабаду! – иҳәан, сашьа еиҵбы дҩаҵҟьеит. Сашьа хәыҷы есуажәааны сабду иеиқәа ишьхра дашьцылахьан. Сабду «Еиқәашьхҩы» ҳәа анбасызҿиҭри ҳәа дыԥшын. Уажәы сабду «Еиқәшьхҩы» ҳәа ибжьы анирга, иаразнак дҩаҵҟьан, днаидыххылан иеиқәа ааишьихит. Сашьа еиҵбы сабду иеиқәа ани-шьихлакгьы, дымцаӡакәа уа дааидгылон. «Унасыԥи уҵыхәтәи бзиахааит, дад! Уԥсынҵры духааит. Аман-шәалара уцзааит уахьыҟазаалак, иаҳхылаԥшхәу сиҳәоит!» — иҳәан, дааигәыдиҳәҳәалан ихы днагәӡит. Нас сашьа хәыҷы ша-еҵәак кыдԥааны знапсыргәыҵа инықәыршәны иаазгаз аӡәы иеиԥш, игәалаҟара дышьҭ-нарԥраан, иашьцәа арымӡ иахьықәтәаз даарыватәеит.
— Ишыжәбо Ҳаҳ дышьҭалеит. Агәылацәагьы, изакәу сыздырам, аха, уаха арахь аӡәгьы дымҩахымҵит. Ажәакала, уаха лакәҳәара ҳәа егьзыҟалом. Уиаҵкыс ашьҭаларахь ҳхы ҳархар еиҳа еиӷьуп! Заҟа ирласны шәышьҭало, заҟа ихааны ирацәаны шәыцәо аҟара, убриаҟара ирласны ишәызҳауеит! – лҳәан, сан ашьҭалара иазыҟаҵо днарыдгылан рыхқәа аалшьышьит.
— Амца ҿабҳәаанӡа ҳашьҭалаӡом, ирласны асы ауазар аабоит! – рҳәеит ахәыҷқәа.
Сан ахәыҷқәа ирҳәарц ирҭахыз еилылкаан:
— О, уара, шәара гаӡа ԥшӡараа, аԥхын ахәарчыч шыҟамло шәзымдырӡои! – лҳәан, даархыччеит.
— Аԥхын ахәарчыч зыҟамлои? – иҵааит.
— Асы анауша ауп ахәарчыч аныҟало, аԥхын асы ауит ҳәа шәаҳахьоума? Ааи, шәыда изымдырааит абри аибашьра еиҵызхазгьы! – лҳәан, лылахь неиқәылҵеит.
Ахәыҷқәа уаҳа ҿырымҭӡеит. Сара еилыскаазгьы исзеилымкаазгьы рыӡбахә мырзакәа, сбаҩра хмыжькәа, ус сҽааныскылеит. Сашьцәа хәыҷқәа сан уаҳа лы-цымҳәакәа,
иҩеибаргылан шьҭалара акәасқьахь ихаларц рҿынархеит. Ашә аҟынӡа имнеицкәа агәыбжьанытә дааҭгылан:
— Бабаду амца дшаҭәҳәо шәаҳауама? – иҳәан, бабаду днеизыԥшит.
«Еиқәашьхҩы» иашьа бабаду изыҳәан ииҳәаз ааигәамԥхаӡакәа:
— Бабаду иакәым уара уаныцәоугьы еиҳагьы уаҭәҳәоит! – иҳәеит, алаҵырҟәыҿы дныҵиган.
— Мамоу, сара амца саҭәҳәаӡом. Амца иаҭәҳәо абри бабаду иҩызцәа адуқәа роуп! – иҳәеит агәыбжьанытә.
— Сара исаҳахьеит уара амца уанаҭәҳәо! – иҳәан, «Еиқәашьхҩы» иабду деиҭанхеишышааит. Ианындәылҵуаз:
— Адгәыр дышьҭамлаӡо? – даахьаԥшны сара днасыхәаԥшит «Еиқәашьхҩы».
— Адгәыр аеҵәа џьарсахьа ибаанӡа дышьҭалаӡом! – лҳәеит, илыԥшынҵаӡаны.
— Изиҭахузеи Адгәыр аеҵәа џьарсахьа? Ианбеибо нас аеҵәа џьарсахьа? – инҭиҵааит исышьҭанеиуаз Кәаҷаҷа захьӡыз.
— Урҭ аеҵәақәа ҵхыбжьон ауп ажәҩан ианкыдло! – лҳәеит сан, Кәаҷаҷа агәра иргаӡаны.
— Изиҭахузеи аеҵәақәа? – деиҭаҵааит Кәаҷаҷа.
— Аҳы, Хәырҭыжә иеиԥш ушьҭа аҵаа-ԥшаара уаҟәымҵын! Изиҭахузеи умбои, ашкол аҿы арҵаҩцәа идырҵеит. Изеиԥшроузеи аеҵәа џьарсахьа, насгьы зеиԥшааны урҭ ажәҩан икыдлозеи ҳәа, даннеилак арҵаҩы диазҵаауеит. Аҭак изыҟамҵар, ихәарҭам ҳәа ахәшьара изықәдыргылоит! – лҳәеит, сан лымцқәа неиқәыртәа-неиқәыргыланы.
Кәаҷаҷагьы уаҳа лыцымҳәакәа, сара сааныжьны, сан илыманы акәасқьа инхалеит. Сан даанӡа сабду иԥсыԥ шьҭыбжь сазыӡырҩуа стәан. «Сара сажәыргьы абас амца аҭәҳәара салагома? Избан ахәыҷқәа амца
изамыҭәҳәо?» — абарҭ ахәыцрақәа набжьырҟьаны абыржәы иаасыхҭашәеит. Аха уи ицәырызгаз азҵаара аҭак салагаанӡа сан акәасқьаҟынтәи дылбааит.
— Егьарааны иаҳҳәахьазаргьы абыржәшьҭа ҳхы ҳақәиҭхеит! – лҳәеит сан, сабду акгьы шимаҳауаз шылдыруазгьы, лыбжьы ныҵакӡаны.
— Нас уажәы ани алыхәҭа ҳәа бызҿыз ҳаргьыжьуама, сан? – сҳәан, сналазҵааит.
— Аиеи, нан, абзиа ҳанаҳәааит, иҳаргьыжьуеит! – лҳәан, аҿаԥарахь лҿыналхеит.
Ҳшымҳа иқәтәаз арбаӷь хәам-зам акиҳәа ҿнаҭит. Абас ҳарбаӷь анҿнаҭлак, «аҵых агәы ааиҩнашеит!» — рҳәон. Уажәы ҳарбаӷь анҿнаҭы:
— Сан, уажәоупеи ианыхәлаз, макьана аҵых агәы еиҩнашахьоума? – сналазҵааит.
— Ари ҳарбаӷь ика хәам-зам есымша иццакуеит. Ҵхыбжьаара мышныҟәак шагу аҿыҭра иалагоит! Макьана ҵхыбжьаара абаҟоу, уажәоупеи ажәҩан атәарҭа анеиманакыз! – лҳәеит сан, ус шакәҵәҟьоу агәра слыргарц. – Аҳы, ушьҭа анцәа ҳарманшәал, сызкәырбану! – лҳәан, алыхәҭеи, аӡи, аҵәцеи, ашылеи рхианы аҟәардә хәыҷы инықәлыргылеит. Алыхәҭа адаԥа цаԥха ҭыԥк кылҵәаны иҟан. Абни адаԥа кылҵәаны иахьыҟаз ацаԥха нҭаршәны иаалыргьыжьит. Ацаԥха арахь даҽазнык иумырҵәикәа изҭыҵӡомызт. Алыхәҭа адаԥа инанлыргылеит ҵәыцак азна аӡы. Асаан хәыҷы ашыла аныԥсаланы аҵәца инавалыргылеит. Исхашҭыз, аҵәца ԥшьыркца иҭаз ӡхьамԥшын. Алыхәҭа иангылаз шангылаз, иаҵдаз ацаԥха амҳасҭа наҟ-ааҟ ҳхысга нацәақәа наҵаҵаны иаашьҭаҳхит. Сан саб ихьыӡ шылымҳәозгьы ихьӡ ааҭырҟьаны:
— Ҳараз Мқанба мышк-ахамышк аҵыхәа, игәы бзиа, ихы бзиа, инапы еибга, ишьапы еибга, иҩызцәа даарылагылараны дыҟазар, иҩни ихи еибабараны дыҟазар, уара, хыхь аԥшырҭа иқәтәоу, зегьы збарҭоу, зегь заҳарҭоу, анцәа ду, суҳәоит абри ауаатәыҩса ҿаҵахәыс ируҭаз,
алаҭаҷаҷеи, ауаатәыҩса ӡышхәас рҟырҟы злаурхәыхәыз аӡи зынгылоу ҩ-нацәкьыск ирыбжьаку алыхәҭа арыӷьарахь иургьыжьырц! — лҳәан, аҵәы шкәакәа ԥыҵәҵәаны ҳазшаз ихьы шьамхы инықәлыԥсеит. Алыхәҭагьы маҷк иеиҭааҳараҳкит. Дгьыли жәҩани рыбжьара ҿымҭрахеит. Сангьы саргьы ҳгәеисыбжь ҳлымҳа ҵнахуа, иҟаларызеишь ҳәа алыхәҭа ҳахәаԥшуан. Ашәымҭақәа цон. Алыхәҭа ҳаҩнацәкьыск ирыбжьакнаҳан, иҵысӡомызт. Ҳара уаҳа наҳалымшо, ҳачҳара хыҵуа, ҳтәаны алыхәҭа ҳахәаԥшуан. Алыхәҭа ҳахәаԥшуан, аха аҳауа иалаҳашҳаҭәарахазшәа икнаҳан, иҵысӡомызт. Нас ҳгәыӷра ҳаҵабарахома, ана-џьалбеит анааҳгәахәуаз аамҭазы, мчыбжьык зҽеизызгоз аӡхыҵра аӡыхкыра ԥнажәазшәа, алыхәҭа ашьшьыҳәа арыӷьарахь инхиаалан, агьыжьра иналагеит. Абза гәырҩа лгәы ааннакыларц егьагымкәа, аҟәардә иқәхаҳәхахьаз сан, сабду ҳавараҿы дшышьҭазгьы лхашҭын: «Унаан!» — лҳәеит, лгәырӷьара нхыӡсан. Лҿгьы иаразнак лнапы наԥыралкын, сабду ишҟагьы дынхьаԥшит, аха сабду дҭаҳаны дыцәан.
Игьыжьит алыхәҭа арыӷьала. Уиакәхеит ҳгәыӷра ҵҩадахеит. Саб Ҳараз иашҭа дааҭалазшәа иҳаԥхьаӡеит. Убри ашьҭахь ҳгәы рҭынчны, ҳгәы каршәны ҳаргьы шьҭалара акәасқьахь ҳхалеит. Ашымҳа иқәтәаз ҳарбаӷь хәам-зам даҽа зныкгьы аҵых агәы нкылнаҵәеит.
Какашьа лгәылҽанӡамкәа ашә аӡә дасит. Лара уажәыҵәҟьа аӡәгьы дизыԥшӡамызт. «Дызусҭхарыдашь аҵхыбжьон ԥҳәыск лымацара дахьыҩноу иаарыз?» — иҟалҵара лзымдыруа луада дныҩнашаҟьеит. Аха лыбжьгьы лмыргаӡеит. Ашәгьы аамыртыкәа алашьцара дналаӡырҩит. Лгәы аҭҳараҳәа иҭыҵны ицон. Ашә иасуаз дылҭынхазар, дшәар ҳәа дшәаны: «Сара соуп, Какашьа
ашә аарты!» — ҳәа дызусҭаз иҳәарын. Аха акыраамҭа уаҳа шьҭыбжьы ҳәа мгаӡеит. Нас ина-лырҟьаны инеиқәырццак-неиқәырццакны деиҭасит. Какашьа ацәашьы алыркит.
— Узусҭада ашә иасуа? – лыбжьы ӷарыӷаҭәаӡа иналыргеит Какашьа.
— Сара соуп, Какашьа, ашә аарты, бымшәан! – иҳәеит хаҵак.
— Узусҭада усҟангьы? – лыбжьы налаԥыжьны деиҭаҵааит Какашьа.
— Еныз соуп, Какашьа, Еныз! – иҳәеит ашә иасуаз ибжьы нҭганы. Какашьа иаразнак ашә азарза ны-ллыршәан, инеимылԥааит. Еныз ашә даалагылеит. Какашьа ажәакгьы аҳәаха лмаӡакәа лыԥсы налы-лышәшәан дынхьашьшьит. Аха акаҳаха лымҭакәа Еныз дналымҵасны дааникылт.
— Какашьа, сыбзымдырӡеи, Еныз сами, Еныз соуп! Арахь бааԥши, бымшәан! – иҳәан, даашьҭыхны акаруаҭ днықәиҵеит. Алеи-аԥси рыбжьара ампахьшьы ырбаа-ӡаны илҿишьит, лнапқәеи лшьапқәеи изеит.
— Какашьа, сара сами баасҿаԥши арахь! – иҳәан, лхы ҩышьҭыхны имахәар инаниҵеит. Какашьа лыблақәа аахылтит.
— Иаразнак иумҳәоз уара шуакәыз! – лҳәан, ихәда лҽынахылшьит.
— Сызусҭоу мҳәаӡакәа, зынӡа бшысзыԥшӡамыз ашә аҿы ҳнеиԥылап сгәамхәи! – иҳәан, Еныз Какашьа дааигәыдиҳәҳәалеит.
— Иҟоузеи цәгьара бзиара, ибыԥсҭазаашьа-гәышьоу-зеи? – иҳәан, анкьеиԥш иразра ихыҵәо дналазҵааит.
— Ҳаҟоуп ҳшыҟазаалакгьы! – лҳәеит Какашьа знык ԥсыра дыԥсны.
— Бымшәан, анцәа иҳаҭәеишьаз зегьы бзиоуп. Сыздырам, бара бдоуҳа акәхап сзыхьчаз, сыҩни схи ҳаибабеит. Наҟ-наҟгьы анцәа иаҳзиҳәахьоу ак ҟалап. Издыргәышьоит бышзаҵәыз, убри акәын уахгьы-ҽынгьы
ахы санаҿагылазгьы хәыцырҭас, гәырҩа дус исымаз. Издыруеит быԥсҭазаара шуадаҩыз, бџьабаа шшьа-шәараз. Саб ихәшҭаара амца бмырцәеит. Убри сара ԥсраҽнынӡагьы исхашҭуам, ҳаҭыр дуӡӡагьы ақәсҵоит. Абрагьы, анрагьы, еиҳәшьарагьы сзыбуит. Акы еиԥшымкәа ҭабуп ҳәа басҳәоит. Амҩа санықәлоз уасиаҭҵас ибзынсыжьыз ажәақәа ахьынабыгӡаз. Бара сара аханатә аахысгьы сеилыбкаауан. Буаҩреи, быламыси, быцқьареи рзыҳәан есымшагьы сгәы ҭынчын, сгәы каршәын. Саргьы иахьарнахыс бара бзыҳәан сыҟоуп! – иҳәан, лхы-лҿы неиԥхьишьшьааит.
Какашьа ддаӷьхеит-дмаҭхеит. Абҩатә даҷ еиԥш лҽеихалырҳәит. Исыгу мачхәума, аха уара бзиа сшубо здыруеит. Убри аҟынтә ишсанаужьуа агәра ганы сыҟоуп! – лҳәан, иаԥхьатәи иблуз аҳәынҵәрақәа аартны икәа лнапы нҭалҵеит.
«Исанаижьуеит, зегьы-зегьы санаижьуеит, избанзар, бзиа сибоит. Иҟасҵаз исыхьыз азыҳәан, иара ишибо ҿаҵак анышә сфап. Хҿыхгас, иаҭахны иҟалозар, зынӡа сыԥсҭазаара сҽалысхып. Амала, есиныҟаиҵалакгьы сара сааныжьра шилымшо здыруеит!» — абас лгәы инҭалшьуан лара лыда шаҳаҭ дызмамыз лхәыцрақәа.
— Еныз, сымш, сара уара бзиа ушызбо удыруеит. Убри аҟынтә акыр сыгхазаргьы саҭоумҵан, исанажь! – лҳәеит зынӡа дизааигәаӡаны иблақәа дырхыԥшыло.
— Ибанасмыжьша анцәа ибҟәырхуп, Какашьа, сыԥсҭазаара. Зегьы бзиахоит, зегь маншәалахоит. Анцәа иҳәозар хылҵкгьы дҳауп, уи макьана ихьшәаӡам! — иҳәеит Еныз, маҷӡак иадамзаргьы Какашьа лажәақәа гәрамгарак рыҵымбаауа.
Адырҩаҽны ашьыжь ақыҭа зегьы ирылаҩит Еныз аибашьра аҟынтәи дшыхынҳәыз. Ажәа ахы мҳәакәа аҵыхәа узҳәаӡом. Дхынҳәит уи аибашьра аҟынтәи иоуз ахәра ӷәӷәа иахҟьаны. Еныз лабала акәын дышныҟәоз.
Иуаҭәа ашшара иақәшәаз ахы, абаҩԥсы иланаҵеит. Ҩымыз ахәышәтәырҭа дҭан. Убри ашьҭахь ауп аҩныҟа даноурышьҭыз. Раԥхьа афронт аҿы иоуз ахәрақәа ҩба рацәак ибыргәымызт. Ахәшәтәырҭа дынҭаххызаргьы рацәак дҭамхакәа, ҩаԥхьа афронт ахь дцеит. «Уаагыл зны, ухәра ҽеила имӷьац, ахәшәтәырҭа уҽааҭак!» — рҳәеит, аҳақьымцәа, аха: «Сара исыхьуа ишсыхьуа, исылшои, исылымшои сара ишыздыруа аҳақьымцәа ирыздырӡом. Сеибашьыртә сыҟоуп, афронт ахь сдәықә-шәҵа!» — аниҳәа, изиҿамгылакәа, афронт ахь дцеит. Убра рацәак мырҵыкәа иоуит аҩбатәи ахәра. Ижәҩа-шәаҟьа инаҵакны, аснариад ивараҿы иԥжәаз аԥҽыха ӷәӷәаны илалеит. Деиҭашьҭалеит ахәшәтәырҭаҿы, аха дырҩагь дҭыҵны афронт ахь дцеит. Ахԥатәи ахәра Еныз иоуит Одер аӡиас ианыруаз аамҭазы. Акыраамҭа ахәшәтәырҭагьы дҭахеит. Данҭыҵгьы уаҳа деибашьыртә дзыҟамлеит. Еныз дхынҳәит иԥсадгьыл ахь шьала ирҳаз иҳамҭақәа рыла игәы рыԥхны.
Еныз афронт аҟынтәи иԥсы ааигеит ҳәа назаҳаз ақәла, ауа, аҭынха ааны дырбон. Гәык-ԥсыкала идныҳәалон деибга-деизҩыда, инасыԥ ицныҟәаны иаб иашҭаҿы ичамҩахә ахьыҟалаз.
«Уабиԥазаҵәын анцәа духылаԥшит анцәа иџьшьарала. Зхәы иаҭәҳәаны изфоз уабацәа рдоуҳаи, уара уразреи, уцқьареи урыҵаркит, дад, Еныз. Ари-нахысгьы уусхәы маншәалахааит. Уаб ихәшҭаара мыцәарц лахьынҵас иумазаарын, уҵыхәтәы ҽеихааит!» – ҳәа еиуеиԥшым аныҳәаԥхьыӡқәа гәык-ԥсыкала изыразны икәа-имаӷра инҭарҳәон, Еныз ҽеила дыз-дыруаз иуаажәлар.
Еныз дхынҳәиижьҭеи имчыбжь анаанҵәоз, хәылԥазык ҩыџьа аҽцәа ашҭа иааҭалеит. Алақәа ҩаҵибарҟьан, иааҽыжәҳамхыр ҟалом рҳәарашәа аԥскы иркит. Ари гәазҭаз Еныз данаадәылҵ, иаразнак идырит ашҭа иҭалаз аҽцәа зусҭцәаз. Аԥхьа игылаз Рашьыҭ иакәын. Егьи, ақыҭа
писар зуаҩыбжарахь инеихьаз Кьамсыс Анаба иакәын.
Еныз иааицәымыӷхеит, аха «асас аишәа дахар-шьуам!» — иҳәан, днарԥылан алақәагьы нарыҟәцаны: «Уа бзиала шәаабеит!» — иҳәан, ианааҽыжәҵ, рнапқәа аарымихит.
— Уеибга-уеизҩыда ухынҳәра, акы еиԥшымкәа ҳаигәырӷьеит. Уахьца уаалеит! – рҳәан, иаагәыцхә-гәышьит.
Еныз ибзианы идыруан ихәҭаӡамкәан афронт ахь дышцаз. Дацәымҩашьо идыруан иара аррахь ицара Рашьыҭ ишибзоураз. Еиликаахьан Рашьыҭ изыҳәан абзиаразы абзиара шыҟамыз. Еныз уажәы иааи-гәалашәеит, ақәа ааихәдхасуа Рашьыҭ имардуан дыҵатәаны данихьчозтәи аҵыхқәа.
«Анышә ужыр анышә аауеит!» — иҳәеит Еныз гәаныла. Абарҭ игәалашәарақәеи, Рашьыҭ иҟынтәи гәалсыс имаз егьырҭ ахҭысқәеи, акы еиԥшымкәа игәы ишалазгьы инмырԥшӡакәа, Еныз исасцәа пату рықә-ҵаны, инаскьаганы даахынҳәит. «Дзеиԥшразаалак, асас быжь-насыԥк ицуп! Ихы дырны дмааир акәын. Џьара ҳаибабар ԥсышәа ҩанҭхьк еибаҳҳәарын, уи азирхандаз, аха ауаҩы иламыс иамхафар цәгьоуп!» — иҳәеит. Еныз оумашәа иибаз даҽакгьы ыҟоуп. «Рашьыҭ иҩызеи иареи анааи инаркны, убырҭ сысасцәа анцәа сыркьаҭ ҳәа Какашьа гәцәа рхалымкит. Иара Рашьыҭгьы иҩа-шьангьы илыдимныҳәалаӡеит. Убыс мацара сысасцәагьы ларгьы иӡыхь-ԥсыхьха инеиԥырҵит. Иҟалап, Какашьа илдыруазаргьы сара афронт ахь исыхәҭаӡамкәа сцара зыбзоуроу Рашьыҭ шиакәу. Иҟалап, убри азыҳәан акәзаргьы Какашьа лаԥшы хаак Рашьыҭ дзыҵлымгаз!» — абас дхәыцуан Еныз. Аха уи аҵыхәала иԥшәма ажәакгьы леимҳәеит. Урҭ зегьы игәы иҭамкәа ихы иҭамкәа иааизцәырҟьаз гәыҩ-ҿыҩрақәан аҟынтә, аԥшалас еиԥш наҟ инеихыҵит.
Амшқәа мҩасуан икара-ԥсараха. Аӡәы аԥсы гәырҩа
ицрыӡаауамызт. Даҽаӡәгьы абзагәырҩа ашәы ишә-наҵон. Даҽа шьоукыхгьы гәырҩеи гәаҟреи рцәыхаран. Реишәахьча инықәсыр, ҿыки-бзыки иаанагоз зегьы еихаххаа инықәгылон. Рҿаҵақәа рхала рҿы иҭаԥсон. Ажәакала, ҭәи млашьи зеибадыруамызт. Хышықәса нҭакәкәа иаанҵәеит аибашьра иалагеижьҭеи. Аха ақыҭаҿы иҟан убас шьоукы, аибашьра амыткәмеи алаӷырӡи закәыз ззымдыруаз. Иҟан аибашьра макьана еилымгондаз зҳәоз аҳәса рхацәагьы. Иҟалеит ақыҭаҿы аахәацәагьы аҭицәагьы. Ицәырҵит зыԥсадгьыл зыхәшьадырц иақәызкқәаз шьоукгьы. Ицәырҵит аӷа иԥылара зҽазыҟазҵақәозгьы. Иҟалеит амаҳагьақәа, аԥсхаԥсжьыфацәа ҳәа изышьҭаз шьоукгьы. Убри аамҭазын аибашьра амца шыраҿ иалҵит афырхацәа. Дала-шьала аӷа бааԥс иҿагыланы еибашьуаз ақыҭа аҵеицәа. Аамҭа ццакуан аӡеиԥш.
Аамҭа аӡәгьы деилнахӡомызт. Аӡәгьы дрыц-ҳанашьаӡомызт. Иара ахатәы мҩала имҩасуан.
Еныз дааи-уажәи рыбжьара еихшәа-еиӡшәа жәо-хәымш ҵит. Аха макьаназын лымҳаҭас имоуцызт. Игәы каршә, иԥсы каршә, илшоз ала илаба наиҵшьуа, хәыҷы-хәыҷла, икаԥсахьаз иаандақәа, ица, ибора уҳәа ирыгыз-ирыбзаз даҿын.
Какашьа длаша-ҩашон. Уи зегьы Еныз игәеиҭон. Ибон хьаак, гәырҩак ҭаха шылнамҭоз, аха изқәиҵарыз издырамызт. Иаргьы бгәы иҵамӡо закәызеи ҳәагьы длазҵаауамызт. Какашьа ашәалҟьа мреиԥш зны-зынла лҽаалыртуан. Даҽазныхгьы ахә иеиԥш днеиҭашәо мацара амышқәа лхылгон. Аха ари иахьа акәымхеит, ари уаҵәы акәымхеит, Какашьа лҟазшьа Еныз агәыр еиԥш игәахы иналакьакьо иалагеит. Еицәоу бзагәырҩа арбану, зегь реиҳа иузааигәоу ауаҩы иҿы уаныгәыҩ-ҿыҩха, гәрамгарҭас дануоу. Усҟан уажәраанӡа уааи-гәагьы иҟамыз ахыбаарагьы амцабз еиԥш угәахы инакәҵәишоит.
Игәы иҭамкәа, ихы иҭамкәа Еныз Какашьа гәрамгарҭас дышьҭихуа далагеит. «Еныз сымыш! Сара уара бзиа ушызбо удыруеит. Убри аҟынтә акыр сыгхазаргьы саҭоумҵан, исанажь!» — лҳәеит дшәаԥы-рҳаԥуа. Иарбан иланасмыжьыртә еиԥш иҟалҵаз. Уажәааигәа Рашьыҭи Кьамсыси аҩны ианымҩахыҵызгьы, лара Рашьыҭ гәцәа ихалымкӡеит. Иналаршә-ааларшәны алаҵарҟәыҿы дныҵылгон. Избан?» — абарҭ уажәраанӡа имашәырынгьы ихы-игәаҿы изаамгоз ахәыцра еилым-гақәа изцәырҵуа далагеит. Ари мышк цеит, ҩымыш цеит, аха Какашьа лхымҩаԥгашьа Еныз ицәыхьанҭахо далагеит. Уимоу дахьныҵыҵ-ааҵыҵуаз, ҩыџьа еицәа-жәоз рылаԥш дныҵыргар, иара иӡбахәк иала-цәажәозшәа ибо далагеит. «Изуазеи, саџьал аама, схы хәымкәа ахәырбӷьыц шԥақәсҵо! Изакә ҵаҵӷәыда гаӡа хыбаароузеи, мшәан!»…ицәа-ижьы ҩеихыбзааны даауалуашон. Нас мчыла иааизкылҟьоз ихәыцра еиқәарақәа наиҟәцаны ихигахьоу хҭысқәак рахь иҽынхьеирԥшуан.
Ахәылбыҽха иара итәала дааԥсаны дгәарлеит Еныз. Ашҭа данааҭала, даагылазар дзышьцылахьаз ихәыҷра иақәлаз ихәшҭаара алҩа анааиҿашәшәа, еиҭаҳәашьа змамыз ицәыхарахахьаз иқәыԥшра адунеи днықә-нагалеит. Ииасхьаз рыԥсцәа зегьы иԥылазшәа ибеит. Ҳамҭак аҵәа амҵаҿы игылаз аҟәардә днықәтәан, ихәыҷра амышқәа зегьы гәараҵаны, цқьа игәазхара ибеит, иаҳаит. Ишибоз ихаакәакәараӡа иԥхӡы илабон. Хәылԥ шәаԥшь еилыбзаа-еилыбзаауа мраҭашәара иҵнагаз днахәаԥшын:
«Шьыжь шәаԥшь –
Шьыбжьаанӡа,
Хәылԥ шәаԥшь –
Жәаха-жәымыш!» –
иҳәеит ибжьы нҭыганы. Нас ихымҵацәакәа дааччеит.
— Узацәажәо дызусҭада, Еныз? – лҳәан, џьым-шьхақәак кны дааидгылеит Какашьа.
— Абыржәыҵәҟьа схәыҷра ашәаԥшь акәын сзацәажәоз! – иҳәеит Еныз ихы-игәы ыртлаӡаны.
— Ашәаԥшь шԥа, иарбан шәаԥшьу узлацәажәо? – лҳәан, дҵааит Какашьа иааџьашьашәа.
— Ее, абни дгьыли-жәҩани ргалуан хзырҷо хәыл-ԥазтәи ашәаԥшь! – иҳәан, еицраланы, нахьхьи, ажәҩан акалҭ ҵзыблаауаз ашәаԥшь днахәаирԥшит Какашьа. Абни ашәаԥшь санхәыҷызгьы абансҵәҟьа акәын ишеилыбзаа-еилыбзаауаз. Изаҟаразаалак аҽеиҭанамк-ӡеит. Аханатә аахыс ишыԥшӡац иԥшӡоуп, ишыцқьац ицқьоуп. Аԥшӡареи ацқьареи ыҟанаҵы зегьы ҟалоит! – иҳәеит, макьанагьы хәылԥ шәаԥшь илаԥш аахмыр-шәаӡакәа.
Какашьа аҵәамҵа иамҵагылаз арымӡ аҿы, Еныз дахьидтәалаз иааиҳәаз зегьы ажәак ахылымҳәааит. Ус лыблақәа кыдхыланы, абрахь, џьара, лара лыда даҽаӡәы изымдыруаз дунеи маӡак ахынҭа-ҩынҭара далан.
Ҳамҭак урҭ аҩыџьагьы рыбжьара арҩаш хьшәашәа нарыбжьысын, аура-зоуроу шәымҭак ахи-аҵыхәеи ҿаҳаҿымҭрахеит.
— Изакәызеи, Какашьа, ари абжьарак, абжьааԥынтәи ҳәаа змаӡамыз бычча-быхәмар, бгәалаҟара еихсыӷьтеи? Сара исыҵабкуа хьаа маӡа бымоума? – иҳәан, иқьышә мчыла ччаԥшьк нықәырххшәа длазҵааит Еныз. Какашьа лгәылҽанӡамкәа абри аҩыза азҵаара хьанҭа лыԥшәма иҟынтәи иаалаҳаз, дааишәара-еиҵаранатәын, илҳәо лҿамшәо лыбз налыхәлашәеит. Насшәа лҽааизылган:
— Ус угәы изаанагозеи, Еныз? Сара уара уоуп сзызхәыцуа. Уаҳа исхәыцраны иҟоузеи. Уара усшәа иубеит акәымзар, сгәалаҟарагьы бжьызхрызеи сеидроу! – лҳәеит иааркьаҿны, лгәы иҭаҵәҟьаз лымаӡа лыцәцәы-рымҵырц лажәақәа лҽыргәыламырхакәа.
— Ҵәахышьа змам, иахьа иуҵәахит ҳәа уаҵәы ицәырҵуа амаӡа иунаҭозеи! – иҳәан, Какашьа днал-ҿаԥшит. – Изакәу сыздырам, аха зҳәара бзымгәаӷьуа акы сцәыбӡошәа збоит, Какашьа! – иҳәеит Еныз дҩагылан.
Какашьа знык ԥсыра дыԥсит. Умацәа наҵоукыр
иааҭҟьоз акәтыц кьарахә ахы дынҭеикит.
Аҵкыс еицәоу уаӷеимышхара ыҟаӡам, акыр шықә-сақәа зыгәра угоз, ухы-уԥсы аҵкыс бзиа иубоз, иузааигәаз ауаҩы, иаалырҟьаны, угәы иҭамкәа, ухы иҭамкәа гәрамгарҭас данышьҭухуа, ухы ԥҽны ишу-хагылоу анубо. Ауаҩытәыҩса иԥсхы анилашәо, рыцҳара дук данақәшәаша цәаныррала идыруеит шырҳәо еиԥш, Еныз иааизцәырҟьаз ицәалашәара, ихәыцра еиқәаҵәақәа наҟ инеихицарц иҽыназикит, аха еиҳа-еиҳа дцәеицәыԥсуа далагеит. Еиҳа-еиҳа игәы аҭыԥ иҭамгыло далагеит. «Изакәызеи, мшәан, каҳада-ԥҽыда, схы зыхсырҟьо ҳәа акгьы ыҟаӡамкәа баша схы аҷыҷыга изкылысхуа. Иҟалаша-ҟалаанӡа ахәац ала зҭысхуа змаанеузеи, насгьы изакә гаӡароузеи!» — абас ихы дазгәаауан. Ԥсыхәа ахьынӡамаз иԥшәма лҿаԥхьа аҵәгьы мбылӡакәа, акәацгьы бжьиӡаар иҭахын аҟынтә ир-ӷыӷкуамызт.
— Иуасҳәагәышьозеи, акыр ҵуеит уара узыҳәан сара ԥсык сиаҩымсуеижьҭеи. Уара уҩызара, уаҳаҭырқәҵара шьҭарнахыс сара саԥсам, Еныз! – лҳәан, инхышхыҵәаз лылабжышқәа налыхәлаҵәеит.
Еныз ихра еибаркыра, игәыӷреи ибзиабареи злачаԥаз иаалырҟьаны инцыцхашәеит. Шәымҭақәак ици-ишәи зеихымԥхьеит. Ила ишабоз иҵа наиҵыԥсааит. Игәы нкыдыҩрны аҵалашә инҭаҳаит. Аха ииулакгьы иҽааи-қәиҳәалан:
— Баналагах бзықәшәаз арыцҳара сыҵамкыкәа исаҳәа. Сара сҽырҭынчӡаны сыбзыӡырҩуеит, — иҳәеит Еныз.
— Ахьымӡӷ усыргеит, Еныз, ахьымӡӷ! – лҳәан, лыбжьы налымпыҵҟьан, дыҩны амаҵурҭахь лҿыналхеит.
— Дызусҭада? – иҳәеит Еныз, аилагацәа рсахьа ныликаан.
Какашьа ҿылымҭит. Лыхцәы ԥыххаа аҩны аҭӡывара лыҽнадлырԥсылеит.
— Дызусҭада ҳәа басҳәеит? – иҳәан, лмахәар нҭарсны иааикын, даахьеирԥшит.
— Рашьыҭ! – лҳәеит. Уаҳагьы лыҽлызнымкылакәа, лыԥсы лылышәшәан акаруаҭ днылаҳаит.
Какашьа илыхьыз, ишлыхьыз, иахьлыхьыз, акы аанмыжькәа зегьы Еныз илирҳәеит. Абри ахьымӡӷ Рашьыҭ Еныз дызҭеиҵаз аҵыхәала, игәҩарамкәа Еныз агәра игеит. Убри ашьҭахь Еныз ҩаха-ҩымш ихи-ицәарҭеи еилеимкит. Иара дзықәшәаз арыцҳара аҩыза иақәшәақәахьаз дрызхәыцит. Дазхәыцит абас еиԥш иҟоу аус уадаҩ қәнагала, ламысла азнеишьагьы шхаҵароу. Еныз аԥсра ацәа ахикаауан, дзықәшәаз аус ццакрала, инаԥшуаз иаҭәарымшьашаз ала аԥылара. Убри аҟынтә, иара иибахьаз-иаҳахьаз, абас еиԥш иҟаз моу, еицәаз ауаӷеимышхарақәа ирықәшәоз ауаа қәнагала, аԥсуала, уаҩрала ишазныҟәоз атәы ҽеишәа дазхәыцит.
Ганкахьала, иҟалаз аҟалаа шьоурада аҭыԥ ақәҵашьа амам ҳәа иԥхьаӡеит. Даҽаганкахьала: «Ҳаи, абааԥс, Рашьыҭ иара димшьӡаргьы, ажәлар рҿы, ақыҭа аҩныҵҟа усгьы дыԥсхьан. «Аџьма аҵыхәа амырҵысыкәа абаӷь ааигәа инеиӡом!» Уигьы дназхәыцындаз. Иара аибашь-раҿы ихигахьаз изхон. Уажәы Рашьыҭ дышьны, ҩаԥхьа иԥсҭазаара ашәгәы-аԥсгәы аҭаргылара аҭахымызт. Рашьыҭ ажәлар еизаны рҵәыцәгьа иқәдыршәандаз, абасҵәҟьа ахҭаҟынӡа днеимгар ауан!» — ҳәа рҳәар ҳәагьы дшәон. Ажәакала, ажәлар ргәаанагара, ажәлар еицырҳәаз дахыԥар иҭахымызт. «Иамуӡозар, дад, раԥхьа уԥҳәыс дкажь. Убри алагьы ухьымӡӷ ухыхуп ҳәа иԥхьаӡа!» — ҳәа иазҳәақәазгьы ҟалеит. Абарҭ реиԥш иҟаз, иара имч зқәымхоз ахәыцра еиқәаҵәақәа рыбжьара дыбжьахеит Еныз. «Абри ззымдыруа, измаҳац ҭыԥҳалԥагьы дыҟаӡам. Сара абри исхылаз ахьымӡӷ чҳаны, убри зегьы сцәа иҭагӡаны, ари иахьа акәым, ари уаҵәы акәым, суаажәлар рҿы сыблақәа аартны, ҿаӷәӷәала сзымцәажәо сыҟазар аҵкыс, зынӡа адунеи сықәымзар еиӷьуп!» — иҳәеит зназы.
«Сыԥҳәыс дкасыжьып, нас, ауаҩы дыԥҵәазар хацламҳәала деиԥызшьуа ауаа хатәрақәа абри аус иаднагалап. Цаԥха ззыбзиамхо, риашашьа змам ҟалаа ҟамлаӡац. Џьара акаҿы икылыргап. Ажәлар иақәырҵо ала сымҩахыҵып!» ҳәа иақәикит. Аха Еныз уажәы иихәыцуаз ушьҭан иихәыцуаз ихнарбгалон. Абри абриами ҳәа акаҿы дзаанымгылеит. Ахәыцра, аиҭахәыцрақәа рӡеибафара далахеит. Иԥҳәыс дышкажьтәу, лара илхароугьы шырацәоу аҵыхәала ишилшоз ихы агәра аиргон. Аха усеиԥш иҟаз агәаанагарақәа иаарласны иӡшәаххон. Иԥҳәыс лкажьра илымшеит. Ари акы – иҩбахаз, иԥҳәыс лылҵра мацара ала ихьымӡӷ зихымхуашәа ибеит. Аҵыхәтәан иӡбит даҽа мҩак, Рашьыҭ ауаҩы дизишьҭырц.
Еныз зыгәра игоз, имаӡа зҵеимкуаз, дзықәгәыӷуаз иҩыза бзиа Шьаадаҭ Ноуба иҿала, абас еиԥш иҟаз ажәа иниҵеит Рашьыҭ:
«Сара уара ешьак иеиԥш суқәгәыӷуан. Аха аешьара аҭыԥ аҿы амаҳагьара ныҟәугеит. Уара ушьрала уахьсырхәыр сҭахым. Узыхсырҟьо уара ҽеила иу-дыруеит. Аиӷацәа рыбжьара ажәа мыцхә ыҟаӡам. Уалҵ ақыҭа , сыла ухымгылан. Ма ушьҭа ухы пату ақәҵа. Иҟоуҵаз ашьҭахь саргьы схы уаԥшы, ҳаҭыр сықәҵа. Убри алагьы ухьымӡӷ ухых. Мап анакәха, сыш-уаҩымсуа, ишуанасмыжьуа удыруазааит. Иунысҵаз ажәа аҭак сазыԥшуп мышкы ахи-аҵыхәеи ала!» — аҽныҵәҟьа Еныз иажәахә игеит Шьаадаҭ.
Шьаадаҭ ақыҭаҿы унеишь-уаашь ҳәа зарҳәоз, ацәгьеи абзиеи иадыргалақәахьаз, ихатәраз аӡәы иакәын. Енызи Рашьыҭи, ишаҳҳәахьоу еиԥш, шьахәа-шьаҿа рыбжьамызт. Ахәылбыҽха Рашьыҭ иашҭа дынҭалеит Шьаадаҭ. Алақәа анаахыш-ҿыш, ԥҳәыск даадәылҵит. Иааиз Шьаадаҭ шиакәыз анылба, даргьы уарала еицәыхарамыз шьоук ракәын аҟынтә, днеи-ԥылан, лнапы ыргьыжьны даагәыдылкылт.
— Уаҳзаазгазеи, Шьаадаҭ, мышрак иақәшәаша,
цәгьароума бзиароума, сҳәашьагьы цәгьахеит, аха? – лҳәан, иаразнак Шьаадаҭ дизҵааит.
— Ацәгьара анцәа иҟоумҵан макьана. Рашьыҭ дыҟазар дызбар сҭахын аҟынтә саамҩахыҵит! — иҳәеит Шьаадаҭ.
— Дыҟоуп Рашьыҭгьы, агәыларанӡа днеиит, лассы дааиуеит! – лҳәеит. – Уаатәа арахь, уара утәымуаҩӡам! – лҳәан, аҟәардә аалган иналыргылеит. Абри лым-ҳәацкәа Рашьыҭгьы ахҵысҭа даахыҵит.
— Аа, сгәы ушҭаз Шьаадаҭ! Узбарц шысҭахыз анцәа усзааигеит! – иҳәан, Шьаадаҭ инапы ааимихын, инеибартәақәеит.
— Изакәызеит сан, асас аҩныҟа даамгаӡакәа дыхьшәашәаӡа адәы дышԥацәбыртәалеи! – иҳәан, иазуухуазеи, гәҭыхак змаӡам аӡә иеиԥш даалабз-ҩыбзит Рашьыҭ.
— Ара иаҳагьы иԥшӡароуп, иҭынчроуп, иабаргәузеи! – иҳәан, ҿырԥшӡага ажәақәак неихишьалеит, Шьаадаҭ.
Рашьыҭ иангьы, ахацәа акы еибырҳәозар акәхап лҳәан, аҩныҟа дныҩналеит.
— Рашьыҭ, уареи-сареи зынӡагьы ҳаицәыхараӡам, еибаҭаху ҳауп. Аԥхьан уара уааира аԥны, уан Хьымса илҳәан еиԥш. Сара иахьа ус хьанҭак аҵыхәала сым-ҩахыҵит. Азҩа зӡаз иан дагеит, Рашьыҭ. Уара ухаҵа ҟәышуп. Ажәа мыцхә саламлакәа иахьа ушҟа сымҩах-зыжьыз Еныз иоуп. Хықәкыла Еныз сузааишьҭит, Рашьыҭ. Иузааицҳазгьы абриоуп! – иҳәан, Еныз жәа еиҭаҳәатәыс имаз зегьы, аҳәашьа аҭаны наҟ-ааҟгьы ҳаҭыр рықәҵаны иеиҳәеит.
Аамҭа иарцәыцәхьаз, хымҩаск сагап ҳәа згәы иаанамгоз Рашьыҭ ацҳаражәҳәаҩ изнеигаз Еныз иажәахә аҵыхәала дагьымеиԥхьхәыцааӡакәа абас еиԥш иҟаз ажәа хьанҭақәа рҿааирхеит:
— Еныз аус ахьимоу иԥҳәыс лҿоуп. Уи сара слыниаанӡагьы ақыҭа дакәдыршахьан. Иара икаҳԥы лҵыхәала ажәлар срылҵны сцәа ԥырҽырц иаҿуп. Ҩынтәгьы хынтәгьы илахь ада ԥызҵәаз иԥҳәыс лоуп, иԥҳәыс дкаижьааит. Сара џьаргьы сцаӡом, сыҩны сыҟоуп, сқыҭаҿы сыҟоуп. Еныз сара сыцәазар сшиз-мырҿыхо идыруазааит! – абас еиԥш иҟаз ажәа ҭынхақәа еиҭаҳәатәыс ииҭеит Рашьыҭ.
Шьаадаҭ Рашьыҭ уаҳа ажәакгьы иамҳәаӡакәа, ашҭа дынҭыҵны дцеит. Аухаҵәҟьа иацымҵакәа иагмырхакәа Рашьыҭ Еныз изааицҳаз ажәақәа акы аанмыжькәа инаганы иеиҳәеит.
Еныз ԥсыхәа змаз ԥсыхәа аиҭарц, шьа каҭәарада абри аус аанкылара изқәикыз иалымҵит. Иара аламыси, аԥсуареи ажәытәаахыс ҳабдуцәа ирымаз ахым-ҩаԥгашьа, иаргьы ихымҩаԥгашьахар иҭаххеит. Аха иахьирхалакгьы аҩагьы импыҵаԥиҵәеит, аӡагьы импыҵаԥиҵәеит. Уимоу, Еныз ахьымӡӷ дызҭаз азмыр-хакәа, чҳашьа змамыз игәахы ҿызкаауаз, агәаӷ зырмжьыжькуаз, игәахәра аџьыка хәыԥхь аҿазыԥсоз ажәа бааԥсқәа изааицҳаит. Уаҩыс димшьеит. Еныз аҭырас иқәланы иказҿоз аҵанцәа раҟара дхәыҷны, длаҟәны ихы ибо далагеит. Уи убриаҟара ихы хьымӡ-ӷишьо дҟалеит, ауаа рҿы дцәырҵыр аҵкыс дыԥсыр еиӷьишьо. Уажәраанӡа ҟазшьа ахьынӡамаз, ԥсҭбарада абри аус аилыргара иҭахызҭгьы, ушьҭа шьа каҭәарада иара дҿызхуаз акгьы ҟалашьа шамамыз агәра игеит. Еныз Рашьыҭ ишьра, хымԥада, дашьҭалеит.
…Аҵых агәы еиҩнашахьан, аха Еныз изыҳәан лацәааихьшь ҟамлациижьҭеи акрааҵуан. Ашьхыҵә реиԥш ихы-игәы иҭапапоз ихәыцрақәа рӡеилашыра дахәаҽуан. Уаҳа ҽеиқәҳәалашьа анизыҟамҵа дҩагылеит. Ҳаӷоу ашьа гәырҩа хгашьа имоуандаз. Ашҭа дықәын ихалазаҵәык. «Анаџьалбеит, ауаҩытәыҩса деиқә-зырхогьы – ауаҩы, ауаҩытәыҩса дызшьуагьы – ауаҩы. Ауаҩытәыҩса дангәаҟуа ажәак, ажәа заҵәык ахра даҿнагоит. Абыржәы изыԥсоузеи уара иуҭаху, зыгәра уго, уара узхыхьу, уара узгәыхьу ауаҩы иҟынтәи ажәа ԥхак, ажәа ҟәышк!» — абас
даахәыцит. Аҵәымыӷ жьакца еиԥш игәахы кылызҵәоз абзагәырҩа хәыҷӡак иаахыдахазшәа, иԥсацара еиҳа аҽаршәыкьызшәа ибеит. Аха уи нарха амоуӡеит. Ҩаԥхьа амцабз еиԥш еиҭа-неихыҵәеит. Иаалырҟьаны ихы иҭамкәа, игәы иҭамкәа, Еныз Рашьыҭ имардуан дыҵатәаны иаӷа ихы дана-цәихьчоз ааигәалашәеит: «Сара ешьа гәакьа дсымаӡам, Еныз. Иаҭахханы иҟалозар ахы уанаҿагылозтәи аҵыхқәа раан, сара сгәы каршәны сыцәан. Уара ианартәи аҵых анҵаарыҷҷоз сыҩны аҵаҟа уҵатәан. Ешьара сзууит, бзиара ҵыхәала саргьы анцәа сухьиг-ӡааит!» — ҳәа Рашьыҭ иажәақәа згәылаиҳәоз аҵых хаарада ааин иблақәа иаарыхгылеит.
«Аиеи, Рашьыҭ, уасиаҭҵас иуҳәаз уажәа гәыбзыӷқәа наугӡеит, анцәа илыԥха уоут! Аешьараҵәҟьа ныҟәугеит! Угәнаҳа уара ухәда иахымӡааит! Џьаҳаным ҭыԥхәрас анцәа иуиҭааит. Сара уара усымпыҵамԥсырц азыҳәан, ҳабдуцәа рқьабз зегьы иахьынӡасылшоз инасыгӡеит. Аха ушәхымс илагылаз уаџьал умч амырхеит. Уара уԥсра ашьҭахьгьы убзарӡык зҳәо ҳәа ушьҭахьҟа аӡәгьы дузынхарым. Уара угәыхашьаны мыткәма лаӷырӡышак ԥҳәыск иуаҭәалшьарым. Лажиа ужны узеиуоу унарҭап. Уԥсаҭа цәгьахааит!» — игәы дҭацәажәон Еныз адунеи дамкуа ашҭа дахьықәыз.
Адырҩаҽны амра нхықәгылеит, Еныз ҟырҟылбаахк ҟаимҵаӡакәа. Амра аҭашәара еихаӷәышәарак шагыз, аҭырқә шәақь ҳәа изышьҭаз, ишәақь кьаҿ аашьҭихит. Афронт аҟны ҩызара изызуаз, ақәеи аси иҟәызкуаз имшьамба аашьҭыхны, ахаан ихеимҵацыз иаб ихҭырԥа еиқәаҵәа неихеиҵан, ивараҿы ииасны ицоз аӡыҷҷа днахыԥан, абнара иҽнеиҭеит. Ақәаԥсата кыдышьшь илеиуан. Еныз ушьҭа уаҳа дызхәыцӡомызт. Аҳәа ахы зықәшәаз еиԥш, аҭлаҩа цҟьаны днеиуан.
«Схы шԥакашәари, ажәла нҵәеит!» — абриак заҵәык дназхәыцит. Нас иӡхьаз-иԥсхьаз гәалашәарак ааих-ҭашәан акәа дынҭанаршәит. Иахьеиԥш игәалашәеит
шьыбжьышьҭахьк иаб ишьҭрахь ала сасцәақәак рҭааит. Иан иаразнак Еныз даалԥхьан: «Абааԥс, даара ҳаз-цәыԥхашьоз сасцәақәак ҳҭааит. Амшаԥы азыҳәан ҳәа абна акалаҭ иҵакны исымоу акәты ахәда сызху-ҵәароуп!» — лҳәан, днеин, акалаҭ иҵакыз акәты мырҟаакәа ахәда ааҵлырхәраан, Еныз инеилыркит. Акәты, иахьеиԥш игәалашәоит иӷран, аика ҟаԥшьы уаркалеиуа ихьарҽны ахы иқәын. Дук мырҵыкәа аҳәызбагьы неилыркит. «Абжьы мыргакәа абнахь, аҩны ашьҭахьҟа иганы ахәда сзыхҵәа», — лҳәеит Еныз иан. Еныз днеикәаԥха-неикәанарԥхеит. Аԥшӡара икны иагоз акәты деиҭанахәаԥшын: «Ди, сара ари сызшьуам, џьым!» – иҳәан, иикыз акәты иан лышҟа инаирххеит.
— Избан, уара, изумшьуа? – лҳәеит Еныз иан.
— Заҟа иԥшӡоу бымбои, баргьы ҳкәытқәа иреиӷьыз ауп ибкыз! — иҳәан, ишылҭахымыз акәты иан инал-иркит.
— Унан, уара уӡӷабны усызымҭаз сыгәнаҳа иқә-шәааит, гәы узҭаӡамкәа анцәа ушԥеишеи! – лҳәан, лара лхаҭа днавалан, акәты шьны иааҩналгалеит.
— Акәтыҵәҟьа саагылазар, ирыцҳашьаны ашьра зымгәаӷьыцыз ауаҩы, иахьа ауаҩытәыҩса ишьразы сыццакы-ццакуа амҩа сықәуп. Уара ухаҭа-ԥсаҭа уоуп, Рашьыҭ, сара иахьа абас сгыгшәыгызтәыз. Зегьы-зегьы уԥсаҭа иамазааит! – иҳәеит Еныз, ихала дцәажәо дахьнеиуаз. – Сара сыгәнаҳагьы уара угәнаҳагьы џьаҳаным иуԥылааит уара ахәымга!, — иҳәан, ишьа-ҿақәа ааирццакит.
Амра ҭамшәаӡацызт. Еныз иҽырхианы, иԥҳәыс лыпату ахьԥиҽыз аҭыԥ аҿы, диасуазаргьы абра диасуеит ахьигәахәуаз днатәеит. Аарла ахәылԥы еҵәа ажәҩан иналыггахьан. Заа ицәырҵыз акьу уарла-шәарла иааигәаӡаны абжьы гон.
— Ашьашәы уҭарблааит, исԥеиԥшу еицәоу уаҳа исԥубаауазеи! – иҳәеит Еныз. Иоура-зоуроу дышны деиқәтәахьан. Уаха игәы иҭаз азыҳәан игәы неиҭасуамызт. – Хырԥашьа амаӡам! – иҳәеит. Абри аамҭазы амҩаду ахь аҽышьҭыбжьқәа аагеит. Ахьышәҭҳәа дҩагылан днаԥшит. Амҩаду архәара иаавҵит Рашьыҭи иара Еныз изымдыруаз хаҵаки. Шәымҭақәак рыла аҽцәа аҩыџьагьы анааизааигәаха, Еныз ахьуҳәа ажра днахыԥан, амҩаду днаныххылан, абасгьы ҿааиҭит:
— Аҳәса рхаҵа, Рашьыҭ! Уареи сареи анцәа ҳаи-қәиршәеит. Абри ахызаҵә ҳаилнамыргар умуит. Гәнаҳа уцзар уԥсаҭа иамаз! – иҳәан, ишәақь иақәыршәыз имшьамба ныԥхьаршәҭны аҵықьҳәа дхысит. Рашьыҭ иҽы днахҟьан амҩаду днанаҳалеит.
— Исызхоит, Еныз! – иҳәеит Рашьыҭ, Еныз даны-неихахх.
— Мап, Рашьыҭ. Аҩбатәи ахызаҵә ахраҭахь ига, уи сара исҿаҭахьоуп! – иҳәан, даҽа зныкгьы дхысит. Уиакәхеит. Рашьыҭ дышҭынчхара дҭынчхахьан. Рашьыҭ саӡ ҩызара изызуз егьи аҽыуаҩ нахьхьи архәара днаваӡхьан. Иҭҟьаз Еныз иҩпатронак Рашьыҭ игәы инықәԥсаны, Еныз ажра днахыԥан абна иҽеиҭеит.
Иааҟәымҵӡакәа акьу мышьҭацәгьа абжьы шгац игон. Жәҩан гәаҵа инкыдшәаз аеҵәа ауп Еныз уажәы илаԥш иааҵашәаз. Ахәы данхала, ишылашьцара илашьцахьан.
Анемеццәа кны ианаага ауха, скомандир уаҵәы шьыжьынӡа схы сақәиҭитәит. Абас инациҵеит Ҳараз иҩымҭа. Ҳара адҵа аҟынтәи ҳаныхынҳә, апартизанцәа ҳаштаб аҿы Светлана дсымбаӡеит. Дабаҟоу, дабацеи ҳәагьы аҵаа-ԥшаара ԥшӡамшәа збеит. «Дабацарыз, џьара дҵак лырҭазар акәхап. Дхынҳәып, дабацари!»
— сҳәеит гәаныла. Хаха рыда сахьышьҭамлацыз скаруаҭ сгәы ҩарханы снықәиан, аҭуан сыблақәа надсырхалеит. Шәымҭак иадамзаргьы аамҭа еимҟьарак анаасоуаз, сахьыҟазаалакгьы сызҿызаалакгьы, схәыҷра ахьымҩасыз, суаҩықәра ашә-гәашә сахьнылагылаз, сахьыччаз, сахьҵәуаз, сахькаҳаз, сахьгылаз сқыҭа гәакьахь схәыцрақәа рымҵәыжәҩа сныҵакны рҿынархон. Абыржәыгьы исызгәамҭаӡакәа лакә ԥсҭҳәашк ажә-ҩахыр сныҵакны инышьҭыԥраан Адаужра ахәы снықәнартәеит. Нас сара схәыҷрагьы сдурагьы сыԥсы зыҿҳәараз, усгьы ҳаҭаҳмадцәа алакәҳәацәа ракәын. Убырҭ ракәын сара аамҭацк иадамзаргьы схи-сыԥси сеиқәиҭны схы санаазынхоз сыблақәа иаарыхгылоз. Аа, уажәыгьы ҳашҭа ԥшӡа атлаз иаҵәа ҭаршәушәа аџьанаҭ ҳаскьын шьҭашьшьы сынҭалеит. Мшаҽнеиԥш ҳашҭа еихшәа-еиӡшәа агәҭаҵәҟьа нылкааны амжәарбаӷь абырфын бӷьы иаҵәа еилышәшәо игылоуп. Мшаҽнеиԥш, сабду ида уаҳа даҽаӡәы иҽызқәимкуаз, жәарагыдык зҭашәоз, ашә агәаԥшь иалхыз арымӡ ду, амжәарбаӷь иамҵагылоуп. Убри арымӡ мышьҭа бзиа агәҭаҵәҟьа дықәтәоуп сабду. Уи усҟан еиԥш иахьагьы ижакьа бырлашха ихыҽҽаны игәы инықәҭәоит. Сабду иаԥхьа итәоуп хҩык сабду иаҵкыс еиҵбацәоу ашлақәа. Урҭ усҟангьы есуажәааны абри амжәарбаӷь ашәшьыраҿы еизалон. Аҭаҳмадцәа рҟәардә лаҟә хәыҷқәа ирықәтәаны сабду иаԥхьа итәоуп, ажәабжьк иалацәажәоит. Сара макьана схәыҷуп. Сабду ҽынла алакә шимҳәо здыруеит аҟынтә, Нуригьы саргьы урҭ рԥышҵа ҳақәлаӡом.
— Аиеи, дад, уара зыӡбахә умоу ахаҵа, ари Аԥсны ҟьаҟьа дуӡӡа аҩысҭаацәеи, агәҳәцәеи ирхаанхаанӡа, ауаа аныршоз иршаз дреиуагәышьоуп! – иҳәан, иажәабжь ахы ааԥиртлеит сабду. Егьырҭ аҭаҳмадцәа зымҩыхыҵызгьы сабду иажәабжь ҟәышқәа рзыҳәан акәын. Рҽынеиқәырԥсасаны инатәан, сабду инеизҿлымҳахеит. – Абри уажәааигәа
Аҟәантәи аҵара ду змаз сас дахьк дысҭан. Убри ииҳәаз ажәабжь хәыҷы ауп сыззааирц исҭаху! – иҳәан, сабду илабашьа амҳасҭа инацәхырҟәара ныбжьарӷәӷәаны иажәабжь инациҵеит. – Ҳара, аԥсуаа мцахә азҳақәа, жәытәнатә аахысгьы, аӡәи-аӡәи ҳхьибаҳәагәышьоит. Иашоуп, аирак рҟны хәахәак дрылымҵыр ҟалаӡом. Аха хара ихәыцуа аламыси, ауаҩреи злоу, аԥсадгьыли амилаҭи рлахьынҵа аӡбацәагьы маҷӡам. Убриоуп абри сысас ииҳәаз иажәабжьгьы зызку ҳәа сгәы иаанаго. Аха сажәақәа сышрыкәшоз, исҳәарц исҭахыз атәыҩа сзымкит! – иҳәеит сабду, хырҽхәаразу хырџьаразу уцәеилаҩашьо.
— Ииҳәазеи нас усҟангьы, Шьардын, Аҟәантәи иааз усас? – иҳәан, иҟәардә иҽынаҟәиҭхеит Ҭамшьыгә.
— Ҭаацәашәала еизарак рымазаарын аиҳабыра. Ажәеи-ажәеи хибатуа ишнеиуаз, акы ззеилоу роуп акы еимазкуа. Ҳазараҭ ицәажәашьа Аду игәамԥхаӡеит. Иара Аду ҳәа узҿугьы ӷьатама хжәак иакәымкәа дыҟамызт. Абни згәы иҭаз згәы иҭамшькәа иаартны изҳәаз, аиҳабы игәы идааигалан, иазуухуазеи, ддәылицеит. Иара идәылҵызгьы ус ззууқәо дреиуамызт, аха иеиҳабы диашамзаргьы, иара ихы аҳаҭыр азы пату иқәҵаны, иҭакгьы ҟамҵакәа дындәылҵзаап. Аизарагьы иалган, дасу рыҩныҟақәа рахь инеимпит.
Адырҩаҽны ашьжьымҭан иацтәи аизара иалахәыз Хьрыԥс иаԥсуа еиқәа, изиацкқәа цырцыруа ирыцқьаны, ибырфын блуз шкәакәа ахәда ҵрыԥхааны ахаԥақәа аҿаԥсаны, ихәда ыҵарбаҟа шәишәи мҵәыжәҩала еибаркны, иаԥсуа маҟа абзқәа неилаԥсо, дышәшәа-шәшәо дшааиуаз, Ҳазараҭгьы ила ду ахәда ҟәбас маҟа ԥшӡак ахаҵаны иваргыланы ашьыжь ԥшак неиҿарсны дшааиуаз:
— Шьыжьбзиа, Ҳазараҭ! – иҳәан Хьрыԥс, ишиҟазшьаз еиԥш, иаармысҭашәаӡаны аԥсшәа наиеиҳәеит.
— Бзиа убааит, бзиа умшхааит, Хьрыԥс сааукәхшеит! – аҭак ныҟаиҵеит Ҳазараҭ.
— Ҳазараҭ ухаҵкы сцеит! Иацтәи ҳаизараҿы Аду
хәыҷык дамхаццакцәазар ҟалап. Аха убри уара угәаҟынӡа иноумган, даҭаноумҵан уххь згааит! – иҳәеит Хьрыԥс, иара ихаҭагьы Аду ихымҩаԥгашьа шигәамԥхаз иныԥшуа.
— Ҳа, ҳа, ҳа! – иҳәан, Ҳазараҭ ибжь гәаҩа ҳалал нҭиган, дааччеит. – Хьрыԥс ухаҵкы сцеит! Убри Аду ҳәа узҿу егьа иҳәаргьы егьа иургьы, дҳаманаҵы абааш ҳҭоуп. Даныҟамлагьы, ҳара ҳтәы, ҳмилаҭ рлахьынҵа ашәеиқәа ишалоу удыруазааит. Убри Аду ҳара ҳаниҭахыми, «шьоук» бзиа ҳанырбои еиҩысӡом, убригьы удыруазааит, хы ԥсыргьы жәа ԥсуам, Хьрыԥс! – иҳәан, ила ахәда иахаз амаҟа ҟьаҟьа ааникылан, ашьшьыҳәа иҿынеихеит Ҳазараҭ. Аа, дад, адурагьы захьӡу, аҟәышрагьы захьӡу. Сара сҩыза хара изымԥшуа гаӡак Ҳазараҭ иҭыԥ аҿы дыҟазар, Хьрыԥс иеиҳәаз аҭакс: — Ҳаи, абааԥс иӡбахә соумҳәан! Ани ахамбашәа иҟоу, ауаҩага бзамыҟә ҿашҳа ду ус ҟаимҵакәа, ус имҳәакәа уаҳа ҽеик иурҳәараны иҟази!» — абас гаӡарыла дцәажәозар акәхарын. Ҳара ҳахьынӡахьажьқәоу, ҳахьынӡа шьыццәоу умдыруеи, Хәаршьыҭ, дад? – иҳәан, Шьардын исас иажәабжь неиқәиҳәалеит.
— Ааи, анаџьалбеит, «акрыздыруа дагьууандаз, дагьуаӷандаз!» шырҳәаҵәҟьо акәзаап. Ҳазараҭ уҳәеит ҳәа дабанӡаҟәышыз, дабанӡахәыцуаз мышрак иақәшәаша! – иҳәеит Ҭамшьыгә дахьтәаз.
— Ҳазараҭ иҩызцәа ишыԥсыша здыруа, хара инаԥшуа амилаҭ рлахьынҵа аӡбацәа змоу ирыбаргәузеи, иажәымҭа шкәакәахааит! – иҳәеит Осман, Шьардын иажәабжь згәаҟынӡа инеиз.
…Аԥенџьыр аԥша ианкыднаҟьа ауп, сызқәыз схәыҷра адунеи сылаԥш ианааҵашәаз. Аҭҳарцәҳәа схәыцрақәеи сгәалашәарақәеи санаарылҵ, сгәаҵа нҭыхьшәашәааит. Абыржәыҵәҟьа инасԥыршәаз схәыҷра асахьеи, сқыҭа агәхьаагареи снарыхьҵәуеит.
Зынӡагьы исызгәамҭаӡеит Светлана дшаасхагылахьаз. Лнацәкьара ԥшқа кахәхәақәа рыла сышьҭахьала сыблақәа анаахылҩа ауп, Светлана шлакәыз аныздырыз.
— Исаҳахьеит, Ҳараз, зегьы-зегьы здыруеит. Ушь-ҭатәи умҩахыҵрагьы, аманшәаларагьы ахьӡгьы анцәа иуаҭәеишьааит! – лҳәеит Светлана.
— Уаҵәы шьыжьымҭанынӡа скомандир схы сақәи-ҭитәит. Уахатәи аҵых сыхҭырԥажә еиԥш сақәиҭуп! – сҳәеит, Светлана дахьсыдныҳәалаз азыҳәан ҭабуп ҳәаҵәҟьа лаҳәара сызгәаамыгӡаӡакәа.
— О, уара насыԥ змоу зегьы иреиӷьу уакәзаап! Иудысныҳәалоит анемец ивагонқәа ахьыбӷоуҵази, акомандир уаҵәы шьыжьынӡа ухы уахьақәиҭитәызи! – лҳәан, Светлана аӡәгьы иҟамзаара лхы иархәаны саагәыдылкылеит. – Саргьы уаҵәынӡа схы сақәиҭуп. Аҩныҟа сара сахь ҳаиццома? – лҳәан дҵааит.
— Алашә ииҭаху ҩ-блакы! – сҳәеит сааигәырӷьан.
— Уахатәи аҵыхгьы анцәа исаҭәеишьеит! – лҳәеит Светлана гәырҩеи-гәырӷьеи днарыбжьаркын.
— Изхыбҳәааи, Светлана? – сҳәеит иаалырҟьаны, лыҽшеиҭалкыз ангәасҭа.
— Азаҵәра, Ҳараз, азаҵәра. Абри ахгара уадаҩхеит. Аха егьаурым, уаҵәтәи амыш ҳазыԥшлап гәыӷрала! – лҳәан, избац-исаҳац лыччаԥшь налҿықәлырҳәҳәит.
— Бзиа нагӡа шыҟам еиԥш, цәгьа нагӡагьы ыҟаӡам. Иахьатәи ахаз аамҭеи, уи иацу агәырҩеи алаӷырӡи аҽаҭара, ԥсыхәа ахьынӡамоу иаҭахым. Гәыӷроуп ауаҩытәыҩса деибаркны дызку. Ус анакәха, ҳара уаҵәтәи амыш азы агәыӷра ҳцәымӡыроуп, Светлана! – сҳәеит, адунеи азна даарыцҳасшьан. – Арантәи зеиԥшааны ҳдәықәлозеи, Светлана? – сҳәеит ҳаз-лацәажәоз азҵаара сҽынацәганы.
— Амра анӡаалара еихаӷәышәарак шагу ҳдәықәлоит. Ҳазлацо амҩа сара сыдагьы даҽаӡәы издырӡом. Уи сымаӡа мҩахәасҭа ҳәа сашьҭоуп. Убри амҩахәасҭала ҳдәықәлоит! – лҳәеит Светлана.
— Уаха бара бахь сышцо скомандир иасҳәома? Иудыруазеи, сырҭахханы сҟалар сахьыҟоу рдыруазар
акәӡами? – Светлана слызҵааит.
— Уи аҭахымзар ҟалап. Уаҵәынӡа ухы уақәиҭуп ҳәа уеиҳәазар, ухы уақәиҭуп. Уахьцо-уахьаауа дара рус алаӡам. Ус иоурышьҭқәо ҳпартизанцәа маҷӡам! – лҳәеит Светлана. Амра ҳәаа змаӡамыз абнара аҽныланаршәуаз аамҭазы, ушьҭа иаамҭоуп лҳәан Светлана, амҩа ҳнықәлеит. Сара савтомат сыхәда иахшьын, уаҳа даҽа бџьарк сымаӡамызт. Светлана саԥхьа дгыланы днеиуан. Апартизанцәа рыԥхьарҭа аҟынтәи ҩбаҟа километра ҳнаскьахьан. Абнара ақәаршҩы алымкәо, ажәҩан умбо, аҵлақәа абӷьыхәа рҿашьшьы еилагылан. Абна тоура илганы инаган, ацыӷ мҩа аҟара иҭшәаз амҩахәасҭа. Иааҳакәыршаны уаацәшәартә аҟара иҭынчран. Ашыцламшә ҳалагыланы ҳнеиуазшәа ҳашьҭыбжь ҳаҳаӡомызт. Светлана зны-зынла дааҭгыланы, ллым-ҳақәа кыдҵаны дӡырҩуан. Иааҳакәыршаны шәарҭа шыҟамыз агәра анылгалак, ҩаԥхьа ашьшьыҳәа лҿы-налхон.
Аӡәгьы ҳцәажәаӡомызт. «Амцеи ацәашьи апар-тизанцәа рааигәара ишеиҵырымхоз еиԥш, амҩа ианықәызгьы рыбжьы ҭганы ацәажәара ҟалаӡомызт. Ус закәанс ирыман. Абна агәҭа ааиҩаҳшахьаны, иаа-лырҟьаны Светлана дааҭгылеит.
— Зқьыбжьы го уаҳауама? – лҳәеит Светлана лыбжьы ныҵакӡаны.
Саргьы сгәысҽанҵаӡаны, сааҭгылан сӡырҩит. «Ҟыҳ, ҟыҳ, ҟыҳ!» ҳәа иааигәаӡаны аӡәы иқьыбжьы гон.
— Иуаҳауама? – лҳәеит Светлана еиҭа.
— Ааи, исаҳауеит! – сҳәеит. – Бара баагыл. Сара зқьыбжьы го дызусҭоу еилыскаауеит! – сҳәеит. Свет-ланагьы днасықәшаҳаҭхан, амҩахәасҭа сныхшәан, снымҩахыҵит. Жәабаҟа шьаҿа анеихызга, сааҭгылан, цқьа сӡырҩит. «Ҟыҳ, ҟыҳ, ҟыҳ!» ҳәа иааигәаӡаны ауаҩытәыҩса иқьыбжьы гон. Снаԥшит, сааԥшит, аха уаҳа умԥсит, аӡәгьы дызбомызт. Ақьыбжьы шгац-игон.
Игон иааигәаӡаны. Савтомат харшаланы ашьшьыҳәаӡа сышнеиуаз снахагылеит ахьаԥарч. «Ҳаи, ихәылоу-мкааитеи, уабаанагеи уахатәи аҵых, уара иуцәтәымыз абна атоураҿы?» — сҳәан, сшьапала санынагәҭас, ацәа инҭашьшьит.
— Хьаԥарчуп, Светлана, баргьы саргьы ҳзыцәшәаз! – сҳәан, сыбжьы ныҵакны сааччеит.
— Сара зқьыбжьы го уеизгьы-уеизгьы дуаҩуп, ма дхәы ӷәӷәоуп, мамзаргьы рыцҳарак дақәшәеит ҳәа акәын исхәыцуаз. Ауаҩытәыҩса иеиԥш ишԥақьуаз! Ари ауаҩы иџьеишьартә иҟоуп! – лҳәан, Светлана лгәы нкаршәны ҩаԥхьа лымҩахәасҭа днанылеит.
Ҳамҭак ҳҩыџьагьы ҿаҳҭӡомызт. Ишеилашәшәра-ианааилалашәшә ҳабна адәы аҵыхәаҿы иаанҵәеит. Еиба-кәеибаха нахьхьи игылаз анышәтә ҩны лаҟәқәа рҟны ана-ара цәашьқәак рыблақәа ҭаауан. Светлана лыҩны ҳаназааигәаха:
— Ҳараз, уара ушьҭа ҵлакы унавагыланы уҽаанкыл, сара сынкылԥш-кылӡырҩп! Алашара анасырклак, убысҟан шәарҭа шыҟам удыруаз. Угәы рҭынчны унеи! – лҳәан, Светлана лҿыналхеит.
Хҭыс сахьақәак рынархьыԥшыха самраӡакәа, алашара ашәахәац аҽаасгәыҵанаршәит. «Бхы-бгәы лашааит, сгәы шԥабырлашеи!» — сҳәан, сыццакны алашьцара снагәылалеит. Шәымҭақәак ахмырҵкәа аҩны ааигәа сымнеицкәа, Светлана даасԥылеит.
— Анцәа иџьшьарала ушьҭа аҩны ҳааит Пҳаибга-ҳазҩыда! – лҳәан, снапы аашьҭыхны днагәӡит Светлана. Аҩны аҩныҵҟа, иацы ашьыжь ҳанцоз еиԥш зегьы рҭыԥқәа рҿы игылан.
— Абри аҩнаҿы зегь реиҳа угәы ззыбылуа, иалухуа арбан? – ҳәа дсызҵааит Светлана ҳанаатәақәа.
— Раԥхьаӡа сгәы рҭынчны сарӷьа жәҩа сахьықәиаз абри акаруаҭ зегь реиҳа сгәы азыбылуеит. Ԥсраҽнынӡа сгәалашәараҿгьы иаанхоит, сыԥсы еиқәзырхаз абри аҩны
ҳалал, аҩны мышьҭа бзиагьы! – сҳәеит.
— Уаҳа угәы ззыбылуада, Ҳараз? – лҳәан, дааин дааигәаӡаны сыблақәа дырхыԥшыло даасыватәеит. Иаразнак сцәа иалашәеит, Светлана исҳәарц илҭахыз акәымкәа даҽаџьара сахьагаз. Аха ахыҭҟьара-ажәаҭ-ҟьареиԥш исамхаҳәахьаз риашашьа сзаҭозар ҳәа аамҭацк сгәы сынҭахәыцын:
— Раԥхьатәи бызҵаара иашаны исзеилымкааит, Светлана! – сҳәан, сҽыргаӡа-ҽырҳалалшәа сеиҭа-налазҵааит.
— Абри аҩнаҭаҿы зегь реиҳа угәы ззыбылуа, иалухуа арбану? – лҳәан, даасҿаԥшит.
— Аа, абыржәыҵәҟьа еилыскааит бызҵаара! Раԥхьа абри аҩнаҭаҿы аныбҳәа, иара аҩны ахаҭеи, сыблақәа зышьцылахьаз иҩнагылақәази ракәыз џьысшьеит бызҿыз. Ҳәарас иаҭахузеи, абри аҩнаҭаҿы бара ибеиӷьысшьо акгьы ыҟаӡам. Аҩны мацара акәым, иаҭахханы иҟалозар, иара сара схаҭаҵәҟьагьы схы бықәсҵоит! – сҳәан, лнапы ааганы сшьамхы инықә-сҵеит.
— Аах, заҟа уаҩысҭааузеи уара сымаалықь! – лҳәан, уаҳа абас зхылҳәааз ҳәа даҽа ажәақәак нацымҵаӡакәа лҽаанылкылеит. – Ҳаланагалацәеит. Уажәы ҳаалаганы ҳҭыԥ-ҳҭышә ҳҽықәҵаны ҳҽааҳарҭынчып, нас уахатәи аҵых имшаӡо, анцәа иҳазҭынчраитәуазар ҳазхара ҳаицәажәап. Иаҳҳәаша усгьы хы-ҵхык еихала-еихыҵыргьы иҳамоуп! – лҳәан, Светлана дҩагылан аҩны дааҩнашаҟьеит.
Атыԥ ақьыԥсықь еиԥш днаха-ҩахан ани «Акерогаз» ҳәа изышьҭаз афҭил лампа алыркит. Ачаи ршыга ачаиник наганы инықәлыргылеит. Убри ашьҭахь луада дныҩналеит.
Сара ҿымҭӡакәа стәан. Шәымҭақәак, аамҭа еим-ҟьарак, ҭынчра хәыҷык шаазбаз, иаасызцәырҟьаз схәыцрақәа рымҵәыжәҩа сныҵакны срыманы рҿынар-хон.
«Абар, абжьааԥнеиԥш саб рацәак игәы алаҟамкәа, имагана кны ашҭа дахьааҭалаз. Абар, Адгәыр, уан
ажә хьаны, лныга лыманы дахьааиуа. Абар ҳакәтқәа неишьҭагыланы ахәылԥаз ҳшымҳа ақәлара иахьаҿу». «Атлареиԥш уамацеитеи, џьушьҭ, иаҳҳәеит ҳәа!» саб ибжьы шәаԥы-рҳаԥуа слымҳа иааҭасит. Усҟан, егьаум-ҳәан, аҩны сшыҟазгьы усыхӡыӡаауан. Уажәы ҳаибам-беижьҭеи иҵуазеи, сыӡырҭеи сыԥсырҭеи уздырӡом. Џьара адунеи аҵа атәым жәҩан аҵаҟа скаршәуп. Аха уи уара иабоудыруеи. Угәырҩа узаиааиуамашь, ишԥаухуго, гәырӷьа шәахәацк зламԥхац умыш еиқәаҵәақәа? Иуанаҳәозеи улаԥықәшәа нашана? Мышк-ахамышк аҵыхәа ҳаибабара ҳлахьынҵахарыма?» — абас саб снаиацәажәеит сгәи сылаӷырӡи еилаҵәо. Абарҭ сара сзыҳәан ииасхьаз сгәалашәарақәа рӡеибафара сшалаз, Ҳараз ҳәа ауада аҟынтәи лыбжьы аагеит Светлана. Убысҟан, изқәысҵара сзымдыруа сгәы ӡыӡарак нҭалан, сыккаӡа сааԥшит. Ахьшәҭҳәа сҩагылан Светлана луада сныҩнашылеит. Исҳәара сзымдыруа саашанхеит. Ажәҩан иналԥрааз алакә ԥҳәызба лсахьа нылкааны дгылан Светлана. Лыхцәы ҽышьаҳагақәа ӡыӡымкуа лызқәа икыдшанахалон. Лыхәда ҵәыца ҭыхәхәа, ибырлаш бырсаха, уԥсы ахаара ыҵахо аҽацә еиԥш лыгәчама аӡыршәрақәа ӡса-ӡсо, лышәара иҟаз асаркьа дкахәхәа дадҽырбалон. Лхаҵа длыԥхеижьҭеи лыжә-ҩахыр зкыллымдацыз лбырфын ҵкы акалҭқәа шәшәа-шәшәо сышҟа шьаҿақәак анааихылга, лгәыԥҳәы хырҩашәақәа ҭыҵны ицарашәа, лыкәа инҭацәқәырԥеит. Иԥсеилаҵагаз лгәы аҟәашра сыԥсы ахаара нкыд-ԥсылмытклеит.
— Абри аҵкы Володиа бзиа иахьибоз, ҵангьы-мцынгьы исшәысҵар ахьиҭахымхаз аҳаҭыр азы, иара ихаҭа дсыцымкәа, еизарак, ма театрк ахь сҩызцәа срыцны сцозаргьы исшәысҵаӡомызт. Убри аахыс абыр-жәы раԥхьаӡа акәны уара уаҳаҭыр азы исшәысҵеит. Ҳараз, абри аҵкы анысшәу еиҳа сугәаԥхома? – лҳәан, аҟарма ԥшқа еиԥш сыхәда днахалакьит.
— Сыԥсы анысхыҵуа аҽынгьы шәымҭактәи быбла анҭаԥшра сара сзыҳәан џьанаҭ гыларҭоуп. Бара ибшәызаалакгьы сара сзыҳәан бынцәаҭыԥҳауп. Сахьыҟазаалак, сыԥсы анысхыҵуа аҽынгьы бара быбзиабара цәашьы иаҵәаны раԥхьаӡа сгәаҵа инҭаԥхаз ахьӡала, исыцԥсуа сымаӡа, сыԥсы иахсмырзо сымаӡа, аҵыхәтәантәи сыԥсы ахәага инахасҭәҳәоит, аҵыхә-тәантәи исзышәаџьҳәо сыԥшалас иазынсыжьуеит! – сҳәан, фелдышь ԥҵәаха, бырфын цаха, ааԥынтәи аԥарԥалыкь еиԥш даашьҭԥааны смахәарқәа дна-рықәырԥрааны, адырдхеиԥш лыргьыжьра салагеит.
Акыркыр, акыркыр – дааҟәымҵӡакәа, абыржәыҵәҟьа ахра ҿҟьара инаҿхәрааз ашьха ӡыхь еиԥш, иахьын-ӡалылшоз лыбжьы хҵаны аччара даҿын Светлана. Сара сгьыжьуан, сгьыжьуан агьаргьаласа еиԥш дгьыли-жәҩани сыҵԥраауан, аха сыблахаҵ гьыжьӡомызт.
— Иазхоуп, Ҳараз, иазхоуп, сыблахаҵ гьыжьуеит! – сыхәда дналаԥсит Светлана. Ҳҩыџьагьы уаҳа наҳа-лымшо акаруаҭ ҳнықәҳаит. Ҳаԥсы ацара цәгьаханы, ҳамаха-шьаха ҳхымхәыцуа ҳқьышәқәа неилаҵәеит. Ҳҩыџьагьы ҳамҭак ҳаҽмырҵысӡакәа ҳиан. Акылаара инкылԥрааз аԥхынтәи аԥша шәышәы еиԥш иԥсҭаҵагаха, ирҩышьыгаха Светлана лыԥсыԥ сӡамҩақәа ирықә-хәмаруан.
— Ҳараз, умшәаӡо? – лҳәеит Светлана, аԥсхыҵра иаҿыз аҭынчра аԥсы нахалҭәҳәан.
— Сзыршәозеи, Светлана, бара сааигәа бахьыҟоу. Дзыцәшәозеи ауаҩы абзиабара иарҭаслымыз! – сҳәеит.
— Бзиа сахьубо уацәымшәаӡои? – лҳәеит еиҭа, лажәақәа ирыҵаҵәахыз амаӡа ашәцаԥхах наҿаҵаны.
— Мап, сшәаӡом. Бара быбзиабара сара сзыҳәан мра шәахәоуп, ԥсҭазаароуп, ԥсеиқәырхагоуп, насыԥ шкәакәоуп! – сҳәеит лқьышә қаруақәа снацәкьарақәа нарыхьсырсын.
— Зынӡа бзиа суамхабацәар ишԥаҟауҵо? – лызҵаара инашьҭалырххит.
— Бара быбзиабара сара ишсыцгылаз еиԥш, иагь-сыцыԥсуеит! – сҳәеит, илҭиз лызҵаара аҭак снач-хнысшәа.
Светлана уаҳа сҭылымҵааит. Хәыцра ҵҩада гәырҩак дшынҵаакәкәалаз удырыртә лҿымҭра ацәқәырԥа лыҽналҭан, сгәы дынкыдшәаҟьалеит. Иаразнак еилыс-кааит, Светлана сара сҟынтәи еилылкаарц илҭахыз. Аха сажәа сагәылахеит. Исҳәараны исыхәҭаз ажәақәа сзымԥшааит. Аӡ иашьуаз ацәқәырԥақәа шиҿаҵәоз еиԥш, саргьы ҩ-мцак срыбжьахеит. Светлана лызҵаара аҭак аҟаҵара сылымшеит, исылымшаҵәҟьеит. Светлана сшааҳәалахаз гәалҭан:
— Алахьынҵа, лахьынҵоуп. Алахьынҵа уахьаго, уахьаанаго зегьы бзиоуп. Уаҵәтәи уԥеиԥш иахьа аҭак узыҟаҵом. Иаабап, Ҳараз, ҳанасыԥ ҳақәҿнаҭуоу, иҳақәҿнамҭуоу. Абжьарак, уареи сареи ҳабзиабара анцәа иахьынӡааҳаҭәеишьаз уара сутәуп. Уара уаԥхьа сара ахы саԥыхьашәозар, ҳгәашә аладахьы игылоу аԥслыш амҵа сужуеит! – лҳәан, лылаӷырӡқәа ҩхи-баҳәалеит. Уажәраанӡа сыззымхәыццыз Светлана лызҵаара: «Зынӡа бзиа суамхабацәар ишԥоууеи?» — ҳәа салҳәеи уажәи рыбжьара сгәы инҭыхьшәашәааз убриаҟара саршәеит, убриаҟара иаалырҟьаны цәанырра хьанҭақәак сызцәырнагеит, ишиашаз инеин, аҵәымыӷ еиԥш сгәахы иналагылеит. Ҵабыргыҵәҟьаны Светлана дсызхымго аҟара бзиа дызбар, мышкызны сызнысыз сынасыԥ сыцныҟәаны абри аибашьра ду сацәынхар, лареи-сареи ҳлахьынҵа зеиԥшрахарыз? Аха убри азҵаара зынӡа ци-шәи рыбжьара саныбжьанаргыла, изулак сҽаасҳәынҷан: «Наҟ-наҟ иҟалашазы уажәыҵәҟьа аԥсгәы схы зҭысхрызеи!» — сҳәан, ишакәхалакгьы сыҽҿасҳәеит.
— Иухәыцуазеи, Ҳараз? Уара улахь неиқәҵаны, уҳаи-деик ыҟамкәа уҭынчӡа уанаатәалак, сгәы ашьашьал кнанаҳауеит. Угәы сыхшәазшәа, угәы сықәҿыӷьызшәа збо салагоит. Изаҟазаразаалак мзызк амаӡамкәа, еиҭаҳәашьа
змам хыбаарак сызцәырҵуеит. Убри ацәанырра уара схы-сгәы унҭаланы бзиа сшубаҵәҟьо агәра сургаанӡа сылаӷырӡ сгәы иҭаԥсоит. Исаҳә, Ҳараз, исыҵамкыкәа, бзиа субаҵәҟьома? – лҳәан, ишызбоз лылабжышқәа ҩхибаҳәалеит.
— Сыгәра бымгаӡои, Светлана? Сдунеи сахьынӡақәу бара сгәы бҭазаауеит. Исҳәахьеит знык, аха еиҭас-ҳәахуеит. Быбзиабара сара ишсыцу, абыржәы ины-лыбкааз бсахьахәра сыблақәа ишрыхгылоу, сыԥхыӡ ишалоу мацара, сынарцә гәашә сынҭалоит. Абри агәра ганы быҟазааит! – џьара уалбагас, мамзаргьы хыр-қьиагас, ҿырԥшӡагас ҳәа акәымкәа, гәык-ԥсыкалаҵәҟьа.
Ҩаԥхьа ҿымҭрахеит. Светлана даақәацар сна-лымпыҵԥраар ҳәа дшәозшәа, сыхәда лҽынахьыҵа-лыршәыз днасылаӡыҭӡеит. Уажәы ларгьы егьыл-ҳәомызт, саргьы лыԥсыԥ ԥхаҵәаҵәараӡа сыхәда иныҵашәшәоз сырҩышьны саман.
Абыржәы ҩаԥхьа сҭаацәа сыбла иаахгылеит. «Ҵабыргыҵәҟьаны Светлана дсызхымгартә, анцәа исыцумҳәан, аха бзиа дсамхабаӡаҵәҟьар ишԥа-ҟасҵари?» — зҵаарак ҩаԥхьа иҵыры-ҵыруа сгәахы иналагылеит.
«Ҳараз, уара уаагылазар ҟәышреи ҳалалреи угмызт. Аха абыржәы улахьынҵа уахьаԥыҩлаз уаҭәасымшьеит. Анцәа иузиҳәахьоу хырԥашьа амаӡам. Аха уара уццакцәеит. Зны анцәа уиҳәала, абри аибашьра ду, абри аӷымаа-сымаа ҳазлагылоу анцәа ҳалоумырӡын ҳәа. Уаҵәи, уаҵәашьҭахьи, ҽаани, цахәи, цабжьи иҟало макьана уи ашәеиқәа иалоуп, аамҭа иаҳнарбап. Уажәазы ԥсҭбарада ишазар, каҳада-ԥҽыда ихәлазар, анцәа илыԥха уаҳәа, анцәа ду иџьшьа. Уаԥымҩлан уаҵәашьҭахь иҟалаша. Риашашьа змам, цаԥха ззыб-зиамхо ҟалаа ҟамлаӡац. Аамҭоуп зегьы еибаркны изку. Ус анакәха, аамҭа бзиа уаҳәа!» — абас иахьынтәааз сзымдырӡо бжьы маӡак слымҳа инҭацәажәеит.
— Иа, анцәа ҳаицоумкын! – сҳәан, гәаныла сылахьи сыџьымшьи аасӡатәит.
— Ҳараз, ҳчаи шшуаз иҭабахьазар ҟалап! – лҳәан, Светлана дгыларц даныҩеиха лыбӷаӡара снапы накәсыршеит.
— Абыржәы ҳшышьҭоу, даҽа шәымҭақәак ҳашь-ҭазааит. Даҽа шәымҭақәак бгәы аҟәашра, быхәда ҵәыца сыԥсы аласҵарц сҭахуп. Абри аԥшӡара, абри ацәанырра еиҭаҳәатә аиԥырҟьара гәнаҳароуп. Уи аҩыза анасыԥ уаҵәуха иаҳмоур ҟалоит. Анцәа иҳаҭәеишьаз аамҭеи анасыԥи ҳархымыццакып! – сҳәеит сыԥсы нкыдыхәхәо.
— Уара иаауҭаху зегьы бзиоуп, сымаалықь. Абас ҳшеицышьҭоу мацара хыҵхык еихала-еихыҵыргьы уи сара сыԥсықәара ауп.
Убыс ҳашьҭан ачаи шны, ачаи ршыга ахҩа акәашара иалагаанӡа.
Светлана дҩагылан, даҽазныкгьы даасыхәаԥшын лҿыналхеит.
Абыржәы адҵақәа зманы зус анагӡара ицаз апар-тизанцәа снарызхәыцит. «Анцәа шәирманшәалааит харада-барада зхаҿы шьала иҭәыз ҳаҷкәынцәа!» — сҳәан, гәаныла анцәа снаиашьапкит. Абарҭ зегьы неихык-еиҵыкны сгәаҵа ианааҭысҳәаауаз аамҭазы, слаԥықәшәа сафеит. «Абзиара ачымазара сҩызцәагьы саргьы иаҳԥубааит, анцәа шьарда зымчу!» — сҳәан, мацқьа-шьацқьа схысга нацәала слаԥықәшәа аасыбӷит. Хымԥада, анцәа сызиҳәаз азы сҿаҳәатәы ҟалазшәа сгәы нҭгәырӷьааит. Сара издыруан слаԥықәшәа санафоз, сгәы иахәаша бзиарак шсаҳауаз. Уи слаԥықәшәа сарма бла еиԥш илаша-ҩашомызт. Сарма бла ацәгьеи абзиеи еиҟаран. Еиҟаран акәым, ацәгьара ансанаҳәоз еиҳа-заргьы ҟаларын. Убри азы слаԥықәшәа санафоз гәырӷьарак шысзыԥшыз агәра ганы сыҟан.
«Иудыруазеи иахеиԥш, аџьаԥҳаны мҩанызгоз аӷа идәыӷба авагонқәа уахагьы хыла-гәыла иҭарҵазар. Скварцови сареи ҳаиԥш иманшәалаханы машәырда еиқәхазар? Иҟалап, сцәалашәарақәа изласыҵарҳәо
ала, даҽа шьоукгьы анемец ибзқәа кны иааргазаргьы. Аринахысгьы анцәа ду ирманшәалааит! Иахьным-ҩахыҵлакгьы аманшәалара рыцны, ӷьау-ӷьаца анцәа иқәиҵалааит!» — гәаныла сынҭагылан, инеишьҭарххны ныҳәаԥхьыӡқәак нарышьҭасҵеит.
— Ачаи хиоуп, соуԥшәыл! – лҳәан, Светлана даасхагылеит. Саргьы иаразнак сҩагылан, Светлана шьаҿак днамышьҭкәа:
— Абри бара бчаи ибырхиази быхаареи рцымхәрас ауп! – сҳәан, днасгәыдыҳәҳәаланы даагәыдыскылеит.
— Абри, акыр аџьабаа збахьоу, ҳазхатәоу астол сабду иаб Протопоп иҟаҵамҭоуп. Усҟан сабду дынхон Олонецктәи агуберниа Каштуги ақалақь аҿы. Ҳара, аурысқәа, еибашьран есымша лахьынҵас иҳамаз жәынгьы-ҿангьы! – лҳәан, даақәыԥсычҳаит Светлана.
— Изхыбҳәааи, Светлана? – сҳәан, сналазҵааит, гәалашәара гәырмаҷгак шаалыхҭашәаз еилыскаан.
— Саб Дмитри Константин-иԥа Аџьынџьтәылатә еибашьра ду далахәын. Иара убри аибашьраҿы Бабруиск ақалақь ахы ианақәиҭыртәуаз дҭахеит. Сабдугьы актәи адунеи зегьтәи аибашьра аан убригьы дҭахеит. Сабду иаб Протопоп 1812 шықәсазы аурысқәеи афранцызцәеи анеибашьуаз Бородино дырхәит. Убри ашьҭахьгьы деибашьуан аибашьра анҵәамҭанӡа. Уи убри аибашьраҿы агенералра ирҭеит. Ԥшь-џьарк иман. Суворов иорден инаркны, аҳамҭақәа рацәаны иа-ҭәашьан. Аибашьрагьы егьимыхьӡакәа далҵит. Ԥшьын-ҩажәи жәаба шықәса иԥсы ҭан. Нас, адунеи дақәлахозма, дыԥсгәышьеит рыцҳа. Аа, уажәы иахьатәи аибашьра ду аҿы, дара рабиԥара еиуоу саргьы ахы снаҿагылеит. Изхысҳәаауа, абри астол ианакәызгьы ианакәымзгьы еиҭаагар иуӡомызт саб. «Ари сабду Протопоп иҟаҵамҭоу баҟоуп, ишабалак азныҟәара ҟалаӡом, ҳаҭыр ақәҵатәуп. Абри астол баргьы бмаҭацәагьы ирхаанхароуп. Ари ӡра-ԥсра зқәым ҳабдуцәа рҭоурых иахаануп. Аа, абыржәы ҳара ҳшахатәоу еиԥш,
усҟангьы дара ахатәан. Ажәа-кала, сара сышьҭахьгьы абри астол иацклаԥштәуп!» — иҳәеит саб, иԥсра рацәак шыбжьамыз. Ҳара Рома-ненкоаа ҳажәла рацәаӡам, аха ҭоурых жәлоуп, акырӡа зхыҵуа шьҭамҭоуп! – лҳәан, лҽаалырҭынчит Светлана.
— Урҭ акрызхыҵхьоу ииасхьоу-ицахьоу, игәырдугоу, игәырмаҷгоу ахҭысқәа ирыцу, агәырҩеи агәалашәара хьанҭақәеи зцым, згәы иҭам, зхы иҭам ҳәа аӡәгьы дыҟаӡам. Дасу дара рхаан ирылшоз ҟарҵеит, риасышьагьы еиуаеиԥшымхеит. Урҭ ушьҭа хнырҳәышьа змам, абаҟақәа ааныжьны ицаз гагақәоуп. Светлана, сылашара, убырҭ зегьы сгәы иҭасыгӡоит ҳәа баламган. Урҭ рыдагьы иахьа бгәы змырҭынчуа, бгәы иалсша рацәоуп. Агәы ԥшқоуп, зегьы алаӡаӡом. Убри аҟынтә ҭынчра еимҟьарак ҳауны ҳаныҟала, абри ҿырҳасымҭак иҟам аԥсҭазаара ҳалаччап, ҳалагәырӷьап. Уи алаҵәуара есымша ҳахьӡоит. Аччаԥшьи аҵәуабжьи мышкы еициит, мышкы еицыԥсуеит. Аԥсҭазаара аамҭацктәи лашароуп, нас ахааназы анышә хьшәашәа уаҵҩахагәышьоит. Узеиуоу уафагәышьоит! – сҳәеит, Светлана лхәыцра хьанҭақәа хәыҷык иадамзаргьы ихыдастәырц.
— Ҳараз, сымыш, дарбан милаҭзаалакгьы, иара итәала дхәыцуеит, иара итәала дгәырҩоит, иара итәалагьы дгәырӷьоит. Агәырҩашьеи агәырӷьашьеи еиԥшӡам. Аԥсышьақәаҵәҟьагьы еицәыжәлаӡам. Шьоу-кы: «Иԥсыз дыԥсӡеит!» — рҳәоит. Сара стәала ус еиԥш ахәыцра иашаӡам. Дыҟоуп зыԥсы иақәӡыз, дыҟоуп зыԥсадгьыл ахьчаразы иӡыз, иҭахаз. Иашоуп, ишь-ҭахьгьы иаԥхьагьы аӡы ықәыршаны дцеит, дыԥсӡеит зыԥсы иақәӡыз ауаҩы. Аха ани аиашеи, аԥшӡареи, афырхаҵареи ирықәӡыз дыԥсума? Мап, дыԥсӡам, адунеи дақәлахоит. Адунеи зшаз ахраҭгьы ишеит. Ахраҭ аҿгьы, уахь ишатәу ала, гыларҭак ыҟоуп, тәарҭак ыҟоуп. Аҽеи ԥсра зауз иоуп, ахраҭагьы аҽеи тәарҭагьы, аҽеи гыларҭагьы анцәа изаҭәеишьо. Ус анакәха, адунеи аҿы еиԥш ахраҭахьгьы
аразреи, аԥшӡареи, ацқьареи аҭыԥ рымоуп. Сара анцәа дхасҵоит, игәрагьы згоит аҟынтә, сабацәеи сабдуцәеи, урҭ рабдуцәеи, рдунеи ианықәыз анцәа илыԥха-игәыԥха шрымаз еиԥш, анарцәгьы ирымоуп. Дәныҟалагьы ҩныҵҟалагьы ацқьара иаиааиуа мчы ыҟаӡам! – лҳәан, снапы аашьҭыхны иналгәыд-лыҳәҳәалеит. Абри аамҭазы, аԥҭақәа инарылҟьаз амацәыс еиԥш, апрожекторқәа рыцыԥхь аԥенџьыр инадыҷҷалеит. Убри инақәырццакны азениткақәа ажәҩан дырлагеит. Светлана зыбла ҭаауаз алампа лырцәеит. Ҳҩыџьагьы ҳандәылҵын, абарҵа ҳныҵа-гылеит. Иааҳакәыршаны зехьынџьара цқьа ҳаанаԥш-ааԥшит. Зыԥсы қәацоз аӡәгьы дыҟаӡамызт. Уажәраанӡа лашара шәахәацқәак зыҩнаԥхоз аҩнқәа, уажәы иқәықәма-шәықәмаха алашьцара иагәылаԥсан.
Апрожекторқәа рҽеихышьны ирыбжьаркыз аӷа ибомба кажьга аҳаирпланқәа, зҽеихызшьыз апро-жекторқәа рылашара иалԥшны, ишкәакәа-шкәакәаӡа еилаарцыруа жәҩангәы икыдыԥсалан. Азениткақәа еиларҵоз ахымҩасқәа ажәҩан мцабз қьоуқьадыртәуан. Ҳала ишабоз ҳаирпланк аҽыларҟәӡаны, алашарақәа аркуа-ирцәо ишааиуаз абомбақәа канажьын, ианаа-хаҵәиуаз, аԥырҩы иштурвал имыриашацкәа, амца ҩацралан, амцабз акәҵәишо, хланҵы инҭалеит. Анемец иҳаирплан ҳаҩны инахууаан, абас ҩбаҟа километра инахараны икаҳаит. Абжьгьы бааԥсӡахеит. Иҩахҟьаз амцабзгьы мраҭашәара ааҵнарлашааит.
— Аиӷьа шьыра шәшьааит аринахысгьы! – сҳәеит аԥсышәала сыбжьгьы насаԥыжьшәа.
— Иуҳәаз закәызеи, Ҳараз? – лҳәан, Светлана даасҿаԥшит.
— Аҳаирплан казыжьыз ушьҭантәигьы абас хланҵы илашәышьҭааит сҳәан, ирыдысныҳәалеит ҳзенитка ҭырҟьацәа аԥсышәала! – сҳәан, Светлана лмахәар снапы наҵысхит.
— Абомбақәа ахьыларышьҭыз ҳара ҳпартизанцәа ахьтәоу аганахь ауп! – лҳәеит Светлана лылахь неиқәылҵан. – Амала апартизанцәа ахьтәаҵәҟьаз гәаҭаны, еилкааны абомбақәа рызкажьуамызт. Из-банзар, аԥырцәа хыхьынтәи ирбомызт апартизанцәа ахьтәоу аҭыԥҵәҟьа ахьакәыз. Уажәааны ҳпартизанцәа зынӡа алашара адыркӡом. Уимоу иаартны аҭаҭын-ҵәҟьагьы иахаӡом. Убри аҟынтә аԥырцәа хыхьынтәи апартизанцәа ртәарҭа зларбаша ориентирк рзыԥ-шааӡом. Убри ала ауп уахынлатәи анемец ԥырцәа рҽызларцәырыхьчо ҳҩызцәа! – лҳәеит Светлана.
— Избан уахынла абомба акажьра еиҳа изырҭаххаз, ҽынла еиҳагьы иманшәалаӡами апартизанцәа ахьтәоу аԥшаара? – сҳәан, слызҵааит.
— Мап, ҽынла иманшәалаӡам абомбақәа ркажьра. Ҽынла хыхьынтәи аԥырҩы ҵаҟа дахьыԥшуа изаҟа-разаалак акгьы ибарҭаӡам. Аокеан дуӡӡа ашьхыц аларшәызар иубарҭоума? Убри иаҩызоуп амшын иаҩызоу ҳәаа змаӡам абнарагьы. Аҵлақәа зхыҵәаны рыкәа иҭаԥсоу апартизанцәа хыхьынтәи башьа, гәаҭашьа рымаӡам! – лҳәеит Светлана.
— Аԥырцәа ҳпартизанцәа ахьтәоу уахагьы башьа рымамызт! – сҳәеит, даара агәра гаӡаны.
— Урҭ ирбаргьы ирымбаргьы, гәынхәҵысҭала, абра акәзаргьы аброуп ахьыргәахәуа, иахьаарықәнакыз абомбақәа ларышьҭуеит! – лҳәеит Светлана.
— Былахь еиқәыбымҵан, зегьы уаҵәы еилкаахоит. Иҟалаз закәу аиаша бзымдырӡакәа агәырҩа бҽабыргеит ҳәа ибнаҭагәышьозеи. Еибашьроуп ладагьы-ҩадагьы, егьызхараӡам ауаатәыҩса рыцҳа ршьа каҭәоит. Аха уи зегьы збарҭоу, зегьы ирхылаԥшуа, зегьы гәазҭо анцәа ду дыҟоуп. Иахьа акәымзаргьы уаҵәы иахьимырхәырц ҟалаӡом! – сҳәеит Светлана лгәы лхасыршҭырц.
— Уи азы саргьы шәымҭак сгәы аамбжьажьац. Анцәа ишахьирхәуа аиааирагьы аиашара ишаго агәра ганы
сыҟоуп. Амала, аиааира уаргьы саргьы ҳахаанхар сҭахуп, Ҳараз. Исҭахуп, аха ои, ишԥасҭаху! – лҳәан, Светлана сгәы лыҽныҵалыршәит.
— Ҳахаанымхакәа, ҳашԥа ахаанымхо! Ҳара ҳаҟара иҳалалымгьы, шьоукы анцәа дырхылаԥшхьеит, Светлана. Уи амышгьы иахьеиԥш иааихра иҟоуп! – сҳәан, лхахәы жәпа снацәкьарақәа наласкит.
— Анцәа иуциҳәааит! – лҳәеит, ардәына еиԥш сгәы дыҵашәаҟьаны дахьтәаз.
Ҳҩыџьагьы ҳаикәашьшьы алашьцара ҳшалатәаз, иахьаанагаз сзымдыруа, ҳҭацаагарашәа слымҳа нҭнашьаан, иԥсҭаҵагаха сгәы инықәхаҽеит. Аха аҭацаагарашәа абаҟагәышьаз, атәым жәҩан аҵаҟа сыхьшәашәаӡа скаршәгәышьан. Уи аханатә аахыс сгәы иҭаз, сзызхәыцуаз, аҭацаагарашәа, сгәы иҭамгылаз цәанырра цәалашәаран. Сгәы сынҭагәырҩеит. Сгәи-сылаӷырӡи неилаҵәагәышьеит, аха снапы наӡомызт, сшьапы наӡомызт, аамҭа еиқәаҵәак амҵәыжәҩа сыҵакын.
— Ҳараз, хәыцрак ушагәыланагалаз збоит, аха уи закәу унцәахәи уареи шәыда аӡәгьы издырам. Сара сҿгьы иумырзо маӡамкәа иҟам! – лҳәеит, хыбаарак ацәаара снықәырԥшуа.
— Бара ибыҵаскуа маӡа сымаӡам, Светлана. Абыр-жәыҵәҟьа иахьаанагаз сзымдырӡо, аԥсуа ҭацаагарашәа слымҳа инҭасызшәа саҳаит. Анаџьалбеит, абри зегь реиҳа бзиа избо, сҿара иақәлоу ашәа нымҵәандаз, иаҟәымҵындаз, ҳәа сҽагәылахаланы стәан. Аха уи мацәысеимҟьараны иаасыхҭашәаз сгәалашәара иацырҟьахаз цәалашәарагәышьан. Сыхьӡ анаабҳәа, иаашәа-ӡыӡан инасхыԥрааны ицеит уи аҭацаагарашәа! – сҳәеит.
— Уара ԥҳәыс данааугоз ирҳәозма абри уажәы шанашәа иуаҳаз ашәабжь? – лҳәан, днасазҵааит Светлана.
«Ҳаи, самхаццакцәеит, исымҳәаӡар еиҳа еиӷьын!» — аасгәахәит, Светлана акалашәа лыҽшылыԥсахыз ангәасҭа.
Убри исҳәазҵәҟьагьы дшахыбааз гәасҭеит. «Аԥҳәыс лгәы уҳәеит ҳәа, заҟа иԥшқоузеи, заҟагьы итатоузеи!» — сҳәеит гәаныла.
— Ааи, ирҳәон убри аҭацаагара ашәа. Аха ушьҭа уи агәалашәара заҵәык ауп исзынхаз. Абжьарак уи ашәа ԥырны ицахьеит, ицаӡахьеит. Ушьҭа уаҳа сара сзыҳәан хнырҳәышьагьы амаӡам! – сҳәеит уи лакәшәа слымҳа инҭаҩыз ашәа сгәалаҟара шыбжьнахыз удырыртә.
— Уи ашәа иугәаланаршәама раԥхьатәи убзиабара, иԥсеилаҵагаз раԥхьатәи аҵых? – ҵаҟа дышьҭаԥшуа деиҭанасазҵааит.
— Ашәа ашәоуп, Светлана. Ашәа агәырӷьарагьы иацуп, агәырҩагьы иацуп. Уи ашәа бареи сареи иахьатәи ҳабзиабара иаԥырхагаӡам. Избан, ус зеилкаара уадаҩу ацәаныррақәа збызцәырнагаз? – сҳәан, лнацә-кьара кахәхәақәа хыхьшәашәааӡа сқьышә инадыскылт.
— Акымзарак, аха сара бзиа узбоит, Ҳараз. Сара уара зегьы-зегьы урхызбаауеит. Аԥша ласгьы уахыз-баауеит, аша еҵәагьы уахызбаауеит. Избанзар иахьатәи сыԥсҭазаара иагәыӷырҭахлаҳәоу, хаарас иаҵоу, иаԥсы ахацу уара аӡәзаҵәык уоуп исымоу. Усҿаччар сур-гәыбзыӷыр сеиқәурхоит. Улаԥш цәгьа сныҵугар џьаҳаным сҭыԥутәуеит. Усымпыҵԥраар ҳәа сшәоит. Усцәыхьшәашәар ҳәа сшәоит, Ҳараз! Убриоуп, уқәыԥшра иақәлоу, раԥхьатәи унасыԥ иақәлоу уашәа-гьы узахызбаауа! – лҳәан, лылабжышқәа еиҭан-хыҳәҳәылеит.
Иҳазгәамҭаӡакәа аҵых агәы анааиҩнаша, излеиқәхаз здырхуада, рбаӷьк абжьы аарла, илагоз аҵых ина-лыҩҩит. Адәахьы сындәылҵит. Аеҵәақәа Тур ихәаҿы еиԥшҵәҟьа, еилаарцыруа ажәҩан икыдбыӷӷала икыдын. Шьыбжьхыҵырҭахь сылаԥш нкыдхалеит. Аеҵәа џьар сахьа амцабз шкәакәа ахыҳәҳәы еихык-еиҵык ажәҩан ӡы-мшын икыдлашалон. «Аеҵәа џьарсахьа убонаҵы уаџьал уцәыхароуп, нан!» — сан уахыктәи лажәақәа слымҳа инҭаҩит.
Иахьагьы изласгәалашәо ала шьыбжьагәы ин-хыҳәҳәахьан. Саб инапҩымҭа сҽалаӡҩаны сшаԥхьоз, агәашә ахь Қәаса ибжьы саҳаит. Ҳаит, аф исит, ари ҳара ҳахь данымҩахыҵуа цәгьарак иазҳәахоит, уажәыгьы рыцҳарак даанамгакәа дыҟам! – сҳәан, саб итетрад неикәасыԥсан сындәылҵит.
— Уа Адгәыр! – иҳәан, сындәылҵра инақәырххны еиҭаҿиҭит Қәаса.
— Иҟалазеи, уара уаашьа цәгьоупеи?! – сҳәан, иаасырццакын снеиԥылеит.
— Акгьы умаҳаӡо уҭакума, уара? – иҳәан, иԥсы игәы икылахо даасԥылеит.
— Иҟалазеи, сумырӡышакәа исаҳә! – сҳәан, снаиқә-гәамҵит.
— Иахатәи аҵых апрожекторқәа ажәҩан шдыр-мацәысуаз, аҵых агәы ааиҩнашеит. Иумбози иума-ҳауази аҳаирпланқәа рыбжьы ажәҩан шҵырхуаз! – иҳәеит еиҭа, Қәаса иажәа дагәылахалан.
— Исмаҳакәа, ишԥасмаҳауаз! Аҳаирплан карыжь-ма? – изқәысҵара сзымдыруа сеиҭанаиазҵааит.
— Аҳампал қәацә карыжьит. Анҭ очамчыраа рпорт атыԥ ҭырҟьацәа анемец иҳаирплан узкарыжьхуан! Урҭ аҳаирплан анкарыжьуа адаӷь атәыҩа ԥсыӡак ахагылоит. Агәгәаҳәа ишхысуаз адесантцәа дыртәеит рҳәеит. Аа, абна Пила иқьаԥҭаҿы, апарашиут шеизигоз дыркит рҳәеит! Жәлары зегьы еибарҵысны убрахь ицахьеит. Уаала ирласны ҳаргьы ҳцап, ара ҳзыԥшузеи! – иҳәеит Қәаса.
Қәасагьы саргьы ҳаибарыҩны ҳҿынаҳхеит. Пила идәы аҵыхәаҿы ҳаннеи, раԥхьаӡа ҳалаԥш зықәшәаз
НКВД-аа роуп. Еиқәыцырцыруа рформақәа рышәҵаны аилаҩ-еиласра иаҿын. Ҳаргьы аӡәгьы ҳизгәамҭаӡакәа ҳнарыдгылеит.
— Ҳаи, иажәымҭа аӡахәаш ахадырҳәааит, уара! Сара иахьагьы-уахагьы аԥсра сақәгәыӷуан акәымзар, абасҵәҟьа дламысдахоит, абасҵәҟьа дмаҳагьахоит ҳәа сыҟамызт. Дыӡит дыԥсит шырҳәоз, абар аргама ду алакә еиԥш дахьаацәырҵыз! – иҳәеит ҳҩадахьшәа инхоз Сикәа Лагәыӷра.
— Дарбан, Сикәа, узҿу? – сҳәан, снеиԥыххылеит.
— Мыса, уара, Мыса жәымҭаҟыргә! – иҳәан, сара дысҿамԥшӡакәа иҿынеихеит. Еиқәба-еиқәԥс игылаз ажәлар снарылс-аарылсуа снеизар, абар Мыса! Уисыр шьа кәарак илымшәо, ишьҭахь инапқәа ҿаҳәаны, еизаз ауаа рыгәҭа дгылан. Иоура-зоуроу, ихы инаркны ишьапаҟынӡа еиқәаҵәа маҭәала деилаҳәан. Убри Мыса ишәыз аԥырцәа рформа аҩыза абыржәадагьы изым-бацызт. Аԥша иҟәызкуаз иланарԥшыга дуқәа имӷан. Уажә избо џьысшьоит, изакә цәахыз сеидроу излыхыз, имагә шкәакәа дуқәа ишьамхы инаҵагылон. Ипарашиут еилаҳәаны насҭхашәа ишьҭан. Дахьыҟазаалакгьы анемеццәа дызларацәажәоз ирациа, чамадан хәыҷык иаҟараны, убригьы иаԥхьаҵәҟьа игылан. Имаҟа имӷырххьан.
Сара схәыҷын, аха Мыса ҽеила сихаанын. Уимоу, саби иареи Ҳәасаԥшь иқәаҵа ишыҵеибамыргылозгьы здыруан. Издыруан, исгәалашәон ҽнак, саб иҩызцәеи иареи ГПУ аҿы аус зуаз дрыцны ҳаҩны ианааз. Исгәалашәон, ҭаҭын ҵәаҳә бжак азыҳәан сабду дырбаандаҩны даныргазтәи амыш. Аарла исгәалашәон саб Ҳаразгьы сабду Ҭемразгьы рыбжьы шрымырхыз. Усҟан рыбжьы рымырхит анырҳәалак, ҳуатка ршыга ашәыра аасгәалашәон. Убри ҳара ҳшәыра еиԥшыз шәырак, иахьынӡарылшоз рыбжьы рдуны иҭадырҟаауаз џьысшьон. Убри ашәыра ала ирымырхуаз џьысшьон саби сабдуи рыбжьқәагьы.
Усҟангьы абри Мыса иакәын сабду ицәгьа зҳәаз.
Убри аҽны сабду дырбаандаҩны даныргоз Мысагьы дрыцын. Иахьеиԥш исгәалашәоит: «Аа, уара, аколнхацәа «Самсун» ҭаҭын бӷьыцк рыцәкашәар ҳәа ишәаны алоура аныруаз аамҭазы, Ҭемраз ҵәаҳәк аҳәынҭқар иҭаҭын ырцәаны иҵәахны имоуп. Нас абарҭгьы ажәлар рлахьынҵа аӡбацәа ирылагыланы абжьы ҭира иахьа уажәраанӡагьы азин рыман. Абар, шәыла абзиахә абааит, аныха дарҳәацәазшәа иара ихала иахьаа-цәыригаз. Ари аҵкыс еиҳау ламысдара абоуԥ-шаауеи! Асовет ҳәынҭқарра баагьы-ԥсгьы арӷәӷәаразы, ашьапы ақәыргыларазы зегьы рхы аџьыка анықәырхуа аамҭазы, дара абгьы-ԥагьы аҵшәаара иашьҭоуп! – иҳәан, ашырҳәа дҩагылеит. – Абарҭ рҩыза аӷьычцәа рчеи-џьыка ҳаӷоу ихы ахиԥхьалааит. Ҳаӷоугьы рыҩнашә ишьапы ахигааит! – иҳәан, днықәгылан, зегьы ирбо-ираҳауа, жәаҭынхала дцәажәеит, абни уажәы деиқә-шәы-еиқәԥаласа адгьыл иқәхаҳәханы игылоу, зыԥсад-гьыли зуаажәлари зыԥсахыз ауаҩы хәымга. Абарҭ ԥсраҽнынӡа исхамышҭуа, схәыҷра иҭызгаз сажәра иҭазгало сгәалашәара уаӷеимышхарақәа сышрылаз, слымҳа инҭаҩит ааигәа зхабар смаҳацыз, зегьы збарҭоу, зегьы заҳарҭоу абжьы маӡа:
«Адгәыр, Ҳараз адәыӷба аҟынтәи дыԥаны анемеццәа данрыцәца инаркны издырӡомызт Мыса ила-хьынҵахәрахаз. Ҳараз, Мыса иахьагьы-уаҵәгьы днемец фицаруп, анемеццәа рҿы аус иуеит, ҳауаажәлар иҭиуеит иааихәоит ҳәа акәын игәы ишаанагоз.
Мыса аиҳабацәа агәра диргахьан Ҳараз чарҳәаҩыс адесантцәа дрылаҵаны иара ҽеила иидыруаз аҭыԥ ахь – Кавказҟа, Аԥсныҟа ацара дшақәшаҳаҭхаз. Даны-рышьҭуаз аҿҳәарагьы, амшгьы, асааҭгьы шьақә-дыргылахьан. Мыса аԥсра дақәгәыӷуан акәымзар, Ҳараз иаԥхьа дышгылаз адәыӷба аҟынтәи аԥара игәаӷьып ҳәа дыҟамызт. Аха абас иаалырҟьаны, аԥсырҭахь иргоз асалдаҭцәа зҭаз адәыӷба аҟынтәи Ҳараз дыԥаны даницәца: «Уи ушьҭа ахааназы
ҿааҳәыра имоухуа дԥыххаа дцеит!» ҳәа агәра игеит, аха даҽа ганкахьала, ажәа зиҭахьаз иеиҳабыра рҟынтәи хҿыхшьа шимоуаз идыруан. Десантс идәықәҵаразы изықәгәыӷуаз, иҭырҵаахьаз, ихи-иҵыхәеи зегьы неиламырцҳаӡакәа игәарҭахьаз ауаҩы, Мыса ила шааԥшуаз дицәцеит. Ҳараз иҭыԥ аҿы иара Мыса ихаҭа дымцар амуа аҭагылазаашьа ирҭеит. Ма десантра дцар акәхеит, мамзаргьы раԥхьатәи афронт ацәаҳәа даҿагылар акәхеит. Уаҳа ԥсыхәа имамкәа амацәаз ахы данҭарк, Мыса дақәшаҳаҭхеит иԥсадгьыл ахь чарҳәара ацара. Абас ауп, Адгәыр, Мыса Аԥсныҟа иаашьа шыҟалаз. Абри уацәымҩашьо иудыруазааит!» — иҳәан, зегьы збарҭаз, аԥшырҭа иқәтәаз ибжьы хәылԥ шәаԥшь иналаӡит.
Убысҟан ауп сҿыцҳҳараӡа сгәалашәарақәа рдунеи санаақәҵыз.
Еизаз хәыҷи-дуи Мыса дыздыруазгьы дыззым-дыруазгьы икәшаны игылан. Гәаныла аҵәыцәгьа ԥыҵәҵәаны илахьынҵа амҩа ианырԥсалон. Аха аӡәгьы ажәак иҳәаӡомызт, ус еихаԥсы-еиҵаԥсы игылан.
Мыса ихаҭара зҳәоз ашәҟәқәа аҿҿаҳәа ицәажәон. Ҩышықәса ҵуан Мыса агестапо рҿы дафицариижьҭеи. Иман, анемец ар рҿы дшыгәрагаз, гәык-ԥсыкала ареих дшадгылаз, дрыдгыланы аус шиуаз атәы зҳәоз еиуа-еиԥшымыз ашәҟәқәа. Иман ареих ахьӡала аџьар. Ажәакала, Мыса иҿахәҿыхра иалагаанӡагьы ицыз ашәҟәы абас ицәажәон, абас ихаҿсахьа аадырԥшуан.
Убысҟан заҵәык ауп Тур ихәы Ҷаҷал, Пила идәы ҳәа иахьашьҭаз амашьына аннеиз. Уаанӡа уахь амашьына акәым, акамбашь уардынгьы анеира ацәуадаҩын. Убысҟан НКВД-аа рмашьына инеиз, убысҟан адагьы изымбацызт. Турихәаагьы оумашәа ирбеит, абриаҟара аҽы злымсуаз аҭлаҩа цҟьаны, арҟыра мҩа ылымгакәа абри амашьына анхала.
— Абри амашьына шьҭасаҟьа хәыҷы абарбалқәа иаҵоу
аԥшьбагьы гьыжьуеит! – иҳәеит анҭ аҟаԥшьқәа еицыз ирыцыз ҷкәынак.
— Нас ари амашьына ахьзымнеиуа ҭыԥ ыҟаӡами? – иҳәеит Қәаса дахьгылаз.
— Ари, нахьхьи иубо ахәы еиқәаҵәагьы ихалоит. Иаҭахханы иҟалозар, џьара ҵлақәак аԥырхагамхозар, ашьхагьы ихалоит! – иҳәеит аҟаԥшьқәа ирыцыз, игылаз рлымҳақәа кыдҵаны изыӡырҩуазшәа аниба, зынӡа ихы қьан нақәҵаны.
Ишызбоз еицыз аӡәы итапанча кны Мыса ишьҭахь днагылан, инаигәан наҟ убри амашьына дынҭарҵеит. Уаҳа изаҟаразаалак зҵааракгьы имҭаӡакәа ҩыџьа аҟаԥшьқәа днарыбжьадыртәеит. Реиҳабы амашьы-наныҟәцаҩ днаиватәан, еес, Мыса дрыманы илты-шахәаша ицеит.
Уажәраанӡа аџьабара иалагылазшәа, еиқәба-еиқәԥс еилагылаз турихәаа аууҳәа инеилалеит.
— Уажәраанӡа зегьы шәҿы ӡахны шәгылан. Иҟьа-лангьы ажәак аӡәы ишәыхәлшәомызт. Ушьҭа аума аҳәа выр-выр аныҟашәҵо! – иҳәеит аӡәы ажәлар рыжәпара аҟынтәи.
— Уара зҿумҭи, Гәаџьуа? Мыса иакәымзи аханатә аахысгьы ҽышькылкҩыс узмаз! Мыса иакәымзи, уара есымша ухы ԥыҵәҵәа изқәуҵоз. Аешьа иеиԥш иуԥхьаӡоз уҭынха, уԥсҵәуаҩ ду илымҳа данкны даарган, ашаха ихаҵаны уаԥхьа дықәҿарҳәеит. Уара аԥсышәа ҩанҭ-хькгьы узиамҳәеит. Уи уара аӡәгьы иуаҭәеимшьеит, Гәаџьуа! – иҳәеит Еқәыԥ аффаҳәа илацәақәа неиқәкшо.
— Сара ари абасҵәҟьа дхәымгоуп ҳәа аԥсра сақәгәыӷуан акәымзар, сгәы иаанагаҵәҟьомызт! — иҳәеит Гәаџьуа, ихәы дылахаха деиџьыԥӡа дахьгылаз.
— Уара уи аргама жәлары зегьы ирбо-ираҳауа аҩысҭаа ӷраҷкәын иеиԥш дылырхит. Аха зсабрада зҿымхкәа, аҩысҭаацәа реиԥш илрымхыцгьы шәыҟами! Мысагьы уаргьы аҩашәхак шәами уара. Уара ҳара ара шьуокы, анышә ужыр анышә аауеит ҳәа, «Хык уаԥшны шә-хык
шаҭа!» ҳәа, ҳнеицәыԥхашьа-ааицәыԥхашьаны иахьанӡа ҳааибагеит, аха уаргьы алабажә зҵаԥсатәқәоу раԥхьа угылоуп. Иԥхашьо аблақәа ухазар уажәаԥхьагьы уара ухала уҽыкнаҳаны уҽушьыр акәын, Гәаџьуа бзиа! – иҳәан, ҿааиҭит Қәаса. – Уара ҳжьы зыӷрагәоу иахьа уажәраанӡагьы ари адунеи уқәырԥштәӡамызт, аха ахаҵа дуқәымшәеит умбои! – инациҵеит Қәаса аҟәараҳәа деиҵасуа дахьгылаз.
— Изакәызеи, Қәаса қамса, ауаа срылагыланы сцәа зысхухуа, уаӡәк дысшьыма уанаџьалбеит! — иҳәеит Гәаџьуа дамкуа-дамышьҭуа.
— Уан аџьалбо, уаб аџьеибо, узлыҵыз рыххатәыс анцәа уриҭааит, уара ахәымга. Ашьцәа урылагьы, ацәгьаҳәацәа урылагьы, зегьы акакәӡами. Макьана акгьы хьшәашәаӡам. Уара ууачарадгьы ааираны ишыҟоу удыруазааит иаарласны! – иҳәан, Қәаса Гәаџьуа днаиқәмақарит.
— Гәаџьуа идагьы, Мыса аԥаҵа ҟаԥшь идагьы иҟоуп ҳара ҳаҩныҵҟа илхтәу ахәаԥсақәа. Урҭ зусҭцәоу ҳзым-дыруа џьыршьоит, аха заманалаҵәҟьа зегьы аадыруеит. Ацәгьа ахаангьы аҽамӡаӡац, аӡы иагом, асы иагом. Урҭ мышкызны рхала рҽыржырц иаламгашеи, рҽахьыржуа адгьыл роур! – иҳәеит Чмытгьы деилашәаны дахьгылаз.
— Анцәа иҳәозар, џьара ҳалалра ҳәа акрыҟаӡазар, ачеиџьыка мычра амазар, иааизыҩҩқәап ҳаҷкәынцәа иахьа афронт иаҿагылоу. Усҟан аӡбаҩгьы даҳҭахым, абахҭагьы ҳҭахӡам. Урҭ рус ҳара ҳнапы иануп, ҳара ҳҿы иҟоуп. Урҭ рлахьынҵа зыӡбаша, анцәа иџьшьоуп, ауаа ҳара иҳамоуп! – иҳәеит ажәлар рыгәҭахьшәа игылаз аӡәы.
— Аԥсцәа рыӡбахә акәым уажәы иҳәатәу, ҩынтә-хынтә иԥсыз итәы шәаламцәажәан, ишыбзаз иԥсыз аҵәы иқәԥышәҵәа! – иҳәеит Ҭарасхан, иқәыц лаба кны дахьгылаз.
— Уи иашәахә ҳәоуп иалоухи. Ажәлар ргәырԥса шԥеиқәшәеи Мыса уҳәеит ҳәа. Сара сгәы излаанаго ала, ихала иҽишьып ҳәа сыҟоуп, сгәаанагара смеи-жьозар! –
иҳәеит даҽаӡәгьы.
— Абна агәҭа ҳалагыланы ауаа рус аӡбара ҳаа-ҟәыҵны, ҳаҩныҟақәа рахь ҳаимшәырпыр еиҳа еиӷьушәа збоит! – иҳәан, ажәлар даарылҵын, иҿынеихеит Еқәыԥ..
Зыҽны Мыса днықәыргаз аҽны инаркны уаҳа иӡы мааҩит. Абри амш иаӡбеит Мыса илахьынҵа. Абас идунеи дықәҵит, забацәа рнышәынҭрақәа рҿы зыз-қәаҭыԥ ззылымхыз Мыса Чачанба.
— Уара, баба, уахагьы имааӡои Қәасараа? – сҳәан, ахырҭәага аҽҳәаҿы ишьҭаҵаны, дырганла атса рҭәаны аҭаҭәара дахьаҿыз снаиазҵааит.
— Иаароуп, ҳаӷоу иаџьал цәгьахеит. Жәабжьқәаки, лакәқәаки ҳаҽҳәа иныҽҳәаҳамҳәеижьҭеи ианакәугьы сыздырӡом. Уаха уеизгьы-уеизгьы иаароуп иԥсахымкәа! – иҳәеит сабду ахырҭәага аҿышәҭа кылхәыхә хәыҷқәа, мацқьа-шьацқьа ашьшьыҳәа атсарҭәа нарҭархәхәо дахьтәаз.
— Арҭ ирыхьӡузеи, баба? – сҳәан, сааҵаа-ԥшааит. Сабду акы данаҿыз, зҵаарала ихҭакра бзиа ишимбоз гәасҭахьан, аха ари азҵаара самхаҭихьан, насоуп сабду иҟазшьахәраз анысгәалашәаз. Аха исҳәаша сҳәахьан. Оумашәа иубаша, уажәы сабду дсықәымгәамҵӡеит.
— Арҭ хызаҵәқәоуп. Абаа-иԥа ихьы напқәа мышьҭа бзиала иҟарҵаз саԥсуа шәақь азыҳәан исҭахуп абарҭ ахызаҵәқәа. Ԥыхьашәа маншәала анцәа ирԥигалааит, Анана-Гәында лылыԥха-лгәыԥха хацхә ссирс анцәа ираҭәеишьааит, шәарах ирхылаԥшхәу сиҳәоит! – иҳәан, иззакәу сыздырам, ихырҩашәа-хырҩашәаӡа, хырҭәагак еицҭихыз ахызаҵәқәа ахьеиваԥсаз инацәкьарақәа нарықәирхәмарит.
Сабду акыр иқәра шифахьазгьы, ишәақь макьана икнеиҳауамызт. Мчыбжьык ахь знык шәарыцара ҳәа
дныҵыҵуан. Шәарыцара данцоз зегь рыла иҽеи-қәиршәон. Нас, иара ҭамҷыҭ ҳәа дзышьҭаз ашара иамакны дгылон. «Лаԥшыцәгьа-ҿаԥшыцәгьа анцәа ду дысхьумырԥшын!» — ҳәа илахьи-иџьымшьи ӡатәны ашәхымс дынхыҵуан.
«Аеҵәа аҿаԥхьарҭа!» ахра иаҿызгеит абри атәыҩа хаха!» — ҳәа идырҩатә-идырхатә еиӷьхарц азы, ашәарах рынцәахәы даниашьапкуаз иахьеиԥш исгәа-лашәоит. Убри абӷаџьма атәыҩа ақаруа еиԥш еилыԥхо ҳахьатә кәасқьа аҭӡаҿы иахьагьы икыдкнаҳалоуп.
Сабду ихи-ихәшәи неиқәыршәаны иныԥхьеикаанӡа стәаны сихәаԥшуан. Саргьы уаҳа симазҵааӡеит. Сан даасхагылан хәыҭхәыҭла: «Абысҭа кнысхит, бабагьы иаҳәаны шәааи!» — лҳәеит. Сабду акгьы иамҳәаӡакәа ҳаирыӡ аашьҭысхын, ҳшуқьаҭ мпахьшь ду сыхәда инықәыршәны баба санынеихагыла, идырын, дҩагылан абарҵаҿы инапы нхирҳәҳәеит. Саргьы сеирыӡ сацк-лаԥшны, инамышьҭцәакәа хәыҷ-хәыҷы аӡы изына-сышьҭит. Инапы ӡәӡәаны даналга, сымпахьшьы неисыркит.
— Иҭабуп, дад, иуеиҳау умаҵ иуааит! – иҳәан, инапы рбаны импахьшьы аасиркит. Сабду дназлаз сашьцәа хәыҷқәагьы саргьы аишәа ҳанаахатәа, ҳхәы ҳнапы амыркӡакәа ҳабду ҳнеизыԥшит.
«Иа анцәа, улыԥха-угәыԥха ҳаҭәашьа! Анцәа ҳаицоумкын. Сыҷкәын заҵәы Ҳараз Мқанба, иахьа адгьыл аҵа ахы иаҿагылоу, ашәақь алыԥха-агәыԥха иҭ. Амашәыр дацәыхьча, ахымҩас дацәыхьча. Сшым-гәыӷуа мшы ссирк аҽны иҩны ичамҩахә анцәа иҟаҵа. Анцәа ду дырманшәал сара абас сзыршлаз. Сҭацеи смаҭацәеи еибара анцәа ирхьумыгӡан!» — иҳәан, илахьи-иџьымшьи ааиӡатәын, нас зегьы илаԥш ҳааҵганы ихәы инапы анынаирк, ҳара зегьы хҭак инеицҭаԥсаны акрыфара ҳналагеит. Акранаҳфа сан аишәа ааҳам-ҵылхын, зегьы ҳшеиллыргара ҳанааиллыргоз аамҭазы:
— Уа аԥшәма уҟоума, аԥшәма! – иҳәан, адәахьы аӡәы ибжьы аагеит.
— Адгәыр иагарааны иуҳәахьазаргьы унакьаҭа ҟалеит ҳәа сыҟоуп! Ани зыбжьы газ Қәаса қамса иоуп! – иҳәеит сабду Ҭемраз нырцә аҽҳәа дахьыҽҳәатәаз. Сҩаҵҟьан ашә неимԥааны сындәылҵит. Сиҭ, Қәаса, Чмыт инадыркны, ҳаешьара зегьы абжьааԥны еиԥш иааҩналеит. Сабду адунеи азна дреигәырӷьаны дыр-ԥылеит.
Иааиз зегьы аҽҳәа иакәшаны ианаатәа, сабду даарылаԥшын, илахь неиқәиҵан даақәԥсычҳаит.
— Ҳаи, уашәа аԥсымҩа ылыркааит, Арсана Мқанба. Зегьы акоуп уара узыԥсахуа ҳара ҳаешьара дҳамаӡам. Егьа гәырӷьара ҳамазаргьы, уара ахәаша уҳазхаӡом. Уара уҭыԥ, абла ҭыԥ еиԥш иҭацәуп, Арсана, дад. Уҟанаҵ уҟан! Уара уаажәлар рзыҳәан уиашара уақәӡит. Уара уҭахеит, аха уҭахарала раԥхьа иргыланы ужәлар рзыҳәангьы уашьцәа рзыҳәангьы ӡра-ԥсра зқәым абаҟа ҳзыргыланы уцеит, Арсана, дад! Уахагьы, уара есуаха уахьтәалоз уҭыԥ ҭацәуп. Уара уҭыԥ аҿы аӡәгьы дтәаӡом. Уҭыԥ, аишәа иқәырҵо уҿахра ахәы иаҩызоуп, дад! — иҳәан, шәымҭақәак зегьы ҿымҭӡакәа инеицыгәырҩеит. – Ушьҭа агәырҩагьы агәырӷьара ацуп. Анцәа аӡә думихыр даҽаӡәы дуиҭоит. Ацәгьеи абзиеи ахаангьы рышьхәа еивҵан. Аҿаашәырха ҳгәалаҟара еихазҳаша ажәабжьқәак жәҩахырла! – иҳәан сабду, Кәаҵиа ихы наиқәикит.
— Ус анакәха зегьы шәҽынеиқәырԥсасаны шәаатәа. Алакәҳәара зықәшәо даабап! – иҳәан, абас дналагеит Кәаҵиа:
— Лакә, лакә, лакә иҭаца,
Скамарҭа жәаҩа рцаа,
Ҽык сақәтәан, ҽык сывакны,
Жьак алымҳа сынкылкәрит! –
иҳәан, зегьы ихысга нацәа нарықәкуа дышнеиуаз, аҵыхәтәантәи ажәа «сынкылкәрит», изуҭац иҭ ҳәа Сиҭ инаиқәшәеит.
— Изакәызеи, уара, абри сара лакә ӡышхәала скәабоума,
сахьцалакгьы «сынкылкәрит» џьара инасхыԥомеи! – иҳәан, ихы днахашшаа-ҩахашшаашәа ҟаиҵеит. Аха зегьы акоуп алакәҳәара ахьиқәшәаз дшеигәырӷьаз ҩашьомызт.
— Ишьахәуп! Илакәынгьы илакәымкәа, иажәаб-жьынгьы иажәабжьымкәа акы атәыҩа скуеит, анцәа сахьумырхәын! – иҳәан, иажәабжь ашә-гәашә аҷараҳәа иааиртит.
— Усҟан смаҷын, абас быжьбаҟа шықәса ракәхарын исхыҵуаз. Ҽнак: «Уааласны аранӡа уааишь, дад!» — сышҟа инапгьы ааирххеит сабду. Амӡырхаҿы схыци-схәымпали нышьҭасҵан, сабду ишҟа сҿынасхеит. Уи инапы сышҟа иахьааирххаз иаанкыланы икын. Иара сара сышҟа дааԥшӡомызт. Мраҭашәарахь ажәҩан агәы анхшәарҭаҿы, алацҟьага еиԥш, алабаса асагасаны ихцәышааӡа ажәҩан иналыггаз амзаҿа иблақәа ааих-мырсыӷьӡакәа дахәаԥшуан. Ирхханы иикыз иарӷьа напы санаадкьысла, сара дсыхәамԥшӡакәа сымахцә сна-никын, даасыхан иаԥхьаҵәҟьа снаиргылеит. Сабду ани амзаҿа иблақәа наҟәиган, уаҳа даҽакы илаԥш иҵа-мыршәаӡакәа сара днасыхәаԥшит. Аха иблақәа рацәак исыдмырхалацәакәа инасхиган, амзаҿа деиҭа-нахәаԥшын, ҩаԥхьа сара деиҭанасыхәаԥшит. Абас хынтә ианыҟаиҵа, ушьҭа ухәмарла иҳәан, сноуишьҭит. Аха сымцакәа акыраамҭа, сабду иқьышәқәа ҵыс-ҵысуа амзаҿеи сареи ҳааиҭныԥсахло дахьҳахәаԥшуаз оумашәа ибаны сизыԥшуан.
Аҵыхәтәан сабду иқьышә ачча нықәххын: «Оу-машәа иумбан, дад! Раԥхьаӡа амзаҿа анубалак, улаԥш аахмыршәаӡакәа, уара уҩыза изызҳауа ақәыԥш уихәаԥшыр, амзаҿа дадубалар, иԥсҭазаараҿы дман-шәалахоит рҳәоит. Аҳы, уца ушьҭа ухыци ухәымпали ныҟәцала!» — иҳәан, схы ааишьышьит. Сара уи амзаҿа даҽазныкгьы снахәаԥшит. Амзаҿа аҩадахьтәи акьыԥшь инацәхыкны еҵәак ажәҩан иналҵын иаакәеицеит.
— Ҳаи, шьыри, абыржәы сҿаҳәатәы ҟалондаз! – сҳәеит саалҟьаны.
— Уҿаҳәатәы ҟалозар узҳәооз, дад? – иҳәеит сабду даасҿаԥшын.
— Абни нахьхьи амзаҿа икыду, зхы-зҿы аԥырӷы еиԥш илашо аеҵәа снапсаргәыҵа инаншәалааит сҳәон! – сҳәеит.
— Мамоу, дад, уҿаҳәатәы анцәа иҟоумҵан! – иҳәеит сабду, сажәа анагӡаха сымҭакәа.
— Избан, баба, сҿаҳәатәы ҟалозар зуҭахымзеи?! – иааџьашьаны сизҵааит.
— Зҿаҳәатәы ҟалаз ихьыз уасҳәар уҭахума? – дсазҵааит сабду.
— Ааи, исҭахуп! – сҳәан, иҵегь снаидҳәаҵалеит.
Сабду ҳашҭаҿы аҵәаҵла иамҵагылаз арымӡ днықә-тәан абри ажәабжь сеиҳәеит.
— Дыҟазаарын шәарыцаҩ бзиак. Абри ашәарыцаҩ дахьныҵыҵлак ажәеиԥшь дирчозаарын, дирхиозаарын. Ҽнак, абри ашәарыцаҩ анцәа диҳәо далагеит, зегь зымчу анцәа, сҿаҳәатәы ҟало сҟаҵа ҳәа. Ари иахьа акәымхеит, ари уаҵәы акәымхеит. Есышьыжь ашара днаҵагыланы, ӡ-хьамԥшла иҿи-инапи ӡәӡәаны, мра-гыларахь ихы рханы анцәа дышиҳәоз мацара акрааҵит. Шьыжьымҭанк ишыҟаиҵалацыз еиԥш, ӡ-хьамԥшла иҿы ӡәӡәаны, мрагыларахь ихы нарханы, сҿаҳәатәы ҟаҵа зегь зымчу ҳәа дкаианы анцәа дышиаматанеиуаз:
— Арахь уаасзыӡырҩ, уара ауаҩытәыҩса! Уара уҿаҳәатәы ҟало уҟаҵара ҳара ҳзыҳәан баҩ алаӡам. Аха уаҟәыҵ, иузаԥсам, уаҟәыҵ анцәа иаматанеира! – ҳәа бжьык аагеит.
— Аа, абааԥс, зхьышьаргәыҵа сакәхшоу, шәымҭак иадамзаргьы сҿы ԥумҽын, сҿаҳәатәы ҟало сҟаҵа! – иҳәан, инапқәа раҳаны дматанеиуа, злыԥха ҳаура днаиҵаԥшын, иҩшьамхыкгьы наирсит. Аха ашәарыцаҩ
аҵыхәтәантәи иажәа аҭак имаҳаӡеит. Уаҳа аӡәгьы ибжьы мгаӡеит. Иҟаиҵахуааз ашәарыцаҩ ихы имагәыхьха, ашьха ацәҳәыра дықәланы дшааиуаз, ҩын дук аҭӡывара иаҟараз ваҵыс дуӡӡак шкажьыз днахагылеит. Ашәа-рыцаҩ игәы ааҭрысит. Аха ихы инапаҿы иааганы, ила иабаз ассир џьашьо-илакәшьо дышгылаз: «Да, усгьы сҿаҳәатәы ҟалаӡом, иҟало збап, иабасԥырхагоу!» — иҳәан, днықәгылан абасгьы ҿеиҭеит:
«Иа анцәа, шьарда зымчу, суҳәоит, абри зваҵысу изакәызаалакгьы, мышкызны аԥсы анҭаз ишыҟаз еиԥш, аԥсы ахаҭәҳәаны иаақәургыларц, аблақәа ахамҵакәа!» — иҳәан, ишилшоз аԥшырҭа иқәтәаз диҳәеит. Абри аҳәаха иамраӡакәа атәыла бгеит. Дгьыли-жәҩани леимаҵәеит уҳәаратәы абжьыцәгьақәа геит. Ари иҟалаз асаашьа алалабатә ашәарыцаҩ ииуа-ииҳәо дақәымшәо дшәаны аҟәараҳәа аҵысра далагеит. Деихаӡԥштәалаха, дадырсызшәа дахьгылаз дшанханы дыԥшуан.
Ҟәар-ҟәар, гәыр-чыр, ҟәаҩ-саҩ-ҿаҩҳәа ахрақәа ирҿыҩрны иаакылсит ԥшьба-хәба ҿы зҭыҵуаз аԥса ҟьантаз иаҟараз ашьахәарқәа. Асыԥсақәа ҭҟәацызшәа абӷацамкыра аҽыбӷаҵаны, адунеи зегьы арбгарашәа аҿаанахеит цәык шеибгаз изҭоужәышаз, қәабк иаҟараз аблақәа зхаз ахыбаҩ. Акы ашьхақәа ирҿыҩруа, егьи атышақәа ирҭабылгьо, анахь акы аауа, арахь акы аауа, рҽеиҿартәуа, рҽеиҿартәуа, ашәарыцаҩ иблақәа неиҵыхны дзаҵамԥшуа, ажәҩан хыла иҵыԥссо, доу цәыггара дуӡӡахәарак аҩхрак иҵарӡны ашьхара даақәгылеит. Ашәарыцаҩ дшәаҟьаны аҩ-цаҟьашк рыбжьара иԥсы бжьаӡаны даатәеит. Ус ишыҟаз рацәак мырҵыкәа, адауы абас ҿааиҭит:
— Ҳаи, абааԥс, сара дунеи ахаан аахыс зыԥсҭазаара иалҵхьаз, сыбаҩқәа еизганы сцәа-сжьы сықәҵаны, сеиҿартәны, сыԥсы схаҭәҳәаны, абри сара сзын иӡхьаз-иԥсхьаз адунеи ҩаԥхьа сызқәызҵаз, зегь зымчу даахәаны
суҳәоит сыблақәа схоуҵарц, убысҟан сдунеи сықәнаҵ уара узыҳәан сшыҟоу удыруазааит! – иҳәеит адауы ихаԥыц ҳацаҟьақәа неихырԥаны.
— Мамоу, џьым, уи сара исылшом. Угәра сызгом. Ублақәа ухасҵар сушьыр ҳәа сшәоит! – иҳәеит ашәарыцаҩ.
— Уа, анцәа ауаа, изаҟаразаалак акы сшухыхьымхо. Уԥсы ҭанаҵы ахьи аразни хәдацәахьы уаласыртәоит. Дгьыли-жәҩани рыбжьара ахьтәы фаетон уақәтәаны урыбжьысуа уҟасҵоит. Срыцҳауп, абаа, абас схамбаха адунеи сықәумырхан! – иҳәан, адауы ашәарыцаҩ диашьапкит.
— Мамоу, џьым уи сара исылшом. Угәы иалымсын, угәра сызгом, исызгаҵәҟьом. Ублақәа усҭар сушьыр ҳәа сшәоит! – иҳәеит ашәарыцаҩ, ииҳәац неиҭаҳәо.
— Уашхәа мақьаԥсыс акы сшуԥырхагамхо. Сдунеи сықәнаҵ уара узыҳәан сыԥсы ҭазаауеит. Уԥсы ҭанаҵы ҵыс хшыла ускәабалап. Иара сара схаҭагьы маҵуҩыс сузыҟалап. Суҳәоит сыблақәа сыҭ абааԥс! – адауы ашәарыцаҩ деиҭанаиашьапкит.
— Мамоу ҳәа уасҳәеит! – иҳәан, ашәарыцаҩ иааҿахиҵәеит.
Ҳамҭак адауы деихашәы-еиҵашәы ҿымҭӡакәа дгьыли-жәҩани дрыбжьагылан. Ашьҭахь, ашьшьыҳәа иарӷьа напы нцәыҵырҳәҳәаны, хәба-фба ҿы зҭыҵуаз аԥса ахыцәқәа неиларҟәҿны иааикын, аԥыжәҳәа иааҵиԥаан, ҭәыцшәагьы имбаӡакәа, инацәкьарақәа инарыбжьыршәҭрааны, абри ашәарыцаҩ ибжьы ахьгоз, дыҟазаргьы дыҟоуп ахьигәахәуаз шыҟаз имҩаниҵеит иҵихыз аԥса ахаҩаӡара. Адгьыл ааҳәит. Ацаҟьа ԥыххааны, аарла акьатрацәқәа ааҵыҳәҳәо ахра асыпра неиҩҟьаны илыҵабга ицеит. Зыԥсы ацара цәгьаханы, аҩхрак рыцаҟьашра ибжьашәаҟьаны ибжьатәаз ашәа-рыцаҩ аарла иԥсы апара иқьышә инықәырххны абас ҿааиҭит:
— Оо, баба, ублақәа усҭар абас акәымзи ишысзууаз! Иа анцәа ду, саҭоумҵан, сымдырра сахьумырхәын. Суҳәоит, злыԥха ҳаура, абри адауы анкьа дшыҟаз дҟоуҵарц! – иҳәан, ҿеиҭеит ашәарыцаҩ.
Абри имҳәацкәа абӷа ҵысит, ашьха жәҩан дыдит, имацәысит. Хыхь иҟаз ҵаҟа ицеит. Ҟәар-ҟәар, ҟәаҩ-саҩ-ҿаҩ дырган, ашьахәарқәеи, аваҵарақәеи, амахәар-шьахәарқәеи, ахи уҳәа зегьы леиҿыҩрын, ашьха дгьыл рӡыӡо, шьоукы ахрақәа иркыдлеит, шьоукы атышақәа ирҭалеит. Адауы инацәкьарақәа инадыркны ишьацә-кьарақәа рҟынӡа, зегьы-зегьы леин, дасу рҭыԥқәа рҿы инкаҳаит.
Ашәарыцаҩ дызлаԥшыз асаашьа,акыраамҭа иҿы изеихымхуа джәагәаны даман. Ашьҭахь, инапқәа ҩышьҭихын ажәҩан днаҵаԥшит.
— Иа, уара, анцәа ҳазшаз, сгаӡара исыхьыз саҭоум-ҵан. Абринахыс сҿаҳәатәы анцәа иҟоумҵан, ухьы-шьаргәыҵа сакәхшоуп! – иҳәан, ихы имагәыхьха, илабашьа иҽанҵаны ашьшьыҳәа иҿынеихеит», — абас инеиқәиҳәалеит Сиҭ иажәабжь.
— Саҳәа хәыш ала аӡыжь сынхысланы ашәахсҭа анысҵаанӡа анцәа уимшьааит Сиҭ! – иҳәеит Кәаҵиа дахьтәаз.
— Саргьы ажәҩан еҵәак нкыдԥааны укәа иҭасыр-шәаанӡа анцәа уаҳцәимшьааит. Уажәымҭагьы бзиа-хааит, Сиҭ! – иҳәеит даҽаӡәгьы.
— Алакә анарха унархахааит! – иҳәеит Чмытгьы.
— Алакә ссирҵәҟьа ҳзеиҭоуҳәеит, Сиҭ. Даҽа шықәса ҩажәагьы абри аҽҳәаҿы алакәҳәара анцәа иуеираӡааит! Ушьҭа алакәҳәара зықәшәо уҽазыҟаҵала! – иҳәан, абас дналагеит:
— Лакә, лакә, лакә иҭаца,
Скамарҭа жәаҩа рцаа,
Ҽык сақәтәан, ҽык сывакны,
Жьак алымҳа сынкылкәрит! –
иҳәан, ихысга нацәа Наҳар инаиқәикит Ҭемраз. Оп, зымаа укыз алыԥха анцәа иуиҭааит, Наҳар. Аԥхьахәы узгозар, ампыл мҵаурсит! – рҳәан, итәаз зегьы хиа мҩа днықәырҵеит.
— Аҽыҩ еиԥш сазыҟашәҵеит, аха… — днеиԥхь-хәыцааит Наҳар. – Исыздырам абри зхы сырхәхәырц изқәыскыз алакә аҵареи амцреи ахьынӡаҟоу. Шьоукы иҟалаҵәҟьеит рҳәоит. Даҽашьоукых, ҳәанҳәахуп рҳәоит. Ус акә, егьыс акә, «Ашәахсҭа» ахьӡуп, абри алакә! – иҳәан, Наҳар илакә ахы ааԥиртлеит.
— Шьмаҭ Хәыҭхәыҭ иарԥыс цәыцәымҭа дҭагылан, аха аҭаацәара даланамгалацызт. Уи даагылазаргьы ихы злацәыринаша рацәак егьы дшалаӡамызгьы, ихы қьан ақәиҵон, их ду беиа ибон. Иуа, иҭынха, иҩызцәа акы еиԥшымкәа ирҭахын иара ишьашәалаз ишьҭамҭа змырӡшаз, имцахә еиҿазкшаз, хылҵшьҭрала, жәлан-тәыла иҩашьамыз ихашьамыз ԥҳәызбак дизааргарц. Дизааргарц моу, акырџьарақәа днарга-ааргақәахьан. Зеиԥшыҟамыз аԥҳәызба хымкыхцәа идыргалақәахьан, аха аӡәгьы дигәаԥхомызт, зегьы мап рцәикуан. Аԥсра, абзара, аизарақәа рҿы дахьнеиуаз дахьааиуаз, абри абри лоуп ҳәа ихы-игәы зызцашаз ихалагьы дизалхуамызт. Дыҟан ус. Изгәамҭаӡакәа иҷкәынрагьы ниаӡаа ацара иаҿын.
Шьмаф, уезгьы-уеизгьы, унеишь-уааишь ҳәа зарҳәоз, ҟамчхәыла аџьар ирылыркаауаз арԥарцәа рҟынӡа дзынаӡомызт, аха дахьынӡаҟаз аахшәахцәҟьакгьы иакәмызт. Амала гра бааԥсык иман. Уаха дныҵыҵын ижәыз ицәыз ԥшь-шьапык зҵаз аӡәы ибора ма ижәгәара иааҭганы ианимга, ихи ицәарҭеи изеилакуамызт. Уи иара хьыӡ дусгьы иԥхьаӡон.
Абас Хәыҭхәыҭ Шьмаф имшқәа хаарадаха, иҵхқәа гәырҿыӷьгаха иниакәкәа ацара иаҿын. Хәылбыҽхак, ишеилалашәшәра ианааилалашәшә, абжьааԥны
ишыҟаиҵалацыз еиԥш, иҽааибиҭан, ишаха-па наимӷыҵ-раиҵан, дындәылҵит. Аҵых лашьца иҽалакны акыр дныҟәеит, уи ауха. Иқыҭа далҵит. Аҵых акыр инеигәахьан еиԥш аамҭазы, аӡә инхарҭа днадгылеит. Игәы нҭгәырӷьааит. Амаҵурҭа иадҟаҵалаз абораҿы жә-ҵәрык шкьа-шкьо ишҭагылаз ибеит. Аха иҟалах закәу здыруада, ақыҭа ҭахәхәа ацәа ишҭалахьазгьы, абри аҩнаҭаҿы аӡәгьы дышьҭамлаӡацызт. Аҳәса рцәажәабжь еихсыӷьуамызт, аҩны рхагалаӡаны ирыман. Шьмаф днеиԥхьхәыц-ааиԥхьхәыцааит. Аха аҭаацәа шьҭалаанӡа, игәы иҭеикыз аус анагӡара ҟазышьа шамамыз анидыр, иуапа иҽнылаҳәана аҩны ааигәа ашәшь зқәышьшьы игылаз аҵла днаватәеит.
Аҵаарҷҷара иаҿыз аҵых ықәшьшь ицон. Шьмаф дахьтәаз дҳәыҵәы-ҳәыҵәуа алоура иуан. Аха абри аҩнаҭаҿы аилаҩ-еилас зеихымсыӷьуаз изеилкаауамызт. Ажәҩан днаҵаԥшын, иныҵакӡаны даақәыԥсычҳан, иуапа рҽеины цқьа иааикәиршан, иҽаарманшәаланы ҩаԥхьа уи аҵла днадиаалеит. Абри аамҭазы атыр-тырҳәа рымҵәыжәҩақәа ҟьаны, Шьмаф дызҵатәаз аҵла х-ҵыск аақәтәеит. «Иаазгазеи аҵхыбжьон ахьҭаха араҭ аҵарақәа?!» — иааџьеишьан, ашьшьыҳәа ихы дааҩахан днарыҵаԥшит. Аҵарақәа ҵаҟаӡатәи амахә иқәтәан. Уаҳагьы даҽакы ахәыцха иамраӡакәа:
— Аа, уара, ари ара ихы ҟәазӡа аҵла дахьамҵатәоу! Ҳара усгьы ҳусқәа рхы еилахоит. Иаргьы иахьа-уажәраанӡа илахьынҵа шаӡамкәан даанханы дыҟоуп, ма уаха илахьынҵа ҳшап! – аҳәеит ҵыск ауаҩытәыҩса ибызшәала иаацәажәан. Ишьахәуп рҳәан, зегь неиқә-шаҳаҭхеит. Раԥхьа ацәажәаразы инеиқәырҵа-ааи-қәырҵақәеит-егьит, аха аҵыхәтәан рыгәҭаны иқәтәаз ажәа арҭеит.
— Ааи, аԥхьа ишаҳҳәаз еиԥш абри уаха аҷапырхәа зымӷыҵраҵаны аҵла иамҵатәоу ауаҩы, иахьа-уажә-раанӡагьы инасыԥ шаӡам. Уаха абра збора дҭаларц иҭаху аԥшәма ԥҳәыс ахшара длоуит. Абри ауаҩ дахьыҟазаалакгьы, уаха иины инкашәаз асаби насыԥхәрас диоуааит. Абас сара сгәы иаанагоит! – аҳәеит аҵыс. Наҟ-ааҟ еиватәаз аҩыҵыск нақәшаҳаҭхан, Шьмаф инасыԥ изшаны рымҵәыжәҩақәа ҟьаны аҵых лашьца иналашәкәа ицеит.
Дук мырҵыкәа ҿыц ииз асаби лыбжьы ҵыры-ҵыруа аҩны иааҩныҩит. Шьмаф акыраамҭа ииура-ииҳәара изымдыруа дгачамкны даанхеит. Ашьҭахь, ихшыҩ ихаҿы ианааи, днеицрашәан: «Шәара уаха исзышәшаз анасыԥ, сара хатә ԥҳәысс дызгаанӡа, ашацәа рныха шәхы иасны, шәхы аиҿыхырҭа лабжьачарҭахааит. Ҳаицәажәап шәареи сареи!» — иҳәан, иԥырны ицаз ашацәа рзы игәы ԥыжәжәо акыраамҭа аҵла дамҵатәан.
Аҵых агәы неиҩнашан, арбаӷьқәа аккаҳәа инеила-рыԥсеит. Уажәраанӡа аҩны ҩынзырцәажәаауаз аҳәсақәагьы неимыҵ-ааимыҵқәеит. Асабигьы лҟыт-ԥсыт ыҟаӡамкәа, аҩны заҵәыки лареи ууаӡа аҵых лашьца иаалахеит. Шьмаф аҵла днамҵыҵын, илымҳа кыдҵаны деиҭаӡырҩит. Ҭынчран. Нас иҟама амҳасҭа нҭаирсын, аҭра иааҭыхны амаҵурҭа ашә днылагылеит. Аҩныҵҟа азарза ныларшәны иаркын. Аарла аԥацха ашыш икылԥхон зыбла ҭаауаз ацәашьы.
Ишьҭыбжь мыргаӡакәа, аӡ еиԥш абаҟәи ашәвази рыбжьара иҟама аԥынҵа нкылирҳәҳәан, ашьшьыҳәа азарза нылиршәеит. Ишьап ԥынҵақәа дрықәгыланы, амаҵурҭа дныҩналан, аԥацха аҭӡамц иҽкыдырӷәӷәаланы даагылеит. Ахшара дзауз аԥҳәыс иналыркны, зегьы кара-ԥсараха ицәан. Асаби амышәкәан дылаҳәаны лан длываршәын. Шьмаф урҭқәа зегьы илаԥш иааҵиган, ивараҿы агаз қәыргыларҭа иқәгылаз ацәашьы ирцәеит. Алашьцара иҽалаӡаны, ашьшьыҳәа днеиуа-днеиуа, ан лысабии лареи ахьиаз акаруаҭ днадгылеит. Амза, жәҩангәы ихалахьаз, ашәахәақәа аԥацха икылыхха иҩнаԥхон.
Ацгәы аԥа ацәызӡоз аӷьыч дмыццакӡакәа асаби лан
даалывихит. Нас, лҷапан ахы инаркны, лгәышԥ лымҳа аҟынӡа иҟама нҭишьын, лымгәа хәыҷы ааҭыршәаны днышьҭеиҵеит. «Аҳы, ушьҭа аԥсы дырбзаханы насыԥс дсышәҭ! Уаҳа уи асаби лашәа аԥсымҩы ылышәкааит!» — иҳәан, алеи-аԥси рыбжьара алашьцара дналаӡит.
Арҵәаа-арҵәааҳәа ала амгәа аԥа ҭызшьаауаз асаби амаалықь лыбжьы аҭаацәа зегьы ршьапы иқәнаргылеит. Ашә ҟьаҟьаӡа иаартын. Ҳаӷеимышхара асаби дшьаарҵәыраха ҵаҟа анышә хьшәашәа дықәыршәын. Изгәамхәуаз зҵалаз аҭаацәа хыла-гәыла инеилалеит.
…Убри ауха аахыс акыраамҭа цеит. Шьмаф хәылҟьа-ҿылҟьаны акәзаргьы, убри ауха иҟалаз ахҭыс аӡбахә ҳәа акгьы имаҳаит. Игәы рҭынчны дынхон-дынҵуан.
«Абарҭ уахынлатәи аҵар ҟьалақәаҵәҟьагьы сара исхыччарц иақәыркит, уаха ииз асаби дунасыԥхааит ҳәа. Аҳы, ушьҭа дсынасыԥышәтәит, шәара шәымсааит. Гәнаҳа ҳәа убри ахәыҷы акыр лымазар шәхы-шәыԥсы иаҩымсааит!» — абас игәы дынҭахәыцлон уи зны-зынла. Аха аамҭа цацыԥхьаӡа, дара убырҭ ихәыцрақәагьы игәалашәарақәагьы дырҟәаҵит.
Шьмаф ушьҭақәа аӷьычрақәагьы каижьуа далагеит. Лассы-лассы иҽы, икәадыр, иара, абри иныс узымҳәо иҽеилаҳәаны аизарақәа рахь дцәырҵуа, аимҭахарақәа рҿы аҭарчеи ныҟәиго-егьиуа далагеит. Уимоу, Хәыҭхәыҭ Шьмаф иахьатәи аҽырхәмарраҿы аԥхьахәы игеит ҳәа, еимырҟьа-еимырсуа ибзарӡы рҳәо иалагеит. Аха иазуугәышьозеи, иара игәаԥхашаз, дахьнеиуаз, дахьааиуаз, макьанагьы уаҩы диԥыломызт. Иҭынхацәеи иқәлацәеи идыргалоз иара игәаԥхомызт. Адунеи дықәын, ус акакал зҿамло амжәарбаӷь еиԥш.
…Мшаԥык аҽны Шьмаф даҽазны еиԥшымкәа, иҽеиқәа сыҩ-сыҩ икәадырит, икәымжәы-икаба, абри иныс узымҳәо иҽеилаҳәаны дынҽыжәлан, аизарахь дцеит. Есымшаԥы ишыҟарҵалацыз еиԥш, аҽырыҩра, аҽырхәмарра, аимҵакьача уҳәа, ахәмаррақәа мҩаԥыргон.
Абри аизараҿы днеит Шьмафгьы. Аҽны шьыбжьагәы нхыҳәҳәаанӡа еизаз ажәлар ашәаҳәареи акәашареи ҭарҵеит. Адунеи иара иеиԥш ԥшреи сахьеи ылызкаауа даҽаӡә дыҟоуп ҳәа игәы иаанамго, мацқьа-шьацқьа, аинҟьара ашәа ҳәаны рнапы анааинырҟьа, Шьмафгьы аџьар днарылагылеит. Ӡӷабки ҷкәынки адгьыл ршьапы ықәымкьысӡозшәа еиваԥырны акәашара иаҿын. Лыхцәы лӡара иахагьыжьуа, иӡса-ӡсо акәашара иаҿыз аԥҳәызба данаалыхәаԥш, Шьмаф дныҵашәшәа дцеит. Абар абри ауаҩ дахьубахьоу дааихьеит, илаԥш иааҵигахьоу аӡӷабцәа заҟаҩы ыҟадаз, аха игәы иҭамкәа, ихы иҭамкәа абас иаалырҟьаны иԥсахы еилазҵахьоу аӡәгьы диздырамызт. Дигәаԥхеит, аха дигәаԥхаӡаҵәҟьеит. Уаҳагьы ихы ааизнымкылаӡакәа, дааи абри аԥҳәызба длыцкәашо иҿааихеит, аха избахьада! Ажәлар гачамкит, анапеинҟьара амца адыркит. Ирмацәысӡеит Шьмаф! Аԥҳәызбагьы абырфын цаха еиԥш диваԥыруан. Акәашара ианаалга ашәымҭак ахмырҵкәа, еиликааит аԥҳәызба дзыжәлаз, дзыԥҳаз, дахьатәиз. Аҽны хәлаанӡа илаԥш дыҵиршәомызт. Илаԥш налхигацыԥхьаӡа иаразнак амца наиҿхысуан.
Иалгеит аҽынтәи аизара, ауаа еимпит.
Адырҩаҽны Шьмаф дзықәгәыӷуаз иҩызцәеи иҭынхацәеи иреиҳәеит, абри аԥҳәызба дшигәаԥхаз. Ихьӡ анылхымлагьы ихы шақәиҵо. Ари аҩыза иазыԥшымыз иҭынхацәа гәырӷьеит адунеи азна. Иара аӡәы дигәаԥханы дзыҟалагәышьазар, уаҳа иарбаныз, иҭынхацәа леи, илашьҭалан, хара имгакәа аԥҳәызба ҿа лдырҳәеит.
Ԥҳәыс дааигеит Шьмаф. Иуара иҭынхара, инеихьшь-ааихьшь, ихарҭа здыз, зхарҭа идыз идгаланы ачара ду иуит. Еизаз иреиӷьыз аныҳәаԥхьыӡқәа иԥҳәыс хәыҷгьы иаргьы рыкәа-рмаӷра инҭаҳәаны, ашҭа инықәҵны ицеит.
Ашьыжьымҭан ашьхақәа ирывҵыз амра, ашәахәақәа каиы-бзиуа Шьмаф иԥҳәыси иареи уахада иахьымышьҭалацыз амҳара ахышә инкылыххан, еиԥхьышьшьаауа ишнеиуаз, Шьмаф ихы-иҿы ианаақәхәмар, иблақәа аачыхә-чыхәын дааԥшит. Ашамҭазы ацәахаа зымч амырхакәа иҭаҳәахаа ицәаз иԥҳәыс ԥшӡа дналыхәаԥшит. Уи лхыза лықәҵын, абырлаш аҟара ишкәакәаз лгәы аҟәашра иныҵакны, лцәа-лжьы ԥшқарахӡа иааԥшуан. Шьмаф иаразнак илаԥш иаа-ҵашәеит, лҷапан ахы инаркны, ипаӡа лхарԥ шкәакәа инаҵаӡуаз ашәахсҭа. Лара дҩышьны дыцәан. Ԥшьшьала илмырдырӡакәа, маҷ-маҷ лхарԥ даахеит. Ашәахсҭа шиашаз лгәаҵаӷара иныҵагылон. Шьмаф имаха-шьаха неиҟәыԥсаан, иҟаиҵара изымдыруа дҳәалаханы ииарҭа даалахеит. Изаҟаразаалак уи зқәиҵара изымдырит. Дирҿыхар иҭаххеит, аха уахьгьы изеиԥшымтәит. Ашьҭахь, игәҭыха ҭыԥ анинамҭаӡа: «Ҟыҳы!» — иҳәан, деимҳәеит. Аҭҳарцәҳәа дааԥшит ларгьы. Амра ашәахәақәа рҽыртлаӡаны амҳара амырхәага ҩнаԥ-хахьан. Шьмаф уи агәы шимамызгьы, лафқәак ааиҳәашәа иун, даахаҿхырччан:
— Бара ари ашәахсҭа бнызҵаз бзыхирҟьазеи? – иҳәан, оумашәа имбаӡазшәа дналазҵааит.
— Сзыхирҟьаз сара иахьагьы исыздырӡом, амала, сҭаацәа изларҳәо ала, сызлаиԥырхагаз, сгәаӷс имаз сыздырам, аха саниз ауха, амышәкәан сылаҳәаны сан сахьлываршәыз, зегьы ааԥсаны ишыцәаз, аҵых агәы анааиҩнашоз, аӡә дааҩналан абас…
Шьмаф ихәы-ижьы қақаӡа иҩеибаргылеит. Иаразнак иааигәалашәеит уи аухатәи аҵарақәа, дзыдтәалаз аҵла… «Аа, уара, ихы ҟәазӡа ари аҵла амҵа дахьам-ҵатәоу. Абри уаха ииз асаби динасыԥхааит!» — аҵарақәа рыбжьы абыржәыҵәҟьа акәушәа, илымҳа инҭаҩуан.
«Ауаҩытәыҩса илахьынҵа хырԥашьа амамзаап!» — игәы инҭиҳәаан Шьмаф, даақәыԥсычҳаит.
Абри ажәабжь сара исаҳаижьҭеи заҟа ӡиас мҩасхьоу, заҟа еҵәа жәҩан икыдшәахьоу аҟара шәанԥсра шәахыԥааит. Ари ажәабжь зҳәоз ашла Шәлиман ихьӡын. Сан лганахьала дысзааигәаӡан. Гәырчхьтәын иара. Убысҟан ихыҵуазар ҟаларын ԥшьынҩажәа шықәса раҟара. Убри ашла
исахьахәра иахьагьы иааицамкӡакәа сыбла ихгылоуп! – иҳәан, Наҳар иажәабжь ахи-аҵыхәеи неихьигӡеит.
— Ага ҳцаны лыхәҭак азна аӡы аагаанӡа анцәа уимшьааит, Наҳар! Аиаша уасҳәап, даара алакә бзиа ҳауҳәеит! – иҳәеит Ҭемраз.
Ҳшымҳа иқәтәаз ҳарбаӷь акиҳәа ҿнаҭит.
— Аҵых уҳәеит ҳәа, аӡеиԥш ишԥацо уанымыццакуа. Аҵыхәтәан цуфарақәакгьы еицаҳфап ҳәа сгәы иаа-нагон, аха уаха ушьҭа ҳахьымӡозар акәхап! – иҳәеит Кәаҵиа.
— Ацу ԥшӡала уаҵәуха ҳазхараҵәҟьа ҳҿеибаҵап! – иҳәеит Қәаса дахьтәаз.
Аҵых агәы анааиҩнашоз ҳгәылацәа аҵых алԥха наҳаҭаны рыҩныҟақәа рахь инеимпит.
Сабду амца ҿеиҳәаанӡа смышьҭалаӡеит. Аха аҽҳәаҿы уахык еиԥш, еилыбзаа-еилыбзаауа ахәарчыч ықә-ӡамызт. «Ус акәзар ааигәа асы ауӡом!» — сҳәан, сылахь неиқәысҵеит.
Атетрад шәпа-жәпа аасыртын, ҩаԥхьа саб Ҳараз илахьынҵа амҩа сеиҭананылеит. Избан, иззакәу сыздырам, аха абри абӷьыц инаркны чернила ҟаԥшьыла аҩра далагеит.
…Иҟьаҟьаӡа ианаашоз, ҳпартизанцәа рыштаб алҩа афҩала еилыскааит. Ушьҭа ҳазлацоз-ҳазлаауаз амҩа-хәасҭа сашьцылахьан. Уимоу, амҩан игылаз аҵла-қәаҵәҟьа сырҩашьомызт. Апартизанцәа ртәарҭаҿы ҳаннеи иаҳԥылаз Зоиа лоуп.
— Даҽа ҳамҭак шәмааир сшәышьҭаланы снеир ҟаларын! – лҳәеит Зоиа дгәыкы-ҵәыкуа.
— Ҳҟьалазар ҳәа бшәама, Зоиачка? – лҳәан, даалгәыҵалыҳәҳәеит Светлана.
— Шәыгәхьаазгеит! – лҳәеит Зоиа, дгәыԥшаа-хыԥшаан.
— Ҳагәхьаабгазаргьы абар ҳахьааз! – сҳәеит саргьы.
— Уаҳа иҿыцу акрыҟоума иахеижьҭеи? – лҳәан, Светлана Зоиа дналазҵааит.
— Макьаназы «ҭәу-ҭәу» ҭынчроуп, иҿыцу ҳәа егьыҟаӡам. Амала, уаха азыҳәан рҽазыҟарҵоит ҳәа сыҟоуп, рҽыззыҟарҵо закәу сыздырам аха! – лҳәеит Зоиа.
Аицәажәара ҳшаҿыз: «Аҩыза Мқанба, Романенкои уареи Скварцов дшәыԥхьоит! – иҳәеит апартизанцәа иреиуаз салдаҭк дааҳадгылан. Ҳаргьы иаразнак ҳҽеиламырхакәа Скварцов дахьтәаз ашә ҳнасын, ҳныҩналеит.
— Аа, ианаамҭазҵәҟьа шәааит, афырхацәа! – иҳәан, днаҳхаӡгылан, аԥсуа хаҵа еиқәтәа-еиқәгылак иеиԥш ҳнапқәа ааҳамихын, аԥсшәа ҳаҳәаны ҳнаиртәеит. – Аҩызцәа арахь астол ахь иҵегь шәааскьар сҭахуп! – иҳәан, Скварцов картак ааиҵихын, астол инықәиҵеит. – Ари уахатәи ҳадҵа атәы зҳәо ҳцашьа-ҳаашьа, иҟаҳҵаша атәы зҳәо зегьы абри акарта иануп. Уаха асааҭ жәаҩа рыбжазы имҩасуеит џьаԥҳаныла иҭәу адәыӷба. Иахьымҩасуагьы абри аихамҩаҿы ауп! – иҳәан, акарта агәҭа инацәа нақәикт. Ари аҭыԥ иацуха ҳахьыҟаз аҭыԥ акыр иацәыхароуп. Аџьаԥҳаны зқәу адәыӷба даҽа хырхарҭоуп иамоу. Уажәазы ҳара ҳахҩык ҳауп ацҳа аԥжәаразы адҵа зырҭаз. Светлана, бара медицинатә еҳәшьак лаҳасаб ала, зеиԥшҟамло егьыҟам, иаҳ-ҭаххараны иҟоу бара ҽеила ибдыруеит, зегьы еиқәбыршәоит. Ҳараз, сара ацҳа аԥжәага анаҵасҵо, иаҭахханы иҟалозар сухьчоит. Ацҳа аԥжәаразы иаҳҭаху зегьы ҳамоуп. Ҳнап иану аус азыҳәан, сгәы иаанагоит шьҭахьҟа ҳхьаҵрым ҳәа. Ҳгәы иҭоу аус азы усгьы ала ажьы ҳфахьеит. Агәаҟреи ашьауреи аԥышәа ду ҳарҭахьеит. Ишыхәлара ианаахәлалак, абрантәи ҳдәықәлоит шьапыла. Ҳцарҭа-ҳаарҭа сара ҽеила издыруеит. Шәахәаԥш цқьа, акартаҿы иарбоуп аихамҩа алаӷәым ахьаҵаҳҵо аҭыԥ. Иарбоуп, иарбан сааҭу, иарбан минуҭу ианнеитәу, аихамҩа аԥжәага анаҵаҵатәу.
Уи аамҭа аамҭацк ахгара иаанагоит ҳадҵа аԥхасҭатәра. Ара иаҭахуп аихатәы дисциплина. Аҳәоуеиқәшәара хҭак аицҭахысра. Абри ҳпартизанцәа ротриад аиҳабы – Аду иприказ ауп. Есиҟалалакгьы инагӡатәуп. Анцәа иҳәаны ҳманшәалаханы ҳаныҟала, анемец ибз аагаргьы ҟалоит.
Иудыруазеи аҭагылазаашьа зеиԥшрахо. Ҳахҩык еицу аӡәы изын, иаанхаз зегьы ҭакԥхықәра ҟаҳҵоит. Ҳуаӡәы аӷа инапы данампыҵашәа, апартизанцәа рзакәан излаҳәо ала, бзала ҳхы раҳҭаӡом. Зхы-зыԥсы иацәшәаны рыҽрызҭаз дыԥсахҩуп ҳәа дыԥхьаӡоуп. Абригьы еиҭашәасҳәахуеит, цқьа ижәдыруазааит. Зегьы рзыҳәан шәгәышәҽаныз. Иаҭахханы иҟалозар, аӷа ихы шәанаҿеикуагьы аӡәи-аӡәи шәеицхыраа, аӡәи-аӡәи шәҿибах, — дцәажәеит Скварцов.
— Уара иахуҳәаауазеи уахатәи ҳамҩахыҵра, аҩыза Мқанба? – иҳәан, сгәысҽанӡамкәа абри аҩыза азҵаара сиҭеит Скварцов.
— Сара зҵаара сымаӡам. Амала, сымҩашьахуа цқьа издыруеит, уаха ҳахьцо ҳшыманшәалахо! – сҳәеит исҳәаз иара сара схаҭагьы агәра гаҵәҟьаны.
— Иалудыраауазеи, Мқанба, акаҳуа уаԥшуама? – дсазҵааит Скварцов даацәыҵаччан.
— Акаҳуа саԥшуам, аха слаԥықәшәа саԥшуеит! –сҳәеит.
— Слаԥықәшәа шԥа? Исзеилымкааит! – иҳәан, сааџьшьашәа деиҭанасазҵааит Скварцов.
— Слаԥықәшәа мыц зымҳәо барометруп, аҩыза амаиор! Абас даара иуадаҩу, аҭакԥхықәра ду зцу аус напы аналаскыша слаԥықәшәа сафар, игәасҭахьеит сыззымҩахыҵыз аус сара ишысҭаху иманшәалахоит! – сҳәеит, Скварцов слаԥықәшәа агәра ирганы.
— Уара анцәа дхоуҵома, Мқанба? – иҳәан, иҽаԥшынҵаӡаны дсазҵааит Скворцов.
— Сара схы здыруа саныҟала аахыс анцәа дхасҵоит,
игәрагьы згоит! – сҳәеит гәык-ԥсыкалаҵәҟьа.
— Улаԥықәшәа уафахьоума нас иахьа? – иҳәеит Скварцов, иҽыҵәах-ҽаартшәа.
— Ааи, сафахьеит слаԥықәшәа, агәра ганы сыҟоуп, уаҵәы акы еиԥшымкәа ҳшыманшәалахо! – сҳәеит еиҭа.
— Иҵабыргыҵәҟьаны, уаха ҳахьцо, уара ишуҳәаз еиԥш ҳхы-ҳгәы ҳахьӡаны ҳанахынҳә, уаҵәгьы уаҵәухагьы ухы уақәиҭыстәуеит. Убри иаҷыданы, уара ухаҭа агәра шуго еиԥш, саргьы улаԥықәшәа агәра зго салагоит. Мқанба, сара слаԥықәшәа сафаргьы, уара ула-ԥықәшәа уафар абзиа шуанаҳәо еиԥш сара сманшәалахом. Ус анакәха, алаԥықәшәақәа зегьы рдоуҳа амч еиԥшымзар акәхап! – иҳәан, Скварцов урыс гәаанагарала, иара ихатә философиахь ирханы даацәажәеит.
Раԥхьаҵәҟьа Скварцов изҵаара бзамыҟә зҵааразшәа еилыскааит. Аха иоуҳәои, уи ауаҩ иара ихатә хәыцшьа имоуп. Аҩысҭаагьы дхеиҵом, анцәагьы дхеиҵом. Саргьы снеиԥхьхәыц-ааиԥхьхәыцын:
— Уи дасу илаԥықәшәа шгәеиҭахьоу еиԥш ауп. Дыҟоуп аӡәы, илаԥықәшәа данафалак, есымша абзиа иазҳәо. Дыҟахуп даҽаӡәы, илаԥықәшәа данафа, иманшәаламхо! – сҳәеит.
— Иҟоу уасҳәап, Мқанба, уара улаԥықәшәа амаӡа ус унадсыланы зеилкаара мариоу акакәым. Убри аҟынтә, аиашаҵәҟьа уахеи уаҵәи еилаҳкаауеит. Уажәы абри ала ҳаилацәажәара хҳаркәшап. Абра ҳаиқәшәоит ахәылбыҽха асааҭ фба рзыҳәан! – иҳәан, Скварцов икарта неикәеиԥсан дҩагылеит.
Ҳанындәылҵ, Зоиа даҳзыԥшны дгылан.
— Шәеилгама лыԥхала, шәцома нас ԥшӡала уаха? – лҳәан, дааҳазҵааит Зоиа.
— Ҳагьцоит, ҳара ишаҳҭаху еиԥш ҳагьыхынҳәуеит! – лҳәеит Светлана. – Ус ианаҳәоит Ҳараз илаԥықәшәа ҳәагьы нацылҵеит.
— Амин, амин, уи ами зегьы иаҳҭаху! – лҳәеит
Зоиа, Ҳараз илаԥықәшәа ҳәа Светлана дызҿыз шыл-зеилымкаазгьы.
— Ҳараз, уара уԥсы шьа, ҳара абра џьаранӡа ҳнеиуеит. Ҳаҭоумҵан ҳамаӡа ахьааҳмыртуа, аха ԥҳәыс усуп! – лҳәан, даахаҿ-хаччеит Светлана.
Саргьы саахынҳәын ҳзеиԥшнхарҭа сныҩналеит. Апартизанцәа шьоукы ашәҟәы иаԥхьон, шьоукы рыблуз ахәдақәа ацаха шкәакәақәа рыҵарӡахуан, даҽа-шьоукых, рмагәқәа дрыцқьон, ԥыҭҩыкгьы ус итәаны ицәажәон. Сара аԥсышәак расҳәеит ауп уаҳа сыҽ-рыламгалакәа, скаруаҭ аҟны снеин, сҽынеиҵыхны снықәиеит. Шәымҭак иалагӡаны гәалашәарак аҽаасыкә-наршан, аԥшалас еиԥш амҵәыжәҩа сныҵакны, саманы аҿынанахеит. Абри сымҳәацкәа сыбла даахгылеит сабду Сааҭқьари рыцҳа. Дызрыцҳаузеи, ус ажәаҟынтә исҳәеит акәымзар. Шәижәаба шықәса аккаҳәа ихыҵын, хаԥыцла ара кәада шԥиҽуаз мацара инарцә мҩа днықәлеит. Зегьы зхысҳәааз, абри Сааҭқьари зегьы ирхааныз ҳамжәарбаӷь амҵа ирымӡ еиҵыхәхәа ду ргыланы агәҭаҵәҟьа дықәтәан. Хәҩык-фҩык аҭаҳ-мадацәа аҟәардә хәыҷқәа ргыланы Сааҭқьари иаԥхьа итәаны изыӡырҩуан. Сара схы здыруа саныҟала аахыс ҳара ҳхәаҿы акәгәышьан лакәҳәарҭас иахьрымаз. Абыржәыгьы сабду иаацәыригеит, лакәынгьы ла-кәымкәа, жәабжьынгьы жәабжьымкәа зеилкаара уадаҩыз жәа еилахәақәак, жәа еиларшақәак:
«Уаха тәин-тәин
Ар еиқәаҵәа иааизаз,
Зыхәы-зыхәы зымфара,
Маамоу заҳамҳәара
Хама шьапы хаҩаӡара,
Ԥенӡараҳ цәҳар хәыҷы,
Ани-кәни ҳдыршәан,
Ашәарахра ҳҩықәлеит,
Ҳаҳәҳәеит ҳҟааит,
Багадоума ҽыжәума,
Маҳмырдагь-чаҳмырдагь,
Апаҩра ҳаџьхан,
Уара, уара, Жакьа,
Дикәан уадыжра,
Хабри Даҿа,
Бжариҟәа Кьагәа,
Кьагәари Шьмаф,
Ҷыри-ҷыри ҷақ-ҷақ!»
Усҟан фбаҟа шықәса ракәхарын исхыҵуаз. Аха иахьагьы еилшәарак амаӡамкәа мшаҽнеиԥш исгәа-лашәон. Абарҭ ҵыс бызшәангьы, ҵыс бызшәамкәа, иажәарццакынгьы иажәарццакымкәа сабду инеи-қәиԥхьаӡоз зегьы абыржәы слымҳа иҭаҩуан.
— Сааҭқьари, изакә бызшәоузеи узлацәажәо. Иаауҳәаз, инеиқәуԥхьаӡаз ҳәа акымзарак ҳзеи-лымкааит! – иҳәеит Хәаршьыҭ дахьтәаз.
— О, Хәаршьыҭ, абзиара зԥеиԥшхаша! Абыржәы исҳәаз, «Уаха тәин-тәин!» сабду Есҳаҟ ианиҳәоз, сара усҟан абни смаҭа хәыҷы иаҵкыс сеиҳамызт. Иара Есҳаҟ ихаҭагьы издырӡомызт арҭ ажәақәа ирҳәоз, измааназ. Есҳаҟгьы иабду Сабыда иҟынтә ауп ишиаҳаз абри «Уаха тәин-тәин» иара излеиҳәоз ала. Аха иара Сабыда цқьа изеилымкаауазар ҟаларын арҭ ажәақәа ирҳәоз закәыз. Ари жәа-биԥарак ирылсны иаауа, ҿы зқьы ирҭысхьоу аҳәамҭа, егьа ацәыӡхьеит, егьагьы аха-шәалахьеит. Ицәгьоуп, дад, ажәа аиҿыхырҭақәа зегьы реилкаара. Ажәа ԥсра ақәӡам, анцәа иӡыхь ԥсраҳа! Аха изҳәо-еиҭазҳәо дҟалар. Дгьыли-жәҩани рыбжьара зегьы-зегьы рҽырыԥсахуеит, Хәаршьыҭ. Аамҭагьы аҽаԥсахуеит, ауаагьы рҽырыԥсахуеит. Ехьеиԥш исгәа-лашәоит, сабду Есҳаҟ гәынамӡарала абарҭ ажәақәа аниҳәоз: «Еи, Ҭалбӷан, дад, ҳара ҳаамҭа закәыз, хаарас иаҵаз аилкааха ҳмаӡаӡакәа, аԥхыӡ еиԥш иниасны ицеит. Иахьатәи аамҭа агәҳәцәа ирхаанхеит. Анцәа ду аԥсабара
иаҭәеишьаз абна еихиаақәа меигӡарахда рыԥҟара иалагеит. Иашоуп, аҵла аԥҟашьа ззымдыруа ауаҩы, иеиха иманы дындәықәлар, аҵлақәа зегьы шәаны аӡыӡара иалагоит ҳәа шырҳәоз еиԥш, иахьатәи аҷкәынцәа аҵла аԥҟашьаҵәҟьа ззымдыруа ракәхеит. Убри адагьы ҳара анкьақәа ҳхы шымҩаԥаагоз, ҳаламыс ҳапату, ҳаицтәашьа, ҳаицгылашьа, ҳахьӡ, ҳахьымӡӷ иахьатәи аҿар игәыгәҭарыжьуа иалагеит. Анкьа егьызмаӡамыз аӷар цәыҳә-цәыҵәагьы абна дааӡон. Дныҵыҵыр шәарахк иԥылон. Тәыҩа хахак ажәеиԥшь ирԥигалон. Иузеихымцо абна илаз ашәарах ишакәымыз ирызныҟәомызт, дасу ианиаамҭаз дшәарыцон. Иԥсы иаԥижьуамызт. Иара изыхашаз ашәарах рынцәахәы Анана Гәында дахылаауамызт. Акакани, ахьеи, ашәаӷьи ӡынгьы-ԥхынгьы ихырҩаԥшьааны икаԥсан. Аҩн ҳәақәеи абна ҳәақәеи еилан, уимоу аҩныҟагьы ашықә-сахь уарла-шәарла акәын ишгәарлоз. Дара рхала рҽырыхьчон, рҽырчахуан. Абна унылалар, иахьа ҩба-хԥа бна шьха улаԥш иааҵамшәар ҟалаӡомызт. Аԥсҭа-заара усҟан агьама аман! – убысҟанҵәҟьагьы сабду Сааҭқьари игәы наӡомызт. Абыржәы шәымҭақәак ирыдамзаргьы, Ҭалбӷан, мамзаргьы Есҳаҟ рыԥсы нҭаланы, ауаатәыҩсеи аԥсабареи инарыхәаԥшызшәа иҟазар, иҟаларын ирызхымгаргьы!» — ҳәа дыгә-рыҟәҟәон Сааҭқьари.
«Абна унылалар ашьха зҭаз аҵлақәа уԥылон!» — ҳәа сабду иабду Сааҭқьари ииҳәаз анаасгәалашәа, аҳаҷаҳәа иаасгәалашәеит схәыҷра иақәлаз даҽа хҭыск:
Аҽны заҵәык акәын ашәақь аныскхьаз. Ҷаҷал аҳәыҳә хыбны ашә ҟьантазқәа иаурықәтәахымыз. Сцаны еиҳа ихәыҷу, ашәаӷь меигӡарахда изҿоу, сшәақь иахьаԥхылнадо, бжьара шәҵлак снаҵатәап, ҳәыҳәк нықәтәаргьы, зыԥсра аахьоу сзыԥшызар, ҿаҵахәык анцәа исаҭәеишьап, сҳәан, сабду шәарыцара данцоз ишыҟаиҵалоз еиԥш, акәтыц самԥал зҿаз сабду «Сружеи ду!» ҳәа дызхыҽхәоз агәҵәы абҩатәы ҭанақьы уадыхә ԥшӡақәа зхаԥсаз аакнысхын, инаганы нада-аада ашәхымс иныласҵан адәахьы иҟаз
ҳлақәа санрыԥхьа, атрым-срымҳәа ашәхымс илаз сшәақь инахыԥан, аҩныҟа иааҩнаԥалеит. Аха уи азмырхакәа сшәақь наҟ-ааҟгьы хынтә иахсырԥеит. «Шәарыцара уандәылҵуа, ушәақь ашәхымс инылаҵаны алақәа хынтә иахурԥар, лаԥ-шыцәгьа-ҿаԥшыцәгьа ӡәыр дахьыԥшызар, ила ҵәыхәа ҭасуеит», — иҳәон, убри аҟынтә саргьы иахьа раԥхьа шәарыцара санымҩахыҵуаз Лаӷреи Лаԥшьи захьӡыз ҳлақәа ахсырԥеит. Абарҭқәа рышьҭахь зегь рыла сгәы аасырҭынчын, сшәақь сыхәда инахшьны сындәылҵит.
Ҳаҵаҟатәи амҩаду ааихысҵәан, акәтаӷь агәы еиԥш, хԥа-ԥшьба ҿы зҭыҵуаз ашә ҟьантазқәа снарыҵаланы сҿынасхеит. Ишысҳәахьоу еиԥш, еиҳа илаҟәыз, ашәаӷь хьыдхәаны изҿаз ашәҵла снамҵатәеит. Ашәҵла сызҵатәаз иалышәшәаны аттаҳәа ашәаӷь саԥхьа икаԥсон. Шьоукы: «Сара ишсылшоз ауаатәыҩсеи ажәеиԥшь рыԥсаатәи рзы шәсааӡеит, шәсыхьчеит. Ушьҭа шәызҭасааӡаз шәымгәарҭа ашә аасыртуеит шәызҿаҵахәу шәимазааит!» — аҳәарашәа ашәаӷьқәа рҿы еимырхьахьа иҟаԥшьыхәхәаҵәараӡа, иргәы-лышәшәаз ашәаӷь цырақәа хырҩаԥшьааны икаԥсан.
Ауаҩытәыҩса дманшәалахарц иақәикыр, егьа дмарҵеизаргьы анцәа дирманшәалоит. Саргьы иахьа сымаалықьра ибазар акәхап, анцәа схы-сгәы сахьимырхәит. Абарҭ ааидысымхәыцлацкәа аҟьҟьаҳәа ҟәрак аҳәыҳә аасхаԥрын, сызҵатәаз ашәҵла инықәтәеит. Саргьы сгәы аҭҳараҳәа еисуа, сыԥсы ӡаны срыхәаԥшуан. Аҳәыҳәқәа раԥхьа имыццакӡакәа цқьа инаԥшы-ааԥшит. Рыкәша-мыкәша аҭагылазаашьа ршәеит ирзеит. Нас шәарҭа шыҟамыз агәра анырга, аҳәыҳәқәа рԥыза ҳәа изышьҭоу акәхап, аҩызцәа инарылԥраан, рҿы еимырхьахьа ашәаӷьцәақәа хьыдхәаны изҿаз махәык иналатәеит. Уи ахьнеиз раԥхьа иахьықәтәаз аасҭа илаҟәын. Уимоу, егьырҭ аҩызцәа аҵәы иахаԥсоушәа ирыԥхны иқәтәаз зегь реиҳа
аҽыларҟәны ашәаӷь афара иалагеит. «Оп, ҳаԥхьагыла агәы каршәны, имшәаӡакәа ачара иалагазар, џьаргьы шәарҭа ыҟамзаап!» — рҳәан, аттаҳәа инеибарԥшны инеилыԥраа-ҩеилыԥраан зегьы неибеиԥшны ачара иалагеит. «Аҳәыҳәқәа знык ачара иалагар рымҵәыжәҩақәа рышьҭыбжь цәгьахоит!» «Ичо лыӷәра ибом!» — шырҳәо еиԥш, даргьы уҩуа урыҵазаргьы урбаӡом. Ушьҭыбжь раҳаргьы ашәаха рымаӡам, «еилахоуп!» Абни аҳәыҳәқәа рԥыза ҳәа сызҿыз ааины иахьықәтәаз даҽа хԥа-ԥшьба ҳәыҳә ааигәаӡаны инеиватәан, аҷҷаҳәа ачара иалагеит.
Ааит, абыржәы сеиӷьым! Арҭ еизааигәаны ишеиватәоу ала, рыгәҭантәи иақәкны схысыр, уеизгьы-уеизгьы наҟ-ааҟ изватәақәоугьы ласышьҭуеит сҳәан, саԥхьа игылаз алҿыс сшәақь навырҳәҳәаны аҵықьҳәа схысит. Аҳәыҳәқәа рымҵәыжәҩақәа неиларыԥсан инықәԥрааны ицеит. Абни изықәкны схысыз заҵәык амҵәыжәҩа ԥҵәан, еергьҳәа сашьҭаланы искит. Егьырҭ рхәыжәи рҟьыжәи насҿаԥсаны инасхыԥрааны ицеит.
«Акыц ԥыҽхажә ала акыр узшьуама! Ашәақь ишынҭышәшәаз хара-бӷьара ицоит. «Ухы ухнахааит уара, агыруа маӡарахажә, ахәшәи ашьацмеи узаазгоит ҳәа сызжьаз!» — сҳәан, смаҟа нкаршәны сишьҭабӷеит.
Патрона заҵәык акәын исымазгьы. Кыцԥҽыхала ҳәыҳәк ахьаласшьыз убригьы анцәа имҭоуп сҳәан, сҳәыҳә заҵә аашьҭысхын смаҟа инадҳәаланы сҿаасхеит. Макьана шьыжьын. Амра ҵлакашәара аиҳа ихамлаӡацызт. Снаԥш-ааԥшуа аккара сыҵаланы сшааиуаз, хҩык иргәыдымӡалоз џь-дуӡӡак снаҵагылт. Саангылан иџьашьаны сахәаԥшуан. Ҿыцбарах избон абри аџь, избанзар абнара зегьы еиҳарак игылаз ашәҵлақәа ракәын. Уажәы ари аџь еихажәаа зықәра акырӡа изфахьаз адау иеиԥш сгәы мҩаӡо санаадгыла, иџьасшьаҵәҟьеит. Ашьапы инаркны ахаҟынӡа сылаԥш иныҵго сышнеиуаз, ашьыжьтәи амра ашәахәақәа инарылызбааит еилаҩ-еиласуаз ашьхыцқәа. Аҳаҷаҳәа иаасгәалашәеит сабду иажәақәа: «Мҿык аӡын
азы иԥысҟап ҳәа амра аҩыҵхахамҭазы, абна арҟыра мҩа илгаз саныланы сышнеиуаз, хьаҵла еихажәаа дук снахьыԥшит. Абас, ԥшьбаҟа ҽышьахәар еиҵамкәа инаҳаракны аҳәиҵә-аҳәиҵәҳәа ашьхыцқәа ҭалон-иҭыҵуан. «Оп! Сдырҩатә еиӷьхааит, ари бнашьхоуп!» — сҳәан, саагәырӷьеит. Абарҭ сабду иажәақәа абыржәыҵәҟьа слымҳа инҭаҩит. Агәра згеит сара избазгьы шыбнашьхаз. Абнашьха збаз, ашьхыц зҭыҵуаз аҵла еихала хыџьара иҿаҟәаны ахҵара аӡәы ианиҵахьазар, мамзаргьы уи аҵла амахә аҿы аҵәаҳә кнаҳазар, хымԥада абнашьха збаз иаԥхьа даҽаӡәы ибахьазаарын. Убри ауп ахҵарақәагьы заниҵаз. Ус анакәха, уи абнашьха алакьысра аӡәгьы азин имаӡам. Далакьысыргьы, хыхшьа змам гәнаҳа дууп ҳәа ирыԥхьаӡон. Уи сара ҽеила издыруан аҟынтә, ашьха зҭыҵуаз аҵла савагьыжьны игәасҭеит, аха аӡәгьы ихҵара анимҵаӡацызт. Хыџьарагьы аҵла ҭаԥҟаӡамызт. «Аӡәгьы илаԥш иҵамшәаӡац, ишыцқьоу иҟоуп!» — сҳәеит гәаныла, саагәырӷьан.
Сыҵла ахҵара анысҵарц сҭаххеит. Аҵәаҳәгьы кнасҳар сҭаххеит. Хыџьара еихалагьы иҭаԥысҟарцгьы сҭаххеит, аха аҵла злаҭаԥысҟоз аиха сымаӡамызт. Ҳәызба хәыҷык сыман, аха уиала аҵла аҭаԥҟара цәгьан. Аҵла саламкьысӡакәа аҩныҟа сааны, абнашьха шызбаз сабду иасҳәап ҳәа иақәскит, аха уигьы сзеиԥшымтәит. Аҩны саауа-егьиуа уиаҟара аамҭа сызхомызт, аӡәы исцәибар ҳәа сшәеит. Сшәақь нкыдсыргылан, быца шьапыҵиаак аахысҵәан, аҵәаҳә аалыхны аҵла амахә аҿы инкнасҳаит. Аха уи аҵәаҳә амацара азымхарашәа збеит. Нас саалаган, есиныҟасҵалакгьы саҳәызба хәыҷы аԥынҵала, ӡыгмацәазк атәарҭа зтәарҭаз, уаҳа инеихых-еиҵыхмыз хыџьара, еиҳа уаҩы иахьибашаз дырдхак-дырдхак иаҟарақәаз х-хҵарак цәҟьаны инеивасыԥсеит. «Избарц зҭаху ушьҭа далакьысрым!» — сҳәеит гәаныла. Сыгәгьы аасырҭынчит.
Даҽазныкгьы ахьаҵла снагәыдыԥшылеит. Ашь-хыцқәа еихьыс-еиԥысуа аттаҳәа аџь аҿышәҭа аҭаԥсара иаҿын. Сышиашаз аҩныҟа сдәықәлеит. Аҩны санааи, сабду ҳашҭаҿы ашәшьыра дыҵатәаны аткьац ршьара даҿын. Аҳәыҳә смаҟа иадҳәалазшәа аниба, дҩагылан, напык азна аҳаскьын ҿа ааиԥын:
— Удырҩатәгьы удырхатәгьы еиӷьхааит. Еиӷьа шьыра ушьааит! Есымша ԥыхьашәа бзиа анцәа иуиҭалааит уахьынымҩахыҵлакгьы! – иҳәан, иикыз аҳаскьын насгәыдиԥсалеит. Аха сара уаҳа аҳәаха исымҭеит:
— Баба, баба, аҳәыҳә аума, абнаҿы ашьха збеит! Ҵла дуӡӡак ашьхыцқәа шҭалоз збеит! – сҳәан, сгәы исна-мырҳәо зегьы-зегьы иасҳәеит.
— Ахҵара ануҵама, дад? – иҳәеит сабду адунеи азна дшеигәырӷьаз убартә.
— Аиеи, аҵәаҳәгьы кнасҳаит, абри саҳәызба хәыҷы ала хыџьара дырдхак-дырдхак иаҟараны ицәысҟьеит! – сҳәеит.
— Уаага-уааца азҳалааит, удырҩатәгьы, удыр-хатәгьы еиӷьхааит. Есымшагьы абна алыԥха анцәа иуиҭалааит, шьарда зымчу! – иҳәан, саагәыдикылеит. – Идуума, дад, аҵла изҭоу? – иҳәан, деиҭанасазҵааит.
— Идууп, баба, насгьы еилҩаашәа иҟоуп! – сҳәеит сгәырӷьара схыҵәо.
— Анцәа иџьшьоуп, баша-машак акәымзар ҟалап. Ҳгәылацәа рҟынӡа унеины, Қәаса дназлоу ԥшьҩык-хәҩык раҟара аҷкәынцәа сзаага. Ҭемраз шәиҭахуп уҳәар шәитгьы ахдырҵуам, иаразнак иаауеит! — иҳәеит сабду.
Аҷкәынцәа иҟаз анрасҳәа, игәырӷьаҵәа исыцааит.
— Ҳараз, дад, Қәаса, шәаалаганы ҳабҩа қәаби ҳхәархь дуи, ҩ-ведраки шьҭышәх. Сара сышьха ԥшыгеи, абыби уҳәа исҭахқәоу аашьҭыхны сшәышьҭалоит! – иҳәан, иара аҿаԥара дныҩналеит. Ҳаргьы ҳамаҭәахәқәа аашьҭыхны амҩа ҳнықәлеит.
Амш ушьҭа шьыбжьаара егьагмызт. Сабду ҳаԥхьа дгыланы дцон. Ҳара убри абнашьха избаз акәын
цәажәатәыс иҳамаз. Ашьха зҭаз аџьҵла ҳаназааигәаха, сабду даахьаԥшын, даасыхәаԥшит. Сара уи змааназ еилыскаан:
— Ее, абни аџь ду игылоу ауп! – сҳәеит инкылкааны снацәа нақәскын.
— Избоит, избоит, есымша ула абзиахә абалааит, ауаҩытәыҩса дызшаз! – иҳәан, уи аџьҵла аганахь иҿынеихеит. Аџь даннадгыла, изакәу сыздырам иҩ-напыкгьы накәыршаны даагылеит. Ҳамҭак аџь аумышьҭӡакәан дгылан. Нас:
— Даара акыр ҵуеит ари ашьхыҵә абри аџь аҿы рҭыԥ ныркылеижьҭеи. Ижәбома аџь амҵа, аџь быӷьқәа ирықәԥсоу ашьха руац заҟа ирацәоу! – иҳәан, иҽаа-леирҟәын абӷьқәа ирықәԥсаз ашьха руац инацәкьарақәа рыла днарыха-аарыхеит. Нас аџь иаакәыршаны ашьапы ааирыцқьан: – Иаажәг ушьҭа шәхәархь! – иҳәан, сабду иҽаарыӷәӷәаны даагылеит.
Қәаса иаразнак ахәархь иманы днеиит.
— Ӡакы аҟара аџь ашьапы инацәхыкны ахәархь наҿшәырха! – иҳәан, дааскьаны днагылеит.
Қәасеи Асҭамыри наҟ-ааҟ иҩагылан, ҩ-метрак иҟаз ахәархь аџь инаҿдырхеит. Зегьы ҳгыланы Қәасеи Асҭамыри ҳрыхәаԥшуан, раԥхьа иааԥсо ахәархь имаадарц. Аха аҩыџьагьа еицлабны ахәархь иахон. Аҵыхәтәан ахәархь акуа иалагеит. Сабду раԥхьа оумашәа ибеит, ахәархь макьана ишԥакуеи иҳәан. Ашьҭахь днеины дахәаԥшызар, ахәархь ацха аҿы-ҵыкәкәон.
— Ацха ахьыҟаз ҳнеит анцәа иџьшьаны! Ушьҭа убас мацара шәакәшаны иԥышәҟа! – иҳәеит сабду дгәыр-ӷьаҵәа. – Ҳараз аҩныҟа цатәыс иуқәшәар ҟалап излазбо ала! – иҳәеит аҵыхәтәаны.
Сара сабду ииҳәаз сзеилымкаазт, раԥхьашәа саа-шәеит. Нас:
— Избан, баба? – сҳәеит, изқәысҵара сзымдыруа.
— Анцәа ҳирманшәалеит ҳәа сыҟоуп, сымҩашьозар ари аџь ацха иҭоу ҳара иаагаз амаҭәахәқәа азымхар ҟалап! – иҳәеит сабду.
Сара ҿысымҭӡеит, аха ҳқәаб дуи ҳведрақәеи ир-зымкуа ацха абаҟоу, џьушьҭ, аасгәахәит. Абас зегьы ҳара ҳтәала ҳацха ҳазхәыцуа ҳашгылаз аџь аҿаҩ арган ихиааланы ишнеиуаз, ианаакаҳа, ҳаџь ахи-агәҭеи леиҩжәан иҟәашӡа ацха асаранџьқәа нхәыҵыԥхеит.
Аӷуҳәа ашьхыцқәа неилаҩ-неиласит. Сабду ашьхақәа дрыцәшәаӡомызт. Уимоу, алыхәҭеиԥш имаз, ани ихеиҵалозгьы ааимгаӡеит.
— Қәаса сара уаасыдгыл умԥаҟь-чаҟькәа. Егьырҭ наҟ шәнаскьаны шәгыл. Сышҟа шәмааԥшын. Ашьха алаԥш бзиа ирбаӡом, иаразнак ирдыруеит. Унапҟьа-шьапҟьо уалагар, ашьхақәа ирыцәшәо иаразнак дырдыруеит. Цәажәарҭахәсгьы сыхҭоумкын, зны-зынла ишуҟазшьоу еиԥш! – иҳәан, ишьха ԥшыга абыб амца ҩаиркын, ашьхақәа инарылакны абыб днаҭәҳәо, алҩа нарыларчны, ашьшьыҳәа ашьхыцқәа днарыхан џьарак инкҿаиртәеит. Нас ишьхаԥшыга ԥынҵа хәахәа нарыҵшьуа, асаранџьқәа ԥыҟҟаны аведрақәа ирҭеиҵо иҿааихеит. Ҳқәаб дугьы ҭәит, ҳведрақәагьы ҭәит. Қәаса иааигаз аҩымаагьы хыхәхәо иҭәит. Аџь ашьапы инаркны ԥшьба-хәба ҽышьахәар аҟынӡа аџь агәаҩара зегьы пахәӡа иҭәны иҟан. Ашьапы аҟынтәи хԥаҟа рагыд асаранџь асы аҟара ишкәакәан, иқырбыҷхахьан. Уи нахыстәи асаранџьқәа ақаруа еиԥш еилыԥха-еилыԥхон.
Аԥхьа иаҳҳәараны иҟаз ҳамҳәаӡеит. Зегь раԥхьаӡа ал хсахақәа гәымжьаҵәла иҭыхны сабду имаз ашьхымза иаҳәақәа ҩба шьҭырхит шьхаԥшра ианаауаз. Сабду зыхҩа зхашәоз ачаҟәа хәыҷы азна ахарҵәы иман. Ҵәа ҿыхын аҵәақәа ирыҵаиршәуаз имшьамба неиҵыхны инкаиршәын, ашьхымзаҭрақәа аҩбагьы неиваргыланы инылаиргылеит. Нас рыхҩақәа нархихын ганха ины-шьҭеиҵеит. Аиаҳәақәа ахарҵәы рҭишьит. Убри ашьҭахь, сабду даалаган, ашьхыҵә
еизаны иахьтәаз дна-рылаԥшын ашьха раҳ ԥшааны иаарылиган, инаганы аиаҳәа инҭаиртәеит. «Ашьха раҳқәа ҩба ыҟазар, усгьы еиҿгатәуп!» — иҳәан, даҽакгьы ыҟазаарын. Уигьы аарылиган, егьи аиаҳәа инҭаиртәеит. Нас ашьха еизгаразы имаз илыхәҭа нарылшьуа инаганы аиаҳәақәа инарҿаиршәшәеит. Абас мацара ашьхыҵә ду ҩыџьара иаашаны, аиаҳәақәа рахь инаигеит. Даргьы зыхәҵәы мыӡша, ахарҵә ирбаз акәу, раҳқәа анырба акәу, ргәы рҭынчны аҳәиҵәҳәа аиаҳәақәа инарҭалеит. Макьана цәыкьан. Ашьха рҵәаҳәқәа аиаҳәақәа инарываҵаны рыцхақәа рыманы рҿаархеит. Ахәылбыҽха сабдугьы Қәасагьы, Асҭамыргьы цан ашьхымзақәа рыманы иааит.
— Шәахьнымҩахыҵлакгьы шәахьаамҩахыҵлакгьы мҩа хиа, мҩа мыш анцәа шәықәиҵааит. Ари нахысгьы рахәы мыш…
— Асалдаҭ Мқанба! – ҳәа аҷаԥшьаҩ ашә илагылаз анҿиҭ, сызлаз аԥхыӡ ссири, сызқәыз алакә дунеии, ашәымҭак иаацыцхашәеит. – Амаиор Скварцов дуԥхьоит! – иҳәеит ибжьы неиҵымхцәакәа.
Иаразнак сҩагылан, сҽаарҽеины ҳкомандир иуада ашә снас-насит: «Снеир ҟалома, аҩыза амаиор? Уара уааԥхьарала дааит асалдаҭ Мқанба!» — сҳәан, снапқәа сываԥсаны саагылт.
— Асалдаҭ Мқанба, ухиоума уахатәи адҵа иумоу анагӡаразы? – иҳәан дсазҵааит.
— Сыхиоуп, аҩыза амаиор! – сҳәеит сҽынеи-дыԥ-саланы. Абри сымҳәацкәа иааҩналеит Светланеи Журавлиови. Урҭгьы акомандири дареи аԥсшәа анеибырҳәа ашьҭахь, ҳнеибартәақәеит.
— Раԥхьатәи ҳаицәажәара аан, уахатәи адҵа анаг-ӡаразы Журавлиов иӡбахә ҳамҳәаӡеит, аха аиҳабыра иахәҭаны ирыԥхьаӡеит Журавлиовгьы дҳаццарц. Шәгәы иаанагозеи, шәақәшаҳаҭума? – дҳазҵааит амаиор.
— Ҳақәшаҳаҭуп! – ҳҳәагәышьеит.
— Ушьҭа ҳдәықәлап ҳҽеибыҭаны. Ҳамҩа анцәа ирманшәалааит! – иҳәеит амаиор.
Амра анӡаалара еихаӷәышәарак шагыз, амҩа ҳақәлеит.
— Мқанба, иахьа уаҳа улаԥықәшәа уафахьоума? – даасыхәаччеит Скворцов.
— Уаҳа самфаӡац, аҩыза амаиор? Изхуҳәааи, есымша сафалар акәызма? – сҳәан, саргьы сааччашәа зуит.
— Мамоу, аха уафар еиҳагьы еиӷьымзи! Иҟалаша ҟалаанӡагьы ҳгәы алаҳарӷәӷәаларын! – иҳәеит амаиор, уажәы еиҳа ирхатәраны.
Абас Скварцови сареи цқьа аицәажәаха ҳаӡаанӡа, аӡәы дышзахәоз дыҩны дааҳадыххылеит. Уи ҳара ҳпартизанцәа иреиуаз салдаҭын.
— Аҩыза амаиор, апартизанцәа ротриад аиҳабы аполковник Новиков адҵа ҟаиҵеит, ҳпартизанцәа дҵанагӡара идәықәлаз шәхынҳәны аштаб ахь шәнеирц! – иҳәан, иҽааикәаԥсаны даагылеит асалдаҭ.
Скворцов иааицәымыӷхеит, аха ииҳәара изымдыруа, ари еиԥш ажәабжь изаазгаз асалдаҭ днаихәаԥшит, аха аҭак иамҳәаӡакәа иҽааникылеит. – Ухы уақәиҭуп, асалдаҭ! – иҳәеит ҳамҭак данааиԥхьхәыцаа.
Ҳгьыжьны аштаб аҿы ҳанааи, ахаан исымбаӡацыз афицарцәа анеи-ааира иаҿын.
— Арахь шәыҩнал! – иҳәеит раԥхьа иаҳԥылаз акапитан.
Иаҳҳәараны иҟааз, ҳахҩыкгьы ҳашиашаз Новиков итәарҭаҿы ҳныҩналеит.
— Абрахь шәтәа, аҩызцәа! – иҳәеит, днаҳхаӡгылан. – Иџьашәымшьан, шәагьымшәан, аибашьраҿы, еиҳарак апартизанцәа рыԥсҭазаараҿы, абас угәуҽанӡамкәа адҵақәа иаалырҟьаны рҽырымԥсахыр анамуа ҟалоит. Абыржәыҵәҟьа аӡәгьы уи аҩыза ҳазыԥшӡамкәа, аҩныҵҟатәи ҳразведка адырра ҿыц ҳнаҭеит. Уаха ииасраны иҟоу, аџьаԥҳаны ӷәӷәа зқәу адәыӷба мҩасраны
ианыҟазтәи аамҭа аҽаԥсахит. Уаха асааҭ жәаҩа рыбжазы абра ииасуеит ҳәа акәын ишаадыруаз, аха уаха асааҭ хԥа рахь ииаргеит анемеццәа ркоман-даҟаҵацәа. Уи ус шакәҵәҟьоу ҳаԥшыхәцәа ишьақә-дырӷәӷәеит. Убри иаҷыданы, уаха аџьаԥҳаны зқәу ҩа-жәижәаба вагон зыцраҳәоу адәыӷба, иацуха иахьиасыз аҭыԥ аҿы акәӡам уаха иахьиасуа, даҽаџьара ауп. Убри адәыӷба мҩасуеит абри аҭыԥ аҿы! – иҳәан, еиҵыхны истол ду иқәыз акарта аган ахь инацәа нақәикит. Ԥыхьатәи адәыӷба ахьымҩасыз аҭыԥ «Зарево» ҳәа изышьҭоу аҳабла иачхнысуеит. Уахь ацашьа амҩа игәҩарамкәа абри акарта иаҳәоит. Убри анаҩыс, аџьаԥҳаны зқәу адәыӷба иацуп анемец салдаҭцәа рацәаҩны. Даҽазны еиԥшымкәа ргәырҽануп. Аразведка излаанацҳауа ала, убригьы еилкааны иҳамоуп. Даара агәҽанызаара ду аҭахуп. Адҵа иӡбаны ишьҭыху аҽамԥсахӡеит. Аџьаԥҳаны зқәу адәыӷба уахатәи аҵых иалыршаны ибӷаҵатәуп, еилаԥыххаатәуп. Иҟалар алшоит аиҿахысра ӷәӷәа. Ԥсыхәа ахьынӡамоу аӷацәа шәхы рышәҭаӡом. Ус акәымкәан амчымхара шәақә-шәаны, аӡә иоума ҩыџьа роума аӷа инапы шәана-мпыҵашәа, еибгала шәхы рышәҭаӡом. Еиҭасҳәахуеит абри аҵыхәтәантәи ареид даара иуадаҩуп, даарагьы ишәарҭоуп. Аӡәыр аидыслараҿы дҭаханы дҟалозар, ибаҩ аӷацәа рҿы иаанымхароуп, уи анагӡара шәара шәзы-ҳәан егьа иуадаҩхаргьы. Амедицинатә еиҳәшьцәа Романенко Светлана лнаҩысгьы дыҟазароуп даҽаӡәгьы. Жәаҩык иреиҵамкәа иԥышәоу асалдаҭцәа шәыцзароуп. Игатәуп адрог, зда ԥсыхәа шәымам абџьарқәа. Акымкәа ҩбамкәа аҽқәа. Абас аҭагылазаашьа иаа-лырҟьаны аҽахьаԥсахыз азы, еиҭасҳәахуеит агәа-ҽанызаара ду аҭахуп. Абри ауп уажәазы исҳәарц исҭахыз. Шәымҩа маншәалахааит! Ушьҭа ишәҭаху, зда ԥсыхәа шәымам шәара ижәдыруеит, шәдәықәлара аԥнынӡа шәҽеиқәшәыршәа, цқьа шәазхәыцны, ишәаны-изаны шәмыццакыкәа! – иҳәан, Новиков игәы-иԥсы нҭыркәкәааны дҳацәажәеит.
— Инагӡахоит иҳаду адҵа ианаамҭоу, аҩыза апол-ковник! – иҳәан, иарӷьа маҿа иаргәҵысҭа инадикылеит Скварцов.
Ҳандәылҵ, макьана аамҭа ҳаман аҟынтә, сааин, шәымҭақәак ирыдамзаргьы скаруаҭ снықәианы саахәыц-бӷьыцқәарц акы еиԥшымкәа иаасҭаххеит. Уаҳагьы аӡәгьы ажәак иамҳәаӡакәа снарԥырҵын, скаруаҭ аҿы снеин, снықәиеит. Снапқәа сгәы инықә-ҵаны аҭуан саҵаԥшын, сыблақәа нкыдхалеит. Иаа-лырҟьаны исыхьыз сзымдыруа сгәы ӡыӡарак нҭалан, соура-зоуроу сааилнашьааит. Сара сызқәымшәацыз егьыҟамызт, аха абри аҩызаҵәҟьа ацәанырра цәеи-цәыԥсра сақәымшәацызт. Аԥсра аргама аҟама аҿеиԥш санаҿаԥшуазгьы: «Згәы цаз инасыԥгьы цеит!» — ҳәа бжьык слымҳа инҭаҩуан. Иара саргьы аԥсра алакҭа сышҭагылазгьы сгәы касыжьуамызт. Аха абри апол-ковник ицәажәара ашьҭахь сыԥсы самхарацәахеит. «Иҟалап сыԥсхы сылашәазаргьы? Иҟалап, ари зеил-каара ԥслымӡ шахоу сцәалашәара аҽеи иатәымзар!» — ҳәа сгәаҵа ианааҭысҳәаа, аттаҳәа сцәа-сжьы еиҭа-ҩасхыԥеит. «Егьарааны исҳәахьазаргьы абыржәтәи ҳамҩахыҵра саџьал алаҳәазар ҟалап!» — абасгьы сгәы ӷызы-ӷызуа инасыҵанаҳәеит.
Ахьышәҭҳәа сиарҭа саақәтәеит. Иаалырҟьаны, аҩныҟа ма аҵыхәтәантәи суасиаҭ ҩны амҩа иқәсҵап ҳәа аасхәыцит. Убри заҵәык акәхеит уажәазы гәеи-қәҳәалагас исоуз. Аха иаасыкәыршаны абааш сыш-ҭакыз, ушьҭа шықәсык инеиӷьны аӷа итыл аҿы сшыҟаз анаасгәалашәа, сгәы аҵанӡа инҭыхьшәашәааит. Абра санҭаха сшәаџь еиҭаҳәашьа шамамыз, сыԥсырӡы сыԥсадгьыл аҿы ишымнеиуаз, сызқәаҭыԥ сан лывараҿы ишзыҟамлоз, сыбаҩ-сышаҩ атәым жәҩан, атәым дгьыл аҵаҟа ишаҵҩахоз агәра анызга, сзыҩназ аказарма хыла-гәыла инасыҵагьыжьит.
Абарҭ схәыцра гәырмаҷгақәа сышрылаз:
— Ҳараз, ари сара соуп! – лҳәан, Светлана дыхха-ччо
дааҩналеит. Дгәырӷьаҵәа акәын Светлана дшыҟаз.
— Иҟоуи, Светлана, аибашьра еилагама? – сналаз-ҵааит.
— Избан, изхуҳәааи? – лҳәеит сызҵаара оумашәа ибаны.
— Сеидроу, убриаҟара бгәалаҟара ҳаракуп, бгәы иҭамгылаз бгәырӷьара бхыҵәо ауп бшааҩналаз.
— Ҳаӷацәа рцасҳәагьы, анемеццәа рцасҳәагьы сыфеида аӡәгьы иҿасҵар сҭахӡам. Алахьынҵагьы аџьалгьы ургәыбзыӷроуп, иурчачатроуп, ихухроуп, ирыцкәашатәуп убасҟан уԥсрагьы шәынтә уахыԥар алшоит. Аҳаҳаи, акы хьаас иҟоумҵан. Ари еиԥш адҵа ссақәа ракәӡам ҳазцәынхахьоу. Ҳара макьана егьа мца қьоуқьад ҳалсып. Егьа ӡыхшьах ҳгәыҵаҳхып, Ҳараз! Ҳара иахьа ашьа зыншылоу ҳаулицагьы агәырӷьабжьи ашәаҳәабжьи рныҩраны ишыҟоу агәра усыргоит! – лҳәан, даасыдгылан, схахәы лнацәкьарақәа налшьны иааилалыԥсеит.
Ишызбоз сгәы аҽааиҭанакит. Светлана ԥсыс днас-халан, схәыцра лашьцарақәа снарылылгеит. Абри аамҭазы:
— Зегьы агәаран шәықәгыл! – иҳәан, Скварцов ибжьы аагеит. Убри акәхеит, лацәарӡасрак ахмырҵкәа зегьы ашашәа еиԥш ҳҽынеивҵаҳаԥсеит.
— Зегь рыла ҳаиқәшәоума, аҩызцәа? – иҳәан, абжьааԥны еиԥш ччаԥшь лашак наиҿықәиҵеит Сквар-цов.
— Зегь рыла ҳаиқәшәоуп, аҩыза амаиор! – иҳәеит Журавлиов иҽынеидыԥсаланы.
— Аҽқәеи адрогқәеи еиқәшәоума?
— Еиқәшәоуп, аҩыза амаиор.
— Аџьаԥҳаны еиқәшәоума? – деиҭаҵааит Скварцов абџьар хкқәа рыхьӡ мҳәаӡакәа.
— Ихиоуп, аҩыза амаиор! – иҳәеит абџьарқәа знапы ианыз афицар.
— Амедицинатә еиҳәшьцәа: Романенко, Захарова, Кулагина, шәыхәшәқәа, шәгәырқәа иааҳҭаххараны иҟоу зегьы рыла шәеиқәшәоума? – инҭиҵааит Скварцов.
— Ушьҭа мҩамыш ҳақәлоит. Амҩан аҭаҭын ахара, шәыбжьы рдуны ацәажәара, мамзаргьы амцеиқәҵара, асԥычка аркра ҟалашьа змам усуп, еилышәкаама?
— Еилаҳкааит, аҩыза амаиор! – инеицырҳәеит.
Иаҭахханы иҟалозар, рхы иадырхәашаз рабџьарқәа рыдрогқәа инанырҵан, зегьы гәаныла анцәа инаиа-матанеин, ҳанындәықәлоз:
— Уара улаԥықәшәа иуанаҳәозеи, Мқанба? – иҳәан, Скварцов ихы насықәкны дсазҵааит.
— Излагәасҭахьоу ала, бзиамзар цәгьа санамҳәац, абыржәгьы убас ауп сшақәгәыӷуа, сҳәан, мчылашәа ччаԥшьк насыҿсыжьит.
— Уи шьахәуп, уи бзиоуп! – иҳәеит Скварцов.
Ианааилалашәшәуаз ҳаибарҵысны ҳдәықәлеит, ҩажәаҩык еиуеиԥшымыз азанааҭқәа змаз апартизанцәа.
Егьа сҽасҭом сҳәазаргьы, раԥхьатәи сцәалашәарақәа ҭахак сырҭомызт. Раԥхьашәа Светлана сгәы аалыр-ӷәӷәазшәа луит, аха уахатәи ҳамҩахыҵра, зегьы акоуп, сгәы иҭамыз, схы иҭамыз цәанырра цәаҭарӡыӡагақәак сызцәырнагон. Зынӡа сыззыԥшымз хәыцра еиқәарақәак сызцәырыргон. Алаҳәа амҵәыжәҩа самсал лашьцара сҽыҵакны снеиуан.
Еицыз зегьы уахатәи рԥеиԥш иазхәцуан. Ршьапы инаҵаԥыҵәҵәоз хыҷ-мыҷқәак рышьҭыбжь акәымзар, зехьынџьара ӡ-ҭынчра иҭынчран. Уажәы-уажәы, жәҩангьы икыдрыԥхлааз аеҵәақәа снарыҵаԥшуан. Уеизгьы-уеизгьы абыржәы, абжьааԥны еиԥш сылаԥш иныҵаԥсарц сҭахын аеҵәа џьарсахьа, аха макьана жәҩангәы ҭацәын, аеҵәақәа ирылызбаауамызт. Уи еиҳагьы сгәы канажьит. «Нан, есабыржәааны, шьыбжь-хыҵырҭа ажәҩан хымаа акалҭ ахь икыдло абни аеҵәа џьарсахьа ԥшаала. Убырҭ улаԥш иҵымшәонаҵы уаџьал хароуп. Убри азыҳәан, аеҵәа џьарсахьа убаанӡа ушьҭамлан. Урҭ есымша уԥеиԥш нцәахәыс иацуп!» — ҳәа сан уахык зны саб ҳаизыԥшны, ҳахьатә кәасқьа абарҵаҿы ҳантәаз исалҳәаз лажәақәа,
абыржәы мшаҽнеиԥш аккаҳәа слымҳа инҭаҩуан.
Заҟа иуаӷеимышхароузеи заҟагьы игәырмаҷгоузеи, уаа гәарҭак уаҳа еибырҳәо рымаӡамкәа, дасу рла-хьынҵақәа ианрызхәыцуа. Заҟа игәырдугоузеи ауаа зегьы анеицыччо, заҟагьы иԥсеилаҵагоузеи уаа гәарҭак бжьыда-шьҭада ргәы ианеицҭаҵәуо. Заҟа аԥсра алакҭа дҭаԥшуазеи гәыӷырҭа хлаҳәак имаӡамкәа уаҵәтәи амыш иаԥыло ауаҩ рыцҳа. Уахагьы аԥсырҭа аҿышәҭа иазнеиуан, аргамаду аԥсырҭа асаса иҭалон рыбжаҩык џьаҳаным ишынҭало шырдыруазгьы. Аха ауаҩытәыҩса рыцҳа дтәын. Иԥсы шҭаз иԥсы ихырххьан. Иара итәы ҳәа акгьы имаӡамызт, зегьы имырххьан. Дышҭахоз шидыруазгьы аԥсырҭа дазнеиуан. Уи ус иаҭахуп, ус иахәҭоуп ҳәа иԥхьаӡон. Избанзар, уи ихы аркыга иадыркхьан. Ирҳәоз ҟаиҵар акәын. Дцон сызго сга ҳәа. Уи ачеиԥш дцон дышиашаз, акәараҵашьа издырӡомызт. Издырамызт акәараҵашьа, убри азыҳәан, ахысшьа здыруазгьы иззымдыруазгьы зегьы ахы даҿаркгәышьон.
Ицон ауаа аҵых лашьца арҟыра агәылганы. Ицон ус, згәеисыбжьгьы зшьапышьҭыбжьгьы змаҳауаз ауаатәыҩса лахьышәышәқәа. Урҭ ушьҭа ахәыц-раҵәҟьагьы рылшаӡомызт.
«Уу, уу, уу!» — уаҵәтәи ауаӷеимышхара зшәаџьҳәоз атыҩарҩар абнаршәыра агәы неиҩҟьаны, иԥсҭыхгаха, аҟама аҿеиԥш иааҳҿагылон. Сара ԥыхьаӡа, наҟ, џьара ишысҳәахьоу еиԥш, аты абжьы саҳагьы, аԥсцәаҳа дысԥылагьы зегьы дара ракәын. Убриаҟара сара сзы уи абжьы гәҭашьыган.
«Абна улӡааит! Уара усышьҭамшәиргьы, сара цәала издырхьеит уахатәи аҵых арыцҳара ду шаҳԥеиԥшу!» — сҳәеит сгәы сынҭаӷызын.
«Уу, уу, уу!» — дгьыли-жәҩани ирыбжьашәиуаз атыҩарҩар абжьы акәын уахатәи аҵых ацәа иҭазырӡыӡоз, абжьарак ҭынчран.
— Изҿумҭуазеи, Ҳараз? – лҳәеит иаалырҟьаны,
исывагыланы иааиуаз Светлана.
— Исҳәагәышьарызеи, саџьалхәи сареи ҳаицәа-жәоит. Уаха иаҳԥеиԥшуи, уаҵәы иҟалашеи рзыҳәан уахатәи аҵых лашьца саԥшуеит. Сара сзыҳәан, ашәчықьмаџьак ашәцаԥхак зҿацаԥхоуи, уи амаӡа аҵых заҵәык ауп издыруа. Иудыруазеи, аҵых абызшәала акы шԥамҳәари ҳәа дгьыли-жәҩани срыбжьаӡырҩуеит! – сҳәеит, абжьааԥныеиԥш саахысамарҟәылны акәымкәа.
— Нас уара аҵых абызшәагьы еилукаауама? – дсазҵааит Светлана.
— Ааи, агәаҟреи агәырҩеи иудмырҵо акгьы ыҟаӡам. Аҵыхи аԥсабареи рбызшәа сдырҵахьеижьҭеи ушьҭа акрааҵуеит, Светлана. Аҩысҭаа узаҩысҭаахазеи ҳәа ианиазҵаа ииҳәаз бымдыруеи. Угәаҟыр, аԥсра алакҭа уҭанакыр, уаҩысҭаахар ҟалоит. Ауаа зегьы ҟазшьала еиԥшым. Аӡәы дыӷәӷәоуп, аԥсра аҵкысгьы диааиуеит, абга аҟырҟы дкылсуеит. Даҽаӡәы иԥсы ҵаацәа-гәышьоуп, аԥсра гәырҩа имч архом. Уи моу, хымԥада, аԥсра хьшәашәа шиуалҵәҟьоу игәҩарамкәа ианеиликаа, заа идунеи ихы аԥыригар илшоит. Саргьы аҵых абызшәа еилыскаартә, уаҵәтәи сԥеиԥш цәаныррала, лаԥықә-шәала, цәеицәыԥсрала еилыскаауа сҟазҵаз доуҳауп. Аха уи аҩыза адоуҳа зегьы хацхәыс анцәа ира-ҭәеимшьеит! – иҳәеит Ҳараз, Светлана дылҿамԥшӡакәа иаԥхьаҟа дыԥшуа.
— Уара ҳаԥсы ухамзар ҟалап, суцәшәо салагеит, Ҳараз. Уара уцәажәашьеи ухәыцшьеи злаҟоу ала, ҳара ауаатәыҩса ҳазлаҟам ссирк уалаҟоушәа збо салагеит. Саргьы абас схы сымч ақәмырхаӡакәа, снаганы укәа-умаӷра сынҭазырҳәыз, абас убзиабара еихымсыӷьуа мцабзны исыхзыжьыз, хымԥада, уара удоуҳа амч шакәыз ушьҭа аргама агәра згеит. Еиҭаҳәашьагьы змам, еилкаашьагьы змам, ауаҩы дызтәызтәуа лакә мчы маӡак уцәа-ужьы ишалоу мҩашьахуа еилыскааит. Уи ус шакәу былгьы ҩацоуп, сымаалықь! – лҳәан, смахәар дналаԥсны иаалкит.
— Сара сызусҭу, иара схаҭаҵәҟьагьы исзеилымкаауа салагеит, Светлана. Сара зегьы злаӡо, зегьы зычҳауа гәаҵәа жәпак анцәа исаҭәеишьазҭгьы, иҟаларын сара сзы хара џьара еиӷьзаргьы. Аха ус симшеит ҳазшаз. Убри азыҳәан акәхап, иара сара схаҭагьы изысзеилымкаауа еиуеиԥшым снашанақәа зцәырҵуа. Анашанагьы нашаноуп, ацәалашәарагьы, ацәеицәԥсрагьы ак рымҳәо, акы иазҳәамкәа, акы иамаанамкәа иҟаӡам. Аха зегьы акоуп, алахьынҵа, лахьынҵоуп. Угага узахыԥозар, улахьынҵагьы уахыԥоит. Арҭ егьҳазымҭо, егьҳам-зымхуа ҳфилософиагьы бзиоуп. Уи зны игәырҩахҽыгоуп, зынгьы ибзагәырҩоуп. Ус анакәха аамҭала иаанҳажьып, аԥсы имыхәо, абза иргәаҟга, егьыжәҩантәым, иагьыд-гьылтәым абарҭ ахәыцрақәа! – сҳәан, хырқьиагас, мамзаргьы маӡа ҵәахыгас акәымкәа, гәык-ԥсыкала Светлана сналҿаԥшын сааччеит.
— Уара уаныччо оумакала уԥшӡахоит, Ҳараз. Уԥшӡахоит зегь рыла, ҩныҵҟалагьы дәныҟалагьы! – лҳәеит Светлана лхы-лҿы рыцҳашьарак анырԥшуа.
— Уи бара сахьыбҭаху усшәа сыббоит, иҭабуп! – сҳәеит. – Ушьҭа акыр ҳааскьахьеит ҳәа сыҟоуп. Ҳдәықәлеижьҭеигьы акыр ҵуеит! – сҳәеит, аҵых лашьца сналақәԥсычҳан.
— Ушьҭа рацәак бжьам сара иахьынӡаздыруа. Ҳаԥхьа инеиуа ҽеила ирдыруеит ҳахьнеихьоуи ҳахьын-ӡааихьоуи, заҟа ҳзынхази! – лҳәеит Светлана рацәак лаҳаиди ыҟамкәа.
Еиҭа ныҵакны ажәҩан снаҵаԥшит. Адгьыл ду хбыкьны сызқәа иқәжьыз, аӡә днасхасны уи аидара снаҵихызшәа сыбаҩ насцәыласхеит. Хәыцра-шәк еимша-еимыта сгәахы иакәшоз ӡшәахшәа инас-хаӡыҭит… Ажәҩан шьыбжьхыҵырҭаҿы еилаарцыруа икнаҳан аеҵәа џьарсахьа! Сгәы нҭгәырӷьаан, аамҭацк сааҭгылеит. Аамҭацк иалагӡаны иӡбахеит слахьынҵа амаӡа. Исԥырҵны инаскьахьаз сгәыӷрақәа хьаҳәит. «Аеҵәа џьарсахьа улаԥш иҵымшәонаҵы уаџьал хароуп, нан!» — сан лыбжьы
ԥсҭаҵагаха, аа, абыржәыҵәҟьа слымҳа инҭаҩит. Аамҭала исеижьаз сгәыӷра ҩаԥхьа ацәашьы иаҵәеиԥш инасхалашеит. «Ус акәзар сани саби, саҳәшьеи рдоуҳа схылаԥшуеит. Ус акәзар уахатәи аҵыхгьы саџьал алаҳәаӡам. Егьа аихац скылсыргьы егьа аҷыҷыга скылсыргьы сеиқәхоит!» — сҳәеит, аарла сыци-сышәи неихыԥхьан. Даҽа знык аеҵәа џьарсахьа снаҵаԥшын, сылахьи-сыџьымшьи аасӡатәит. «Ааӡа рыҽха анцәа ахьымӡӷ сумыраган!» — сҳәеит сгәы насыҵасырсын.
«Уу, уу, уу!» — абна агәы ашьа налаҭәо абжьы ааҩуан аты-ҩарҩар. Уажәраанӡа сара сзыҳәан ишьыгаз уи аты абжьы, уажәы сгәы иацәыхаран, сыԥсы иацәыхаран, избанзар, нахьхьи икнаҳан зегьы ириааиуаз, зегьы зымчыз схәыҷра иақәлаз аеҵәа џьарсахьа.
— Мқанба, иаҳәозеи улаԥықәшәа, ааигәа дырра унаҭахьоума? – иҳәеит иаасывагылахьаз Скварцов. Сызлаз алакә ԥхыӡ нԥыххаасан:
— Ааи, аҩыза, амаиор, сафеит слаԥықәшәа анцәа иџьшьаны. Уи уаха цас исыҵанамкуазар, самԥсахуазар, ҳманшәалахароуп! – сҳәеит. Аха исҳәаз аҵыхәтәаны сахьхәит. «Акыргьы ааҵхьеит слаԥықәшәа сам-феижьҭеи!» — сҳәар иҟалооз. Уиала Скварцов изҵаара аҭакгьы ҟаҵахон. Насгьы, уеизгьы-уеизгьы уаха ҳманшәалахоит-егьиуеит ҳәа агәра иргаӡаны дзақә-сыргәыӷзеи! Уи уажәазы гәыӷрак ашәахәац игәы инҭанарԥхеит, игәалаҟарагьы ҳаранакит, аха исҳәаз сажәа сеижьар, усҟан сара сзеиԥшрахозеи? «Ухә-марынгьы уччангьы амц умҳәароуп, амц мцуроуп!» — ҳәа сгәы насыҵацәажәеит. Саргьы иаасцәымыӷхеит, аха «ахыҭҟьара – ажәа ҭҟьара!» ҳәа исҳәаша ҳәаны салгахьан.
— Улаԥықәшәа саргьы агәра згоит уара абриаҟара ануҳәа! – иҳәан, сыжәҩахыр днас-насит Скварцов.
Сара уаҳа сымцәажәаӡеит. Схәыцрақәеи сареи цәи-мҵи реиԥш ҳаикәшо снеиуан. Аҵых еилган, иҵәцан, аха абна сазан еимаҳаны, аҵлақәа абӷьыхәа рҿашьшьы, аӡы
рылымкәо иахьгылаз акәзу, уаԥхьа хԥа-ԥшьба ҽышьа-хәар уҩыза днеиуазар дубомызт. Абас игәырмаҷгаха, игәӡасуа аҵых шыгәагәоз, абнара неилыбзаа-нелыбзаан, алашара хыш-хыҵәаны инылаҭәеит. Амза саранџь бҩа лагьан, нахьхьи ажәҩан акалҭ иныҵаԥхаз ашәахәақәа ԥыххаа абнара инахьыӡсеит. Иаалырҟьаны, аҵхыбжьон, асцена еиԥш иҟьаҟьаӡа иаашаркказшәа абна тоура нҵылашааит. Напышьашәала аҵых лашьца згәы-ҵызхуаз апартизанцәа ргәалаҟара аҽшеиҭанакыз убартә инеиҿаԥшы-ааиҿаԥшит. Аха зегьы акоуп дасу рхәыц-рақәа рбызкаҭаҳа иалан.
Харантә иааҩуан абзарбзан бжьқәа. Ажәҩан ҵдыр-лашаауан апрожекторқәа. Нахьхьинӡантәи аҵых агәы кылжәаны иааҩуан дәыӷбак абжьы.
— Ани ауаа мҩаԥызго адәыӷбақәа иреиуоуп. Абри знысуа аихамҩа ауп, даҽа ҩ-сааҭк рышьҭахь «ҳара ҳдәыӷбагьы» ахьиасуа! – иҳәеит Скварцов аҭынчра ааилеиган.
Аӡәгьы егьацимҳәаӡеит Скварцов ииҳәаз. Уарла-шәарла иааҵыры-ҵыруаз адрог аҽуардын алыра абжьы нхәыҵҟьалон. Абас џьаҳаным акәа иҭаԥсан, уаҵәтәи зԥеиԥш ззымдыруаз ауаатәыҩса. Урҭ аԥсра аӡәгьы иҭахӡамызт. Аха имԥсыргьы ԥсыхәа амаӡамызт. Ус шакәхоз даргьы ирдыруан. Даргьы ирдыруан уи хырԥашьа змамыз шџьалыз. Аӡәгьы ажәак иҳәомызт. Ицон зегьы злаӡоз аҵых хьанҭыџь агәы иҭысны. Аҵых ҿаҳа-дагәа шьшьылаҳа наскьон ашьшьыҳәа, ашьшьы-ҳәаӡа.
Уахатәи ареид зегь реиҳа иуадаҩыз, зегь реиҳа ишәарҭаз реидын. Аразведка адырра злаҟанаҵаз ала, уаха адәыӷба имҩаннагон, уажәааигәа анемеццәа иҟарҵаз абџьар ҿыцқәа рацәаны. Убри аҟынтә лым-каала адәыӷба иацын асалдаҭцәеи афицарцәеи. Убри иаҷыданы абџьар ҿыцқәа злаҟаҵаз атехнологиа маӡан. Убырҭ абџьарқәа злаҟаҵаз амаӡа рцәыҵымҵырц азы ӷәӷәала ихьчатәын. Урҭ ирдыруан ртехника ҳара ҳсалдаҭцәа ирымпыҵашәар аиԥш зеиԥшыз ҳаргьы ишыҟаҳҵоз. Убри аҟынтә ҳпартизанцәа еицыз ԥсыхәа ахьынӡамаз рҽазыҟаҵаны иҟан.
Аҵых агәы анааиҩнашоз, адәыӷба ииасраны иахьы-ҟаз аҭыԥ ҳазааигәахеит. Ҳҽуардынқәа ԥхьаркит аӡәгьы иахьибарҭамыз. Ҳпартизанцәагьы бџьарла рыҽ-дырхиеит. Ҳпартизанцәа зегьы дасу дара рыдҵақәа рыман. Ацҳа алаӷәым аҵазҵоз хазы иалхны иҟан. Аснаиперцәа алхын. Егьырҭ, иаҭахханы иҟалозар аӷа ирҭаслымцәа даҽа гәыԥк хазы иҟан. Аихамҩа ан-ԥыржәалак, адәыӷба хыла-гәыла ианҭало аамҭазы, зхы иахәаны адәыӷба инҭыппуа анемец салдаҭцәа рныр-ҵәара иазкыз ахысцәа реиҳарак рҽазыҟаҵаны иҟан.
Скварцов исааҭ днахәаԥшит. Адәыӷба ааира иаа-рыцқьаны сааҭк бжьан.
— Ацҳаԥжәацәа, ушьҭа шәдәықәлала! Арантәи аԥжәарҭа аҭыԥ аҟынӡа жәохәҟа шәымҭа шәҭахуп. Ацҳа алаӷәымқәа наҵаҵаны шәышьҭахьҟа шәгьыжьуеит. Автомат иахьаԥхылнадо хышә метра еиҳамкәа шәҽы-ҵәахны шәтәоит. Адәыӷба анцәа иҳәаны иман-шәалаханы ианыбӷалалак, убысҟан асалдаҭцәеи афицарцәеи, иҭыҵуа рнырҵәаразы иалху ҳпартизанцәа шәрыцхраауеит. Ахысцәа иалхны иҟоу, заа шәара шәхынҳәны шәахьнеиуа аҭыԥ аҿы ишәзыԥшуеит. Абри еилкааума? – иҳәан, дҵааит Скварцов.
— Еилкаауп. Адҵа анагӡаразы ҳахиоуп, аҩыза амаиор! – зегьы инеицырҳәеит.
— Ацҳаԥжәацәа шәыԥшьҩык шәахьтә еиҳабыс далхуп Борис Маиоров. Ахысцәа ргәыԥ аҟынтәи командирс дыҟоуп алеитенант Костиа Алиев! Дасу шәыдҵақәа жәдыруеит! – иҳәан, деиҭанаразҵааит Скварцов.
— Еилаҳкааит, иаадыруеит, аҩыза амаиор! – рҳәеит апартизанцәа неицҿакны.
Ацҳаԥжәацәа, ԥшьҩык апартизанцәа нарылҵын, рҿынархеит. Инеиуан даара ргәырҽанҵаны. Дара ацҳаԥжәацәа ирхылаԥшуан ахысцәа ргәыԥ. Инеиуан ашьшьыҳәа рыԥсы ӡаны. Адәыӷба аихамҩа ахьиасуаз ҳаракын. Ҵаҟа адгьыл аҟынтәи жәабаҟа метра ишьҭыхын. Ацҳа иқәсуан адәыӷба. Ацҳа Омка захьӡыз аӡиас аҵсны ицон. Ацҳаԥжәацәа ҩыџьа халеит. Ацҳа агәҭа иахьазеиҟараз гәаҭаны алаӷәым аҵаҵара иалагеит. Аихамҩа ҵжааны алаӷәым наганы инаҵарҵеит. Иан-ԥжәашаз аамҭа азгәаҭаны алаӷәым ахыц дырхиеит. Оумашәа иубаша, макьаназы зехьынџьара ҭынчран. Уеизгьы-уеизгьы абри аҭыԥ аҿы аҟарулцәа гылоуп. аҟарулцәа рыдагьы ацҳа иахылаԥшуа анемец сал-даҭцәа ыҟоуп ҳәа акәын зегьы гәаанагарас иҳамаз, аха макьаназы ҭынчран. Ус рацәак бжьамкәа адәыӷба аҳәҳәабжь аагеит. Ацҳаԥжәацәа адәыӷба аауеит ҳәа ирдыруаз аамҭаҟынӡа инамгакәа заа иааит. Аха рыцҳарас иҟалаз, алаӷәым аамҭа иақәыршәаны ирхианы ацҳа иаҵан, инақәгылар ишыԥжәара. Иҟар-ҵахуааз, алаӷәым ҿыц еиҭадырхиар акәхеит. Избанзар, адәыӷба агьыжьқәа аӷрагыларгьы иԥжәар ҟалон. Аха адәыӷба ааигәахара иаҿын. Иаагәарҭар, уаа гәарҭак рыдҵа рзынамыгӡар ҟалон. Аха урҭ аҩыџьагьы аԥсреи абзареи рлакҭа инҭагылан, алаӷәым ацҳа иаҵхны, ҿыц ирхианы иныҵарҵеит лацәарӡасрак ахмырҵкәа. Алаӷәым аихамҩа инаҵаҵаны ианаалгоз, адәыӷба архәара ахы аавҵнагеит. Уиакәхеит, аамҭацк ина-лагӡаны аҩыџьагьы неихык-еиҵыкны ахшьыра рҽар-ҭеит. Ҳара иҟаз зегьы аабон. Аӡәк иеиԥш ҳҽырхианы ҳтәан. Абри аамҭазы аџьаԥҳаны мҩанызгоз адәыӷба шиашаз алаӷәымқәа аихамҩа иахьаҵаз ианынахахх, уи акәхеит. Адәыӷба ааҳәит. Авагонқәа аки-аки неид-ԥыххаалеит. Авагонқәа ирықәыз аснариадқәа тҟәацит. Адәыӷба амцабз накәҵәишеит. Аснариадқәа рыԥ-жәабжьы улымҳақәа ҵырхуан. Адәыӷба авагонқәа ирыцыз анемец салдаҭцәеи афицарцәеи, ҳара еицыз ҳаасҭа хараџьара еиҳан. Зыԥсы ҭахаз рыҽкаԥсаны ахысра иалагеит. Дара ҳара иаабон, дара ҳарбаӡомызт. Ахысра ҳаналага ҳахьыҟаз гәарҭеит. Бџьарс ирымаз зегь рыла ахысра иалагеит. Ана-ара аснариадқәа ҳаваԥжәон. Ҳҩызцәа рацәаҩны ирхәит. Светланеи Зоиеи ахымҩас
рҽаҵаԥсаны ахәцәа рҿаҳәара иаҿын. Даҽа шьоукых ахәцәа шьҭыхны аҽуардынқәа ирықәырҵон.
Акомандир Скварцов акоманда ҟаиҵеит, аӡәаӡәала зегьы ҳхынҳәны абна ҳҽаҳҭарц, аха ахымца ҳашьҭ-уамызт. Дук мырҵыкәа амашьынақәа рыла анемец салдаҭцәеи афицарцәеи рҩызцәа ирыхьӡеит. Урҭгьы адәыӷба аҟынтәи зыԥсы еиқәхаз анемец салдаҭцәеи амца ҳажәырҵеит. Ҳара ушьҭа анемеццәа ҳар-ҿагы-лартә аҟара амч ҳамамызт. Зегьы шзахәоз ахәцәа рыманы абнара рҽарҭон. Светланеи, Зоиеи, сареи ҳашьҭахьҟа ҳаныхынҳәуаз аамҭазы ахы сықәшәеит. Иаразнак сыхәра иаҭахыз ирылшоз ала зегь ҟарҵеит, иҿарҳәеит. Аха сыла ишабоз, сгәы аҟәышра шсымаз ҳҽуардынқәа рҟынӡа сааргеит.
— Умшәан, Ҳараз, хык уаҵкәеит, аха ишәарҭам! – ҳәа аҵыхәтәантәи Светлана лыбжьы слымҳа инҭасит. Дгьыли-жәҩани адырдхеиԥш инасхагьыжьит. «Умшәан, уаҳәшьа дукәхшоуп!» — лҳәеит саҳәшьа Хьмур, мшаҽны еиԥш саалгәыдлыҳәҳәалан. Убри инаркны сыхдырра сцәыӡит. Убри ашьҭахь сахьыргаз, сахьааргаз ҳәа акгьы сыздырӡом».
Абас иаанҵәеит Ҳараз иуаз зныз аҵыхәтәантәи абӷьыц.
Аҽны сара сакәӡамкәа сгылеит. Соуразоуроу сыбаҩ ԥыххаа сцәа иҭаԥсон. Ахаан исыдсымбалацыз сызқәа кыдблаауан. Сгәы ӡыӡарак ҭалан сцәеицәыԥсуан. Схы ахызгарц сныҵыҵ-ааҵыҵит-егьит, аха сгәалаҟара сычҳара салнахыртә аҟынӡа схы агарҭа смоуа, цәалашәара уаӷеимышхарак снамҿханакит. Уеизгьы-уеизгьы, ҟалаак шысԥеиԥшыз сцәа иалашәеит. Ахәыц-рагьы сылымшо, агәырҩарагьы сылымшо «мҵәахы-ԥшаа» ҳәа амӡырха снықәлеит. Заа игылахьаз сабду арахә еилырганы агәашә
дааҭалеит. Изакәу здыруада, уигьы иаб дышьны ихәда дахшьызшәа акәын иса-хьахәраз.
— Дад, иацы акласс ахь уанцоз, ма уанаауаз, аԥошьҭаныҟәгаҩ Кәасҭантел Адамиа џьаргьы дум-баӡеи? – иҳәеит, сабду дааҭгылан.
— Дызбеит, баба, аха: «Шәҟәы ҳәа макьана егьы-ҟагәышьам!» — иҳәеит, — сҳәан, схы ларҟәны саагы-леит.
— Еи, анаџьалбеит, анаџьалбеит! – иҳәан, имаха-шьаха нкыдӡаан, адгьыл ишьапы амкуа, ашьшьыҳәа иҿынеихеит. — Џьара рыцҳарак дақәымшәандаз, џьушьҭ. Шықәсынаҟьак ҵит ихабарк ҳәа ҳмаҳаижьҭеи! Анцәа духылаԥшааит абра-аԥара зшаз! – иҳәан, илахьи-иџьымшьи ааиӡатәит сабду.
Ҳашҭа агәҭа иқәгылаз аҵәа амҵаҿы снеиуан еиԥш, ҳарбаӷь амҵәыжәҩақәа наднакшалан, ахы насықәкны аки-киҳәа аасықәҿнаҭит. Уи адагьы сара сцәалашәара «сыԥсхы сыланаршәхьан». Уажәы убригьы азмырхакәа арбаӷь аҽеизгаӡаны ансықәҿнаҭ, зынӡа агәырҩа ԥхӡы насықәнаҭәеит. Сгәы аҭыԥ иҭамгыло сааҭгылан, ҿымҭӡакәан арбаӷь сахәаԥшуан. Иаргьы: «Исҳәаз умаҳаӡеи?» аҳәарашәа игыланы ишсыхәаԥшуаз, ҩаԥхьа ахәда нҭнархәхәан акиҳәа еиҭа сықәҿнаҭит. Шьаҿа заҵәык арбаӷь ашҟа инеихызган:
— Арбаӷь кәҷышь, ика хәам-зам, абзиара уҳәозар даҽазнык ҿыҭы! – сҳәеит арбаӷь схы-сыԥсы зегьы надкыланы.
«Абас арбаӷь инеиқәырццакны ҩынтә-хынтә уқәҿна-ҭыр: «Арбаӷь кәҷышь, ика хәам-зам, абзиара уҳәозар даҽазнык ҿыҭы!» — ҳәа унаматанеир, арбаӷь бзиара аҵыхәала дыррак унаҭазар, хымԥада еиҭа уқәҿнаҭ-уеит!» – ҳәа лҳәон сан. Абри агәыӷра ахац сыԥсы наҿакны, арбаӷь сазыԥшын уажәымзар-уажәы даҽазнык сықәҿнаҭып ҳәа, аха арбаӷь мқәацаӡакәа, алакә рбаӷь, алакә дгьыл инықәхаҳәхазшәа игылан. Нас, ҩаԥхьа,
амҵәыжәҩақәа наднакшалеит, аха уаҳа ҿымҭӡакәа иаахынҳәит. Инақәырццакны сыҩ-лымҳакгьы нас-хаҳәҳәеит. «Ашәышьханхыҵ, ашәышьханхыҵ! Иааҩ-рада инамҩааит!» — сҳәан, схысганацәеи, сгәы-бжьынацәеи атах-атахҳәа хынтә инеиқәысыкшеит. Амалагьы уаҩ гәкаҳак сакәын, знык ԥсыра сыԥсит. Сыԥсы сгәы иҵахеит. Анаџьалбеит абыржәы гәбаагак, гәшәа-гәыӡбак аасазҳәо дыҟазар, сара сзыҳәан ԥсеиқәырхагахон. Аха сани сашьцәеи амаҵурҭа иҩнан. Сабду Ҭемраз аҵәа амаҵаҿы аҽага ахәы ахаиҵон. Абжьарак ашҭа ҭацәын.
Амра жәҩан гәы ихалахьан. Иразнышха ҳашҭа иқәҭәаз аӡаӡа шбара-ибахьан. Абри аамҭазы Лаӷреи Лаԥшьи ҩаҵибарҟьан, агәашә ахь инеибарҩит. Хәҩык еишәара-еиҵараха ҳашҭа иааҭалеит. Раԥхьа игылаз ҳқыҭаҿы сҭаршынс иҟаз Кәынта иакәын. Егьырҭ аԥшьҩык зықәрахь инеихьаз, ҳқыҭаҿы унеишь-уааишь ҳәа зарҳәоз, ҳацәгьеи ҳабзиеи иалахәыз ракәын.
Ашҭа агәҭа ианаақәгыла, ҿымҭ-ԥсымшьа рыхәдақәа рыкәаҽ иааилагылеит. Шьагә даарылҵын, илабашьа нарсны, дшәеиқәара-ӡиқәараха абас ҿааиҭит:
— Ҭемраз, гәҭыӷьӷьаа-ԥсҭыӷьӷьала ҳудышшылоит, дад. Уҷкәын заҵәы хаҵала дҭахагәышьеит. Ҳараз Мқанба дыҟанаҵ, дыҟан. Иуаажәлар рзыҳәан иԥсы ҭан. Иуаажәлар рхахәс ахы даҿалахьан. Убригьы азмыр-хакәа, ҩаԥхьа иуаажәлар амҟәыл анрызкаҳа, раԥхьа аӷа диҿагылеит. Аха аҵыхәтәан иҩны ичамҩахә зыҟам-лагәышьеит. Ҳараз ԥсраҽнынӡа ижәлар ргәаҿы ӡра-ԥсра зқәым абаҟа иргылеит! Ҭемраз, дад, уаагылазаргьы хаҵареи ламыси угмызт. Абыржәы узықәшәаз ауаӷеи-мышхара аҿгьы уҽырӷәӷәа, ухы ахьымӡӷ аумырган Шьагә дукәхшоуп! – иҳәан, илабашьа ааҵихын, ихҭырԥа еиқәаҵәа неихаҵаны ганкахьы даагылеит.
— Ҳаи, Шьагә уххь згеит. Сара саагылазаргьы алаӷырӡ сышьҭагәышьоуп. Ари сара аханатә аахысгьы
сзышьцылахьоу ауп. Аҵеи дзиуа ажәлар рзоуп, ианаҭаху аамҭазы ахаҵара азоуп. Шәарҭ дзааӡаз иуаажәлар хьымӡӷык шәимыргакәа иашәақәлацәа дрыхьшәазар, уигьы анцәа иџьшьоуп. Амала, Ҳараз изқәаҭыԥ иани иаҳәшьеи рывараҿы иҟалар дҭахеит ҳәа исыԥхьаӡомызт. Аха уи иара илахьынҵахәырамзар акәхарын. Саргьы саҭашәымҵан, Ҳаразгьы даҭашәымҵан, ианаамҭаӡамыз, ааӡарыҽха аџьабаа шәахьалеиҵаз! – иҳәан, деишәара-еиҵараха днавалеит Ҭемраз.
Изгәамхәуаз зҵалаз аҭаацәа, рҭынхацәеи дареи хысла-гәысла инеиҿцааит. Аԥсӡы заҳаз ауа дыҟа, ақәла дыҟа, ааигәа хара ажәлар Ҳараз рхы-ргәы далырхит. Аԥсуа қьабзла, аханатә аахыс ишаԥу еиԥш, ахра иагаз, зыбаҩ-зышаҩ зызҭымгаз хҩы еишьцәа рашьа ибаҩ шрымамызгьы иқә-иҵас ҟаҵаны дымҩаԥыргон. Ҵабыргуп, Ҳараз атәым жәҩан аҿы атәым дгьыл даҵҩахеит. Раԥхьатәи икьаас бжьы ахьгаз иаб иашҭаҿы иԥсырҭа зыҟамлеит. Аха Ҳараз иҵәуара, иџьабара еиҵхатәын. Убри азыҳәан адырҩаҽны ахәылбыҽха аԥсыжра амыш аԥҵәаразы агәыцхәцәа еидибагалеит. Ахәшҭаара амца иакәшаны иаатәеит дала-шьала иааигәаӡаз иашьцәа, ианшьцәа, иуацәа гәакьақәа. Мшаҽнеиԥш акәазҭхарамца еибакуан. Сара сымԥсуа-смажәуа абри адгьыл сақәлахаргьы исхашҭӡом, убри ауха агәырҩаша зыҿхысны, зыхәда зыкәаҽны итәаз ауаа ирсахьахәраз. Сынарцә гәашә иҭазгалоит сабду Ҭемраз ажәымҭацәгьа, уисыр шьа кәарак илымҵуа, знык ԥсыра дыԥсны дыштәаз. Ушьҭа акызаҵәык гәыбаагас, гәы ҟажагас, ԥсы еиқәҳәалагас изынхаз имаҭацәа ҳакәын. Абжьарак, иԥсы иахылҵыз рзыҳәан, ишьҭахьгьы иаԥхьагьы аӡы ықәршан, ҳара имаҭацәа ҳазлакымыз.
Амца иақәыз ахьаца мҿаӡа аӡы иалҵуаз ашьҭыбжь заҵәык акәын, еикәшаны итәаз ргәырҩа ашәаџь еиҭазҳәоз. Ауаҩ гәымычҳа абри аҭынчра ҳашҳаҭәара ззымычҳаз арҵәааҳәа дыҳәҳәартә еиԥш аҭагылазаашьа ҟалеит.
Абыржәымзар-абыржәы хырԥашьа змам ауаӷеимышхара зԥеиԥшыз реиԥш акәын дасу рҟәардәқәа ирықәхаҳәханы иштәаз.
— Бзабаҩысгьы ԥсҵәуаҩысгьы исзынхаз, сашьцәа шәхаҵкы сцеит! – иҳәан, иуаз ажәа дналагеит сабду Ҭемраз. – Шәара сыԥсҵәуацәа, уахатәи сџьабара иалатәоу шәакәын нахьхьитәи аахысгьы сыцәгьагьы-сыбзиагьы зырҽеиуаз, иахьагьы шәара шәоуп гәы-ӷырҭахлаҳәас исымоу. Сара уаҩ дызқәымшәац сақәым-шәаӡеит, шәхаҵкы сцеит. Ҳараз иакәым, Ҳараз ихә гәырла изшьоз, ҟамчхәыла ажәлар ирылыркаауаз ақәрахьымӡақәа рацәаҩны рыԥсӡы ааҩхьеит. Сара сҩызцәа абацәа зда дрымамыз рызаҵәқәа рыла рыҵәҩан шьапқәа ыҵырххьеит. Даагылазаргьы иуаажәлар ихыхьын-игәыхьын. Иуаажәлар рзын, хырԥашьа змамыз аԥсра алакҭа дҭагылахьан. Иахьагьы дызлыҵыз дзааӡаз иуаажәлар, иуара-иҭынхара имыр-ԥхашьазар, иҩызцәа реиҳараҩык рлахьынҵа иаргьы илахьынҵахазар, иани иаҳәшьа заҵәи адамра хыла иаимырсзар, сара иаб мыждагьы сиасымҭазы сажәымҭа еицеимкзар, имҩа ҽеихааит, аԥсыцқьақәа ртәарҭа итәарҭахааит. Амала, «џьабара қамса убахьоума!» — шырҳәо еиԥш, аԥсра аԥсра ианадамха, алаӷырӡгьы ырхәмартәуп, ирҽырбатәуп. Убри аҟынтә, шәхаҵкы сцеит, уаха абра сгәаҟра шәалагәаҟырц имҩахыҵыз. Ҳараз ажәлар дреиӷьымзаргьы, иқәлацәа рымаӡа иҵаркуамызт. Дызлыҵыз иқыҭа игәра ргон. Дзыԥсамыз аҟара ҳаҭыр ду иқәырҵон. «Ҳаи, абааԥсы, иԥсӡы анбааҩи ҳәа инаԥшуа исзырымҳәо, ԥсыхәа ахьынӡамоу, ҳауара-ҳҭынхара Ҳараз ихарҭа зду, зхарҭа иду, ицтәахьаз, ицгылахьаз ахьынӡанаӡааӡо адырра рыҭазар сҭахуп, шәџьабаа шырацәоу шыздыруагьы. Ибаҩ анцәа ишсаҭәеимшьазгьы, Ҳараз игәы-иԥсы рҭынчны иаб иҩны дыкҿоушәа ԥхьаӡаны иԥсыжра аҿҳәарамш сызԥышәҵәа, дад.
Ари ахәашабга иахьа иҵыхәтәымш ауп. Аҵыхәтәантәи алаӷырӡ ауп абри. Саргьы уаха абра ишәасҳәо ауп, уаҳа
ҳәарҭа сымаӡам. Аӡы иашьыз ирахәыц нкаршәны иԥсы аӡы инҭганы аҩнынӡа иааргоит. Аҵла иалҟьазгьы, ахра иагазгьы рыԥс ҭгага рахәыцқәа нкаршәны, аԥсҭгага аԥхьарца рҵәуаны рыԥсы рыҩныҟа игәараргалоит. Аха сара усгьы-егьысгьы насыԥс анцәа исаҭәеимшьеит. Ибаҩгьы-ишаҩгьы атәым жәҩан иаҵаӡит ахаан азыҳәан. Акызаҵәык, иуаажәлар ирзынижьыз ибзиабаразы иуаажәлар ыҟанаҵы ӡра-ԥсра иқәлаӡом. Убри ала саргьы ԥсраҽнынӡа сгәы сҟажалап. Саҭашәымҵан, сцәажәашьа хәыҷык аԥсуа қьабз иаҭәамзар ҟалап, аха исанашәыжь! – иҳәан, мчыла иҽынеиқәикит Ҭемраз.
— Ҭемраз ииҳәаз ишәаҳаз ауп, дад! – иҳәан, ишыц лабашьа аанкыланы ацәажәара дналагеит Шьагә! — Ҭемраз иххь згеит иҳәан еиԥш, уаҩ дызқәымшәац дақәымшәаӡеит. Зегьы иреицәоу зда ҟамлац ацәгьара, ауаӷеимышхара ҳәа ҟамлаӡац, сара саашәыкәхшеит. Ҵабыргуп, Ҭемраз игәыӷырҭа заҵәы дигәыҵ-шәагәышьеит. Аха, Ҭемраз, ухаҵкы сцеит, ҳазшаз ԥшьҩык ахацәарԥар анцәа ду иуаҭәеишьеит. Уара ганкахьала ҳазшаз унасыԥдеитәзаргьы, даҽа ганкахьала насыԥ уиҭеит. Ҳараз Мқанба иуаҩрала, ицқьарала, иламыс ала, ифырхаҵарала иаԥсуа дгьыл ихы ақәлеитәит. Жәа-биԥарак ижәлантә зегьы икамшәаӡо ахьӡ рхиҵеит. «Ҽеи ԥсышьа зауз, ҽеи тәарҭагьы иоуеит!» — шырҳәо еиԥш, Ҳараз ибзарагьы ԥшӡан, иԥсрагьы ԥшӡахеит. «Абга ахьҭоу ауп алагьы ахьҭашуа!» Дад, Ҭемраз, уҷкәын Ҳараз идунеигьы ԥсы цқьа ҭыԥын, ихраҭгьы маалықь тәарҭахоит.
Ҳараз игәҩарамкәа аԥсра амҵәыжәҩа еиқәаҵәа дшыҵанакуаз шидыруазгьы, иуаажәлар рхахәс идунеи иԥсахит. Аха аԥсра аҵкыс, хырԥашьа змамыз изыхә-шьадыз алахьынҵа аасҭа аԥшӡареи, аиашареи, ацқьареи ииааиит. Убри алагьы иқыҭа иажәракьны ихьӡ азынхеит. Абыржәы абжьшьхак рынхыҵ аупа хәылда икнаҳаз иалаз агәыр-ӡа аҵа ахышәара-аҵышәара гәазҭоз ҳабдуцәа дуӡӡақәа, лакәҵас рыԥсы ҭаланы абри ҳацәгьара рыцҳа иаалагылар,
ирҳәар рылшон Ҳараз дзыԥсаз ибзарӡы алацәажәара. Убриаҟара ихьанҭоуп, убриаҟара игәыӷьылацәоуп Ҳараз Мқанба итәы аҳәара.
Ара иахьа уцәгьара иаднагалаз ууаажәлар зхы ухызбаауа ҳәа аӡәгьы дыҟаӡам. Хьыӡла иҭахаз уҷкәын, хьыӡла дымҩаԥаагоит. Убри аганахьала угәы рҭынч, Ҭемраз сукәхшеит! – иҳәан, Шьагә ахәшҭаара амԥаҿы ашьшьыҳәа днатәеит.
Асабша аҽны аҿҳәара ԥырҵәеит Ҳараз иҵәуацәа. Сара аҽҳәа ахахьы ауаџьаҟ сыжәҩахыр надҵашәа сахьгылаз, еизаз рцәажәара анеиқәырҳәала, ауп иангәасҭаз сышҵәуоз. Убысҟан ауп иангәасҭаз сылабжышқәа сӡамҩа иқәланы ишнеиуаз. «Адгәыр, уара ушьҭа уда дызмам дуқәгәыӷыртә уҟоуп. Уҟәышыз, уани, уабдуи, уашьцәа хәыҷқәеи урхылаԥшла иулшо ала!» — афронт аҟынтәи иааишьҭыз раԥхьатәи саб ишәҟәы еицарса хәыҷы ианыз абарҭ ажәақәа уажәы сгәахы амца ацранаҵон. Сабдуи сани ракәын ушьҭа исзынханы исымаз. Убырҭ ракәын гәбаагасгьы гәыӷырҭасгьы исымаз. Ашкол аҟынтәи санаахынҳәлак, хәыжә-хәҵәа ҳәа сурокқәа ааҵаны сабду снаицлон. Исылша-исылымша сабду игәы ҟанаҵон.
«Аа, уаама, дад! Уаби уареи анцәа шәеихимбааит, уара ауаҩытәыҩса дызшаз!» — ажәҩан днаҵаԥшны, ныҳәаԥхьыӡқәак насгәыдиҳәалон.
— Иҟоузеи, дад, ҳԥошьҭаныҟәгаҩ Кәасҭантел џьаракыр дубама иахьа? – днасазҵаауан.
— Дызбеит, баба, аха: «Иахьала егьыҟам, Адгәыр, дад, аха уаҵәы-уаҵәашьҭахь, иԥсахымкәа Ҳараз ишәҟәы аауеит, дад дукәхшоуп!» — ҳәа сеиҳәеит, — сҳәон.
— Лаԥшыцәгьа-ҿаԥшыцәгьа диҿамԥшындаз, џьушьҭ! – иҳәон, сабду аҵанӡа даақәԥсычҳаны.
— Уаб хазына унасыԥ даҵанакыр иҟалооз, ана-џьалбеит! – иҳәан, Кәаҵиа схы аагәыдкыланы снеигәы-ҵаиҳәҳәеит.
Сани сабдуи цәгьала ирыцҳасшьон. Сабду уажәыуажәы аџьар днарылҵны, ҳшымҳа ду амҵахь дцаны, ҿымҭӡакәа изхара илаӷырӡқәа нкаԥсаны, маҟа ақә-ӡамкәа ишәыз иблуз еиқәаҵәа амаӷрала иблақәа аарыцқьаны дхынҳәны деиҭааиуан.
Сан, саб иншьан еиԥхьышьшьаа иахьықәыз акаруаҭ ахаҿы лкасы еиқәаҵәа лҽылаӡан дгылан. Аншьан ааигәара игылаз аҳәсақәа анаадәылҵқәалак, сан лыбжьы зынӡа иныҵакӡаны амыткәма аҳәара дналагон.
«Уабиԥазаҵәын, уарамыжда! Избан ҳара ҳаз-рыцҳаумшьаз? Сара соума уҩнра ду ахьӡгьы-ахьым-ӡӷгьы ззынужьыз. Усырԥхашьар ҳәа сшәоит. Нана, уарамыжда. Уҩны ашә ундәылҵын, ашҭа аҵыхәаҿы уаннеиуаз уаахьаԥшын: «Саб иахьынӡабылшо ҳаҭыр сызиқәҵа, дрыцҳауп. Саргьы, уеизгьы-уеизгьы схынҳәуеит. Шәара зегьы шәынасыԥ сышԥаҵанамкри. Уаанӡа ахьӡгьы-ахьымӡӷгьы бнапы иануп. Агәаҟрақәа срықәшәақәахьеит, аха слахьынҵа смеижьац. Уажәгьы сгәы еиҭасым. Агәра згоит ԥшӡала ҳшеибабо!» — уҳәан уцеит. Усҟан уаҩысҭаахә духыччозаарын, уара ахәаша!» – лылабжыш иналакны убысҟан сан илҳәоз лмыткәма абыржәыгьы мцабзҵас сгәахы иакәшон.
Сабду ԥсыхәа ахьынӡамаз иҽирӷәӷәарц даҿын, аха ихи-игәи еилаԥсон. Акы иҭахушәа ҳкәасқьа даахалон. Саб иншьан ахьыкҿаз днылаԥшуан. Икәымжәы, икаба, ишьыгрын зиацкқәа, иаԥсуа маҟа. Ҩажәа разны быз змаз иаԥсуа маҟа, сҩыза бзиа Макьҭаҭ Бзаркалов исзиӡахит ҳәа, зны Ҳараз имаирҽхәоз ахылԥарч, хьача сырмала иқәкааз ихҭырԥа шкәакәа. Зныкгьы имахәар зкылимдацыз икаукау уапа ҿыц еиԥхьышьшьаа акаруаҭ иахьаныз аамҭацқәак илаԥш надирхалан, нас, Ҳараз иччаԥшь иҿаԥхо ипатреҭ ахькыдыз днаҵагылеит. «Ҳаи, ҳаи, Ҳаразхеит, усцәыццакит абааԥс. Сара аҟәарамҿ сакәымзи ирҽеины зымҩа иқәуҵашаз, дад. Сажәра хьшәашәазы алуажә еиԥш сыкҿахеит, умбои, дад!» — абарҭ ауаз ажәақәа иқьышәқәа инарықәҳәацәаны, аԥсыгага еиԥш дындәылҵуан. Адунеи
дакуамызт сабду. Аха зегьы акакәын, чҳашьа змамыз игәырҩа еиқәаҵәа игәаҵа инҭашьны, дышшылара иааидгылоз ауаа, иҵааԥсхахьаз иқьышә ччаԥшь еиқәаҵәак нықәыршаны, ихы ааирҵысуан. Абас уаӷеимышхара ашәымҭақәа хаҳәраҳатәха ишиасуаз, ашьыжь шара иԥсы нахьигӡеит сабду.
Амра жәхьан еиԥш ианыҩхашылоз ажәлар ҳашҭа кәапеишәа идырҭәхьан. Аҽны саб Ҳараз иҵыхәтәы мшы акәын. Саб иншьани ипатреҭи ҵаҟа илбааргеит. Аџьабацәа шә-ӡанӡла рыҽҭалаҳаны еикәшаны игылан. Хьаԥшь ауаҩытәыҩса иеиԥш ахы ларҟәны ашәы ақәыршәны игылан. Сара саб иҽы аӷәра ахьыскыз, уажәы-уажәы ахы насыднаҵон. «Ҳараз игәырҩа схугома, Хьаԥшь?» — сҳәеит сгәи-сылаӷырӡи еилаҵәо. Сабду рыцҳа дгылан ихҭырԥа ихарҟацаны деиха-ӡаԥштәалаха. Сан ашә-ӡанӡ лхьыкәкәа саб иншьан зныз акаруаҭ ашьапаҿы дгылан, амақьеиԥш дышәны. Саб Ҳараз ешьас дҟазҵахьаз Мадина Аимхаа-ԥҳа иԥсҭга-гаха, акка-ккаҳәа илҳәоз лмыткәма заҳауаз ажәлар, ҿи-лаӷырӡи еиқәырхуамызт.
— Ҳараз, уаҳәшьа! Аразреи аԥшӡареи, ацқьареи мычра амазар, уҩны учамҩахә зыҟамлазеи, уаҳәшьа! Ухәыҷқәа рааӡаха зумоузеи, уаҳәшьа. Абасҵәҟьа цәыкьаӡа уашәақәлацәа ушԥарыхьшәеи, уаҳәшьа. Атәым жәҩан аҵаҟа зыбаҩ ҵыҭәахаз, уаҳәшьа. Атәым дгьыл зызқәа ҭыԥхаз, уаҳәшьа. Уаҳәшьа изгәомхәуаз зҵалаз, уаҳәшьа. Уашәақәлацәа ашара аҽацә еиԥш урылагылан, уаҳәшьа. Аџьар ҟамчхәыла уалырхуан, уаҳәшьа. Хьмури уареи шәыԥсы еиқәшәама, Ҳараз, уаҳәшьа? Аҽнышьыбжьон ахәаӡ зҵалаз, уаҳәшьа. Ҳараз, уаб рыцҳа ишԥаиԥсыхәоу, уаҳәшьа. Ахаҵа игәырҩа, гәырҩак еиԥшым, уаҳәшьа. Уаб зыҵәҩан шьап ыҵызхыз, имаҭацәа злакым. Уиеҵәа џьарсахьа ушьҭа иахәаԥ-шуада, уаҳәшьа? – ала амгәа ҭылшьаауан.
Сара саб иҽы аҿы ианкны сгылан. Саб Ҳараз дызлахәыз
схәыҷра агәалашәара еихьыс-еиԥысуан. Исгәалашәон шықәсқәак рышьҭахь Аныха амҵа аҽырыҩраҿы аԥхьахәы анагаз, саб закә гәырӷьара дуз имаз. Исгәалашәеит, саб, сабду Ҭемраз Хьаԥшь шизааихәаз атәы Ҳараз ииҳәаз ажәабжь.
Саб сабду ицәӡаны аҭаҭын дахон. Сабдугьы гәҩа-рақәак иман, аха аҭаҭын дшахаҵәҟьоз дақәимкыцызт. Ҽнак ашьҭахьтәи ауада дныҩнагыланы, игәы каршәны саб аҭаҭын дшахоз ибеит. Саб Ҭемраз дшибаз изгәамҭаӡеит. Сабду ажәак мҳәаӡакәа днахынҳәны дцеит. Аха сабду абри даара ихьааигеит. «Ҳаи, џьушьҭ, дадызхәымгалазеи сукәхшоуп аҩысҭаа ичысхәы иара гаӡа ԥшӡа! Иабыхәа, ахәшәыц еиԥш абри аӡәзаҵәык исзынхазгьы, абри аҭаҭын неиҿеимкыр амуа иҟазма!» – иҳәеит ихала.
Ҽнак сабду, санду Ҳараз дылниҵеит цҳаражәҳәаҩыс:
— Нан, Ҳараз, ацҳаражәҳәаҩ дхәым-дшьым! – лҳәеит санду. – Уаб идыруеит аҭаҭын ушахо. Убри аҵыхәала: «Иахьарнахыс Ҳарз аҭаҭын ахара даҟәыҵуазар, аҽыкәаша изаасхәоит ҳәа узааицҳаит! – лҳәеит санду.
Саб адунеи азна дгәырӷьан, аҽы сзааихәозар, иахьарнахыс ишысҿыҵасымкуа иҳәан, дынҭагыланы дқәит.
Сабду иҿы ԥимҽит. Нхыҵынтәи аҽыкәашаҵәҟьа аахәаны изааигеит. Сабгьы инаҿаршәны аҭаҭын ахара даҟәыҵит. Усҟан сара иҵегь схәыҷын. Аҽы иааигазгьы қәыԥшӡан. Убри аҟара иԥшӡан, алаԥш цәгьа илаԥш ацәиӡарын. Аҽеиқәа сыҩ-сыҩ зырҳәоз акәын. Ахахәда ҭыхны агәчамақәа ӡыры-шәыруа акәын ишыҟаз. Аӡы ацәыкәбарҵәҟьа ақәгыломызт. Акәтаӷь агәы еиԥш иӡса-ӡсо игылан. Аԥхьатәи ашьапқәа хьышьашын. Аҵыхәа еилацәқәырԥо, аихада ианыслон. Агәышԥы ҭыхны, алакә рашь асахьа ылнакаауан.
Саб рыцҳа иахьа ҩынтә, шьыжьи, хәылбыҽхеи, ҳаҵаҟа аӡиас аҟны илбааганы аӡыжь иаларгыланы сапын
шәахла икәабон. Ҳараз иҽы Хьаԥшь ахьӡиҵеит. Иаргьы иаарласӡаны ишьцылеит. Харантә дабаргьы ақәыр-қәырра иалагон. «Хьаԥшь, Хьаԥшь!» аниҳәалак, иааидыххыланы ахы наиднашьылон.
Рацәак мырҵыкәа Аныха амҵа аҽырыҩраҿы аԥхьахәгьы агеит. Убысҟантәи саб игәырӷьара ԥсраҽнынӡагьы исхашҭӡом. Изхара Хьаԥшь абаха имаӡакәа амҟәыл каҳаит. Аа, уажәы иԥсраҽны ихи-иԥси реиԥш бзиа иибоз иҽы ашәы ақәыршәуп. Сара, иҷкәын аиҳабы, аҽы аҿы ианкны сгылоуп. Иӡхьоу-иԥсхьоу сгәалашәарақәа рыцәқәырԥақәа шысҿаҵәоз: «Уаб хазына шәааӡаха иоур иҟалооз, нан!» — лҳәан, схы днагәӡит аџьабацәа ирыдышшылоз ԥҳәыск. Убысҟан сыккаӡа саалҵит сызлаз аԥхыӡ ссир.
Шьыбжьаара егьагмызт ҳаԥхьа адәыхәхәаҿы акьиан андыргылаз. Ҳараз иқәлацәа афронт аҟынтәи ихәны ихынҳәқәаз, иара иаҵкыс еиҳабацәаз акьиан аихсразы рҽырхианы иҟан. Сара уаанӡагьы избахьан акьиан иахьеихсуаз. Аҳәыҳәхеи акьиани реихсра ахьым-ҩаԥыргоз аԥсрақәеи аԥсхәрақәеи рҿы акәын.
Акьиан ахькыдырҵоз аҵла заа иалхны ирыман. Ацәҟьареи ахысцәеи рыбжьара жәа-ҽырҩымҭак бжьан. Аџьҵла икыдын асаан шкәакәа. Асаан шкәакәа акәтаӷь ҟаԥшь арахәыц-хац ианҵаны икнырҳауан, ачанах шкәакәа агәҭаҵәҟьа, еихшәа-еиӡшәа акәтаӷь ҟаԥшь адубалон. Ахысцәа харантәи, игәҩарамкәа, имҩашьахуа акәтаӷь ҟаԥшь ачанах шкәакәа иадырбалон. Убри азыҳәан акәын ачанах шкәакәа раԥхьа икыдҵаны акәтаӷь ҟаԥшь задкнарҳалоз.
— Уаб ихьӡала, уаб иҩызцәа акьиан иахьеихсуа уахәамԥшыр гәнаҳароуп. Уаала дад, шәымҭақәак унарыхәаԥшып. Уаб ихшаз иреиҳабу уоуп. Уаб ихьӡала имҩаԥырго акьиан аихсра, ахааназы угәалашәараҿы иаанхап. Уабгьы игәы ҭынчхап, иԥсы ухьыԥшрым! – иҳәеит Шьагә. Нас искыз аӷәра Қәаса инаииркын, симаны
дцеит акьиан иахьеихсуаз.
Акьиан аихсцәа рҽырхианы игылан. Урҭ жәа-ҽырҩымҭак ацәҟьара иацәыхаран. Ахысҩы знык хысрала акәтаӷь ҟаԥшь асаан шкәакәа инадбаланы иԥиҽыр акәын. Иахьеиԥш исгәалашәоит, афронт аҟынтәи зшьапы хәны ихынҳәыз арԥыск, ахызаҵә зҭаз иабду иаԥсуа шәақь инапы инықәырсны дхысит. Акәтаӷьгьы ачанахгьы ԥыххааса аџьҵла инамҵаиԥсеит.
— Ҳаи, шәанаџьалбеит, Ҳараз иԥсаҭа ахьы ахьыршо инеиит! Џьанаҭ, амаалықь итәарҭа тәарҭа-гыларҭас иоуит, зышьҭахьҟа ихьамԥшыша! – иҳәеит, ибжьы наиаԥцаны аџьар ирылагылаз Ашәы Маџьгәыр. Уигьы иахьеиԥш исгәалашәоит. «Зыхьӡала акьиан кыдырҵо ауаҩы, раԥхьа ихысыз ихымҭа камшәакәа ацәҟьара, акәтаӷь ҟаԥшь изаԥыхьаршәар, аԥсы анарцә џьанаҭ гыларҭас тәарҭас иоуеит, иԥсаҭа бзиахоит!» — рҳәоит. Аа, уажәы Ҳараз ихьӡала, иҵәуара амш аҽны акьиан икыдырҵаз арԥыск знык хысрала акәтаӷь ҟаԥшь ԥиҽит. Уи ииасхьоу асахьақәа, аҳәамҭақәа иахьатәи амыш саназхәыцуа, аԥсы имыхәоз, абза игәыҟажага акәгәышьан. «Агәырҩацәгьа змоу ауаҩы иԥсапара ахац иаԥишьуеит!» – рҳәоит. Сабду рыцҳагьы убырҭқәа зегьы игәы еиқәырҳәалон. Зынӡа иҿымцәаацыз игәыӷра ашәахәац имаҭацәа рахь дхьанарԥшуан. Убри агәыӷра макьанагьы дкамыжькәа ишьапы дықәнаргылон.
Шьыбжь агәыҳәҵәа инықәгылаанӡа акьиан еихсуан. Ашьыбжьышьҭахь иара убри адәы аҿыҵәҟьа аҳәыҳәхақәа кнарҳаит. Уи шыҟарҵазгьы абас исгәалашәоит. Уаҭәашәпара зшәагаа-зшәагааз ҩ-хьатәы шьаҟак адырсит. Убырҭ ахьатә шьаҟақәа аки-аки рыбжьара жәа-ҽышьахәарк рыбжьан. Аҩшьаҟак ирыбжьдан, нацәкьыск инадҩыло ишәпаз абҩатә даҷ. Ҩба-ҩба ҽышьахәар рыбжьаҵаны, убри абҩатә даҷ аҿы икнаҳан, ахьача сырма иалхыз, ахҭырԥа ачыхә еиԥшыз, ԥшь-ҳәыҳәхак. Аҳәыҳәхақәа ахькнаҳаз инаркны шә-ҽышьахәарк
еиҵамкәа инабжьаны аҽцәа гылан. Аҳәыҳәхақәа ахькнаҳази, аҽцәа ахьгылази рыбжьара, еихшәа-еиӡшәа агәҭаҵәҟьа нылкааны аӡахәаш абӷьы шьҭан. Аӡахәаш абӷьы агәҭаҵәҟьа хә-мааҭк ицоз ахьы ыларшәын.
Ԥшьҩык аҳәыҳәха аихсцәа рыкәтыц кьарахәқәа хыршаны иԥшын. Абраҟа арӷьарахьтәи аган аҿы дгылан, аӡәаӡәала аҽцәа дәықәызҵоз, ацаха ҟаԥшь ашыц лаба иахаҵаны изкыз зегьы рхы. Аҽцәа аԥшьҩыкгьы рҽырхианы ианаагыла, ацаха ҟаԥшь зкыз инапы иҟьеит. Раԥхьа ахысра здыз днарылҟьан, дышнеиуаз аӡахәаш абӷьы днахаххит. Уиакәхеит. Ахьшь еиԥш икәадырырҭа иҽынахыршәаны длышьҭасын, аӡахәаш абӷьы мырҵысӡакәа, хәба ицоз ахь ԥара нылиԥаан, дышиашаз раԥхьатәи аҳәыҳәха днаҵаххын, знык хысрала аҳәыҳәха ахац нҿыршәаны ҵаҟа икашәаанӡа, аҳауа ишалаз дамҵасны икны, дыҭҟьаны дцеит. Аԥхьахәгьы убри арԥыс иаҿа ианырҵеит Ҳараз иԥсыжра аҽны.
Акьиани аҳәыҳәхеи ирызкыз ацәгьара ақьабз иатәыз аицлабрақәа анымҩаԥырга, ҳхынҳәны ҳанааи, Еқәыԥи Шьагәи сабду Ҭемраз дахьгылаз иааидгылан:
— Дад, Ҭемраз, уара иумбац иузымдыруа акы уаҳҳәоит ҳәа акәӡам уажәы аиҭагәырҩа узаҳарго. Аханатә аахыс излаԥу ала, азарҳәацәа ашҭа ианҭало, азар зхырҳәаауа здунеи зыԥсахыз иҽы, иара аԥсы изааигәоу игәыцхәык днақәыртәаны азарҳәацәа раԥхьа днагылоит. Насоуп, аԥсҭгага азар ҳәо аҽцәа ашҭа ианҭало. Убри аҟынтә угәы иацәымӷымзар, анарцә ҳәагьы акы ыҟазар акәхап. Иара Ҳараз инышәнап сакәхшоуп, акрыҟазар, иԥсы ҭынчхап, Ҳараз иҽы Хьаԥшь, иара еиҳа бзиа иибоз ҳаҭыр зқәиҵоз иҽы зхимбаауаз арԥыск днақәыртәаны азарҳәацәа раԥхьа дҳаргылап! – иҳәеит Шьагә.
— Шьагә, ухаҵкы сцеит, ацәгьеи абзиеи, ақьабзи реиҿыхырҭақәа уара уажәы иумбеит. Ибзиоуп, уара ишуҭаху, Шьагә! – иҳәеит сабду. Убригьы иахьеиԥш исгәалашәоит. Хьаԥшь аџьабараҿы иахьгылаз, Шьагә
днеин иаарылигеит. Нас, Ҳараз имаҟахы иадҳәаланы имаз иабхәында аиҵбы днақәдыртәан, ихианы игылаз азарҳәацәа раԥхьа днадыргылеит. «Аҽгьы ауаҩы ишьа алоуп!» – рҳәоит. Хьаԥшь аҽырыҩрақәеи аҭарчеи ныҟәгарақәеи раан, заҵа ахы ланамырҟәрыз, аҽырҳеиԥш агәышԥы ҭыхны, аӷәра иаҵасуа, санбаҵҟьари ҳәа иӡыӡымкуа, ашьапы анышә аҩуан. Аха уажәы ахы ҩышьҭымхӡакәа ҵаҟа иԥшуан. Хымԥада, Хьаԥшь уаҩымуан. Ҩныҵҟала дыгәхьаанагон аханатә аахыс, ақәыԥшра инаркны изышьцылахьаз Ҳараз.
Жәохәҩык аҽцәа азар иаацәырыргаз, ала амгәа аԥа ҭнашьаауа, аԥсы дырҿыхо, абза гәырҩа неиқәҳәало ахәы ԥшӡа инықәҩит. Аԥси абзеи рыбжьара адамра зыбжьалахьаз, згәырҩа мыжда хьшәашәахьаз алыԥсаа дызмаз агәакьацәа иҿыцҳҳараӡа ргәырҩақәа ԥытлеит. Мшаҽнеиԥш ҩаԥхьа ргәырҩаша нхышхыҵәеит. Абжьшьхак рыҵаҟа асыԥса зҵаԥҵәаз, ахра ҵҩада иагахьаз, зыбаҩ-зышаҩ гәрыӡ-шашәаӡ аҵалашә иҭаӡхьаз, зыбаҩи зыԥси рызҭымгаз ашәарыцаҩ иԥсы ахра ҩашра иаҿнагарын, иӷызы-ӷызуаз, зны ихалоз, зны илбаауаз, ицәаҭарӡыӡагаз, игәеиқәҳәалагаз, азар ашәа. Азарҳәацәа мыццакӡакәа ашҭа иакәшон. Сара сымԥсуа смажәуа алаҳәажә еиԥш хышә шықәса аҩысҭаа хәымҵы-хәымз иԥсы схаларгьы, сыхраҭ ашә-гәашә снылагылаанӡа исхашҭӡом, азарҳәацәа ҩынтә ашҭа иакәшаны аншьан ианаавала, уаҩышәарак Ҳараз ипатреҭ ҭыхны иахьгылаз Хьаԥшь анаавала, иаагылан, апатреҭ инахәаԥшын, ҩынтә аеҵәа кыднаршәартә иаакьыркьырит. Ари збаз Шьагә дҟәышымзи егьоумҳәан, ашьшьыҳәа аџьабацәа даарылҵын, ихырқәақәо апатреҭ иадгылаз Хьаԥшь аҿы иааникын:
— Арахь уаала, рыцҳа арахь. Ҳараз дыҟаӡагәышьам. Ус лахьынҵас ишәымазар акәхарын иаргьы-уаргьы! — иҳәан, иманы аџьабацәа рхаҿы инаганы аҭыԥ аҿы еиҭанаиргылеит.
Хынтә азарҳәацәа азар ашәа ҳәо ашҭа иаакәшан, зегьы
нҽыжәҵын, рыҽқәа ҿаҳәаны, аншьан аԥхьа игылаз аҵәуарҭа астол инадгылеит. Зегьы неибарԥшны, инышьамхнышлан рҩыза, рашьа рхы-ргәы далхны дырҵәуеит. Нас, ҩаԥхьа инеин, аџьабацәа гәакьацәа инарылагылеит.
«Ауоу» рҳәон аҳәсақәа рҽеиҩҿаны. Ушьҭа шьыб-жьышьҭахьын, амрагьы нҭагьалахьан. Агәакьацәа ықәланы иҵәуон. Ҳараз иншьан инақәрыԥсон аҵыхә-тәантәи алаӷырӡқәа. Сашьцәа ахҩыкгьы рыхқәа ашәы рыкәыршаны, ҳаб иншьан иахагыланы, ҿи-лаӷырӡи еиқәырхуамызт. Сан лкасы еиқәаҵәа лыџьымшьқәа инарылакны лҽылаҳәаны деихаӡаԥштәалаха, деиқәба-еиқәԥсы саб иншьан ахаҿы дгылан. Дгылан сан дыԥсымкәа-дыбзамкәа, аарла ҩажәижәаба шықәса зхыҵуаз. Уи илхәыцуаз лара заҵәык лакәын издыруаз. Лара заҵәык лакәын дызҵаз аидара шаҳаҭс иамаз.
Аԥсы данықәыргашаз аамҭазы, акәыба ацымхәрас, саб иншьан еиԥхьышьшьаа акаруаҭ ишаныз, ҳахьатә кәасқьа аԥхьа ашҭаҿы инадыргылеит. Ажәлар аншьан иакәшаны иаагылеит. Ҳараз аҳалал ирҭон. Шьагә аншьан днахагылан, илабашьа амҳасҭа аанкыланы абарҭ ажәақәа рҿааирхеит:
— Ацәгьара аҵыхәала еиднагалаз ажәлар, шәхаҵкы сцеит. Иахьатәи амыш ҳара зегьы ҳзыҳәан мшы еиқәаҵәоуп. Ҭемраз Мқанба иҷкәын заҵәы иҵыхәтәы мҩа дықәаҳҵоит. Ааи, Ҳараз Мқанба икәыба ҳаԥхьа игылоушәа, шәымҭақәак рышьҭахь акәыба хынтә иаб иашҭа инықәырсны, изқәаҭыԥ ашҟа ҳдәықәлоит ҳәоуп иахьатәи агәлымҵәах ҳашихәаԥшуа. Аха цәала-жьыла Ҳараз ибаҩ ҳара иаҳмаӡагәышьеит. Ҽышьапхыц ахьакуа дыҟазҭгьы, иашьцәа ибаҩ ҭадырхомызт, аха хырхарҭак имамкәа атәым жәҩан даҵаӡгәышьеит.
Ҳараз Мқанба иуаажәлар ҳзыҳәан ӡра-ԥсра зқәым, хашҭра зқәым баҟаны даанхеит. Аԥсуа жәлар радгьыл аханатә аахысгьы гәаҟ-ҵәаҟра згым, ҩажәижәибжь шықәса рзыҳәан аԥсуа жәлар асаашьа анырзыҟала,
Ҳараз Мқанба иуаажәлар рхахәс аамҭа аӡыблара иҽеиҭеит, лҵышьа, цәынхашьа шамамыз шидыруазгьы. Уи ибжа аԥсырҭа абахҭаҿы иааныжьны, аарла ибаҩ иҩныҟа иааигеит. Аха ижәлар имҭиит. Абри амацарагьы абанӡанаӡо, абри аҩыза ацқьара, абри аҩыза афырхаҵара аԥсуа хаҵа иламыс атәы еиҭаҳәашьа-еиҭаԥсашьа амаӡам. Ҳараз лахьынҵала иуаажәлари иԥсадгьыли рзыҳәан анцәа дишаны дыҟан, аргамаду ихгьы-иԥсгьы рықәиҵеит. Ҳқыҭа ацә тәыҩа еиԥш иалагылоу аԥеамбар Ҭемраз Мқанба иламыси иуаҩреи, иразреи иҷкәын заҵәгьы иара имҩа дықәымлар, иара иҟазшьа ылимкаар ҟаломызт. Ҭемраз сукәхшеит, иахьа уашҭа ԥшӡа еихых-еиҵых аҿы еизаз, уџьабара иалагылоу зегьы, лада дыҟа, ҩада дыҟа, уара угәырҩа згәырҩоу, угәаҟра згәаҟроу роуп. Уара умцахара мыцәаӡеит. Зыҽны умцахә шынеиҿоукыз еиԥш, иахьа уажә-раанӡагьы аххаҳәа илашоит. Уԥсы иахылҵыз уҷкәын заҵәы дугәыҵшәазаргьы, уҵәҩан шьапы ыҵхӡам, Ҭемраз, дад. Ҳҿы иҭамӡара уаргьы-ҳаргьы анцәа иҳаумырҳәан. Ашаеҵәақәа реиԥш иҩыҵхахаз Ҳараз иԥшьҩы ԥацәа, аҟарма ԥшқа еиԥш рызҳара иаҿуп. Анцәа злыԥха ҳаура уӡӷаби уҷкәыни ухибаазаргьы, ԥшьҩык ахацәарԥар лахьынҵас, шьаҭамырӡгас, жәла еизырҳагас ужәҩахыр инаҵагылап.
Ҳараз, дад, аибашьра агәаҿы фырхаҵала уҭахеит. Уара унарцәгьы-уаарцәгьы цәашьы иаҵәақәоуп илашо. Акырынтә шьала иркәабахьоу уԥсадгьыл ухала-уԥсала ухы ақәлоутәит. Дад, аԥсыцқьа нызкыло ӡы-мшын ыҟаӡам, шьха еибаркырагьы ыҟаӡам. Уара уԥсыцқьа ахьыҟазаалак дгьыли-жәҩани ирхысны иаауеит уани уаҳәшьа заҵәы Хьмури рнышәнап аҿы. Дад Ҳараз, ари ухәыҷра ахьухугаз ахәы ԥшӡа, анцәа ҳазшаз, адунеи агәҭа, ацқьа ҭыԥ ҳәа ихазы иалихыз ҭыԥуп. Уԥсаҭа ахьы ахьыршо инеиааит. Есиныҵхахо ашаеҵәа уԥсы ацгылааит. Уԥсы ахәага аԥшалас иацзааит, ашьыжьтәи ашәҭыци аӡаӡаши ирыцзааит. Ушьҭахьҟа ухьамԥшааит, уԥшьҩԥацәа
рыԥсынҵры анарха шьардахааит. Уахьы-ҟазаалак, анцәа уимаалықьуп, узқәаҭыԥ узышьалҭа гәабанхааит! – иҳәан, Шьагә илабжышқәа ихәлаҵәо аншьан днахыҵит.
Еилагылаз ажәлар неилыҵ-ааилыҵқәеит. Ушьҭа амрагьы ҵлакашәара инеихьан. Ажәлар макьана еилшәара рымаӡамызт. Иԥшын, еиҭаҳәашьа змамыз, Ҳараз иахь ирымаз агәбылреи игәалашәареи рдоуҳа иашьҭуамызт. Абри аамҭазы аԥсы даргылартә, абза изымчҳартә Хьаԥшь ҩаԥхьа акьыркьырбжьы аагеит. Ажәлар гачамкны иназыԥшит. Аҽы зкыз ахы имнахырц аӷәра иахон, иахон…
— Иоушьҭ, баба иуошьҭ, агәы арҭынчааит! – иҳәан, Еқәыԥ днеин, аӷәра аасымихын, акәадыр амаха ианахаиршәит. Хьаԥшь шиашаз, аншьан илагылаз Ҳараз ипатреҭ инадгылан, ахы ихьнашьуа иалагеит. Хәыҷи-дуи еилагылаз, раԥхьаӡа Ҳараз иашҭа ашәаџьҳәацәа анҭалаз еиԥшҵәҟьа ажәлар неилақьыз-қьызит. Еих-былхыџьхьаз, иԥсҭгагаз, игәырԥшаагаз амыткәма ӷызы-ӷызуа ҩаԥхьа аҿаанахеит. Акыраамҭа ҭынхеи-ҭынҵи Ҳараз иҽгьы иаргьы неидкыланы ирҵәуон. Ҳамҭак ашьҭахь Еқәыԥ днеин, Хьаԥшь аҿы ианкны аншьан иаԥырызгоит ҳәа далагеит, аха аҽы ахьгылазгьы имҵысит.
Сара сцәа сыҭрыхьҭшьаауа, сылаӷырӡ сакәабаны сахьгылаз иаасзымычҳазт, ашьшьыҳәа снеин, Хьаԥшь алахь аҷашьара аасшьышьын, схы ацламҳәа ина-дысҵеит. Хьаԥшь шьхныԥсыланы иахьгылаз иҵыс-ӡомызт. Аҿы еилгомызт акәымзар, ҩныҵҟала алабжыш агәаҵа иҭаԥсон. Даҽазнык алахь аасшьышьын, аҿы иананыск, ашьшьыҳәа исышьҭаланы аҿаанахеит.
— Уаб ицәа ухнакаауеит, Адгәыр, уарамыжда! Иубома уара удагьы даҽаӡәы ишихымхәыцыз, ахәаша! – лмыткәма иналалҵеит аџьар ирылагылаз ԥҳәыск.
Ҳараз иани иаҳәшьеи рывараҿы ахаҳә шкәакәа адырсхьан. Хымԥада абра Ҳараз дамадоуп уҳәарын, убас анышәынҭра агәы ылырххьан. Амра анынхықәгыла, иааилымшәаӡакәа ажәлар ашҭа иқәгылаз зегьы нҭыҵны, Ҳараз иани иаҳәшьеи рны-шәынҭрақәа рахь рҿынархеит.
Аԥсы игәы инықәырҵашашәа ирхианы ирымаз ашәҭ ԥарақәа кны амҩа инықәлеит. Зегь раԥхьа саб иҽы аҿы ианкны снеиуан. Сара сышьҭахь саб ипатреҭ дуны иҭыхны ирыманы иааиуан. Ажәлар шиашаз ҳны-шәынҭрақәа рҿы ихалеит. Хьаԥшь аӷәра ақәыршәны игылан. Ҳараз ипатреҭ наганы иани иаҳәшьеи рыбжьара инадыргылеит. «Уда дызмам дуқәгәыӷыртә уҟоуп, Адгәыр!» — мшаҽнеиԥш саб ицәаҳәақәа рыбжьы сгәы инықәҩит. Аԥсымра ԥхон иҭааӡа.
Сара сан леиҳагьы сабду дрыцҳасшьон. Сан сабду ианимаҳауаз, саб иншьан днахагыланы иныҵакӡаны амыткәма лҳәон. Сара убысҟан ауп ианыздырыз сан саб хьыӡшьарас иалҳәоз. Иаргьы сан Нана ҳәа леиҳәон, ларгьы убас. Уи акәын дара хьыӡшьарас ирымаз. Аха уи амаӡа дара заҵәык рыда аӡәгьы издырӡомызт. Сабду иҿы сан усгьы дцәажәаӡомызт. Ҳара ианҳаҳауаз «Еи», «Бара» ҳәа акәын ишхьеибарԥшуаз. Ҳаргьы, сангьы сабгьы «Еи» ауп хьӡыс ирымоу , рыхьӡқәаҵәҟьа рҳәар ҟалаӡом ҳәа ҳаҟан. Аха аибашьра аныҟала абри ахьӡшьара амаӡа цәырымҵыр амуит. Аибашьра ду ҟалеит. Саб ишәҟәқәа рҭак лҩырц лҭахын сан, аха лара аҩышьа лыздырӡомызт. Ҳара аӡәы иаҳлырҩыр, лгәы иҭоу зегьы лызҳәомызт, дацәыԥхашьон, игәнаалам ҳәа илыԥхьаӡон. Ани илҳәоз ахьӡшьара алагьы дызиԥ-хьомызт, ҳара иҳаҵалкуан. Аха уаҳа даҽа мҩак анылзымԥшаа, сара астол снадыртәаланы стетради сручкеи насымҵалҵон.
«Сара исҳәалоит, уара иуҩлоит! Амала, иаасҳәо акы уцәыбжьамхааит!» — ҳәа сгәысҽанылҵон. «Ушԥаҟоу, Нана, угәы бзиоума?..» — абас сыҵаҳәара дналагон
сан. Аиҳарак сан лыхьӡ ала саб иахь асалам шәҟәқәа зыҩуаз сара сакәын. Сангьы дсышьцылахьан, ушьҭа дыс-цәыԥхашьаӡомызт. Ани рыбзиабара абызшәа алаҵәҟьа дызцәажәаӡомызт, аха урҭ дара гәыла еибадыруан. Аиеи, ишысҳәоз даҽакахьы саҿеит. Сан леиҳагьы дрыцҳасшьон сабду. Аҩны дандәылҵуаз, даныҩналоз, сишьклаԥшуан. Акы данаҿызгьы иааигәа сыҟазар сҭахын. Ари абжьарак сабду идсымбалацыз ҟазшьак идызбало салагеит. Зны-зынла ихы ихашҭны ихала ацәажәара далагон. Ус аныҟаиҵоз, ихала даныҟаз, акы данаҿыз, мамзаргьы аусура аҟынтәи аҩныҟа данаауаз акәын. Иеигәышә иҩыҵыршьны, ихы ларҟәны дцәа-жәон. Зны саб рыцҳа диацәажәон, даҽазны Хьмур длацәажәон. «Алуажә еиԥш адунеи сышԥақәшәырхеи шәара мцахә азҳақәа!» — игәы дынҭаӷызуан лаӷырӡыда.
«Акызаҵәык, анцәа, сызлауҳәо, ма ахраҭахь исцәу-мырӡын сыӡӷаби сыҷкәыни!» — анцәа диаматанеины, илахьи-иџьымшьи ааиӡатәуан. Ушьҭа уаҳа: «Еи-қәашьхҩы!» ҳәа ҿиҭӡомызт. Ус иқьышәқәа ҵыс-ҵысуа, ҩаԥхьа илахьи-иџьымшьи ааӡатәны днышьҭалон. Ашьыжьымҭан ашара днаҵагыланы дгылон. Убри инаркны иахьатәи амши аҵхи неилыҵаанӡа адәы даман, игәырҩеи иареи еицын. Ахәылбыҽха саб Ҳараз ихаҳә шкәакәа ахьарсыз «анышәынҭрахь» ҳәа дцон. Алашь-цара иааимнахаанӡа уа дыҟан. Нас, ани афонар ҳәа изышьҭаз, асаркьа лампа наркны Ҳараз ихаҳә шкәакәа инаваргыланы иҿааихон. «Иудыруазеи, Ҳараз, уԥсы абжьымшынк ирхыхәхәала изааӡаргьы, еиқәылашьца, уԥсы шаҟьо ақәаҵара иҵахар ҳәа сшәоит, дад!» — иҳәон, алашара аркны иҿанааихалак. Сабду аԥсцәа драцәажәо акыр данааскьалак, саб «инышәынҭраҿы» снеиуан. Ахаҳә шкәакәа иарсыз неиԥхьышьшьааны, ҳамҭак Хьмур лывараҿы игылаз аҟәардә снықәтәон. «Уда дызмам дуқәгәыӷыртә уҟоуп, Адгәыр!» — раԥхьатәи исалам шәҟәы ианыз саб ицәаҳәақәа рыԥсы ҭаланы рыбжьы саҳауазшәа
збон, схәыцрақәа схьыӡсо сахьтәаз. Нас, сҩагылан, Хьмур лхаҿы еиҭаҳаз ӡынгьы-ԥхынгьы ишәҭуаз ашәҭҵла махәык ааԥысҵәан, снапы инықәҵаны иназган, саб «инышәынҭра» ахаҿы иарсыз ахаҳә шкәакәа инықәсҵеит.
Схәыц-бӷьыцуа сахьтәаз: «Абыржәы иаалырҟьаны аӡы шыцәоу избазшәа, сҿаҳәатәы ҟалахыр!» — аргама сыбжьы насамхаҭгеит.
«Уҿаҳәатәы ҟалар, иуҳәарц иуҭахузеи, Адгәыр?» — ҳәа сывараҿы бжьык аагеит.
«Ари сызхатәоу ахаҳә акәымкәа, саб ины-шәынҭраҵәҟьа ахьыҟоу, уи ибаҩқәа ахьаҵҩахаз адгьыл аҵа акәзаргьы, мшын нырцә акәзаргьы, ԥшаласшәа аамҭацқәак рыла убра анцәа снаг ҳәа зегьы зымчу сиҳәон!» — сҳәеит сышгылазгьы сызгәамҭаӡакәа сҩагылан.
«Уи ԥсыхәа змам, нагӡашьа змам ҿаҳәатәуп, сыҷ-кәын!» — ҳәа бжьык аагеит.
«Избан, избан?» — сааӷьаҵәы-ӷьаҵәит.
«Избан умбои, уаб Ҳараз инышәынҭра џьаргьы иҟаӡам!» — абжьы еиҭааган, нас ӡшәахшәа инхәыҵаӡ ицеит.
«Избан, изыҟами саб инышәынҭра, дырблыма?» — сеиҭаҵааит, аха сыбжьы сара исзынхеит, уаҳагьы абжьы мгаӡеит.
«Ари сгәырҩа иахылҵыз цәалашәароуп!» — абас аасхәыцит, ус шакәхоз агәрагьы згеит.
Ианааилашәшәуаз аҩны сааит. Сабду амца дыҽ-ҳәатәан.
— Уабаҟаз, дад? – иҳәан, даасыхәаԥшит.
— Агәылара сыҟан, баба! – сҳәеит.
— Ацәгьа, дад, ацәгьа! Ма шәара анцәа шәихьчааит, срыцҳауп. Уаҳагьы гәыӷырҭахлаҳәа шсымам убоит, аԥшырҭа иқәтәоу! – иҳәан, ихы дааҩахан, ахәблы днаҵаԥшит. Нас ҩаԥхьа инапқәа неихәыдхаршәны ишьамхы инықәиҵан, амца дыҽҳәаԥшуа даатәеит.
Сан ажә хьаны иаалган, ахьыруа чуан ацәыцә зҭаҵаны
иҟаз ахраӡага нақәыргыланы, ашьшьыҳәа ахш араӡара дналагеит. «Уаргьы ушьҭа ушарылозар акәхап!» — лҳәеит сан, лыхш ааҟәнылшьан.
Убри ауха амца ҿазҳәаз сан лоуп. Уахагьы «Еи-қәашьхҩы!» ҳәа ҿымҭӡакәа заа дышьҭалеит сабду. Уажәааныла ҵыхәаԥҵәара змамыз ҳлакәҳәарақәа ҳарҟәаҵхьан. Акыраамҭа ҳқәықәма-шәықәмаха амца ҳаҽҳәатәан. Сан абжьааԥны еиԥш акҿыҩра дыкҿан. Знык арбаӷьқәа ҿырҭит. Убысҟан ауп ҳкәасқьахь шьҭалара ҳанцаз. Инасымҩатәшәа ажәҩан снаҵаԥшит. Аеҵәа џьарсахьа еихык-еиҵык ажәҩан шьыбжьхыҵырҭаҿы икнаҳан. Гәыӷра хәыҷык аеҵәа џьарсахьа инахшәаз ашәахәац хааӡа сгәаҵа инҭаԥхеит.
Есуаха ҳкәасқьа ашәи ҳԥенџьырқәа рӷәышәқәеи амыркӡакәа ҳашьҭалаӡомызт. Ҳкәасқьа аҩналарҭа ашә ду асақь ылаҳҵон. Иахьагьы мшаҽнеиԥш сыбла ихгылоуп уи амжәа агәаԥшь иалхыз асақь. Иззакәу иахьагьы исыздырам, уи ашә илаҳҵоз алаба, асақь лаба ҳәа ҳашьҭан. Егьырахь, ишысҳәахьоу еиԥш, ҳԥен-џьырқәа рӷәышәқәа, аиха иалхыз, зхаҿы аихаҵәқәа амаз рыла, адәахьала акылҵәара икылганы, аҩныҵҟала аихаҵәы ылаҳҵон.
— Иауркыма, нан, ашәи аԥенџьырқәеи? – дсазҵаауан сан.
— Ааи, сан, иасыркит! – сҳәон. Аха сан сыгәра мгакәа, лхала игәалҭон, нас акәын уи аганахьала лхы-лгәы рҭынчны лхи-лцәарҭеи анеилалкуаз.
Санышьҭалагьы акыраамҭа сызмыцәаӡеит. Схәыц-рақәеи сареи ҳшеикәшоз, иахьсыхҭашәахыз, исгәа-лазыршәахыз здыруада. «Акранышәфалак, уеизгьы-уеизгьы, шәнапқәа бзианы ишәыӡәӡәалароуп!» — днаҳабжьон сабду.
— Избан, баба, ҳнапқәа ҳмыӡәӡәар иҟалои? – анаҳҳәалак:
— Шәнапқәа мыӡәӡәакәа шәышьҭалар, уаха шәа-ныцәалак, агызмал шәнапсыргәыҵа дныҵаланы
акранышәфоз иҵахаз ахәашақәа ыҵыхны ифоит! – иҳәон.
Снапқәа акранысфа ишысыӡәӡәахьаз шыздыруазгьы, снапсыргәыҵақәа неихьысшьит. Хәаша цырак ыҵаршәӡамызт. Сыгәгьы аасырҭынчит. Нас, еиҭаа-сгәалашәеит саб шьыжьымҭанк сиҽхьынҵаны ашкол ахь сшигоз Шьагә дшаҳԥылаз. Сыбла иаахгылеит, усҟан зегь реиҳа иџьашьаны сызхәаԥшуаз, Шьагә ихаз иоупцәа хылԥа барбал ду. Уи метрак еиҵамыз иеигәышә ахәы апхаҳә ахьшьны иҩыҵыршьны дааиуан. Сара уи аигәышә ахәы цәгьала сеилаҳаит. «Абри аигәышә Абаа-иԥа Ҿаԥла ижьира иҵызгаз еигәышәуп ҳәа, арасатә хәы ахаҵаны сабду дызхыҽхәоз аигәышә аҵкысгьы еиӷьын.
Саби Шьагәи анааиԥыла, гәы зҵаз, хы зҵаз аԥсшәа карҵәаӡаны ианааибырҳәа:
— Уҽыжәҵ, дад дукәхшоуп, уаб акамбашьқәа ихьааит, ахарҵәы уҿасҵоит! – иҳәеит Шьагә гәыкала. Саргьы ахарҵәы аӡбахә аниҳәа, сҿаӡы ахәхәаҳәа аҿаанахеит, аха уажәы сшызҽыжәымҵуаз здыруан аҟынтә, жәа мҳәаӡакәа сҽааиқәыскит.
Сгәалашәарақәа еихала-еихыҵуа сышнеиуаз, Қача иҵаҟа снеиуаны, иаргьы иеигәышә иҩыҵракны, ихҭырԥа цәҩабжьа аԥшьқәа, акы иаԥхьа иҟаҵаны, егьи изқәа иқәыршәны дшааиуаз, снеихьыԥшит. Раԥхьашәа снеикәанарԥха-неикәанарԥхеит аԥсшәа иасҳәарыма, иасымҳәарыма ҳәа. Аха нцәахәк иҩызоу аҵлаҳәысҭа ашҭоԥ еиԥш сышшаӡа сышԥаивсри ҟасҵан:
— Хәлыбзиа, Қача! – сҳәан, схы наиқәкны ҿаасҭит. Дааҭгылан, абжьы ахьгаз цқьа еиликаанӡа:
— Илагаӡом, дад, илагаӡом, афцырҟьаха аҟәақҳәа иасааит. Иабыхәа еиҳа ианаҳҭахыз ишԥаҳақәнаки уара! – дшәи-ԥшьиуа иҿынеихеит.
Қача иҵаҟантәи ҳаҩны ашҭа сҭалаанӡа ацәа сагахьан.
…Адырҩаҽны ианааша сҩагылан, сҽааилаҳәаны,
сан дахьышьҭаз санааи, сан лиарҭа ҭацәын, дгылахьан. Ашьшьыҳәа сашьцәа хәыҷқәа мырҿыхаӡакәа азал аҿы санааи, сан ҿымҭӡакәан лнапқәа лгәыҵаԥсаны аншьан дахагылан. Аншьан ахаҿы игылаз астол гьыжь аҿы ацәацәашь абла ҭаауан. Ашьшьыҳәа сааин сан саалыдгылан, аҵәуара салагеит.
— Умҵәуан, нан, макьана иҟоу аилкааҵәҟьа аӡәгьы издырӡом. Зеиԥш ҟамлац адунеи аҿы акгьы ыҟаӡам. «Быԥшәма Ҳараз Мқанба амаца ззықәбыԥсаз, иԥсы ҭоуп, амала дахьыҟоу дгьыл хароуп, насгьы хатә бзазала дыҟагәышьам. Инапқәагьы ишьапқәагьы ҿаҳәоуп. Аха, зегь акоуп шәгәы шымҩаӡо, мшы ссирк аҽны иҩны ичамҩахә ҟалоит!» — салҳәеит ани уаа гәарҭак сара сҩызцәа агәаҟқәа зышә илагылоу Ҟазырхан. Шәара шәыла анцәа сумыргәаҟын, шьарда зымчу! – лҳәан, сан схы налгәыҵалыҳәҳәеит.
— Сан, нас саб иԥсы ҭоума, даауама? – сҳәеит сгәаҵа нҭгәырӷьаан.
— Шәымшәан, анцәа ииҳәахьоу ак ҟалап. Шәара ԥшьҩык ахшара зыԥсы иахылҵыз, ус днасыԥданы дишарымызт ҳазшаз. Шәынасыԥ даҵанакып. Абар-абар ҳәа слаԥықәшәагьы сафеит! – лҳәан, лхысга нацәала сан ллаԥықәшәагьы аалыбӷы-аалыбӷит. Абас сан есымша ҵааҩы-ԥшааҩык иаҳасабала, аԥшцәеи аҟәыдырԥацәеи дрышьҭан. Дара аԥшцәагьы ҿык инеицҭацәажәазшәа ирҳәоз акакәын. Сан иаалаҳауаз зегьы сара исалҳәон. Убригьы акыр ҳгәы еиқәнаҳәалон. Сабдугьы инашанақәа рыла ихала заҵәык ихы ир-гәыӷуан. «Амшын ихшәалаз аԥарԥалыкь мчымха даҩызагәышьоуп. Аԥсҭыр ахьнеибацо-иахьааибацо, хыцәхәыц ахымҩасқәа ахьеилысуа, анцәа дрыцҳаишьозар акәгәышьоуп, акәымзар!..» — игәы дынҭаӷызуан. Аха зегьы акакәын гәыӷрак ацәаара иԥсы наԥишьуан. Игәыӷра шыԥсра имԥсӡацызт.
«Будерш ақалақь, Балатон аӡҭачы ахықә аҿы изқәа
ҭыԥ алхуп, фырхаҵала зыԥсадгьыл зхы ақәызҵаз аполитрук Ҳараз Мқанба!» — ҳәа зныз ашәҟәы блы инапы ишакызгьы дгәыӷуан сабду. Есымша анцәа ихьӡ ала иҵаҵаны имаз аҟәбар дахныҳәон. Есымза ихәыҷы иду акы ашьа каиҭәон. Анцәа диҳәон иҷкәын заҵәы иԥсы еиқәирхарц азыҳәан. Абас сани сабдуи рымышқәа мҩасуан ишәеиқәара-ӡиқәараха.
Сан шьыбжьон абысҭа лун икнаҳан. Аха сабду дыҟаӡамызт аҟынтә даанӡа ҳәа дыԥшын. Сабду есабыржәааны шьыбжьон ҳәа аҩны даауан, аха уажәы дыҟамызт.
— Унаишьҭаҵааи, нан, Ҳаҳ! Ас ҟаиҵалаӡомызт, џьара залымдарак имыхьзааит. Мамзаргьы уаб ихаҳә шкәакәахь дцоу! – анылҳәа, саргьы саакәаны-занын иаасамхацәгьахан, саб ихаҳә шкәакәа ашҟа сцарц сындәылҵит. Ҳаазқәылаз ҳаб инышәынҭра: «Ҳараз ихаҳә шкәакәа» ҳәа ҳҳәо ҳалагеит. Ус-ус, зегьы ҳнашьцылан, сан лыда егьырҭ «Ҳараз ихаҳә шкәакәа ахьарсу» — рҳәон агәылацәагьы, ҳаешьарагьы. Сан заҵәык лакәын: «Ари ихаҳә шкәакәа ахьарсу» зҳәоз. Сабдугьы ари ҳазблыз «Ихаҳә шкәакәа» аҟынӡа снеиуеит ҳәа акәын ишиҳәоз. Абарҭ зегьы срызхәыцуа ақәаҵара сыҵаланы сышнеиуаз, санынаԥш сабду Ҭемраз Хьмури Ҳарази рнышәынҭрақәа рыбжьара аӷәы зықәсаны иҟаз атәарҭаҿы дшықәтәаз збеит. Нас иара ишҟа анеира сзымгәаӷьыкәа снахыкәшан, сыҽӡаны анышәынҭрақәа ирыхчынгаз, абард зқәылахьаз арҟәара аандахь сҿынасхеит. Арҟәара аанда сыҽнавар-шәаҟьаны, сабду дахьтәаз снеизааигәаӡахеит. Арҟәара аанда заҵәык акәын иҳабжьаз. Ашьшьыҳәа сыԥсы ӡаны асаҟәа икажьыз снықәтәеит. Сабду иӡӷаб заҵәы Хьмур длацәажәон:
«Ибыбаргәузеи, дад, Хьмур! Башьа заҵәы уахь дбызнеиит. Урыстәыла агәы иалыхәхәа абранӡа иԥсы заагәышьазар. Анаџьалбеит, рахәыц бжьгашьак аманы иҟазҭгьы, уара ҳазблыз, уани уаҳәшьеи рывараҿы
узқәаҭыԥ ылхны исымазар, акыр ухьит сҳәозма. Уаҳәшьа рыцҳа лывараҿы узқәаҭыԥ ҟалазҭгьы ԥсынгьы-бзангьы гәырҩа згымыз уан мыждагьы, уахь акрыҟазар лгәы лырҭынчрын.
Ҳаи, абааԥс, сарак зынӡак саарыцҳашәымшьаӡеитеи, уара! Ибзиоуп, аха абзагәырҩа ҳәа сара сыззын-шәыжьда, Ҳараз? Ушьҭа сара зегь рыла иблу, смаҭацәа злакым, лаӷырӡашак сызказҭәарыда? Издашшыларыда сыԥсҵәуацәа? Мышкызны абна арҟыра иналганы сымцахә ахьеиҿаскыз, иахьа уажәраанӡа шәара шәзыҳәан акәымзи изылашоз. Инеихасҳа-еиҵасҳаз зегьы егьызмаха иаанхарыма? Избан, уара, саагылазар рыцҳарак, гәнаҳак сыхәда иқәсымҵацызтеи, нас сзимбазеи зхьышьаргәыҵа сакәхшоу анцәа ду? Аӡә дсымихызаргьы егьи дысзынижьыр замузеи? Саҭа-шәымҵан абааԥс, сара анкьа ижәбахьоу сакәӡам, дад ушьҭа. Ахазаамҭа ӷәӷәала сыԥнашәахьеит. Ушьҭа исзынхаз акызаҵәык анцәа сызлаиҳәо, шәаргьы саргьы ахраҭахь ҳаԥсы еиқәшәара ауп. Аиеи, дад, уаҳа ишәасҳәагәышьарызеи, шәаансыжьуеит ушьҭа. Шәыԥсы ҭынчхааит!» — иҳәан, сабду дҩагылеит. Сара сахьтәаз зынӡа адгьыл сҽеиуастәит. Сабду анышәынҭра агәашә хәыҷы ныдҵаны иҿанынеиха ауп, саргьы ашьшьыҳәа санишьҭалаз.
Сабду ишьеи-ишьеи еиқәҵо, инапқәа ишьҭахь иҟаҵаны дахьнеиуаз ихала дцәажәон. Зны-зынла, уарла-шәарла дааҭгылон, нас дынкахәыц-аакахәыцны деиҭандәықәлон. Сара урҭ зегьы збон, аха ииҳәоз саҳаӡомызт. Ашьҭахь сабду уаҳа сицымныҟәакәа сҽааныскылеит. Сывараҿы иҵыҩрны икажьыз аҵәа гәаҩа ду ашьапы снықәтәеит. Амра каххаа иԥхон. Ԥҭацк ажәҩан ихыршәламызт. Аныцә реиԥш, нахьхьи еи-қәыцәашь сызлаԥшуаз аҵлара сахыԥшны, амшын агәы каз-казуа схыԥшылон. Уажәы цәгьагьы-бзиагьы саазызхәыцуаз зегьы саб дрылахәын. «Абни амшын сызхыԥшылоз ихыз аӷба ахы абахоушь? Иудыруазеи, саб дахьыршьыз аганахь ицозар?
Иудыруазеи, ицо-заргьы ҟалап. Ҳаи шьыри, снаганы абни аӷба сақәыртәазар, иудыруазеи срыцҳашьаны саб дахьыҟоу сыргаргьы. Убра ҳаннеилак, саб егьимыхьӡакәа иудыруазеи даасԥыларгьы. Дысԥылаҵәҟьаргьы си-дыррушь? Сизымдырыргьы ҟалап!» — абас схәыцрақәа сышрылаӡҩаз исызгәамҭаӡакәан сныҵԥраан, сым-ҵәыжәҩақәа неихыхуа, сыхиаало сԥырны сышнеиуаз, ани аӷба снахьӡахит. Хәыҷы-хәыҷла слаҟәуа-слаҟәуа, ашьшьыҳәа аӷба снақәтәахит. Аӷба ауаа рацәаҩны иҭоуп. Издыруа аӡәыр дыҟазаргьы сеидроу! Иудыруазеи, саб дыздыруа абриаҟара ауаа аӷба иҭоу аӡәыр дыҟазар? Рыбжаҩык аӷба иҭоу ауаа зегьы ар рымаҭәа ршәуп. Рабџьарқәа рыҟәнуп.
Убырҭ ар рымаҭәа зшәу ҳәа сызҿу аӡәы илаԥш ааихмырсыӷьӡакәа дсыхәаԥшуан. Нас ихы насықәикын:
— Уара Адгәыр уакәӡами? – иҳәеит.
— Ааи, Адгәыр соуп! – сҳәеит, аха схәы-сжьгьы ҩеилагылеит.
— Уара, Ҳараз Мқанба иԥа уоума? – иҳәеит еиҭа.
— Ааи, Ҳараз иԥа соуп! – сҳәеит сгәы ҭыҵны ицо.
— Хырҭәагак шәеицҭыхушәа ауп уабгьы уаргьы шәшеиԥшу! – иҳәеит ар рымаҭәа зшәыз ахаҵа.
— Саб уара дабоудыруеи? Саб дабаҟоу нас уажәы? – сҳәеит соуразоуроу саауалуашан.
— Уабгьы абри аӷба дҭоуп. Дҭахеит ҳәа ирҳәаз мцуп, дыбзиахәха дыҟоуп! – иҳәеит.
— Саб дысурбар ҟамлаӡои нас? Сара ара сшыҟоу изымдырӡои? – сҳәеит сааӷьаҵәы-ӷьаҵәын.
— Уажәыҵәҟьа сара даазгоит ара утәаз! – иҳәан, дцеит исацәажәоз. Убри аамҭазы:
— Уа, Адгәыр! – лҳәан, сан лҿыҭыбжьы слымҳа иааҭасит.
Сыҭрысны сааԥшит.
— Уа-а, снеиуеит, снеиуеит, — сҳәан, сылаб-жышқәагьы
нхаддылеит. Сызҭаз аӷбагьы ашьшьыҳәа амшын ихыланы инеиуазгьы аҵлақәа исыцәрылаӡхьан. Абри зегьы саб изхәыцра исызцәырнагаз шлаԥш-ҵашәарақәаз аныздыр, сахьтәаз сымгылаӡакәа сызхара сҵәуеит.
Аҩны санааи, аишәа абысҭа анҵаны игылан. Саб Ҳараз есымша дахьтәоз аишәа ахаҿы иҿахра ахәы ықәын. Абжьааԥны еиԥш сабду дназлаз зегьы аишәа ҳнахатәеит. Сан заҵәык лакәын есуажәааны зылаӷырӡ зыхәлаҵәо акҿаҩра икҿаз…
Сабду ҳамҭак саб иҿахра ахәы дахәаԥшуа дтәан. Нас ишыҟаиҵалацыз еиԥш: «Анцәа улыԥха ҳаҭ. Уара иаҳзаауго зегьы бзиоуп. Сыҷкәын заҵәы иԥсы ҭазар иҩны ичамҩахә анцәа иҟаҵа. Ҳараз изыҳәан исымоу сцәалашәара анцәа ду ирҵабырг, анцәа еицоумкын. Улакә ԥша хаа сзиҿарс, ухьы шәахәа сзихьырша, уара ауаҩытәыҩса дызшаз!» — иҳәан, илахьи-иџьымшьи ааӡатәны, есымша еиԥш иқьышәқәа ааҵыс-ҵысын, илаԥш саб иҿахра ахәы инаҟәихын, илаӷырӡ ихәлаҵәо ихәы инапы анынаирк, ҳара ҳаԥшьҩыкгьы акрыфара ҳналагеит.
Сан акранаҳфагьы, абжьааԥны ишыҟалҵалоз еиԥш, ҳаишәа ааҳамҵыхны, сабду инапы аниҳарӡәӡәалак, лара хазы џьара лҽынкыдкыланы акрылфон. Аха уажәы ҳаишәа наҳамҵылхын, ишышьҭылхра ишьҭылхит. Уаха сабша ухан аҟынтә сан анцәа илирбаз зегьы ҟаҵаны акәасқьахь инхалгалан, азал аҿы икҿаз саб иншьан ахаҿы игылаз астол гьыжь инықәлыргылеит. Ацәа-цәашь ацәаӡыӡ агәыҵыршо, астол иқәгылаз ачысқәа рыгәҭа ихха-ххо илашон.
Сабду идыруан уаха сан ҳараз иеишәа шлыргылоз аҟынтә, заа дхаланы азал аҿы аншьан днадтәалеит. Ҳара зегьы акәасқьахь ҳхалан азал аҿы ҳнатәеит. Сан дымтәаӡакәа аганахьшәа дгылан. Ацәацәашь ахәда ныхшәа-аахшәо илашон. Азал агәҭа аҭуан аҿы икнаҳаз, сабду, Ҭырқәтәылатәи ҭуџьарк имсхәааит ҳәа лассы-лассы зыӡбахә иҳәалоз, аҭуџьтә ршьиақәа зхьыҳәҳәыз ҳлампа ԥшӡа ду ҳзал агәҭаҵәҟьа нылкааны икнаҳан. Алампагьы
лашон. Заа амца зҭасҵахьаз, Аџьам Иаҳиа 1905 шықәсазы иҟаиҵаз ҳуаџьаҟ агәгәаҳәа амца еибакуан.
Еишәаргыларак аан мацара акәымкәа, есы-хәылбыҽха аҭаацәа рхы зхырыԥхьалоз афатә, сабгьы истол гьыжь иқәлыргылон сан. Ацәацәашьгьы уаха ишарку еиԥш иаркын. Уаха ҳаштәоу еиԥш саб «акрифаанӡа» азал аҿы ҳтәан. «Аԥсы иҿахра ахәы анықәырҵо иҭаацәа иншьан аҿы итәамзар, аԥсы зҭынчхом!» — рҳәоит. Убри аҟынтә уахагьы ҿымҭӡакәа ҳтәан акыраамҭа. Нас сабду дааҩагылан саб ипатреҭ аншьан иахьылагылаз днеин, ҳамҭак ҿымҭӡакәа иҷкәын дихәаԥшуан, нас аарла-аарла изышьҭымхуаз иеидара днаҵалан ашьшьыҳәа дындәылҵит.
Ҳанышьҭалагьы сара акыраамҭа сызмыцәаӡеит. Аху-хуҳәа акы рбозаргьы ирымбозаргьы, уаха аҵых агәы еиҩнашаанӡа ишуаз ҳлақәа рышьҭыбжь сшазыӡырҩуаз акәын исызгәамҭаӡакәа ацәа сшынҭанагалоз. Аха уаха урҭ алақәагьы смыхәеит. Аҵыхәтәан, сангәашаха исызгәамҭаӡакәа сынҭаҳәахаа сыцәеит.
Аамҭа ццакуан аӡырҩаш еиԥш. Иҳамбаӡакәа саб иԥсхәра амшгьы ааигәахо иалагеит. Аколхоз ианага аахыс амыӷи ажыци зыҿхысхьаз, нырцә еиҵаҵаны иҳамаз ақәаҵа сынтәа амыӷра иалкәкәааны аԥсхәра азыҳәан иҭаҭәаны иҳамаз аҩи, саб аибашьрахь амҩа данықәлоз ихьӡ ала сабду кәырбанс иқәиргылаз ацәи раамҷыдахаз уаҳа ҳазлеиқәшәаз маҷын. Уимоу амҿыҵәҟьагьы ааганы иҳамамызт. Зегь рыла ҳмаџьанан, аха саб иԥсхәы ааур акәын.
Иахьа мҽышоуп, Ҭарашьгьы аҩны дыҟазар акәхап. Сиҳәап, абни амҿ хәыҷы иԥҟаны исымоу аазгар сҭахуп ҳәа. Уи уаҩы џьабарҟьыл ҳарамк иоуп. Аха сара ацәгьара азын ауп изысҭаху, ауардынҵәҟьа сыш-ԥахибаари иҳәан,
амра ҩхашылон еиԥш сабду Ҭарашь иахь дцеит.
Ҭарашь «ала анынҵәа абга шәара иргеит» ҳәа, иара иакәын бригадирс иҳамаз. Аха даара зхада хы зҭахымыз, иара иҳәашьала акомхоз зхы ԥыҵәҵәаны иақәызҵоз аӡә иакәын. Дуаз-дҭынхаз ашара инаҵагыланы чаиҿыхра Қьарақьанҟа имцаз, мамзаргьы мандарина баҳара ахәахьы ихамлаз, дниахны аӡы днеиҭон. Иҿы иааҭашәаз ажәа ҭынхала дуацәажәон. Илшозар, аҭакрахьы ухы ирхаргьы ҟалон.
«Акомхоз ҳәа акыҟоуп, ишәхашҭма, уара, зхы зхашҭыша! Ишшара ишахьеит, уажәыгьы шәказза шәыцәоума, уара, цәаблаҟы илкыша. Аҳәынаԥ ахәы анаҵәахуа аамҭазы, шәышԥакәаҷалаки шәара амучацәа!» ҳәа ахәы дықәгыланы ашәи-ԥшьира дналагон. Ауаагьы: «Ҭыԥ шԥаҳаумҭо, нхамҩа анцәа иуимҭааит, уара, амышьҭацәгьа ҟаԥшьы-хәырцызшәа иҟоу!» ҳәа згәы кыдгылаӡахьаз шьоукгьы дынкнырҵон аԥсцәа дрымго.
Сабду абарҭ зегьы шидыруазгьы, уаҳа даҽа мҩак имамызт аҟынтә дцеит Ҭарашь ишҟа, мышкы ауаара ауардын азы диҳәарц. Сабду Ҭарашьрааҿы даннеи, Ҭарашь аҩны дыҟан. Ашҭа аҵыхәахь алашбыжьқәа анга, Ҭарашь даадәылҵит. Сабду ашҭа агәҭа еиҩи-шахьан, Ҭарашь цәымӷ-цәыбза днаиԥылан, гәыԥсшәак наиаҳәаны аҩныҟа днеигеит.
— Иҟоузеи, Ҭемраз, уаҳзаазгазеи, цәгьароума бзиароума? – дааҵаа-ԥшааит Ҭарашь уалбага ҳәа.
— Аиеи, дад, Ҭарашь, цәгьарагәышьоуп сымҩа-хызгаз! – иҳәеит сабду игәырҩа игәы инҭашьны.
— Усҟангьы, Ҭемраз? – диизҿлымҳахан, деиҭана-иазҵааит.
— Ари ахәаша иԥсхәы ааины иаасыдгылеит. Уара утәымуаҩым, Ҭарашь, дала-шьала исзааигәаӡоу аӡә уоуп, уара иуҵаскуа исымагәышьоузеи. Иахьа аӡәы агәырҩа даурго, акы уиҳәо иҟоума, ахазаамҭа ззырҳәаҵәҟьо ҳҭагылоуп. Уаргьы уахьынӡа еилахоу збоит. Шәҳаи-шәҷышьи неиԥшьуа шәааигәышьоит. Акомхоз аус нҵәара ақәхума! Аха саргьы сыԥсы кылахеит, усыргәамҵырц сҭахымызт, аха… Сыззааиуа, мышкы уара иаҳа иануманшәалоу, акомхоз уардын сурхәарц сҭахын. Мҿы хьышьаҵәык сызкыдгылаӡам. Еидарала сҳәар ҭаҳмадак сеиха-еигәо сымч ақәхом, ахәыҷқәа макьана ихәыҷқәахеит! – иҳәан, Ҭемраз гәакьак дышиацәажәара Ҭарашь диацәажәеит.
— Уара, шьоукы шәышьҭахь аӡы анҭаҵәалак ауп, аӡы шшәыҵалаз аныжәдыруа. Абжьарак, Ҭемраз, сызго-сга ҳәа шәҿи-шәнапи еиқәԥсаны шәтәоуп. Анцәа сыркьаҭ ҳәа, абри-абри ами ҳәа иниасуаны акы ҟашәҵарц шәҭахӡам. «Аԥҳәыс аашьа лԥа тәа-напроу!» ҳәа зегьы ахала иҟало џьышәшьоит. Акомхоз, Ҭемраз, комхозуп. Акомхоз уалазар, акомхоз аҿы аус ууазароуп. Шьоукы рԥынҵа ашьа кылсуа аӷьара ихгылоуп. Шәара шьоукы шәзыҳәан кашырроуп, акәтаӷь ԥымҽӡакәан ишәывагьыжьны ибылгьоит. Аколнхараҿы аусу-разыҳәан имараҳәуаз лоуп Хьымса, иахьа Сибра агәы иадырхаз. Аԥсра дақәшәеит, абзара дақәшәеит ҳҳәан, иахьынӡаҳалшоз шәхааҩеит, шәбаҩра хаҳамтит. Аха ушьҭак саргьы иаасылыжжит. Ажәларгьы еицгәарҭеит. Угәы иалсыргьы, ауардын сызуҭаӡом. Избан, иуасҳәеит. Акы, иахьа еиҳа аԥсеилахара анҳамаз иҳақәукит. Иҩбахаз, акомхоз аҿы змахәҿа еилҳәаны, уахгьы-ҽынгьы иқәгыланы аус зуа ауаа ауардын уара уеиԥш изҭаху, иаргәаҟуа ирымҭаӡакәа уара иусҭар, дара егь-рымҳәаргьы сара сыламыс исзаҵанаркуам! – иҳәан, Ҭарашь ала егьзымфаз ахаҿы шьала ирҭәит. Ҭемраз ахәагьы-аҿашагьы иеиҳәеит.
— Сара соума, дад, Ҭарашь, аус ууӡом ҳәа абриаҟара узыхдоуааз? – иҳәан, иаархааӡаны днаиазҵааит Ҭемраз.
— Уара уакә, егьырҭ ракә!.. – рацәак ацымҳәакәа уа иҽааникылеит Ҭарашь.
— Сара исылшо ахәыҷала уахгьы-ҽынгьы аусура
саҿуп. Усуроуп сара саагылазаргьы ԥсҭазаарас исымоу. Егьырҭ ҳәа узҿу, еиҭамҳәацәақәак, маҟаҿамҳәақәак аҩны икаԥсагәышьоуп, зыбзада зыхәлам. Урҭ уахьреиканыз анцәа иуаҭәеишьарым, дад. Иҭабуп, аԥсгьы пату иқәуҵеит, абзагьы пату сықәуҵеит. Дад, иҵәымыӷхахьоу ҳәа аӡәгьы дҟамлаӡац. Ацәгьеи-абзиеи рышьхәа еивҵоуп. Ацәгьара иахьа сара истәызар, уаҵәы уара уахь ииасуеит. Цәгьа нагӡа шыҟам еиԥш бзиа нагӡагьы ыҟаӡам. Иахьатәи уареи сареи ҳаицәажәара збарҭоу изаҳарҭоу ҳәагьы дгьыли-жәҩани рыбжьара аӡә дыҟоуп. Аԥшырҭа иқәтәоу ҳаибааит уаргьы саргьы. Зегь акоуп, уара узеиԥшразаалак, иухшаз ԥшӡала жәларык ыҟоуп. Уара уӷрара дара ԥырхагас анцәа ирумҭан. Сара усшәиуам. Еиҭасҳәахуеит, анцәа ҳазшаз уибааит. Абжьарак ҳаҭыр сықәуҵеит, анцәа ацымхәра пату уқәиҵааит! – иҳәан, дындәылҵны дцеит сабду.
Абри ахәы данхалоз раԥхьатәи амш игәалашәеит Ҭемраз. Усҟан зынӡа дқәыԥшӡан. Ҿыц аҭаацәара дала-нагалахьан. Абра уажәы анаара дахьаҿаиоу ақәаҵа, алашәага иртәарҭан. Аброуп раԥхьаӡа еигәышә ԥынҵалеи ҵыркантлеи абна ахҿара дахьалагаз. Дры-хәаԥшуан раԥхьаӡа аӡахәа зыҟәниҵаз алҵлақәа. Усҟан урҭ аӡахәа хәыҷқәа инацәкьыс иаҟаран рышәпара. Еиҭеиҳаз алҵлақәагьы л-ҿарақәан. «Анцәа уаҳзылԥха! Ԥсы зхоугьы, ԥсы зхамгьы зегьы рыҽшԥарыԥсахуеи!» Иацы акәушәоуп убырҭ зегьы шигәалашәо. Аа, уажәы аӡахәақәа рракәақәа аҵлақәа рхыцәқәақәа рҟынӡа иҩеихьеит. Усҟан еиҭеиҳаз аӡахәа хәыҷқәагьы имахәар иаҟарахахьеит.
Илаԥш надхалеит, ақәаҵара иҵагылаз амжәаҵла заҵәы. Абри акзаҵәык акәын абри ақәаҵара ахышәара-ҵышәара зегьы аҿы мжәаҵлас игылазгьы. Лоунатә даақәԥсычҳаит. Иааигәалашәеит абни амжәаҵла дықәланы, амра аныҩхашылоз инаркны, амра акәаԥҳәа инҭашәаанӡа ажь
шҿихуаз. Аха иҿаз зегьы изҿымхӡакәа, аҽны ус дшылбааз. Адырҩаҽны деиҭақәлан, шьыб-жьаара аԥнынӡа ажь ҿихуан. Ҩба-ҩба ԥуҭ аԥш зҭыҵуаз акалаҭқәа ҳәа дызҿыз жәохә калаҭк, ажьымжәақәа унацәкьарақәа ирыдҷабло иҿыхны, дылбааит.
Усҟан иара мҵәыжәҩада ажәҩан ахь дԥыруан. Имч гарҭа имамызт. Иахьеиԥш игәалашәоит, абри уажәы иқәаҵара ахьыҟоу ахәы инаркны, нырцә иҩны ахьгылоу ахәы аҟынӡа, ҩажәихәба нымҩа аԥҳә даҵаланы, шьамх-сы ԥны ахәы ианхеигалоз.
«Лацәарӡасрак аиҳа шԥоухымҵи, уара аамҭа ӡырҩаш! Убри исаҭәашьаз аԥхыӡ еимҟьарагьы гәырҩала иуху-гааит, лаӷырӡыла иажәроугааит ҳәа лахьынҵас ҳазшаз исиҭахьазаарын, ахәаша!» — иҳәеит, изгәамҭаӡакәа ибжьы наимпыҵҟьан. Изгәамҭаӡакәа иԥаҵа иналаԥсеит, ибжьыдаз-ишьҭадаз ахаҵа игәырҩа иахылҵыз илаб-жышқәа.
Игәы иаанагозма усҟан, аԥшалас аӷәра аҿазҵоз, аҽа шьамхы зырҵысуаз, ахаҳә еиҩызхуаз агәамч змаз адоумбеи хҵәаха, иахьа абас игәырҩа ихыҵәо, иҵәҩан шьапы ацәгьаразы, абард иагахьаз иқәаҵараҿы жьыргәыцқәак ҿысхуеит ҳәа.
— «Аҩысҭаа иҭәа рхны амца ацреиҵеит!» ҳәа даргьы ирмыхәо, саргьы исмыхәо ашәиҳәаҩ ишиҳәара, иқьаԥҭажә-цуҭажәха, абард ахыҵәаны ахәы иаақәхеит. Акомхоз ҳәа шәиԥхьыӡ згымыз мыждарак наҳа-ларгалан, ажәлар хдырҵәеит-ихдырԥсааит. Ҳацәқәа аанымхеит, ҳкәаҭанқәа, ҳуардынқәа аанымхеит. Изнымхоз усгьы дзынхомызт. Атәа-нап-роу усгьы дтәа-нап-роун, ртәарҭеи рҟәардәи еилысны итәан. Аха уахгьы-ҽынгьы ихандеиуаз анхацәагьы аӷәы цәҳәы иқәдыртәеитеи, џьушьҭ! – иҳәеит Ҭемраз.
Абри зхи-зҵыхәеи ладеи-ҩадеи ирыларсу ақәаҵара, иаакәыршаны ажра иакәыршоу, убысҟан, жәаба-жәаба ицоз ахь ԥара рыҭаны ашәанцәа идиржит. Абри
ажрагьы инахыҵӡозеи, ишынеимаҳара еимаҳахьеит, аха иахьагьы ашьҭамҭа ыӡӡам. Дара акомхозаагьы, акомхоз еиҵыз-хазгьы рхәы ԥха изамыҭәҳәо, атыҟә аҟны инеиит. Дара усгьы иччиа-хәымҵыхәымзқәан, аха ҳаргьы ҳды-раахшәахит.
«Дад, абри аҿаҟьа анаара иаҿаршәу ақәаҵа, зны алеи-аҳәеи ирҳәозар узыламло, амыӷи ажыци еилысны иҟан. Сара саагылазаргьы смацаран. Абри уажәы ижәбо ақәаҵа, сыҽҿаҳәаны ҵыркантла мацара алтар ыҵыхны, абна ахыхны ақәаҵа еиҵасҵеит. Аҳы, ушьҭа анцәа ду имч ала сџьабаа бзабааханы исԥылеит анысҳәа, ажь кыдҳаны иаҿало ианалага, Аурыс ҳәынҭқар Никәала дахырхит, ушьҭа анхацәа рзыҳәан акәтаӷь ԥымҽӡакәа ибылгьо иҟалоит рҳәеит. Уажәы шәааин: «Иҟоуҵаз зегьы уџьабаа уфеидахеит, Ҭемраз. Уқәаҵара иахьар-нахыс акомхоз иатәуп. Иахьарнахыс уқәаҵа ахьӡгьы-ахьымӡӷгьы ҳара ҳнапы иануп. Арахь уаҳа уҵамлан ҳәа сашәҳәеит!» — сҳәан, хәыҷык сыҽсырџьаџьеит. Аха: «Закәызеи, Ҭемраз, Асауетска влас азакәан уаҿагылома? Уцәажәашьа рацәак иманшәаламшәа иаабоит!» — анырҳәа, ных-чых сгәахәын, аӡыжь еихаԥсыхәла уасыр ашәахсҭа шанымлоз шыздыруаз еиԥш, исҳәоз дара рҟынӡа ишнамыҩуаз аныздыр, уаҳа алаҿысымҭит. Аа, уажәы уи аахыс заҟа ӡиас хыҵхьоузеи, заҟа ӡынра қәасхьоузеи, иӡысхьоузеи, заҟа ааԥынра гәылҵхьоузеи, аха абри ақәаҵара азыҳәан, хақәиҭра шәахәацк аацәырымҵит. Ула абзиахә абааит, аа, иасахьахәроу. Ауардынқәа жьыла иҵәыркны, аҿҿаҳәа анаара икыдын. Ажь аҭаара ҳахәомызт. Агырқәа абжа-аиҭабжа ҳәа, мзы-наҟьак абарҭ аҵлақәа ирықәланы ирҭаауан. Жәаба-жәохә калаҭ ажь дырҭәуан, ауардынқәа хынҳәны иаанӡа. Ажь агара ианамыхәалак, анаараҿы аҵәы-гәыгәқәа арсны, ал бӷьы ҿыхны ишьҭарҵон. Аҽны ирзымгоз ажь ал бӷьы илаԥсаны иаанрыжьуан, уаҵәынӡа ҳәа. Ашықәсаны зқьы, зқьи хәышә ԥҳал аҩы ҳауан. Еҳ, анаџьалбеит, умаҟа нкаршәны унықәгыланы
ауа-ҩытәыҩса душәиргьы абасҵәҟьа дманшәаламхакәа дҟалом.
— Адгәыр, амҵәышә ласышьҭит! – аҵла иқәыз аҷкәын иҿыҭбжьы анаага, ихы иҩнапык аҵаҵаны анаара иаҿаиаз сабду дааҭрысит. Убысҟан ауп сара иангәасҭаз хәыцра хьанҭак дырҩышьны дшамаз.
Акалаҭқәа анҭәлак, еидарала ҵаҟа акәара иҭганы ҳара ҳахь ихаргалон. Уи ус имариамызт, аха ҳара уаҳа даҽа мҩак ҳамамызт. Ҭарашь ауардын ауаара саб иԥсхәра амҿы аагаразыҳәан ианҳаимҭа ашьҭахь, бжала ҳәа ауардын даҽаӡәы иахьииҭаз, азна амҿы ақәҵаны Ҭарашь изы ишааигоз рыҵаҟа анаараҿы иҩхышәҭын, ауардын ахәда лҿахжәа ицеит. Иақәтәазгьы иваҵарақәа ҩба ԥҵәеит. Ауардын иаҵакыз акамбашьқәа аҩбагьы рҳан, ауардын мҵарсны ахшьыра иахьынҭалаз, акамбашьқәа ирықәыз ауӷә шрықәыз иаанхеит. Ауардын абарбалқәа, ачарҭ, алыра уҳәа ԥыххааса ицеит. Абри иҟалаз сабду ианиаҳа, егьа дгәааргьы ашәира бзиа ишимбозгьы: «Ақьиа ишьа анцәа иуеит!» «Ууа бзиа иумҭо ухаҳаӡом!» Абри нахысгьы ӷьау-ӷьаца уқәымлааит, уара уцәгьаны узшаз!» — иҳәеит сабду ибжьгьы дамеигӡаӡакәа.
Аҽны иҿырхыз ажь егьа аџьабаа адырбалазаргьы, акәара инҭганы инхаргалан, ҳҭәаҵла еиҳәа ду инанырыԥсалеит.
— Шәаазыхо шәура-шәҳәара чара чысны ихажә-галааит, дад! Сара ацәгьаразы исызҿышәхит, аха шәара ачаразын иҿышәхааит! Шәаԥхьаҟа ацәгьарақәа мчы змоу ишәҟәиблааит! Иҭабуп, дад! Зегь реиҳа ианеиҵаха, сара исхыҵыз аҟара аԥсынҵры анцәа ишәаҭәеишьааит. Шәнеи, дад дшәыкәхшоуп, аҩныҟа! Адгәыр, ушьҭа уара ухәыҷым, унараԥыза, дад! Саргьы ана Ҳараз ихаҳә аҟынӡа снеины, лашарак низаркны схынҳәуеит! – иҳәан, иҿынеихеит. Амра шҭашәара иҭашәахьан. Ҭемраз ихәыҷра ахәылԥазқәа реиԥшҵәҟьа, ажәҩан шьыбжьхыҵырҭаҿы амзаҿа жәҩангәы иналыггеит. Сабду ифонар кны ақәаҵара дыҵаланы дышнеиуаз, дааҭгылан, амзаҿа днаҵаԥшын:
«Сызқәымгәыӷуа бзиарак анцәа исԥеиԥштә!» — иҳәан, амзаҿа днашьапкын, илахьи-иџьымшьи ааиӡатәит.
Ақәаҵара агәҭа ааиҩишахьан. Ҳарази Хьмури рнышәынҭра аҟынӡа нашана хәыхысымҭак бжьамкәа, Ҳараз ихаҳә иарсыз ахыҵәҟьа аҵыр-ҵырҳәа мцабз еишьылк нықәлашеит. Ҭемраз ари зқәиҵара изымдыруа иҽааигеиаанӡа, ҩаԥхьа инеиқәырццак-неиқәырццакны даҽа ҩынтә х-шәахәацк Ҳараз ихаҳә шкәакәа ина-дыҷҷалеит.
«Ибзиоуп, дад, ибзиоуп! Ус акәзар уԥсаҭа бзиахеит. Ус акәзар уԥсы хынҳәит, дад, Ҳараз. Уԥсы гәырӷьоит уани уаҳәшьеи рҟынӡа аӡы-мшын ирны атәым жәҩан, атәым дгьыл иалыхәхәа иахьааз. Уԥсылҩоуп, дад, хынтә ацәашьы иаҵәа еиԥш иныҵхахаз. Х-џьанаҭ ҭыԥк рҿы тәарҭас-гыларҭас ишуоуз, уаҳәшьеи уареи шәшеи-қәшәаз адырра суҭома, дад, Ҳараз? Саргьы скашә-мыжьын, саргьы сышәхашәмыршҭын, срыцҳауп абааԥс. Сара сзыҳәан игәырҩа еиқәаҵәоу ари адунеи хьанҭа акыр аамҭа сықәшәмырхан. Ԥсра бзиак саҭәашьаны, саргьы иаарласны сыжәга абааԥс!» — абас ихала Ҳараз дышиацәажәоз, ахаҳә шкәакәа днахагылеит. Инхәы-ҵхахаз алашарақәа уаҳа ицәырымҵӡеит. Алашара аркны ахаҳә шкәакәа инаваиргылеит. Нас иҷкәыни иӡӷаби рыбжьара аҟәардә днықәтәеит .
Иаалырҟьаны иара изы иӡшәаххахьаз дунеик днықәнагалеит. Абар рган ҩны ду хыбны иаалбааит ауасҭацәа. Ҳараз дбажәгәаламуа, аххы дынцәыҵасуа аган ҩны дыҩноуп. Аӷәы хҵәахақәеи, алартҟа хҵәа-хақәеи, аҟауарқәеи рыла иара итәала аҩны иргылоит. Адунеи зегьы иара итәуп. Ашьыжь шара далаччоит, хәылԥ шәаԥшь деигәырӷьоит. Изҳауеит Ҭемраз имцахә змырцәаша иҵәҩан шьапы, игәыӷырҭазаҵәы. Убысҟан Ҭемраз насыԥ зԥеиԥшыз дреиӷьны ихы иԥхьаӡон. Иара макьана дшысабиз аҵеи лашара анцәа дииҭеит. Аган ҩны акәтаӷь агәеиԥш иуҿаԥхо хьатә ӷәы еихасала иҟаҵан.
Аҩн ду ахьатә кәасқьа ашьапы ркхьан. Аӷәқәа ҵәыла рынеихасарада ус рымамкәа аҩны маҭәахә, амаӷеи ацәашьы еиԥш ихианы ишьҭан.
Аҽны амыш каии ԥша шәышәык асуамызт. Амра ахьыршаӡ ақәаршҩы еиԥш ашәахәақәа ашәаԥыџьаԥ ирхьыӡсон. Ҭемразгьы хышықәса рышьҭахь еихеиҳаз аҵәақәа шәҭны, ибыбышӡа иахьгылаз иалатәаны ашәа зҳәоз аҟармаҵыс дазыӡырҩуан. «Ани аҵыс хәыҷӡагьы иара атәала акы иаргәырӷьоит. Абни аҵысгьы гәырӷьар алшоит. Иҟалап иара абни аҵыс аԥсхы аналашәогьы, иара цәалашәарала иадыруазаргьы, иҟалап иазым-дыруазаргьы.
Ауаҩытәыҩса рыцҳа иаҭахӡамкәа, имцхәны абри адунеи насыԥда иқәнагалаз. Уи дины данынкашәа инаркны, адгьыл дақәлахо џьишьоит, ахәаша. Мышкызны идунеи шиԥсахуа идыруеит гәынхәҵысҭала, аха уи агәра игаӡом. Уи, аԥсра ҳәа узҿу лассы-лассы ихаҿы-игәаҿы иааигаӡом. Ианааихҭашәогьы лассы инеиԥырицоит. Амала, иира инаркны ихраҭ ашәхымс днылагылаанӡа ибжьоу аамҭа, аԥсразы ишҽазыҟаҵагоу издырӡом. Шәышықәса ихыҵыргьы, шәышықәса аԥсра ҽазыҟаҵагоуп. Амала, иара дыҟанаҵы аԥсра иҽша-зыҟаиҵо издырӡом, мамзаргьы идырырц иҭахӡам. Ҳаи, ҳаи, екәым ала анцәа сумырцәажәан, сажәарҟазацәоит ҳәа сыҟоуп!» — иҳәеит Ҭемраз.
Ҳаразгьы аган ҩны аҿы иқьалақәа игәы рықәҿыӷьын, дыхҭы-шәҭуа ашҭа иқәгылаз аҵәа амҵаҿы дмааицкәа, абжьгьы рацәак мыргаӡакәа, ҿыц ихыбны игылаз амаҵурҭа неизҟәыҿит.
«Анцәа саҭоумҵан. Аҩысҭаацәа насыҵасын, ҿҭамӡарала, гәҭамӡарала инеидысхәыцлаз агәнаҳазы ҳазшаз сахьирхәит, сикәхшоуп. Саҭоумҵан, зегьы зымчу! Умаалықь иԥсы уаԥшәмахеит, уара зхьышьаргәҵа сакәхшоу! Амашәыр иаҩугеит. Сгаӡара саҭоумҵарц азы асыс шкәакәа агәи-агәаҵәеи усырбоит, ацәашьы ԥшӡа збылуеит!» — иҳәан,
иҩшьапыкгьы нарсны анцәа днаиашьапкит.
Убысҟантәи амыш, аа, абыржәыҵәҟьа акәушәа, Ҳараз ихахәы еилыжәжәа, дгәыҭҟьа-ԥсыҭҟьаха дыҩны дааин, икалҭ дналаҳәит. «Ааи, уара ахәашабга!» — иҳәан, игәы дынҭагәырҩеит. «Ҳаӷоу дгәаҟуанда!» — абасгьы нациҵан: «Аҳы, ушьҭа уаҵәынӡа шәаан-сыжьуеит. Нас, уаҵәгьы сеиҭашәзаахуеит, ҳазхара ҳаиҭеицәажәап. Сшәыҳәоит, уаха лацәааихьшь сзыҟаҵозар, лабҿаба шәызбом, аха ма ԥхыӡла шәхы сшәырба, шәыгәхьаазгеит, уара!» — иҳәан, иҷкәыни иӡӷаби ақәаҵара иныҵаԥсаны ашьшьыҳәа аҩныҟа иҿааихеит.
Ашҭа данааҭала ауп иҩны дшааиз ангәеиҭаз. Дыҩнамлаӡакәа ашҭаҿы аҭәа амҵа игылаз арымӡ днықәтәеит. Мраҭашәара хәылԥ шәаԥшь ҵыблаауан. Ҭемраз мраҭашәара иаҿыршаз хәылԥ шәаԥшь иаа-лырҟьаны шьашәа ибеит. Ицәа дааҭаӡыӡан, иҩнапык рыла иблақәа нхиҩеит. «Хәылԥ шәаԥшь, абзиара соуҳәозар, слаԥшҵашәара сымпыҵарба!» — иҳәан, иблақәа анаахит, ашәаԥшь ҟаԥшь аххаҳәа инеибакын, нас аԥштәы нахҟьеит. Уаҳа уи ашәаԥшь шьашәа имбаӡеит. Еиҳа-еиҳа аԥштәы нахыгго мацара ажәҩан акалҭ инаҵаӡит.
Мызкахьы ҩыџьара-хыџьара ақыҭа иналыҩуан аҳәҳәабжьқәа. Ашәҟәы былқәа Урыстәыла агәасакара ааныжьны иаауан. Агәырҩа еиқәаҵәа ауаа рашҭа иҭалон изгәамхәуаз зҵалоз аҭаацәа. Деиба-кәеибаха даанхон хымыш реиҳа зыԥшәма ибаха змаӡаз, аарла зежә шықәса инарҭагылаз аԥҳәыс қәыԥш. Иҟан ҭаацәарақәак, рынхарҭа аӡыхшьах нықәыршаны, зашҭа аҵыхәтәантәи ауоу ахьҭарҳәазгьы. Аха абжьааԥны еиԥш амра гылон, иҭашәон. Ҿыц здунеи иқәлаз асаби ииеҵәахә кыдлон. Убри инақәырццакны икыдшәон даҽа еҵәак. Уи зықәлацәа
ирхьымӡаз иеҵәахә акәын. Аха уахатәи аҵых аӡаӡаш шаҳәац иаҳәон. Ашьыжьымҭан аԥшалас акасы ԥшқеиԥш аԥсабара ишнықәшәшәац инықәшәшәон. Зхы змыхьуаз, згәы змыхьуаз аӡиасқәа аԥаҩқәа ирхәыҵаҵәо илеиуан, зыԥсы еиқәханы, макьана адунеи иаҭаз ауаатәыҩса рышҟа.
Рыԥсӡы ааҩуан аҷкәынцәа адгьыл аҵа аҟынтәи. Илаӷырӡышон ани аби, еиҭымхаз асабицәа. Аха зегьы акакәын аԥсабара иара атәы ҟанаҵон. Зегьы акакәын аԥсҭазаара зынӡа иԥсӡомызт. Аԥсҭазаара хәыҷы-хәыҷла абӷа еиҵнахуан, алахьынҵа ҿыцқәа ныҵхахон. Адамра зыбжьалахьаз аԥси-абзеи ргәырҩа рыцҳа хәыҷы-хәыҷла ихьшәашәагәышьон. Ашьыжьымҭан ирыцгылон агәыӷ-ра еижьага, иацҭашәон амра.
Иааигәахон саб иԥсхәра амыш. Ихыӷьӷьа-ԥыӷьӷьеит сабдуи, сани, ҳҭынхацәеи. Ирымаз ахәыҷы иамеигӡеит, саб иԥсҭазаара аҵыхәтәантәи амыш арԥшӡаразы. «Ари, уи ахәашабга идунеии ихраҭи еиқәызҳәалаз аҵыхә-тәантәи мшуп. Иԥсҭазаараҿы аҵәы дшахаз мацара диасит. Ихшаз рыбзиара дахьымӡеит. Уажәы иҵыхәтәы мшазы иуацәа иқәлацәа надгыланы, ауаа ирбартә ираҳартә, итәы-иқә ҟасҵоит. Уаҳа иара изыҳәан егьнымхеит, ихәыҷқәа злакым!» — иҳәеит сабду, аԥсхәра аҿҳәара анԥырҵәоз ауха. – Суаажәлар сыԥсрагьы зырҽеихьоу, сыбзарагьы зырԥшӡахьоу, изныкымкәа сыхьымӡӷ схызххьоу, бзабаҩысгьы ԥсҵәуаҩысгьы сзықәгәыӷуа, сашьцәа шәхаҵкы сцеит! Ишыжәбо аԥсра насыԥда аҽсыднацалаӡеит, слаԥ-шықәнаҵеит. Аха анцәа исзааигаз зегьы бзиоуп. Ҳаразгьы, иарԥыс цәыцәымҭа дышҭагылоу идунеи иԥсахааит, иқәлацәа дрыхьшәааит ҳәа иаҳхылаԥшхәу изиҳәахьазар акәхарын. Аха сара анцәа зегьы сым-имхӡеит. Уи ганкахьала анасыԥгьы сиҭеит. Насыԥ сымаҵәҟьан Ҳараз даагылазар иуаажәлар рхахәс ацаразы, изныкымкәа аԥсреи-абзареи дахьрыб-жьагылахьаз. Насыԥ сымоуп убри атәы зегьы, суаажә-лар, сшәыкәхшоуп, шәара
ҽеила иахьыжәдыруа, шәара шәахьахаану. Аҵыхәтәан, неибацароуп анырҳәа, ажәлар рныхақәра рыԥсадгьыл аӷа дақәлеит анырҳәа, ашьапы рҩага «аџьаҟәа» ишьапы иалаҵаны, иаб ихәшҭаара дыҽҳәамтәеит. Дцеит иҩызцәа зегьы ахьцоз. Хьымӡӷ мгакәа, хаҵала идгьыл гәакьа адоуҳа ихы ақәиҵеит. Убри аганахьала сгәы ҭынчуп, сгәы рҭынчны сынарцә гәашәгьы сҭалоит. Иахьа иара изыҳәан ҩаԥхьа агәырҩа шәасыргоит, аџьабаа шәаласҵоит. Ацкы абзиаразы, сара сышәхьымӡаргьы иԥшьҩы-ԥацәа ыҟоуп. Убырҭгьы шәыбзиара аҵыхәала ҭшәаррак ибжьа-шәыргылартә ишәԥылааит. Иҭабуп ҳәа шәасҳәоит абри агәыхәтә хьымӡа абас шәхы-шәгәы дахьалышәхыз! – иҳәан, ашьшьыҳәа днатәеит сабду.
— Ҭемраз, сааукәхшеит! Қәнагала аԥсра анцәа ишазҭгьы, раԥхьа ицашаз Ҳараз иҩызцәа аҿарацәа, амилаҭ рыхьӡырҳәагақәа ракәмызт. Ҳара зхәы зфахьаз, зхәы згахьаз аҟәарамҿқәа ҳакәын. Аха иҟалашаз, хырԥашьа змамыз ҟалеит. Аҵыхәтәанынӡа уара дутәгәышьамзаарын, анцәа ҳазиеикануам. Абжьарак, Ҳараз ижәлари имилаҭи ргәаҿы дынхеижьҭеи акраа-ҵуеит. Ара ишырҳәахьоу еиԥш, абраҟагьы ихы ԥы-ҵәҵәаны иуаажәлар рзыҳәан икеиԥсахьан. Иуаажәлар рзы ихы шасыс иҿеиҵахьан. Уи ҩажәижәибыжьтәи аамҭа еиқәаҵәа ауп. Ауаҩы иҿы неихыхны ажәа наак анизымҳәоз аамҭазын, мацәақәкыла иԥхьаӡаны жәохә-ҩык ҳқыҭа уаа, ҳашьцәа акнаҳарҭахь инарымгар ада ԥсыхәа аныҟамыз аамҭазы, дара рхахәс иара ихы ишьҭит. Ибжагьы абахҭа иҭарӡны дхынҳәит ма-шәыршәа. Ҳараз изыҳәан, уара, Ҭемраз аԥхьа унаргыланы, шәара шәзыҳәан ҳара ҳхы ҳаигӡо анцәа иумҳәан. Иаҭахханы иҟалозар, шьамхахьы аӡы ҳӡаа-гылоит, Ҭемраз ухаҵкы сцеит.
Саргьы ԥсымзар бза дсымаӡам. Ацәгьарақәа шьарда срылаҵәуахьеит, срылагылахьеит. Сара сгәы излаанаго ала, аԥсхәы иааиуа асабша ашәны иақәшәар сҭахуп. Избан уҳәозар, мза ҭәымҭоуп. Уеизгьы-уеизгьы,
излагәасҭақәахьоу ала, амшгьы бзиахап ҳәа сақә-гәыӷуеит. Сара излаздыруа ала, аҷкәынцәагьы рҽа-зыҟаҵара иаҿуп аҽны аҭарчеи аныҟәгаразы! – иҳәан, игәы-иԥсы наҭаны дцәажәеит Кәаҵиа.
— Саргьы Кәаҵиа ииҳәаз сақәшаҳаҭуп! – иҳәеит Чмытгьы.
— Аиеи, ишышәҳәаз ауп. Ушьҭантәи шәымҩахыҵра аҽеи иатәхааит! – иҳәеит Ҭемразгьы.
Ауха ауа-аҭынха неиқәшаҳаҭны Ҳараз иԥсхәра аҿҳәара ԥырҵәеит.
Ахәаша ахәылбыҽха Ҭемраз ихарҭа здыз, зхарҭа идыз, ауацәа аҭынхацәа рыԥсаҭатәқәа рыманы ашҭа инҭалеит. Заа ашҭа иҭалаз аҭынхацәа, рыԥсаҭатәқәеи дареи ирԥылашаз, ҳаҭыр зқәыз абырги, ҩыџьа аҷ-кәынцәеи алхны иҟан.
Ишылашьцара ианаалашьцоз, ашҭа аҵыхәахь аҳәҳәабжьқәа геит. Аҳәсақәа ршәы рышәҵаны иааиуаз раԥхьа дылан Ҭемраз ибзыцәеиҳәшьа. Уи амыткәма илҳәоз, ухәы-ужьы еиланаргылон. Ахымҩас иаҿоумкуаз ацә ҟьантаз атәыҩақәа ахалашо, ашҭа иҭалаз аҭынхацәа раԥхьа иргыланы ҩыџьа аҷкәынцәа иааргон. Убырҭ зегьы раԥхьа игылаз аҳәсақәа ауакәым ҭаргалеит. Ауакәым, х-махәҭак змаз ашыц иалхын. Ашыц, абырлаш еиԥш ишкәакәаӡа ацәа ахыхын. Ашыц амахәқәа рхаҿы иаркын х-цәашьык. Урҭ ах-цәашьык аԥсы иԥсы ҭгага иазкыз ԥсылҩа лашарақәан. Ауакәым иахагылаз ацәацәашьқәа ирхылҵуаз ацәаӡыӡ рыфҩы аԥсы дарҿыхон, ижәытә дунеи ахь дықәзырԥшуаз, иԥсы мҩахәасҭа арлашон. Ауакәым ҭаргалон, аԥсхәрақәеи аимҭахарақәеи рҿы. Ауакәым аҭагалара зыхәҭаз аеҳәшьеи аншьа иԥҳаи,
иаҳәшьа дуи ракәын. Ауакәым аҿы икнаҳан х-бырфын чабрак, х-камфеҭк. Ахәылбыҽха ашҭа иҭалаз аҭынхацәа ианырԥыла, аԥсаҭатә зманы ашҭа иҭалаз раԥхьа игылаз ашла даарылҵын:
— Иахьа шәыцәгьаразыҳәан шәашҭа ҳҭалеит. Аха бзиа нагӡа ҟазымҵаз, цәгьа нагӡагьы шәашҭаҿы иаҳхылаԥшхәу иҟаимҵааит. Абри ирхәа-ирыцқьа аԥсаҭатә иаагаз убрахь Ҳараз сабаԥс анцәа ииҭааит! – иҳәан, аҷкәынцәа иркыз, аԥсаҭатә иахаз ашаха-па наганы ирԥылаз аиҳабы инаииркит.
Аԥшәмацәа рганахьала аҷкәынцәа ирԥылаз раԥхьа игылаз, зуаҩыбжара инахыҳәҳәахьаз ахаҵа шьаҿақәак неихиган, абас ҿааиҭит:
— Дад, ацәгьаразгьы абзиаразгьы дала-шьала еилахәу агәыцхәцәа иахьа ацәгьара аҵыхәала шәеиҿ-цааит. Аира зшаз аԥсрагьы ишеит. Аринахыс шәықәра гәырҩада-гәырчыда афаха анцәа ду ҳазшаз ишәеи-раӡааит. Ҳараз ҳқыҭа иаша еҵәаз, ҩныҵҟалагьы дәныҟалагьы наҩагьарак зламыз аҵеи цқьа, аҵеи гәазырҳага, аҵеи разы ихьӡала иара ишихәҭаз шәымҩахыҵит. Ҳараз иԥшьҩы-ԥацәа ишәыхшаз ргәырӷьареи, рчарақәеи рзыҳәан амҩахыҵра анцәа ираҭәеишьааит! – иҳәан, ихҭырԥа неихеиҵеит.
Абарҭ рышьҭахь, ишаԥыз, ишахәҭаз еиԥш, жәҩа-хырла, аԥхьа аҭалара зыхәҭаз, ашьҭахь аҭалара зыхәҭаз неибарԥшны иҭалон. Уажәы рацәак мырҵыкәа Ҭемраз иԥсҵәуацәа ҩаԥхьа иашҭа иааҭалеит. Урҭ Ҳараз ианшьцәа рҟынтәи акәын. Раԥхьа иҭалаз ишырԥылаз еиԥш, ацәгьара иазкыз ажәақәа неимырдан, аԥсаҭатәқәа аарымырхит. Урҭ аҩԥсаҭатәгьы хырҭәагак еиц-ҭырхызшәа еиҟаран. Амала Ҳараз ианшьцәа инаргаз ацә ашәы ақәыршәын. Аԥсаҭатә анрымырх ашьҭахь, ашьамаҟа хха-ххо иаркны, ҩыџьа аӡӷабцәа аҳәса раԥхьа игыланы рҿаархеит. Ашьамаҟа х-хык ахагылан. Ҩынҩажәа цәашьырша хынҩажәа ҽышьахәар аура змаз, еиларшаны х-раки ӡаки мацәхарҟәараки иоуз, шьар-гәацә шәпара ишәпаз ацәашьы аркын. Ашьамаҟа
злаҟаҵаз ацәа ԥшьыџьара иаакәыршаны акырҭақәа аман. Ашьамаҟа иагәылаз х-хык змаз асагәреи ашҭа-агәара ҭнарлашаауан.
Амӡырха ҭазлаҳауаз алашьцара агәы нкылҵәаны, ашәы еиқәаҵәа еиԥш аҵых аҽаакәнаршон, абзы-цәеиҳәшьа лмыткәма:
«Ашарккамҭазы ахысбжьы геит, уана,
Аҵеи лашара диит рҳәеит, уана,
Амцахара мыцәарц иҟан рҳәеит, уана,
Иаб иразра ихьӡеит рҳәеит, уана.
Инасыԥ изыхашеит рҳәеит, уана,
Ихәҩы-ԥацәа, ихәҩы-ԥҳацәа рҳәеит, уана,
Шә-ныҳәаԥхьыӡк наушьҭарҳәеит, уана,
Уа згәыӷра зҵабарахаз, уана,
Атәым жәҩан зҭахарҭахаз, уана,
Уа, ууасиаҭ рыцҳа назоуҳәада, уана,
Уан лыбжьы хаа наузырҳада, уана,
Уа уқьыбжьы заҳада рҳәеит, уана,
Уан абгыӡ назыдҟаалаз, уана,
Уан, уабгьы дрыцҳаумшьеит, уана,
Узқәаҭыԥ абаҟауҵеи рҳәеит, уана,
Лаҳәа еиқәаҵәак наухаҟырма, уана,
Леи-бгеи урымҭахәхама, уана,
Уа, знышәнап змаӡаз Ҳараз хәаша, уана…»
Ҿыц Ҳараз иԥсырӡы раҳазшәа ажәлар еилақьыз-қьызны иҵәуон. Амыткәмабжь гон игәыҭшьаагаха. Адәахьы абыркьылқәа ирықәгылаз агаз лампақәа ирхылҵуаз алашара, алашьцара агәы неиҩыхны, ҩраԥа изымнеиуаз ашәахәацқәа аҵых иалаԥсылмыткуан.
Агәашә иааҭалеит дара Амқанбақәа риашьара аԥсаҭатә рыманы. Ҳәсеи-хацәеи ргәы иҭаҵәуо рҿаархеит. Аԥсаҭатә, ашәы зқәыршәны иааргоз, инарԥылан иаарымырхит. Агәакьацәа, аҳәсақәа
амыткәма ҳәо, Ҳараз иншьан ахьыкҿаз ахьатә кәасқьахь инхалеит. Ҳараз иашьцәа рыхәда рыкәаҽ ашҭа агәҭаҿы иқәгылаз астол иакәшаны ианаагыла, Самсон даарылҵын, ихылԥа нықәҵаны дҵәуо данаақәла, ажәлар игылаз рыҳаи-дик ыҟаӡамкәа илеиқәба-леиқәԥс иааилахеит. Самсон ихырхарҭа ззымдыруаз, ихабар-зхабарыз гәрыӡ-шашәаӡ инкылаӡхьаз данырба ауаа ируа-ирҳәо иақәымшәо, хышықәса раахыс аибашьра иацәыбналаз абрагь Самсон Мқанба дыџьшьаны ихәаԥшуан. Самсон ирбахьаз иакәӡамызт. Иԥаҵа еиқәаҵәа хыҽҽаны игәы инықәсуан. Абжьааԥны бџьарлеи ҟанҭаруазлеи еиқәных иҟаз, уажәы ҵәуара данықәлоз астол аҿы ихылԥа заҵәык ада акгьы аанимыжьӡеит. Ишәыз ипалта кьаҿгьы бџьар ҳәа акгьы аҵаҵәахымызт. Аҵәуара аҽны иҟамыз, Самсон иашьа лаӷырӡашала диҵәуеит. Ихы-игәы далихит. Самсон Ҳараз иншьан дахагылан ҳамҭак. Нас ипатреҭи иаԥсуа маҭәеи ԥхьашьшьаа акаруаҭ илази, илаӷырӡ нақәыԥсо инапы нархьишьын, Ҳараз иншьан ҩынтә днакәшан, шәымҭақәак дшьамхышланы аншьан аԥхьа дгылан. Нас иҽынеиҵихын, ҩаԥхьа, Ҳараз дкахәхәа икәымжәыхәа иҵаҽырбо дахьгылаз апатреҭ ихы нақәикын: – «Ҳаи, ҳаи, Ҳараз, сара егьасҳәаргьы уаб Ҭемраз идоуҳа уҿнахуаз џьысшьон, уарамыжда. Уара аӡәк уакәын хьӡырҳәагас, ацә тәыҩа еиԥш ҳажәлантә иаарыҵагылаз, аха злыԥха ҳаура уаҳхибааит. Иҳамчгәышьоузеи, Ҳараз, ҳабаухәо, сабаухәо сара цәгьамга ҳәа адунеи иқәхаз. Уԥсы аҵаҟа саргьы сыԥсы ыҟазар, сара сзын џьанаҭымзи, аха уи аҩыза анасыԥ анцәа исаҭәеимшьеит умбои, Ҳараз. Уахьгьы абзиақәа роуп ирҭаху, сашьа! Уахьыҟазаалак уԥсы уҩныҟа ишыхынҳәуа ԥхыӡла избахьеит, Ҳараз. Ахраҭахь ма ҳаԥсы еиқәшәааит, сашьа!» — иҳәан, аҳәҳәыҳәа инеимеиҭәеит. Нас саб ипатреҭ аашьҭыхны
днагәӡын деишәара-еиҵараха дындәылҵит.
Шәымҭақәак сабдуи Самсони аӡәгьы иахьибарҭамыз еицәажәеит. Нас, уаҳа даанымгылаӡакәа ашҭа дын-ҭыҵны дцеит. Аԥсраҿы инеиз зегьы ҳара ҳарҭахызма. Аӡәы имҳәаргьы даҽаӡәы иамхаҳәон. Абас Самсон иашьа игәаҟра алаҵәуара илымшакәа дцагәышьеит.
Адырҩаҽны Ҳараз изааигәаз, ҽеила дыздыруаз иҩызцәа иқәлацәа, аибашьра аҟынтәи ихәны ихынҳә-қәаз инадыркны, аибашьра ирымгакәа аброн змаз аҷкәынцәа ааит. Урҭ рахьтә ҭарчеи ныҟәгара иааз ҽыла иҟан. Шьыбжьаара хәба-фба ҽаԥара агымкәа, аныҳәа-қәа раан, аибашьра ҟалаанӡа аҽқәа ахьдырхәмаруаз, аимҵакьача иахьасуаз ҳаԥхьа иҟаз адәыхәхәаҿы иаақәгылеит аҭарчеи ныҟәгацәа. Ҳараз ихьӡала Хьмур ақәрахьымӡа асырҭы иаҿылхыз ашьамхы мпахьшьы наганы, раԥхьа аҭарчеи иҭара зыхәҭаз ҷкәынак, ампахьшьы еиламыршәкәа, уаахар инахшәартә инаганы иҽы ахәда инахарҵеит. Акаршәра ахаҿы игылаз аҭәаҵла амҵа иааилагылеит аҭарчеи ныҟәгацәа. Аҽцәа ры-ҵырҟьаразы зчамҳатә лаба ԥшӡа ацаха ҟаԥшь ахаҵаны игылаз, зықәрахь инеихьаз, ԥсуа маҭәала еилаҳәаз хаҵак аҽцәа ахьгылаз инаркны, хә-ҽышьахәарк аашәаны, аҭарчеи змардаз арԥыс дааганы дааиргылеит. Ацаха ҟаԥшь зкыз, хԥа-ԥшьба шьаҿа даанаскьан, аганахь иҽаадикылан, ишьҭыхны иикыз ицаха ҟаԥшь анааиҟьа, аҽцәа адгьыл рҵысны инаҵҟьеит.
Аҭарчеи рылызԥааз, ажьеиԥш дкәараҵо, ахыкәаала еиԥш, акаршәра днықәлеит. Егьырҭгьы рҽышьаԥхыц адгьыл аҩуа, ахҿақәа реиԥш инаишьҭалеит. Аҭарчеи зҽыхәда иахаз ишьҭаз аҽцәа аӡәгьы дааизыб-зиамхаӡакәа, абри акаршәра зегьы дакәшаны, раԥхьа иахьыҵҟьаз аҭәа амҵаҿы дзааир, аҭарчеи иара иаҿа
ианырҵон.
Адәы даакәшарц егьигымкәа, асынтәи инеичхнысын, имҩа ркит. Уаҳа ихы даамырхәаӡакәа иҭарчеи ааим-рымхыр ада даҽа мҩак анимоу, дахьыкҿарцалаз адәы хәхәа архәараҿы хшьыра бааԥсны иахьыҟаз дын-хықәыххылеит. Аҽцәа ааидыххыларц егьигымкәа, арԥыс иҽы даннаҵаҟьа, аҿҟьарахь иҽы еиҵасны иԥан, икаууа аҿынанахеит. Ари збоз анаԥшцәа ҳәсеи-хацәеи неилаӷызит. Шә-ԥсык ихазар ԥсык ихахоит ҳәа аӡәгьы дыҟамызт. «Аманшәалара аԥсра уахнарԥоит!» шырҳәо еиԥш, уи арԥыс анцәа иџьшьаны дманшәалахеит. Иҽгьы иаргьы рыцҳарак рхьымӡакәа, ҩаԥхьа анаара даҿаланы иҿааихеит. Иҩызцәа ахшьыра ахықә инхықәххылеит, аха аҵалашә ахь аԥара аӡәгьы изымгәаӷьит. Аҭарчеи мҵарсны инеиуаз арԥыс, раԥхьа дахьыҵҟьаз аҭәамҵа днамҵаххит. Иҭарчеи анаҩыс, инаидыххылаз аӡӷабцәа иҽы ахәда инахарҵеит, ҿыц аҟада сыҟа иааҿырсааз абырфын хәымџьар. Убри ашьҭахь, ианҭалоз еиԥш азар ҳәо еилагыланы ашҭа инҭалан, хынтә иакәшеит. Аҭарчеи аныҟәгара ахи-аҵыхәеи анеиқәырҳәала, акәасқьа иҩхалан, ишыжәаҩыкызгьы аншьан аԥхьа инышьам-хышлеит. Акыраамҭа рыхқәа ларҟәны, ршьамхқәа ирыхгылан. Нас иҩагылан, инеибарԥшны асакәмал хызҵоз агәакьақәа инарышьҭагылеит.
«Ӡи-мцеи зҵысны ухьӡ ала иҟарҵаз сабаԥс анцәа иуиҭааит. Ҽеи тәарҭа, ҽеи гыларҭа анцәа иуаҭәеи-шьааит!» — абас џьанаҭ ныҳәаԥхьыӡқәак исакәмал инақәҳәаны, ахәшԥырӷгьы еилыбзаауа акыц ианыԥ-салаз ацәа аҟәырҷахақәа нақәиԥсеит Шьагә. Ацәа афҩы ԥсыҭгагаха акәицқәа инархылҵыз, хаакәакәараӡа аҩны аҽаахьнагӡеит. Аӡи, аҩи, ауаткеи нхиҭәалеит. «Уԥсаҭа амаалықь иҭыԥхәра аҭыԥхәрахааит. Ԥшьҩыԥацәа умоуп, ушьҭахьҟа ухьамԥшааит!» — иҳәан, Шьагә ихҭырԥа неихаҵаны
дындәылҵит. Аӡәаӡәала асакәмал хырҵон иҭынхацәа. Ауакәыми, ахьанаԥеи аншьан ахаҿы игылан. Чысла иҭәны игылаз астол ду агәҭа ашьамаҟа рылагылан. Х-цәашьы рша хацк илашоз, аԥсылҩеиԥш азал агәыҵанаҳәҳәон.
Аԥсра аҽны еиԥшҵәҟьа, сабду иахьагьы идышшылон. Сабду иликаауаз исахьахәра, ихымҩаԥгашьа, ахаҵа игәырҩа, ичҳара усҟан сара ҽеишәа исзеилкаауамызт, уи заҟа мцада-мҿыда дбылуаз. Уажәы, иахьа схәыҷра иақәлоу абри арыцҳара, абри ауаӷеимышхара ду анысгәалашәо, баҩы-баҩы сеиҿышәшәоит. Иахьа здунеи зыԥсаххьоу сабду рыцҳа еиҳагьы дрыцҳасшьоит. Еиҳагьы дбаашгыдырахоит сара сзы. Сабду усҟантәи исахьахәреи ихҭыс мышқәеи саԥхьа инаргыланы санизхәыцуа, сара сзыҳәан ихаҳәраҳатәхоит уи ицәа иҭеигӡаз абзагәырҩеи аԥсы гәырҩеи.
Саб иԥсхәы уны ҳаналга сабду иҳаиди зынӡа аҽаӡеит. Иуа-иҭынха, егьырҭ дызгәыблыз ауаа иааигәа иҟанаҵы еиҳа игәы рылаиҟычуан, игәырҩа иҽацәигон. Саб иԥсыжра инаркны, иԥсхә ду аҟынӡа дызҭахыз шидгылаз идгылан. Шьагә аханатә аахысгьы саб пату ду иқәиҵон. Иахьагьы сабду Ҭемраз дышидгылаз, дидгылан. Игәы каҳаӡар ҳәа дшәаны, ажәытә-аҿатә ауаӷеимышхарақәа иҟалақәахьаз рыӡбахә иеиҳәон, игәы ихеиршҭуан. Сабдугьы ҽеила идыруан Шьагәи, иҷкәын Ҳарази еидызкылоз агәбылра дуи, агәрагареи. Убри аҟынтә, сабду Шьагә иаииҳәоз зегьы иара изыҳәан ԥсеиқәырхаган. Шьагә лассы-лассы даауан сабду иҿы. Мышкы-ҩымыш иаара ахыԥаргьы, сабду ихы гарҭа имоуа даақәхон. Еиҭасҳәахуеит, саб иԥсхәы уны, уагьы-ҭынхагьы нықәҵны ианца инаркны, сабду игәырҩа изхымго аҟынӡа днеиит. Аҩны даадәылҵны адәы днықәлар, Ҳараз ишьҭақәа
днархыԥшылон. Иԥсҭыхгаха иблақәа иаарыхгылон шықәсқәак раԥхьа саб иеихеиҳаз аӡынҵәа гәаҩақәа. Днарыдгыланы акакала зегьы инапы нарыхьшьуа дрыкәшон. Есашҭа дааҭалацыԥхьаӡа ибла иаахгылон, ахьа агәаԥшь иалхыз, зыхгьы зҵыхәагьы ҿҟьаны ашҭа иакәыршаны иарсыз аҵәҩанқәа. Аҵәымыӷ жьакца еиԥш игәахы иналакьакьон, иҷкәын инапала иишышыз ахәажә аанда данахәаԥшлак. Сабду ашҭа дааҭалацыԥхьаӡа Ҳараз ишышымҭа аанда даадгылон. Акыраамҭа аанда иҽынахшьны даангылон. Иблақәа ааихмырсыӷьӡакәа ашыш аанда дахәаԥшуан. Амӡырха иаакәыршаны, ҵаҟа адгьыл аҟны инышьҭакны шьамхышәараҟынӡа хәажә быцала, аӡы зкылымкәо инеивҵаԥсаны ишышын. Шьамхышәара иҟаз ашыш инаркны, хы-ӡак инаҳаракны, ӡаки маҿаки аҭбаара аҭаны ашҭа иаакәыршаны иҟаз ахьа ҵәҩан амаҟа еиԥш ихашшаан. «Иааукуаз зегьы аԥсы ахоумҵози, уара ахәаша! Иуаҳауаз неиҭаҳәо, иумԥыхьашәаз ыфо, умгәажә ада хәыцырҭа умамкәа, гәаҵәа жәпа ҳәа адунеи уқәзар, акгьы умыхьыргьы ҟаларын!» — зыфҩы лаҳа-лаҳауаз аҵәҩан ршьақәеи ахәажә быцеи ихы нарыдиҵеит. Абна днылалар, саб икаҿамҭа ахьацақәа цәажәарҭахәыс дыхҭаркуан. «Ахҿарахгьы азҳара акгьы шԥаҭахым, анцәа улыԥха ҳаҭ. Иҵуазеи, иахьеиԥш исгәаламшәои, Ҳараз, абри ахьаца уқәланы ианкоуҿоз. «Амашәыр дацәыхьча, уара ауаатәыҩса ирхы-лаԥшхәу!» – сҳәеит усҟан, сылаԥш науҟәганы ажәҩан снаҵаԥшын. Аа, уажәы усҟан икоуҿаз аҵла ашьаҟьарқәа смахәарқәа ираҟарахахьеит. Угәгьы унапгьы шыразыз, ишыбзиаз абри аҵла алагьы еилкаагәышьами!»… Сабду иажәа дагәылахан, ушьҭа ииҳәоз иаргьы иаҳаӡомызт, иҷкәын идунеи дықәнагалахьан.
Даазқәылаз дааҟәымҵӡакәа иҷкәын диацәажәон. Ииасхьаз ицахьаз ихҭысқәа зегьы гәараҵаны дрылацәажәон сабду.
«Уара уҽушьырц угәы ианҭоукыз ауха, сара угәы иҭоукыз цәаныррала издырит, Ҳараз. Ҳаӷеимышхара сызқәа акыдблаара ианалага ҟалаак шсымаз здырит. Аха уара иҟоуҵарц иуҭахыз убриаҟара хырԥашьа амамкәа иуӡбхьан, уа сара егьсылшомызт. Аха зегьы акакәын, ахәаша, сгәыӷуан, ухыҵәҟьа унапы адкылара узыгәаӷьрым ҳәа. Ужәлар ухы рықәуҵон убри ауха. Аха анцәа сышрыцҳаз ибеит, срыцҳаишьеит, сизӡатәуп. Аҵыхәтәан уиеҵәахә кыдымшәар амугәышьеит, дад!» — сабду ҩажәижәибыжьтәи ахҭыс аӡхыҵра далан иԥсы ацара цәгьаханы.
Уахатәи аҵых дшуазыруаз, ашареи иԥси еихьигӡон. Ахәылбыҽха деиҭацон Ҳараз ихаҳә шкәакәахь, алашара изаиркуан. Акыраамҭа иҷкәыни иӡӷаби драцәажәон.
Уахагьы сабша ухан. Саб иеишәа лыргылеит сан. Сабду ида ҳара зегьы аншьан аҿаԥхьа ацәардаӷәы икҿаз ҳақәтәан. Ашьшьыҳәа ацәацәашь ӡыҭуан. Сан ачысқәа асаанқәа ирынҵаны иқәлыргылаз днархагылан, ӡи-мцеи зҵыганы сан астол иқәлыргылаз зегьы аҳәызба џьарсахьаны инарыхго дырхысит. Азал аҩныҵҟа ӡ-ҭынч иҭынчран. Зегьы ргәеисыбжь раҳауа рҽеикәаԥсаны итәагәышьан, ҿымҭ-ԥсымшьа. Аӡә дцәажәар ҟала-ӡомызт. Аԥсы шәоит ҳәа ирыԥхьаӡон. Абас зегьы ҳаиқәшьшьы ҳаштәаз, ӡыла иҭәны иқәгылаз аҵәца ԥшьыркца «аҷеҩ» аахгеит. Зегьы ҳааҭрысит. Ахәыҷ-қәагьы шәеит хысбжьык газшәа. Аҵәца иҭаз аӡы зегьы изынгылаз ачанах инаныкьасалеит. Сан, ишызбоз аҵәуара далагеит. «Уара уахьцаз азмырхакәа даҽа-ӡәгьы дугарц уҭахума, уарамыжда?» — лҳәан, сан даагәжәажәеит.
Сара иахьеиԥш исгәалашәоит, сан данҵәуоз ҳаргьы ҳлыцҵәуон. Есиҟаҳҵалакгьы ҳан дызлаҳаргәыбзыӷшаз
ҳашьҭан. Есымша ус дус иҳамаз Арсана иӡыхь аагара акәын. Уи уажәы еимакы-еиҿакыда џьанџьыхәада, ажәак ахымҳәааӡакәа ҳцаны аӡыхь аагон. Ацәарҭа маҭәақәа Ҭоумышь илбааганы ианылыӡәӡәоз, ҳара зегьы аӡәӡәатәқәа ҳрыҵаланы Ҭоумышьҟа илбаагон. Ахәылбыҽха еидарак-еидарак афархь ааганы ишь-ҭаҳҵон. Иааҟаҳамҵоз егьыҟамызт сан аҵәуареи амыткәмаҳәареи даҳзаҟәыхуазар ҳәа. Убриаҟара иаҳцәымӷын, убриаҟара ҳгәы ҳнархьуан саб изыҳәан агәырԥшаага ажәақәа илҳәоз
…Саб итәы-иқә ҟаҵаны ҳалгеит. Ашықәс цәымза азыҳәан уасахшак шьны ҳаиашьареи саншьцәеи ирхымгакәа аишәа ҳаргылеит. Аншьан иқәыз саб имаҭәақәеи ипатреҭи сан днарыдгылан, апатреҭ аарҳәны инкыдлыргылеит. Ашьаршьаф шкәакәа неиҵыхны саб иншьан инылалыршәит. Аншьан ахаҿы игылаз астол иқәгылаз ацәацәашь аҵыхәтәантәи ацәаӡыӡқәа каԥсон. Ацәашьы аҵыхәтәанӡа ианблы: «Ушьҭа уҽырҭынч, узқәаҭыԥ ҭынчхааит. Ушьҭахьҟа ухьамԥшын, иухшаз жәларык ыҟоуп. Аринахыс уахь ауп уҭыԥ. Абзиала, Нана, ԥсраҽнынӡа!» — лҳәан, ашьаршьаф даахан, саб иаԥсуа маҭәақәа неикәарҽны иаашьҭылхит.
Ушьҭа ҳԥошьҭаныҟәгаҩ Кәасҭантел саб исалам шәҟәы азыҳәан уаҳа сиазҵааӡомызт. «Ушьҭа уаҳа саб ишәҟәы ааӡом!» — сҳәан, сылабжышқәа насыхәлаҵәан, ашьшьыҳәа сындәылҵит. Сабду ихҭырԥа илахь инҭакны ихаҵаны, илабашьа иҽынанҵашәа асоф днықәтәаны, наҟӡа џьара, Ԥанаҩ ахәы еиқәаҵәақәа илаԥш рыдхаланы дыԥшуан.
Саб иԥсӡы ааҩижьҭеи шықәсык ҵхьан. Саргьы, зны саб исалам шәҟәык аҿы ишиҳәахьаз еиԥш, сыда
дызмамыз дсықәгәыӷыртә сҟалахьан. Аҵәуабжьи агәырӷьабжьи џьара ақыҭа ашәы ашәнаҵон, даҽа-џьарагьы ауаа гәырӷьон, аԥсҭазаара ҿыцхон.
Самсон уажәыгьы абна дылан. Ушьҭақәа абжьааԥны еиԥш амилициа рхы ныхҵәо ишьҭаӡамызт. Азныказы Самсонгьы ихырхарҭа уаҩы изымдыруа гәрыӡ-шашәаӡ дынкылаӡит. «Ма иӡырҭа-иԥсырҭа аадыруандаз, џьушьҭ!» — даагәырҟәҟәалон сабдугьы, аха имч-гәышьази. Иара саргьы ианысҭахымызгьы ани сԥилҭа хыжәжәара ду аашьҭыхны, ардәынашьра ҳәа абнахь ацара хҭаскит. Ԥыхьа Самсон «шәиу» ҳәа ахьсызҿиҭлоз аҭыԥқәа рҿы саннеилак, сааҭгыланы саанаԥш-ааԥшуан, аха аӡәгьы ихабар збомызт. Ус ҽнак, сшәақь саҵаланы сышнеиуаз, Кәаҵиа иҵаҟа аӡыхь ахьхаз аганахь «шәиу» ҳәа аӡәы ибжьы аагеит. Сгәы егьынҭыԥсааит, иагьынҭ-гәырӷьааит. Иаразнак саахьаԥшны снаԥшызар, абар Самсон деиқәных арасра дахьылагылоу! Инапы иҟьеит арахь уааи ҳәа. Саргьы ауаа рылаԥш сҽынацәых-ьчашәа, аҵлақәа снарывагыла-аарывагыло сҿынасхеит. Самсонгьы дшызбаз агәра анига, ҵлакы иҽаавакны даасзыԥшит. Санааизааигәаха:
— Умшәан, уааи, уааи, арахь! – иҳәан, дызвагылаз агылҩа даавҵит. – Уаала арахь! – иҳәан, ҩышықәса рышьҭахь зны сахьнеигаз, абард зхаԥаны иҟаз аҭыԥ сныҵеигалеит. Уа уажәы ԥыхьа ишыҟаз аҵкысгьы ицәыҵлашьцаран. Аҭыԥ аҩныҵҟа ԥҳәыс бзиак ишы-лымԥссара ицқьа-шәқьаӡа еилырганы иҟан. Акәазҭхарамца аҽҳәа ахаҿы ахьыруа чуан хәыҷы кна-ҳан. Ашыш ҭӡамц иадкнаҳалан ӡцәаҳаҭак. Уахьы-ныҩналоз, уарӷьарахь акәындхә аҿы икаршәын ахәы апхаҳә ахьшьны изхаз, ҿыц иӡрыжәыз еигәышәк. Шәхаҩа заҵәык аҽҳәа ахаҿы икнаҳан. Ашьыжь еиқәиҵаз амца еихсыӷьхьан. Ҳаныныҩнала, жәа-патронк згоз ишәақь кьаҿ иикыз нкыдиргылан:
— Уааи, Доумыжьха, абра уаатәа! – иҳәан, аҟәардә лаҟә хәыҷы даахан, саԥхьа инаиргылан, сшәақьгьы аасымхны наҟ инкыдиргылеит. — Ҭемраз дыш-ԥаҟагәышьоу? – иҳәан, дсазҵааит.
— Хар имам, есыхәылбыҽха ахаҳә шкәакәахь дцоит! – сҳәеит.
— Ааи, ажәымҭацәгьа шәара шәызлакым! – иҳәан, лоунытә даақәыԥсычҳаит.
— Хәыхәа дышԥаҟоу, ахәыҷқәа ргәы бзиоума? – иҳәеит Самсон. – Саргьы шәара шәзын ԥсык сиҩы-замхеи. Еиҳа санышәҭахыз, шәыԥсы санаԥшәмахашаз аамҭазы шәара шәҟынӡа снапы намӡо, сшьапы намӡо сышԥақәхеи уҳәарауазеи! – иҳәан, агәырқьҳәа деиҭаа-қәԥсычҳаит.
— Аибашьра иалгеит, ушьҭа аҩныҟа умнеиӡои? – зҵаара бзамыҟәк наисҭеит.
— Сызнеиӡагәышьом, Доумыжьха, макьана сызнеи-ӡагәышьом! – иҳәан, иблақәа нкыдхалеит.
Самсон иаҳәшьа ачымазаҩ аӡәгьы димбаӡакәа ахәа дылаԥсит. «Лҵәуарҭаҵәҟьагьы смоуит, аиашьара наҟ дынцәыҵарыҳәҳәагәышьеит. Ҳажәлантә иреиӷьыз сашьа Ҳараз хазына иԥсраҿы снеины, ма иншьан лаӷырӡык ақәԥсарҭа смоуӡеит. Асасцәа реиԥш иԥсра ауха сааҭк аҟара снеин, лаӷырӡык наиқәԥсаны сқьалахь схынҳәит. Сцандаз саргьы сашьа дахьцоз. Ҳажәлар хдырҵәарымызт, уеизгьы-уеизгьы. Хәыҷи-дуи ахым-хәақәа ааныжьҵәҟьаны, зегьы ҳақәҵны еибашьра ҳцаргьы, ҳашьҭахь иаанхоз шәарҭан. Акәтҵара ихыланы акәтаӷьқәа зӡо ауаа хьымӡӷыдақәа ҳара иҳаигӡозма. Сара арра сшымцаз сшабрагьыз шырдыруазгьы, Ҭемраз иҵәа иҭин, ҟәрышьқәак иоуит ҳәа, ауаа мхәыц ҽадабаӷьқәа, зызхара зымфац иԥацәа еибыҳәаны иқәлон, иаақәсымкыр. Саҳәшьа ачымазаҩ илмеигӡаз, аҩны аӡәгьы дахӡам ҳәа, сыҟамзаара рхы иархәаны иҟарҵаз умбои! Иҟалап еибашьра
сшымцаз еиӷьзаргьы, мамзар, арҭ ауаа гәҳәы цәыҳә-цәыҵәақәа сашьцәа рынхарҭақәа зегьы лашьҭа-ҳәашьҭартәуазар акәхарын. Игәы иаанагааит дасу ииҭаху. Дшәаргәындоуп рҳәааит. Ауаа рыԥсадгьыл азы ашьа анкарҭәоз, иара абна дылагәгәын рҳәааит. Сара уи хьаас исымаӡам, избанзар, акы – сара сымцазаргьы сашьцәа цеит, суацәа, сҭынхацәа цеит. Сара иреицәа-иреиҳа хьымӡӷ сымаӡам. Сашьцәа еибашьра ицаз рҭаацәара, рынхара-рынҵыра еиқәсырхеит. Ушьҭа сынкыдҵаны сыршьыргьы ҟишь сҳәом. Сгәы рҭынчны сынарцә гәашә сынҭалоит. Сеиқәхар, сыҟоуп. Сара суаажәлар ҽеила сырдыруеит. Сырдыруеит сара ишәақәо сышреиуам. Ажәакала, схы ианасмыжьша акгьы салаҟам, убриак ҽеила издыр-уеит!» – абас дхәыцуа Самсон ихы ирқьион. Абри абзагәырҩа хышықәса аҵәымыӷ жьакца еиԥш, уахгьы-ҽынгьы игәы аҭыԥ иҭанаргыломызт. Издырамызт Самсон, ушьҭа аибашьра ашьҭахь, уаҵәтәи амыш азыҳәан илахьынҵахәрахоз.
— Ҳараз иҭыԥаҿы сара сыҟазар, иара абжьааԥны еиԥш иашьцәеи иуаажәлари дрылыҳәҳәо дрылагылазар акәын. Аха қәнагала аԥсра сара ишысуалызгьы, анцәа сигәамԥхакәа Ҳараз даҳцәигеит умбо, Доумыжьха! – иҳәан, иаахыш-хыҵәаз илабжышқәа ичабрала иааи-рыцқьеит. – Доумыжьха, акы унапы ианысҵоит, убри сзынаугӡароуп! – иҳәеит Самсон сгәысҽанӡамкәа.
— Изакәи! – сҳәеит иааџьашьашәа.
— Аҩны уаннеилак, сара ара сахьыҟоу идыруеит Ҭемраз. Уеизгьы-уеизгьы уаҵәы ахәылбыҽха дызбар шысҭаху сызиаҳәа, иухашҭру? – днасазҵааит Самсон.
— Ҟаи, џьушьҭ, ишԥасхашҭуеи! – сҳәеит.
— Ус акәзар, уаҳа уныскылом, ардәынақәагьы шьыбжьышьҭахь хәырмафара ҳәа идәықәлоит. Уца,
Доумыжьха, ажәеиԥш уирхиааит! – иҳәан, дҩагылан: – Сара снапы шыбзиоу гәасҭахьеит! – иҳәан, сшәақь аакыдихын, иаасиркит. Саргьы Самсон иҭыԥ сныҵыҵын, Иуан Кәаҵиа ихәырма ссақәа ахьгылаз ахәы аҵаҟахь сҿынасхеит.
Ахәылбыҽха х-ардәынак исшьыз сыманы санааи:
— Удырҩатәгьы-удырхатәгьы еиӷьхааит, еиӷьа-шьыра ушьааит! – иҳәан, сабду синыҳәеит. Игәа-лаҟарагьы хәыҷык аҽаԥсахызшәа збеит. Нас сар-дәынақәагьы астол инықәсҵан, сшәақьгьы аҭыԥ аҿы иныкнаҳаны саатәеит.
— Арҭ зыԥсра аахьаз абоуԥыхьашәеи, дад? – иҳәан, иаргьы даасыдтәалеит.
— Нахьхьи Кәаҵиа ихәы аҵаҟа, ахәырма ссақәа ахьгылоу снарыҵатәан, ԥшьынтә схысын, хԥа сшьит. Егьи амҵәыжәҩа ԥысҵәеит, аха исзымкыкәа абна исцәагеит! – сҳәан, иазуухуазеи, сабду хәыҷык игәалаҟара бзиазшәа анызба, исшьыз сардәынақәа ахьысшьыз, ишысшьыз инаркны, саҵасӡаны зегьы иас-ҳәеит.
— Ушьҭантәи умҩахыҵрагьы ажәеиԥшь ирман-шәалааит, дад! – иҳәан, сабду сааигәыдиҳәҳәалеит. Саргьы иаалырҟьаны аҳаҷаҳәа иаасгәалашәеит Самсон снапы ианиҵаз. Нас, сҽаазыҟасҵан:
— Баба, сара иахьа Самсон дызбеит! – сҳәеит иаахжәаны.
— Дабоубеи, дад, деибгоума, ахәаша! – иҳәеит сабду, даагәыԥшаа-хыԥшаан.
— Сшәақь саҵаланы сышнеиуаз, «шәиу!» ҳәа аӡәы ибжьы сықәиргеит. Саахьаԥшзар, абар Самсон л-дук даавҵит. Саргьы иаасырццакын ишҟа сҿынасхеит! – сҳәеит.
— Иуеиҳәазеи, дад? – иҳәан, сабду иҽаасызҿ-лымҳаитәит.
Самсон Ҭемраз исызиаҳә ҳәа иаасеиҳәаз зегьы акы
аанмыжькәа иасҳәеит.
— Дзыргәаҟзеи, насыԥда? Уигьы дҭынхадаха абна дылахеит. Имада-ихӡыда инеихаӡгылоз, уаҩ дзыз-хәыцуаз, акыр зылшоз ҳәа иҟаз ҳара даҳлахьынҵамхеит. Ишԥааури. Сара ушьҭа сҭаҳмадахеит. Сымала схы сзымшеит, абжьарак дрыцҳахеит, ахәаша! Уаҵәыҵәҟьа, уеизгьы-уеизгьы, снаидҵаалароуп! – иҳәеит сабду, ҩаԥхьа ҩныҵҟала иҽааиԥсахын.
— Уара иудыруама, баба, Самсон дахьыҟоу? – алакҭа дынҭакны сабду сиазҵааит.
— Издыргәышьоит, аха дахьыҟоу-дахьану здырит ҳәа иара иабаихәагәышьо, акгьы сзимыцхраауазар, лаԥсык сзимыхәозар! – иҳәеит сабду илахь неиқәиҵан. – Цәгьа иҳәа, бзиа иҳәа иара аӡәзаҵәык иоуп ушьҭа ҳаапкыр ҳзыдҿарҳәало ҳәа иҳамоу! – ҳәагьы нациҵеит. Убри ауха Самсон иӡбахә уаҳа ҳаламцәажәаӡеит.
…Адырҩаҽны ашьыбжьышьҭахь сабду илабашьа аакыдихын, Самсон ишҟа дцеит. Исҭаххеит саргьы суццоит ҳәа иасҳәарц, аха исзымгәаӷьит. Иара сиццарц шысҭахыз аҟара исырдырит, аха акгьы анахимҳәаа, сиццар иҭахымзар акәхап сҳәан, сҽааныскылеит.
Сабду дкылԥш-кылӡырҩуа ақәаҵара дныҵысын, Арсана иӡыхь ахьхаз днавсын, абнара данаалагылоз Самсон сабду дшааиуаз ибозар акәхарын, дындәылҵын днеиԥылеит.
— Бзиа умшзааит, дад! – иҳәан, даагәыдикылеит.
— Уааи, Ҭемраз, сқьалажә ахь! – иҳәан, ччаԥшькгьы ихы-иҿы инықәиҵашәа иун, сабду иаԥхьа днагылан, аҭыԥ иныҵалеит. Сабду Самсон иқьала днаԥшны ибахьан ауп, уахь дыҩнамлацызт. Амца еиқәын. Асаҟәақәа игылаз руак даахан Ҭемраз днаиртәеит.
— Иҟоузеи, угәы иҭоузеи, Самсон? Ишубо
аибашь-рагьы еилгеит ԥшӡала! Иалаӡыз ҳалаӡит, аха зчамҩахә ыҟаз хынҳәит рыҩныҟақәа рахь анцәа иџьшьаны. Наҟ-наҟтәи уԥсҭазаара ушԥазхәыцхьеи? Угәы иаанагозеи, ас абна уанбанӡалоу? Улҵроуп, аха улҵышьа ҟазшьас иаҭатәхарызеи, Самсон? – иҳәан, сабду дизҵааит.
— Убри аус аҵыхәала ауп ахәыҷы иҿала изузы-насыцҳаз, Ҭемраз. Сус ԥсыхәас иамахара ҳәа сгәы акы аанагоит, аха уи уара ушахәаԥшуа сыздырам акәымзар! – иҳәан, амҩабжара иҽааникылеит Самсон.
— Абна улҵра ԥсыхәас иамахарызеи, иҟаҵатә-харызеи, дад? – иҳәан, Самсон деиҭаизҵааит сабду.
— Ҭемраз, уажәы ишубо, анапи анапи еибаӡәӡәоит. Аӡәы акы изыҟоумҵар, уаргьы иузыҟаиҵаӡом. Сара сус – ус цәгьоуп, ус унадсыланы мариала иузыӡбо акакәым. Уи заҟа ихьанҭоу сара исымҳәаргьы уаргьы иудыруеит. Ҭемраз, сара схахә шәаны сҿыхтәуп. Уаҳа даҽа хәарҭак сыманы ҳәа сыҟаӡам. Абри, аус ахь икылымгакәа, имырӷыӷккәа аанкылара зылшо акакәзар, изылшо ҳасҭаршыни, уажәы ҿыц иҟарҵаз ар дәықәызҵои роуп. Ар дәықәызҵо анысҳәа, ара ҳқыҭаҟны иҟоу иакәым сызҿу, араион аҿы иҟоу Аду иоуп. Убри Аду изыҳәан ԥароуп ирхиатәу. Шықәсыла ирҷыҩ-ҷышәны еизызгоз ахь ԥара зқьы мааҭ раҟара ҵәахны исымоуп. Убри наганы иԥсы иаҭатәуп. Аха уи аҭара ҳәа узҿугьы ус имариаӡам. Уи иазыбзиахогьы дыҟамкәа ҟаларым. Убри дыԥшаатәуп, иацәажәатәуп. Ауа-аҭынха азктәуп. Уӷәк ацәқәа исымоу наганы иҭатәуп. Уи мап ацәызкуа дреиуаӡам. Абриоуп, Ҭемраз, исхәыцыз. Амала, дара аҵарҭыша заҳҭо реиҳагьы иуадаҩуп знапала ираҳҭо ауаҩы иԥшаара. Урҭ дара еизыбзиазароуп. Абри аганахьала уаргьы ухшыҩ сылоуҵар сҭахуп, Ҭемраз. Ирзаҳкрыда ани
Адуи ахәыҷи? – иҳәан, Самсон игәы иҭаз зегьы Ҭемраз иеиҳәеит. Ҭемраз акыраамҭа ихы ларҟәны дтәан. Нас даақәыԥсычҳан:
— Аиеи, Самсон, аума уақәшәар аума уӡбыроуп. Уара иуҳәаз адагьы даҽа мҩак аманы избом саргьы. Уара иуҳәан еиԥш, аус злоу убырҭ ирзыбзиахо, зыгәра рго ауаа рыԥшаара ауп. Иара Аду ҳәа ҳазҿугьы ҳқыҭантәиуп, ҳагьеицәтәымуааӡам. Ари ахәашеи иареи еихырааӡалахьан, аха ушьҭа изгәалашәода акәымзар. Ҳара ҳаиуара атәы иара ҽеила идыруеит. Ианыхәыҷқәаз иан Қәеиза даалгон ҳара ҳҿы аанҿасра ҳәа. Ҳаразгьы иаргьы ршьапқәа еилаԥсаны еицышьҭалҵон. Иара ҳаԥсра рыцҳа аҟынгьы дыҟан, дсыдышшылеит. Убри иаҷыданы иара ихаҭа Шьагә дӡааиххьеит. Ҳаи, абзиа сҿашәааит, уи ианахәҭаҵәҟьаз ишԥасгәалашәеи! Шьагә иеиӷьугьы, убри Аду ҳәа узҿу инаҳҵо уаҳа аӡәгьы дсыздырам. Шьагә иҿы ԥиҽрым ҳәа сыҟоуп, сыԥсӡамзар! Аҭара-амхра атәы уи Шьагә аҳәашьа аҭаны иеиҳәап. Аду изыҳәан Шьагә иҿы ҳаангылар еиӷьхап ҳәа сыҟоуп. Егьи, ари ҳҵарҭышагаҩ, Аду диԥырхагамхозар, амааҭ азы ала абӷа ԥызҵәо, алаӷра млага иамҵамычхәруа, амҵ кнаҳаны ацәа ахызхуа, ани ауаҩы џьабарҟьыл мап икыр ҳәа умшәан. Уи иацәажәаша иԥшаара баҩ алаӡам. Иамуӡар, иара Чмыт ихаҭа дизаҳкыргьы ауеит. Уи сара садгылоит, Самсон. Ажәабжь мчыбжьык ахи-аҵыхәеи ала иузаазгап. Сара сгәы изласнаҭо ала, ҳусқәа маншәалахап ҳәа сгәы иаанагоит, анцәа иҳәозар! – иҳәеит Ҭемраз.
— «Еиҳаб дызмам анцәагьы димам!» Уара сыԥсы апара уаԥшәмахеит, Ҭемраз. Узқәымгәыӷуа бзиарак умаҭацәа рыла иубааит! – иҳәеит Самсон, игәа-лаҟарагьы еиҳа иаалах-ҿыххан.
Сабду аҩны данааи рацәак иҽнмырхакәа,
иҽааԥсахны дынҽыжәлан Шьагә иахь днықәланы дцеит. Иахирҵуааз, Шьагәрааи ҳареи ҩраԥа ҳабжьамызт. Ашьыбжьышьҭахь амра ахьашымҭазыҵәҟьа сабду Шьагәраа рашҭа дынҭалеит. Шьагәгьы ашҭа иқәгылаз ара ду амҵа ашәшьыраҿы дтәаны аткьац иршьон.
Шьагә сабду даниба изқәиҵара изымдырит. «Амра ашыраха бзиара ҵыхәоума Ҭемраз даҳзымҩахызгаз?» – ааигәахәын, Ҭемраз иааира деигәырӷьарызу, дамеигәырӷьарызу изымдыруа даалак-ҩакит, аха инмырԥшкәа днеиԥылеит.
— Мшыбзиа, Шьагә! Иагьаншам, егьаныхәлам дыхәҟьа-ԥсҟьаха дысзаазгазеи уҳәар ҟалап, аха «Ауаҩытәыҩса игәыӷырҭа иԥсырҭоуп!» ҳәа, ус хьанҭак аҵыхәала суқәгәыӷны сымҩахыҵит, Шьагә. Аханатә аахысгьы, сыҷкәын иоума, сара соума шьарда аџьа-баақәа усырбахьеит. Убырҭ зегьы шыздыруагьы ҩаԥхьа агәырҩа уасмыргар ада даҽа мҩак сзымԥшааит. «Аҟәыш ашәхрак урҿигоит!» — рҳәон ҳабацәа. «Ҩынтә ажәа уҳәар афҩы амоуп!» — рҳәоит, аха суқәгәыӷны уашҭа сҭалеит! Уашҭа есымша агәырӷьара ҭалалааит, уҷкәын заҵәы Кәадац ила! – иҳәан, гәыкалаҵәҟьа дцәажәеит Ҭемраз.
— Ҳаи, Ҭемраз, уара аринахысгьы умаҭацәа рыла еиҭазҳәаша! Уара утәымуаҩума абааԥс. Ҳара ҳаи-бааӡахьеит. Ҳацәгьеи ҳабзиеи аханатә аахысгьы еилоуп. Насгьы сара Ҳараз ԥсаҭа шкәакәа сыҷкәын иеиԥш акәын сышиқәгәыӷуаз, ҳаҭыр дугьы шиқәсҵоз. Ҳара амаӡа зҵеибамкуа ҳакәу џьысшьоит. Ухы шԥасхубаауеи, Ҭемраз ухаҵкы сцеит! – иҳәан, Шьагә гәык-ԥсы-калаҵәҟьа аԥсшәа ааиҳәан, ара ду амҵа арымӡ игылаз аҿы инеибартәақәеит.
— Шьагә, сара аханатә аахысгьы згәаҟ-ҵәаҟра нымҵәо аӡә сакәгәышьоуп. Иахьа ушҟа сымҩахзыжьызгьы бзагәырҩоуп. Уара иудыруеит аибашьра ианалага, кьоу-шәоуқәак ацынҵәарах жәла ҳҟынтәи, лак инаҵаҟьарыз аӡә даанмыжькәа, зегьы аибашьра алуҭаҩ инаҿарыԥсеит. Аӡәы усгьы иԥсӡы ааҩхьеит. Егьырҭ ирыӡырҭоу-ирыԥсырҭоу ҳәа акгьы ҳаздырӡом. Аибашьра ианалага ахәымш рыҽны Самсон аибашьра дымцаӡакәа дабрагьит. Уи аҵыхәала иҟалахьоу, иаҳзааргахьоу иудыруа ауп. «Леи-бгеи шәырфозаргьы инашәхаӡгыло хаҵажәлак даанымхаӡеит. Егьаҩ егьа рҳәаргьы, сара иаанхаз, амаҟаҿамҳәақәеи, ахымхәацәеи ааныжьны џьаргьы сцаӡом, сеиҩыҵәҵәа-еихыҵәҵәа скылыргаанӡа сыжәлантә, сашьцәа иаанхаз сырхылаԥшуеит. Ихьымӡӷызаргь сара исыхьымӡӷхааит. Шәхахәс цатәызар, сара сыда ицо ҳәа аӡәгьы днымхаӡеит, сара сцааит!» — иҳәан, абна дылалеит, иахьагьы абна дылоуп. Уажәы, иааиуа-иааиуа ишааиуаз аибашьра еилгеит, ԥшӡала. Сара салаӡызаргьы, шәара-сара ҳәа ҳаҟоума, зыҩны хара имгакәа зчамҩахә ҟалаша уҷкәын хазынагьы макьана ихабар умаҳаӡац. Мшы ссирк аҽны игәырӷьаӡ уаҳааит, анцәа шьарда зымчу. Уажәы абна илоу Самсон данбанӡалоу. Ари ауаҩ илахьынҵа аҵыхәала, акрыздыруа, акрызбахьоу, акыр заҳахьоу ҟәыш хатәрак уҟны сымҩахыҵит, Шьагә. Ариабжьарак абри аус ыршаҟьо ирхынҳәуа, акыр иқәсҵеит-иқәсхит, аҵыхәтәан сыззааиз ауп уажәы улымҳа аҟынӡа иназгарц исҭаху. Ԥсрала дылыргома, бзала дылҵуама, макьана аӡәгьы акгьы ҳаздырам. Ԥсыхәа ахьынӡамоу, иҟалаша ҟалаанӡа иахаӡгылар сҭахуп. Ушьҭан, анцәа иумҳәан, екәымк ҟалар: «Ҳаи, заа абас иҟаҵазҭгьы, абас ҳәазҭгьы, иахьа Самсон деиқәхаргьы здыруадаз!» — ҳәа ҳҳәо, ҳхы-ҳгәы ҳахьхәны ҳаанымхарц азыҳәан. Сажәа сагәылахацәеит, Шьагә, ухаҵкы сцеит, ҳаӷоу
дгәаҟуандаз. Сыззааиуа уиоуп, Самсон Мқанба аӡәыр деиқәирхараны дыҟазар, араион аҟны ар дәықәзҵо реиҳабы Ҭандел Аҵанба деиқәирхоит ҳәа сыӡбеит. Аха зегьы акоуп анапи анапи еибаӡәӡәоит. Уара умсит, сара сымсит ҳәа агәыԥсшәа мацаразы ари аус уадаҩ уашьа гәакьа иакәзаргьы даламлар ҟалоит. Убри аҟынтә, Шьагә, уара иуҵаскуа шәиԥхьыӡхааит, аԥара аганахь алагьы ҳахьынӡаҟоу уасҳәоит. Ҳара ажәлантә зегьы инеилаԥсаны зқьы мааҭ ахь ԥара еизааигеит.
Издыруеит абри ахаҵеи уареи шәеиуареи-шәеи-ҭынхареи ахьынӡаҟоу. Иахьатәи ала, Ҭандел изыбзиахо уара уоуп, Шьагә. Уара уоуп аҵыхәтәантәи гәыӷырҭа хлаҳәасгьы ҳазхәаԥшуа. Шьагә, уҩны ушыҩноу сукәыхшеит, ма унапала ҳшьы, ма унапала ҳаиқәырха. Уи ауаҩ иҿы цаԥха заҵәыс иҟоу уара аӡәзаҵәык уоуп. Амирани акыкахши рҳақ цәгьоуп. Уара Ҭандел абри наидуҵаҵәҟьар, абарҭ аҩдоуҳак, аҩҳақк Ҭандел даӷрагылап, дачхнысып ҳәа сгәы иаанагом. Саргьы, ишубо, абри аӡәзаҵәык иоуп хар змамшәа исзынхаз. Абра ухы схумбаарц, ууаҩреи уламыси сыманы суҳәоит! – иҳәан, Ҭемраз аҵәы ԥҵәаны Шьагә иаԥхьа инкеиԥсеит.
— Иауазеи, абааԥс, Ҭемраз, сара абас суқә-гәыӷ-уамызт. Уареи сареи ҳабжьара, ҳаибабара-ҳаибаҳара аханатә аахысгьы изеиԥшроу удыруеит, нас абриаҟара, тәымуаҩык уиҳәошәа, абриаҟара ала амгәа аԥа ҭшьаара ҳара иҳабжьоума. Насгьы Самсони Ҳарази сара сыҷкәын заҵәы иеиԥш избоз, сзықәгәыӷуаз роуп. Сара сажәа акыр аԥхылнаданы иҟалозар, схы сшамеигӡо абарҭ зегьы шәымсит. Уи аԥара ҳәа иуҳәаз ахьынӡаԥшӡараха сыздырам. Ҭандел сара дӡаасххьеит. Уажәы аԥара аӡбахә иасҳәар, игәы сыдааигалар ҳәагьы сшәоит. Ус ламысла, уаҩрала, уарала сиацәажәар еиӷьымхари? Ҭандел урҭ зегьы
ирҷыданы, Ҳараз ԥсаҭа бзиеи иареи лымкаала пату рықәеибаҵон, ицәгьараҿгьы дыҟан. Нас уажәы аибашьра еилгеит. Ауаҩытәыҩса ишьа аҽҵыс арӡсеит. Еиҭах Самсон дҳамшьыр ҟалом ҳәа ишьҭаларым ҳәа сыҟоуп. Самсон еибашьра дымцазаргьы ижәлантә аӡәгьы даанымхакәа, аӷа иабашьуан. Сара уаҵәыҵәҟьа хаҭала иҩны снеины сиҳәоит. Акыр илшоны дыҟазар, сара ишсеиӷьимшьо агәра ганы сыҟоуп! – иҳәан, Шьагә абжьааԥны еиԥш иразреи, иламыси инапы иқәҵаны дцәажәеит.
— Иҭабуп, аешьара гәакьаҵәҟьа сзууит, Шьагә. Абри акымзарак алымҵӡаргьы, иахьатәи уажәақәа, ухы абзиара аҟынтә пату исықәуҵаз ԥсраҽнынӡа сгәы иҭоуп. Егьи, аԥара аҵыхәала иуҳәаз саҳаит. Аха аӷьара иаҩызоу аԥсшәа мацара… Уи сҳәеит ҳәа, уара, Шьагә дуӡӡа ухы дамԥшыкәа аԥара мацара дамкапаныргьы ҟалоит. Аха зегьы акоуп уара иумазааит, Шьагә. Игаргьы ԥшӡала иԥсаиртәааит, имгаргьы уара ухы даԥшит! – иҳәан, ииҳәарц ииҭахыз ахи-аҵыхәеи неиқәиҳәалеит Ҭемраз.
Ахәылԥазы Шьагәи Ҭемрази аҩеишьцәак реиԥш рнапқәа ааимырхын, инеиԥырҵит.
Ахәылбыҽха сабду данааи, иҽааԥсахны Самсон иқьалахь дцеит. Иҟаз, иибаз, иаҳаз акы аанмыжьӡакәа зегьы наганы Самсон иеиҳәеит. Убри аухаҵәҟьа Самсон зықь мааҭ ахь ԥара сабду инаииҭан, аҩныҟа дхынҳәит Ҭемраз. Адырҩаҽны ашьыбжьышьҭахь Ҭемраз инапала аԥара наганы Шьагә ииҭеит.
«Ҭемраз, аԥарақәа Ҭандел идимкылар, уара уҟны иҟоуп!» — иҳәеит Шьагә.
Ҭемраз игәы каршәны дыԥшын, избанзар уи аус аҵыхәала аӡәыр акризыҟаҵозар Ҭандел ишыҟаиҵоз идыруан. Игәы каршәны дыҟан, избанзар Шьагә иахәҭаз ишахәҭаз аҳәара шагимыжьуаз агәра ганы
дыҟан.
Ахәылбыҽха сан цәгьала лылахь еиқәын. Исышьҭанеиуаз сашьа даасыдгылеит илаӷырӡқәа хаҟәҟәала.
— Мама иахьантәарак аҵәуара даҿын. Ушьҭан сцаны аирыӡ азна Арсана иӡыхь лзаазгоит! – иҳәеит. Ерыӡк азна аӡыхь лзааигар, деигәырӷьап, хәыҷык лхы-лгәы алаҟанатәып ҳәа иԥхьаӡеит. Ԥыхьа ерыӡк азна Арсана иӡыхь, уӷәк аџьынџьыхәа азӡыбӷьык ҳәа иааигон. Сара аԥҳал азна аазгар уӷәк аџьынџьыхәа саҿа ианын.
— Мама аџьынџьыхәагьы лымысхӡом. Асасцәа рзыҳәан иҵәахны илымазааит! – иҳәеит сашьа хәыҷы дгәыԥшаа-хыԥшаауа.
Сабду Самсон иус убриаҟара ихьааигеит, ҳамҭак Ҳараз диханаршҭыртә.
Сабду аԥарақәа Шьагә иҭаны дхынҳәиижьҭеи ҩымыш ҵит. Убырҭ аҩымышгьы аҩны дакуамызт, абна дакуамызт, ихы ахьигара изымдыруа, аԥсыгәырҩеи абзагәырҩеи дрыбжьагьыжьуан. Ахәылбыҽха Ҳараз ихаҳә шкәакәа ахьарсыз дцон. Ааилашәшәамҭазы изышьҭымхуаз агәырҩа аидара дархәан аҩныҟа дгьыжьуан. Уи убриаҟара дашьцылеит, убриаҟара ихы агәра аиргеит, убри ахаҳә шкәакәа ахьарсыз, Ҳараз ихаҭагьы убра анышә дамадоуп ҳәа иԥхьаӡо далагеит. «Анышәынҭра рыцҳа аҟынӡа снеины цәашьык асыр-кыроуп», — ҳәа иҿынеихон. Уахагьы, абжьааԥны еиԥш, ифонар аашьҭихын, «анышәынҭрахь» дцеит. Амра еихаӷәышәарак инхықәгылахьан. Алашара аркра цәыкьацәоуп иҳәан, дахьтәалацыз, иӡӷаби иҷкәыни рыбжьара аҟәардә днықәтәеит. Шәымҭак иблақәа ахаҳә шкәакәа инадхалан, иара ахаан иимбацыз, имаҳацыз дунеи еилажәжәа-еилаԥԥык днықәнагалеит…
«Саб, умгәырҩан, иугәырҩахьоу, ицәыҵауҵәуахьоу
узхоит. Сара сыԥсӡам, сыԥсы ҭоуп. Ишәаҳаз сыԥсӡы шыҟалаз сынцәахәи сареи ҳада аӡәгьы издырӡом. Сара сыҟоуп, лассы снеиуеит, схынҳәуеит, саб уаҳа умгәырҩан!» — Ҳараз мшаҽны дшибахьаз еиԥш, ақәаҵара иҵгаз анаҟә дналыггеит.
«Уааи, дад, арахь уааи, ароуп сара сахьыҟоу, уаб уара дукәхшоуп!» — иҳәан, иҩнапык ҩышьҭыхны саб ишҟа иҿынеихеит. Аха иҷкәын еиҳа-еиҳа иԥштәы неихыгго анаҟә дагәылаланы ацара даҿын. «Саб, сара сы-ҟо-уп, ир-ла-сны с-хы-нҳә-уе-ит!» — аҵыхәтәантәи Ҳараз ибжьы сабду аҽааигәыднаршәылеит. Уиакәхеит. Уаҳа ибжьы имаҳаӡеит. Идунеи еишәара-еиҵара ԥыххааса аҳауа иналаӡҩеит. Сабду инапқәа шьҭыхны ишикыз икын…
«Уԥсы хынҳәит, уаб дузӡатәуп. Убжьы саҳаит. Уани уаҳәшьеи рҿы уҟоуп рыцҳа. Ушьҭа исыбаргәузеи, Ҳараз! Усзыԥшыз, дад, иаарласны саргьы снеиуеит, ԥшӡала. Ҳаи, ҳаи, сышԥаургәырӷьеи, Ҳараз! Уԥсы хынҳә-гәышьеит, ихынҳәит, убжьы аргама исаҳаит! Ма уԥсы ахаара хынҳәызааит, џьушьҭ! – иҳәан, изгәамҭаӡакәа инеиҿышәшәаз илаӷырӡқәа иԥаҵа иналыхәхәеит.
Алашара аркны аҩныҟа иҿааихеит сабду. Даауан ус агага еиԥш гәаныла. Хаҭала иара дыҟаӡамызт. Иара иакәӡамызт ахаҳә шкәакәа амҵа алашара аркны аҩныҟа амҩа иқәыз. Иара Ҭемраз ихаҭа аниакәхоз, инцәахәы иаамҷыдахаз аӡәгьы издырамызт. Даауан зыԥсы шҭаз, зыԥсы зхыҵны ицахьаз даҽа гагак. Даауан зыԥсгьы зхаҭагьы даҽа дунеи саашьак иқәнагалахьаз ауа-ҩытәыҩса. Иаалырҟьаны ахаҳә шкәакәа амҵа еишьылҟҟараӡа, ацәашь еиԥш иныҵхахеит. Ҭемраз ицәа дааҭаӡыӡан дааҭгылеит. Знык, ҩынтә, хынтә мцабзҵас ҩаԥхьа ахаҳә шкәакәа авараҿы, инеиқәырццак-неиқәырццакны еиҭаҩыҵхахеит уи
аԥсы илакә цәашьы.
«Ари уԥсы ахаҭоуп, Ҳараз угәаҿы иныҵхахаз ацәашьы иаҵәақәа. Ари уажәы ҩынтәуп. Уааит рыцҳа иуулак, иуҳәалак. Ушьҭа сгәы ҭынчуп. Уани уаҳәшьа заҵәи рҿы уҟоуп. Ушьҭа узқәа ҭыԥгьы ҭынчуп, Ҳараз. Абри аамҭазы иаадыды-мацәысын, амацәыс лакьы-лакьуа ихахьы ажәҩан агәы неиҩнахит. Убысҟан ауп дыҭрысны данаалҵыз, убысҟан ауп иԥсы ихыҵхьазгьы аныхынҳәыз. Убысҟан ауп Ҭемраз, Ҭемраз шиакәыз, иҩныҟа амҩа дшықәыз анидырыз. Убысҟан ауп иибаз-иаҳаз зегьы игәаҟрақәа ирхылҵыз шлаԥшҵашәарақәаз анидырыз. «Ааи, уара ахәашабга!..» — иҳәан, аҵанӡа даақәԥсычҳаит.
Ашҭа данааҭала, ақәаршҩы кыдҵәаны аҿаанахеит. «Алԥсаа ҿыц дызмоу ақәа изаур аԥсы иԥсаҭа бзиахоит рҳәоит!» — иҳәан, убри ақәаршыҩгьы игәы ааиқә-наҳәалеит.
Сашьцәа хәыҷқәа шьҭалахьан. Сабду акыраамҭа инапқәа игәыҵаԥсаны, еицраланы еибакуаз аԥырӷқәа иблақәа ааихмырсыӷьӡакәа дрыхәаԥшуа дтәан. Сангьы абжьааԥны еиԥш акҿыҩра дыкҿан, ахәыцрақәеи лареи ааицрыхо. Ашьҭахь сабду дҩагылан, ииарҭа ҟаҵаны иахьыҟаз днықәтәеит. «Ееи, еиқәашьыхыҩгьы дыҟаӡам, ҳааирлахҿыхлон. Арҭ ҳгәылацәа насыԥдақәагьы ааилон, урҭгьы ааҟәыҵит!» — иҳәан, даагәырҟәҟәеит. Сабду данышьҭалози, аишәа данахатәози есымша анцәа диаматанеины илахьи-иџьымшьи ааиӡатәуан, нас акәын ихәы инапы анаиркуаз, дышьҭалозаргьы данышьҭалоз. Аха анцәа даниҳәоз иажәақәа рыбжакы игәаҵа иҭиҳәаауан, иқьышәқәа заҵәык ракәын иҵысуаз. Уажәы: «Иа анцәа улыԥха ҳаҭ, уара ауаҩытәыҩса дызшаз. Зынӡа сымца хәылоумкын. Ҩыџьа сымызхыз, абарҭ смаҭацәа схумбаан, шьарда зымчу. Рани
дареи лаӷырӡыла анцәа еиҿоумырԥшын. Гәырҩа-гәырчы анцәа ду ирԥеиԥшумтәын. Исыхьхьоу сзыӷьааит, ухьышьаргәыҵа сакәыхшоуп!» — иҳәеит иҽынеиҵыхны ибжьы нҭиган.
Сангьы саргьы ари оумашәа иаабеит. Сабду уаха заҵәык ада абас ибжьы иаԥыжьны анцәа диҳәо ҳмаҳаӡацызт. Сабду ихи-ицәарҭеи шынеилеиклак «амца аҭәҳәара» далагон. Аха уажәы иҳарҭа-сырҭак ыҟа-ӡамкәа игәы ҩарханы диан.
— Агәырҩа даркареит, ахәаша! – лҳәеит сан сабду даарыцҳалшьан. Убри ашьҭахь, саргьы уаҳа саамҵаа-ԥшааӡакәа сҭынчӡа саатәеит. Сангьы аҽҳәа ахаҿы лгәаблаа лымҵаргыланы ашә еилалҵон. Ус ахәшҭаара ахахьы «Ҵыззы» ҳәа инеихыншьаланы арҵу абжьы агара ианалага: «Иаҳзааугагәышьода, арҵу, сымыш? Изакә гәырӷьаҿҳәашоузеи иаҳԥубаауа? – лҳәан, илҵәуахьаз-илхьхьаз инахылҵын лгәаҵа аҽааҭанаршәит. — «Арҵу уахынла абжьы анго, уззыԥшым гәырӷьаҿҳәашак, гәырӷьаӡк иатәуп!» рҳәон ҳабацәа! – лҳәеит сан. – Иудыруазеи, адунеи зеиԥш ҟамлац егьыҟам, уаб иԥсы ҭаны џьара иӡы ахьымааҩуа дгьыл харак аҿы дыкҿаханы дыҟазаргьы!.. Уаҳа схы уаҩы имбааит!» — лҳәеит сан. Аха зегьы акакәын цәалашәарак, цәаныррак дар-гәыӷуан. Оумашәа иубаша, убырҭқәа убырҭқәа рыгәра лгон сан. Ибзиоуп ззырҳәахьоу, абри уахатәи арҵу еиԥш лгәалаҟара аабзиартәуан, уи сара игәасҭахьан. «Ицәгьоуп, ихәарҭагәышьам, цәгьарак уԥнабаауеит!» – ҳәа абгыӡи, ати, акьуи, аԥшӡеи рзын аханатә аахысгьы ирҳәоз сан, хымԥада, агәра лгон. Убри азыҳәан акәын уаха абгыӡ ҟааргьы, аԥсра ҟаларгьы сан зегьы акакәны изылыԥхьаӡоз. Убри азакәын, анцәа иумҳәан, абгыӡ ҟаар сан иаразнак «ашәы зылшәылҵо». Мыткәмақәак нацҵаны аҵәуара
далагон. Уеизгьы-уеизгьы ахара иҟоу, аҭаацәа иреиуоу аӡәы иԥсӡы ааҩуеит ҳәа илыԥхьаӡон.
Уахатәи аҵых иналыҩны «уу, уу, уу» ҳәа аты абжьы аагаргьы сан лзыҳәан уаӷеимышхаран. «Унан, улақәа ҭухааит, иаҳԥубаауазеи ааӡа рыҽха, уара аҵых ззы-мыждарахаша!» — лҳәон. Убри ауха лгәы ажәжәа дышҭыхоз иҟьаҟьаӡа иаалыршон. Аа, уажәы анцәа иџьшьаны, арҵу ҳалал абжьы анга, ари хымԥада, бзиарак, гәырӷьарак иазҳәоуп лҳәеит. Саргьы еиҭаҳәашьа змамыз гәахәарак саамҿханакит. Сабгьы даасгәалашәан, дхьу-хьууа сгәы дныҵалеит. Сара сан иаалҳәоз аханатәгьы ихасҵон. Уаҵәы аша еҵәа кыдшәаны ҳашҭа иҭашәоит лҳәаргьы, уи баша былгьы ҩацоуп ҳәа исыԥхьаӡон, сгәалаҟарагьы аабзиахон. Абас сани сареи ҳгәыӷрақәа шеикәшоз ҵхыбжь ааит. Арбаӷьқәагьы инеиларыԥсеит. Уажәы арбаӷьқәа анысҳәа, схәыҷрагьы сдурагьы исзеилымкааӡакәа абраанӡа сааит. Иарбан уи ҳәа шәсазҵаауазар, ҳара акәт ҩыԥса ҳаман. Убырҭ зегьы аԥхын, акәтҵара дуқәа иҳазгылаз ирҭамлаӡакәа, ҳмаҵурҭеи ҳахьатә кәасқьеи рыбжьара ибжьагылаз ҳшымҳа мышьҭа бзиа иаа-қәымтәар руӡомызт. Сара акәтқәа цәгьала бзиа избон. Абриаҟара кәты иҳамаз дасу ирсахьахәрақәаз здыруан. Акәты ӷраҷкәынқәа заҟа ыҟаз здыруан. Акәты ҷрыхәқәа, акәты еиқәаҵәақәа, акәты шкәакәақәа, акәты хәам-замқәа, акәты ҟаԥшьқәа. Иуасымҳәеи, мшәан, убырҭ зегьы ҳшымҳаҿы махәқәас изықәтәаз сыздырамызт акәымзар, зегьы рҟазшьақәеи рзакәанқәеи здыруан. Амала, акызаҵәык иахьагьы исзеилымкааз ҳәа сызҿу, рбаӷь ҩажәа ҳкәытқәа иахьрылаз, арбаӷь ҩежьи арбаӷь еиқәаҵәа самсалҵәҟьеи рылаӡамызт. Зны-зынла схәыҷы хшыҩла: «Арбаӷь еиқәаҵәеи арбаӷь ҩежьи ҟамлозар ҟалап!» — ҳәа схәыцуан.
«Изакәи, уара иуҳәо, «алаҳа иалыҩрыз ҳаилаххаа ҳцеит!» — ҳәа иҳәан еиԥш. Уара шәара шәкәытқәа арбаӷь ҩежьқәеи, арбаӷь еиқәаҵәақәеи шәҟәарҭқәа ихырымхуазар, сыздырам, ҳара ҳҟәарҭқәа ихырххьеит арбаӷь еиқәаҵәақәагьы, аҩежьқәагьы, иумуӡозар ахәаԥштәала рбаӷьқәагьы, арбаӷь аурыхәқәагьы шәҳәар ҟалап, сара уажәы исҳәаз хазымҵаз. Аха башоуп ишәҳәо. Хәыц еиқәаҵәа злам ауасахша-асыс ҟалараҳа, арбаӷь аурыхәи, арбаӷь хәаԥштәалеи адунеи аҿы кәтык ихнамхӡац, ихнахрангьы иҟаӡам, убри жәдыруазааит.
Даҽакгьы шәасҳәарц сҭахуп ҳакәтқәа ирыдызбалаз. Абанҭ рбаӷь ҩажәа иҳамаз ҳәа сызҿу рахьтә, рбаӷь заҵәык акәын, аҵхыбжьон мамзаргьы, ашамҭазы аҿыҭра азин змаз. Егьырҭ зегьы «ҟыт!» ҳәа акы иаҳәар ҟалаӡомызт. Убри аҿыҭра азин змаз арбаӷь, арбаӷь хәам-замын. Ахьача сырма чыхә ахәда иакәдыршазшәа, ахьырҵәаҵәеиԥш иуҿаԥхон. Иара егьарааны иубаргьы, арцынақәа аҽацә еиԥш иахьрылагылаз: «Ҟаҟ-ҟааҟ!» ҳәа ахәда иакәыршаз ахьача сырма еилашәшәо, акәты арцынақәа инарылаԥш-аарылаԥшуа иреиҽырбон. Уи аҿыҭра азин змамыз арбаӷь арбаныз гәасҭахьан. Аҿыҭра адагьы, егьарааны иубаргьы ахәда ҭыхәхәа, аика ҟаԥшь бзары-бзары хьарҽны ахы иқәҵаны акәты арцынақәа аҽырхықәымҵа ирылагылан. Егьырҭ арбаӷьқәа ақьааба инармышьҭыз реиԥш, хара-хара аҳаскьынқәа инархасуа аҳәра иаҿын.
Ҽнак, шьыбжьонк амӡырха сахьаақәлаз, ашҭа хыбны акәтқәа иқәыз абри арбаӷь аарылҵын, ахы насықәкны акиҳәа насықәҿнаҭит. Убригьы азмырхакәа инеи-қәырццак-неиқәырццакны даҽа ҩынтәгьы сықәҿнаҭит.
— Арбаӷь хәам-зам ика ҟаԥшь! Абзиара уҳәозар
даҽазнык ҿыҭы! – сҳәан, шьаҿак снеиҭаҵын, арбаӷь аԥхьа саагылеит. Иара уаҳа иааиҭамҵӡакәа игыланы исыхәаԥшуан. Акгьы анамҳәа ҩаԥхьа арбаӷь аҿаԥхьа сҽаасыргәыбзыӷын:
— Арбаӷь хәам-зам ика ҟаԥшь! Абзиара уҳәозар даҽазнык ҿыҭы! – сҳәан, сеиҭаназыԥшит. Арбаӷь аҭыԥ иахымҵысӡакәа игыланы ишсыхәаԥшуаз, аика бзары-бзары нхьарҽны ахы инықәнаҵан, ахәда нҭнархәхәан, хәарԥ-хәарԥҳәа амҵәыжәҩақәа надыкшаланы акиҳәа насықәҿнаҭын, уаҳагьы иаанымгылаӡакәа, инхгыла-аахгыло акәтқәа рахь аҿынанахеит. Ҳаи, рыцҳа бзиарак санаҳәазар ҟалап сҳәан, сгәы нҭгәырӷьааит.
— Ушьҭа ҳашьҭалап, нан, уаҵәтәи ашара ҳаз-қәымгәыӷуа бзиарак ҳзаанагааит! – лҳәан, сан амца аҿаҳәара дналагеит. Саргьы стәаны амца ахьҿалҳәоз слыхәаԥшуан. Аха зны ахәарчыч ахәшҭаара ишықәыз еиԥш, уаха иқәӡамызт. «Сынтәа ас ду амур ҟалап», — аасгәахәын, сгәы нкаршәны сҩагылеит.
Ҳанындәылҵ, абжьааԥны еиԥш мрагыларахь ала ажәҩан хымаа сынкыдыԥшылеит. Аха аеҵәа џьарсахьа есуаха иахьызбалоз аҭыԥ аҿы исымбаӡеит. Еразнак сҵа насыҵыԥсааит. «Аеҵәа џьарсахьа убонаҵы уаџьал хароуп, нан!» — ҳәа сан шықәсык зны исалҳәаз, абыржәы иҿыцҳҳараӡа слымҳа инҭаҩит. Нас еиҭа схы сааҩахан, сылаԥш ҩаԥхьа жәҩангәы инкыдсырԥшаалеит. «Ее, ее, абан аеҵәа џьарсахьа ахькыду!» — сҳәан, сыбжьы насаԥсыжьын, аеҵәақәа еихык-еиҵык рҽеи-хшьны ажәҩан хымааҿы иахькыдыԥсалаз снацәа нарықәскит.
— Аиеи, нан, уԥсынҵры гәырҩада анцәа иазирҳааит! – лҳәеит сангьы даахьаԥшын.
Ҳанышьҭала, иахьа ҳарбаӷь хәам-зами сареи «ҳаицәажәара» сшазхәыцуаз, исымбаӡакәа ацәа
сынҭанагалеит.
…Адырҩаҽны, сабду есымша адәныҟа усқәа да-урымгахуаз, аха уажәы иҷкәын иԥсӡы иаҳаижьҭеи, шьыжьы инаркны хәылбыҽханӡа адәахьы дыҟан. Уи иара изыҳәан гәырҩахҽыган. Аха иахьа ашьыжь абжьааԥны еиԥш ҭамҷыҭ дымгылаӡакәа иҽаашьҭеикит. Сан ашьыжь инеилыҵқәаанӡа рхәы ҟалҵон. Нас сабдугьы ихәы иҽынахыԥхьаланы, иеигәышә аашьҭыхны дындәылҵуан. Иахьагьы дындәылҵырц игәы ишҭаз, адәахьы алақәа неибаршит. Сабду дындәылыԥшызар Шьагә иакәын. Ҭемраз аҽны Шьагә зынӡагьы дизыԥшӡамызт. Даниба, акы еиԥшымкәа диеигәырӷьаны днеиԥылеит.
— Уа бзиала уаабеит, уаазгаз ушьапы сакәхшоуп! – иҳәан, сабду Шьагә инапы ааимихын, акәасқьахь дынхеигалеит. Шьагә уаҳа даҽакы даламцәажәаӡакәа, дыззымҩахыҵыз аус ахы ааирсалеит.
— Ҭемраз, ухаҵкы сцеит! Сара исыздырам зынасыԥ ҳаҵанакыз уаргьы саргьы. Аха снапы иануҵаз аус маншәалахеит. Ҭандел ахы дҭарԥшӡаны иасҳәеит зегьы. Иасҳәеит ҳара ҳаиуара, ҳаиҭынхара, ҳаибаркыра шыҟоу. Иасҳәеит, ихәыҷы аахыс Ҳараз ԥсаҭа шкәакәеи иареи реицтәашьа-реицгылашьа, реизыҟазаашьа зеиԥшраз. Иасҳәеит, иахьа иара иҿы сымҩахзыжьыз аус саргьы гәыла-ԥсыла сшалахәу. Убри аус, Самсон иашьцәа реиԥш саргьы ишсыхьымӡӷу. «Ҭандел, абри аус шәарҭа, аус еилаԥаҭа, иара изыҟамҵозар, иара ҳаԥсы ҿимхуазар даҽаӡәы ҟаҵашьа имаӡам. Сиҳәоит сыҷкәын заҵәы Ҳараз иԥсы сыманы, иажәракьны ҳажәлантә иаххалараны иҟоу ҳахьымӡӷ ҳхихырц!» — ҳәа Ҭемразгьы дшьамхнышланы дуҳәоит ҳәа иасҳәеит.
Ҭандел акыраамҭа жәа мҳәаӡакәа ихы ларҟәны дтәан. Нас зныкыр ихы дааҩахан:
— Уахатәи аҵых иалыршаны акнаҳарҭахь сышнарго здыруазаргьы, акыкахши амирани сзеилагом. Шьагә, Ҭемрази уареи шәҿы сзыԥҽуам. Саргьы мышкызны сдунеи сыԥсахуеит. Анарцә Ҳараз дысԥымло исзыҟаҵом. Шьагә исоуҳәаз саҳаит. Амала, уара абри аус аҵыхәала сара сышҟа ушымҩахыҵыз аӡәгьы лымҳаҭас имоуроуп. Убри иаҷыданы, ақыҭаҿы ар дәықәызҵо, абри азҵаара аҵыхәала акгьы изымдыруазароуп, егьиашәымҳәароуп, уи аус хнарбгалар алшоит. Арҭ аԥарақәа исыдугалазгьы иуцәызӡом, Шьагә, иуџьысымшьеит. Ҳара – уареи сареи, Ҭемрази – ҳазлеилахәу ԥара-шьарала акәӡам. Ҳара ҳаилахәуп дала-шьала ҳәа сгәы иаанагоит. Ус анакәха, сара шәара ишәаҭәасымшьаша, саргьы исаҭәашәымшьан. Агәаҟра ихнарҵәахьоу ихнар-ԥсаахьоу ауаа қьиақәа рԥара сџьыба иҭасҵаргьы амца сыцралап. Урҭ аԥарақәа иузҭаз изырхынҳә. Абжьарак, исҳәарц исҭаху, Самсон ианаамҭоу сара снапала абна дылызгоит. Убранӡа иҽимырҵысааит. Абри сажәахә наганы Ҭемраз исызиаҳә, Шьагә уххь згеит. Самсон абна дылганы, дымшәо-дмырҳауа иҩныҟа ирхынҳәра анакәхо, макьана иара схаҭагьы исыздырӡом. Хьаҳәа-ԥаҳәа амамкәа аус аҭыԥ ианықәсҵалак, сара схаҭала, Шьагә, уара уҿы сымҩахыҵуеит. Абри ауп уажәазы иуасҳәо! – иҳәеит Ҭандел.
— Ухәыҷқәа анцәа ирԥигалааит ууаҩреи, уламыси, уразреи. Акыкахши амирани рҳақи рдоуҳаи умҩа дырлашалааит уахьыҟазаалакгьы. Абзиара аҵыхәа ыӡӡом, мышкы-ахамышк аҵыхәа џьара иуԥымлар ҟалаӡом, Ҭандел. Уааӡара-ухьчара уқәымӡааит абра-аԥара зшаз сиҳәоит. Ҳаҭыр ду сықәуҵеит. Сыхьымӡӷ схухит. Иҭабуп, аиҳабра-еиҵыбра анцәа иу-қәимырӡааит, ауаҩытәыҩса дызшаз! – иҳәан, Шьагә дҩагылан днеин, Ҭандел ихы днагәӡит.
Ҭандел Шьагә ахь-мыхьк днахиԥхьаларц акыр дидгьыжьылеит, аха имукәа, бзиарас иҟаз зегьы икәа-имаӷра инҭаҳәаны ашҭа дынҭыҵны дцеит Шьагә. Ахәылбыҽха Шьагә аҩны данааи, сабду анышәынҭрахь дышцаз аниарҳәа, аҩныҟа дыҩнамлаӡакәа иаргьы анышәынҭрахь дцеит. Шьагә Хьмур анышә дамардеижьҭеи абраҟа хынтә рыда дмааицызт. Раԥхьа, аԥсыжра аан, амаша дҭагыланы аԥсы иара дирҽеиит. Аҩынтә раангьы, аа, абыржәы еиԥш сабду аны-шәынҭраҿы диқәшәеит.
Сабду абжьааԥны еиԥш ифонар иваргыланы, иӡӷаби иҷкәыни рыбжьара дтәан. Шьагә ахаҳә шкәакәа ахьарсыз данаадгыла ауп сабду дангәеиҭаз.
— Ааи, Шьагә, уажәы ҩынтәуп агәырҩа уа-сыр-гоижьҭеи. Иуԥыло ҳәа аӡәгьы дыҟаӡагәышьам, аха амшын иху уҷкәын заҵәы ибзиараха анцәа иԥигалааит! – иҳәан, дҩагылеит.
— Ҭемраз уххь згеит, адунеи аҿы зегьы иреицәоу ацәгьа, агәаҟра ҳәа ҟамлаӡац. Уара узықәшәаз уқәшәира дақәшәааит, ихьанҭагәышьоуп уеидара. Ӷраҭшала ҳаӷоу дбылуандаз. Аха уара узықәшәаз аҵкыс еицәоу иақәшәазгьы дыҟами. Уара уаагылазаргьы ахаҵараҿы ухаҵан. Ацәгьарагьы агәаҟрагьы ахы анраалашьа удыруеит. Аԥсуа қьабз аиҿыхырҭақәагьы ахьынӡаҵаулоу удыруеит. Уара угәырҩа, ҳәарас иаҭахузеи, уара иуцыԥсуеит. Хашҭшьа амаӡагәышьам, аха уҽоумҭан, Ҭемраз ухаҵкы сцеит. Анцәа ду иџьшьаны умцахә змырцәаша амаҭацәа ахьыбҿар урылатәоуп. Ҩыџьа умызхыз ԥшьҩык анцәа иуиҭеит. Аӷа игәырԥса анцәа иуқәимыршәааит. Сара саагылазаргьы, анык ҳалхымшазаргьы, ешьак иеиԥш усыԥхьаӡон. Ҳаразгьы сара сыԥсы иахылҵыз иеиԥш схы-сгәы далысхит, дысхасыршҭрангьы сыҟаӡам.
— Ҭемраз, Шьагә дукәхшоуп! Иахьа ҳахьтәоу ԥсыцқьа тәарҭоуп. Абра дара рыхьӡ ала иаҳҳәо
зегьы ԥсаԥоуп. Убри аҟынтә снапы иануҵаз аус насыгӡеит. Аиаша уасҳәап сара сақәгәыӷуамызт, Ҭандел уаргьы-саргьы абас дҳазныҟәап, абас пату ҳақәиҵап ҳәа. Ҭандел даара узыԥсаз еилкааҵәҟьаны духцәажәеит. Ешьак иеиԥшҵәҟьа иӡбахә иҳәеит Ҳараз ԥсаҭашкәакәагьы. Ҭандел шәыӡбахә ала иааиҳәаз зегьы сзеиҭаҳәом, исзышьҭымкааз рацәоуп. Иара акы еиԥшымкәа дсыҳәеит, абри ҳазлагаз Самсон иус аҵыхәала изаҟаразаалак, дарбанзаалак аӡәгьы илымҳа аҟынӡа имнеирц. Иҩбахаз, Самсон сара снапала абна ды-лызгаанӡа иҽимырҵысааит ҳәа шәзааицҳаит. Ҭемраз, исуҭаз аԥарақәа абар иахьыҟоу! Ԥшӡала иԥсоуртәааит, абзиаразы инышәхааит! – иҳәан, Шьагә аԥарақәа ааҭиган, Ҭемраз ишьамхы инықәиҵеит.
— Ҳаи, Шьагә Ҭанделгьы уаргьы ахьымӡӷ сҭашә-ҵеит. Ишәԥыло ҳәа ааскьа аӡәгьы дыҟамзаргьы, имгәыӷкәа иԥсхьада, иудыруазеи абарҭ ахәыҷқәа мышкызны аӡәы иԥыло иҟалар. Ҳара абас ҳаԥсы акылахамҭазы ҳҿызхыз анцәа дышәхылаԥшааит. Иҭабуп, Шьагә ухаҵкы сцеит, ешьара сзууит, уашьцәеи уареи шәеигымхааит! – иҳәеит Ҭемраз.
— Ҭемраз, Самсон абна данылырго аҽны саргьы сыҟазар сҭахуп. Адырра сыҭара аҭахӡам. Уи сара Ҭандел ила исаҳауеит, ианақәикуа аамҭа. Усҟан, ҳәарада, саргьы сицаауеит! – иҳәеит Шьагә.
— Ибзиоуп, Шьагә, Ҭемраз дукәхшоуп. Сара уахаҵәҟьа сцаны иҟоуҵаз, шыҟоуҵаз, Ҭандел иааиҳәаз зегьы иасҳәоит. Убринахыс сазыԥшуп Самсон илгара амыш! – иҳәеит Ҭемразгьы.
Абас Шьагәгьы Ҭемразгьы ахь-мыхьк рхы нахыԥ-хьаланы ахәылбыҽха инеиԥырҵит.
Ҭемраз уаҳа иҽаанмырхакәа Самсон иахь дцеит. Амра аҭашәара рагыдык шагыз Ҭемраз Самсон иҟны днеиит. Самсон Ҭемраз иаара макьана заацәоуп ҳәа
дыԥшын. Игәы иҭамкәа-ихы иҭамкәа Ҭемраз даниба, раԥхьа иааицәымыӷхеит, аха инмырԥшкәа:
— Бзиала уаабеит, Ҭемраз! – иҳәан, иаразнак днеиԥылеит Самсон.
— Бзиала сымҩахыҵҵәҟьеит, саԥхьа рахә уоухьеит! Ажәабжь бзиагьы узаазгеит угәуҽанӡамкәа. Шьагә Ҭандел иҟны дыҟан. Ҳзыргәаҟуаз зегьы иҵамкыкәа иаартны иеиҳәеит. Анцәа илыԥха иоут, даара Шьагә ҳаҭыр иқәҵаны диԥылеит. Ҳаргьы ҽеила дҳахцәажәеит. Хьрыԥс бзиа диԥами рыцҳа! Ҭандел ииҳәаз ҳәа Шьагә исеиҳәаз зегьы сышьҭрақәланы еиҭасҳәоит ҳәа салагом. Уара абна улгара дақәшаҳаҭхеит. «Акнаҳарҭахь сшырго здыруазаргьы, убри аус сара садгылоит! – иҳәеит Ҭандел. – Абри аус ахи-аҵыхәеи анеиқә-ҳәалахалак, Самсон сара снапала абна дылызгоит!» – иҳәеит. Ушьҭа ҳара иаҳуалу Ҭандел изыԥшра ауп. Ҳара уи ахаҵа иаҳзиуз абзиара ацкы ахаангьы шәашьа ҳамаӡам. Исхашҭыз, аԥарақәа исуҭаз Шьагә исҭеит, иара Шьагә инапала Ҭандел ииҭарц. Аха Ҭандел Шьагә идигалаз аԥарақәа аԥсра аиҩынҵәаразы идимкылеит. Шьагә уи аԥара аҵыхәала Ҭандел ииҳәаз ҳәа исеиҳәаз зегьы уажәы ара аиҭаҳәара аҭаххарым. Ажәакала, уи ахаҵа уԥарақәа ирхынҳәыз аа, иахьыҟоу, дад. Абзиаразы аринахыс ухы иаурхәалааит! – иҳәан, Ҭемраз Самсон ишимуаз ишьамхы инықәиҵеит.
Ҭемраз аҩныҟа дхынҳәит. Самсон абна илҵра аҿҳәара амыш иазыԥшын.
«О, уара ауаҩытәыҩса илахьынҵа зхьы чықьмаџьа иҭаҵәаху, жәҩангәы икыду амаалықь ицәашьы аеҵәа
ԥшӡа, аеҵәа хьыршәыгә! Уаҵәы раԥхьаӡа сыԥсы иахылҵыз исыхшаз иреиҳабу амҩа хара дықәлоит. Анра-аԥара зшаз анцәа ду дсыманы суҳәоит. Имҩа сзырлаша, ухьы-шәахәа сзихьырша, амашәыр дысзацәыхьча. Абжьшьхак, абжьмшынк дысзырхга. Аӡхыҵра ацә-қәырԥақәа игәыҵых. Лаԥшыцәгьа-ҿаԥшыцәгьа иԥум-галан. Аеҵәа џьарсахьа анцәа илаԥш иҵумыршәан. Инасыԥах цыгәҵыхәоумтәын. Иаб димызхыз, анасыԥи агәабзиареи дахумбаан. Мҩа хҵәырыра данумгалан. Цҳаҵәры дықәумгалан, уара жәҩан иналыггаз ауа-ҩытәыҩса илахьынҵа амаӡа, хәылԥ шәаԥшь зхьыршоу, аеҵәахә!» — ашҭа агәҭа алашьцара дналагылан сан, сиеҵәахә даматанеиуан. Уи сара уажәы адагьы избахьан сан уахеиԥш ажәҩан дацәажәо, аха лыбжьыҵәҟьа смаҳаӡацызт. Уажәы иаалҳәаз зегьы саҳауан, ҳашҭа иқәгылаз ҳал ду сахьавагылаз. Нас-насқәа роуп ианеилыскааз, раԥхьаӡа амзаҿа иацгылоз хәылԥы еҵәа, лара иалхны ишлымаз. Уи аеҵәа «сҿаҳәатәы ҟаҵага!» ҳәа дашьҭан. Ахәылԥы еҵәа алхны илыман сан. Еиҳа агәырҩа цәгьа анлымаз, есуажәааны ацхыраара азыҳәан абри ахәылԥы еҵәа дашьапкуан. Уи лхы-лыԥсы нҭыркәкәааны данамҵаныҳәалак, гәыӷрак адунеи ашә-гәашә лзаанартуан. Убри ахәылԥы еҵәа гәыӷырҭа хлаҳәас лгәыӷра ахац иаԥылшьуан. Аа, уажәы уаҵәы саншьа Аҟәаҟа аҵарахьы сигон. Сан алоура луан. Даазқәылаз, саб иԥсырӡы анааҩ инаркны, лыгага дацәшәо далагеит. Ҳара мыцхәы дҳахӡыӡо далагеит. Уимоу ӡҭалара Ҭоумышьҟа ҳанцозгьы, сан лылахьи-лыџьымшьи лӡатәуан. Уажәы, Аҟәаҟа аҵарахьы амҩа санықәгыла, сабдуи сани акәырбан рықәырҵеит. Ирхәа-ирыцқьа ацәҿыс насыкәыршаны кәырбанс исзықә-дыргылеит. Сабду иҿи-инапи ӡхьамԥшла иӡәӡәаны, ихарԥ
шкәакәа иеихда инықәсуа, мрагылара днаҵагылан, анцәа иахь ҿеиҭеит. Ацәашьы ԥшӡа аиркит, саргьы сымҩа лашарц, сымҩа маншәалахарц, агәабзиареи, анасыԥи, аманшәалареи сырхыбаамхарц азыҳәан. Сабду иныҳәара далгаанӡа сшьамхнышланы сгылан. Иныҳәара даналга, ицәашьы схы инакәхшаны ҳмаҵурҭа абаҟә инадирҷаблеит.
Уи ауха шьҭалара ҳанцоз амӡырха снықәгылан, сиеҵәа џьарсахьа сыԥшааит. Ихха-ххо ажәҩан шьыбж-ьхыҵырҭаҿы икнаҳан. Аханатә аахыс гәыӷырҭас исыцыз сиеҵәақәа ҩаԥхьа сгәалаҟара еихарҳаит. Нас сгәы рҭынчны сиарҭа снылаиеит. Уаҵәтәи амҩа сшазхәыцуаз, слахьынҵа аеҵәақәа сыбла ишыхгылаз, исызгәам-ҭаӡакәа схәыҷра аԥхыӡ ссир сынҭанагалеит.
Аҟәа сабду знык ҵәаҭира ҳәа сигахьан. Усҟан исхыҵуазар акәхарын быжьбаҟа шықәса. Акаҿы стәан. Аҟәа сганы сааигеит сабду, убриаҟара ауп. Абжьарак, избаз-исаҳаз егьиз ҳәа ушьҭа акгьы сгәалашәаӡомызт. Акызаҵәык аџьармыкьаҟынтәи ахәылбыҽха саншьа иахь ҳанцоз ҳазныз аулица дуи, ӡлагара лук иаҟараз амҩан икнаҳаз асааҭ дуи уажәгьы сыблақәа ирых-гылоуп. Иахьагьы схы-сгәаҿы иаанхеит, абжьарак, уаҳа сгәалашәараҿ акгьы сызнымхаӡеит.
Уажәы ҩаԥхьа Аҟәаҟа аҵарахьы сахьцоз сагьеи-гәырӷьон, аха сагьеигәырӷьомызт. Исҭахшәа-исҭа-хымшәа акәын сшыкәанызануаз. Макьанатә ихьу-хьууа сгәы иааҵалон, шьыбжьон ҽыкәабара ҳахьцалоз «абгахәыҷы ахьҭаԥсыз» ҳәа ҳзышьҭаз аӡыжь. Уи аӡыжь иеҵәҟаҟараӡа иҵамҵамуа, Ҷаҷал абна атоура агә-ҭаҵәҟьа иларшәын. Уаҳа убри аӡиас Лаӷәашь ҳәа изышьҭаз, ахыҵхырҭа инаркны, амшын иахьалалозынӡа, «абгахәыҷы ахьҭаԥсыз» ҳәа сызҿыз иаҟароу ӡыжьк џьаргьы иаанахәаны
иҟамызт. Убри аҟынтә, ҳара ҳҟынтәи акыр ишыхаразгьы, есышьыбжьон убрахь ҽыкәабара ҳцон. Алаԥанқәа рыбӷьы ҿало ианалагалак, уи ҳара ҳзыҳәан наныкьаран. Мҵәыжәҩада ажәҩан ахь ҳхалон, избанзар аԥсыӡкра аамҭа ааигәахон. Закәыхи, аԥсыӡ Лаӷәашь иҭамзар ҳәа ушәозма. Иҳәлыкь-слыкьуа, иҟәашӡа ргәышҵақәа аарҳәуа, акалмаҳақәа аԥашәқәа ирыбжьашьқьыруан. Абарҭ зегьы макьана џьаргьы сымцаӡакәа аҩны сыштәазгьы агәхьаагара салагахьан. Схәыҷра иақәлаз, сзышьцылахьаз зегьы снарԥырҵны ацара сцәуадаҩын. Ахәылбыҽха саншьа ашҭа да-нааҭала, сабдугьы сангьы гәырӷьаҵәа инеиԥылеит. Хаҵа ицоз аԥҳәызба леиԥш, ҩымыш ҵуан «сеих-рарҵозиижьҭеи!»
— Бзиала уаабеит, дад, Леуарса! – иҳәан, сабду ахаан гәырҩак имоуӡацызшәа днеиԥылан, инапы ааимихит.
— Шәышԥаҟагәышьақәоу, Ҭемраз? – иҳәеит Леуарса.
— Анцәа ишиҭаххаз ҳаҟоуп, дад. Анцәа иузааиго зегьы бзиоуп. Хьымӡӷык анцәа иқәимҵакәа хьӡыла дахьҭахаз, убригьы анцәа иџьшьоуп. Амала, ибаҩ атәым жәҩан иаҵамӡыкәа, иани иаҳәшьеи рыжәҩахыр аҿы иҟалар, акы ихьит ҳәа исыԥхьаӡомызт, аха уигьы саҭәамхагәышьеит. Шәара сызгәыблу, дала-шьала исзааигәоу шәахьсымоу, смацарахеит, сҵеидахеит ҳәа исыԥхьаӡом, Леуарса уххь згеит! – иҳәеит сабду, ҩныҵҟалагьы дәныҟалагьы иҽеизганы. – Зынӡаҵәҟьа сыҵәҩаншьап ыҵысхыҵәҟьеит ҳәа аҳәарагьы ҿҭам-ӡарахоит. Ихшаз хәыҷ гәарҭак шәаҳәшьаԥацәа ыҟоуп. Сеидроу, акы сымызхыз зегь сымимхра џьысшьоит, сгәыӷуеит, Леуарса, дад! – нациҵеит аҵыхәтәан.
— Ӷашақә иумыхьит, Ҭемраз, жәлары зегьы анцәа ирзааигаз акәгәышьоуп, ишԥаҟоуҵари. Уара ҳәа ахьуасҳәо саҭоумҵан, Ҭемраз. Уара акрызбахьоу,
акыр заҳахьоу, ацәгьеи-абзиеи рыԥсы ахьҭаҵәаху ҽеишәа еилызкаауа, еицырдыруа аӡә уоуп. Аӷа игәырԥса уқәумыршәароуп. Макьана, аԥхьан иуҳәан еиԥш, уаԥхьаҟа угәыӷра уҵабаразымтәыша ахьыбҿар уры-латәоуп. Убырҭ рыла умцахара еиҵыҵааит, абжьааԥны еиԥш еибакааит, илашалааит! – иҳәеит Леуарса, Ҭемраз игәалаҟара дҩаҵхан.
Ауха Леуарса ҳара ҳҿы даагылеит. Адырҩаҽны сымаҭәа-сҩыҭәа, схы назхысыԥхьалаша сыфатә-сыжәтә анцәа идирбаз зегьы, снеикәаҳәа-неикәаԥсаны амҩа снықәдыргылеит.
— Ариаҟара шьханхыҵ шәарыцара, мамзаргьы ӷыжәара дцозаргьы иауарацәоуп, Хәыхәа! Бара Адгәыр уиаҟара бихымӡыӡаан. Сара уа сыҟоуп, амла дасыр-крым! – иҳәеит Леуарса, схахәы инацәкьарақәа налишьын.
— Мамоу, уаҳәшьа дукәхшоуп. Уара уҿы абааш дҭоушәа збоит. Ифатә-ижәтә акыр игхараны дыҟоума, сымыш усҭааит! – лҳәан, лашьа ихаҵкы-иԥсаҵкы дцеит.
Сабду иҽы кәадырны иааиган, иаасзеидыргалаз зегьы акәадыр амаха инахыршьын, ирхианы иаадыргылеит.
— Қәаса иасҳәахьеит, уажәыҵәҟьа дааиуеит! – иҳәеит сабду.
— Иаҭахым, Ҭемраз, Қәасагьы агәырҩа даумырган, ахәыҷы аӷәра кны аҽы аԥхьа даагылоит. Разан иҟынӡа ҳнеир, ҷкәынак аҽы иҭаны даасышьҭуеит! – иҳәеит Леуарса, аха сабду имуит. Убри аамҭазы Қәасагьы ашҭа дааҭалеит. Уи инаишьҭарххны ҳаиашьара иҟаз ахәыхә-мыхә ааит, инасықәныҳәаны амҩа сықәырҵарц. Сан астол илырхиахьаз ҳнадтәалан, зегьы хәыжә-хәҵәа ҳәа акәымкәа акраҳфеит. Саншьа дыццакуан, изаараны иҟаз иҩыза имашьына дагхар ҳәа дшәон. Иҩыза гәакьа иакәын, аха ҳа ҳҵыхәала
дырԥшны амҩа ианыргылара ԥшӡам ҳәа иԥхьаӡон саншьа.
Амҩа ҳанықәлаҵәҟьоз, амӡырха агәҭа ҳнықәыр-гыланы ацәашьы наиркын, мрагыларахь ихы рханы абас ҿааиҭит сабду:
— Амҩа бзиа уқәлааит, дад, Адгәыр! Амашәыр алыԥха иаҳхылаԥшхәу иуиҭааит. Ашьашәы дузы-лыԥхааит. Анцәа ушәҩыкитәааит. Унасыԥ мра шәахәа-хааит. Уԥсҭазаараҿы угәашьамх еицамкааит. Аҩысҭаа духарамхааит. Жәлар рҵәыцәгьа анцәа иуқәимыр-шәааит. Ажәлар рылахь узышәиԥхьыӡымхааит. Уара инаушьҭашәира-иааушьҭашәира, ирымоу-ирыхӡу зегьы шәиԥхьыӡхааит. Умцахара анцәа иумырцәан. Абри ацәаӡыӡ згәыҵашу сцәашьы еиԥш улашааит уԥсы ахьынӡаҭоу. Ухы-угәы уақәгәырӷьааит уахьнымҩахыҵ-аамҩахыҵлакгьы. Мҩамыш, мҩа хиа, мҩа маншәала анцәа уқәиҵааит сара сшамкәа сызшаз! – иҳәан, иххаӡа инапаҿы илашоз ацәашьы ааиган, хынтә схы инакәх-шаны, ҳаԥхьа аҵәа ашьапы инадирҷаблеит.
— Ам-и-и-н! – рҳәан, иааилагылаз зегьы рылахьи-рыџьымшьи аарӡатәит. Нас инеишьҭагылан зегьы сгәыдыркылт-схыдыркылт. Дасу дышзахәоз сыр-ныҳәеит. Саахьаԥшын сан сналыхәаԥшит. Лылаб-жышқәа нхыҳәҳәылеит. Ашьшьыҳәа сналыдгылан, даагәыдыскылеит. Саргьы исызнымкылаз сылаӷырӡқәа рҿаархеит. Сашьцәа хәыҷқәа рылахь еиқәшьшьы абарҵа иҵагыланы ишсыхәаԥшуаз, агәашә ҳанҭыҵит.
Қәаса аҽы аӷәра кны аԥхьа дгылан. Саншьеи сареи ашьҭахь ҳнеиуан. Аӡәгьы дцәажәаӡомызт. Абнара ҳаҵашьшь, ахәреиԥш амҩахәасҭа аккара иҵгаз ҳшаныз Қача иҵаҟа «аҿыбгара» ҳәа ҳахьашьҭаз ҳаннеи, аҳаҷаҳәа иаасгәалашәеит ҵыԥх аӡынра
анӷыҵаламҭазы абри абнаҿы иҟалаз хҭыск.
Ҷаҷал усгьы алеи-аҳәеи ирҳәозар аӡәгьы дзы-лалаӡомызт. Амышәқәеи алашәагеи, ашәарахи ир-ҭыԥын. Ҽнак шьыжьымҭанк ашәарыцацәа рлақәа рыманы абнарахь ицеит лаҵгара. Ашәарыцацәа шнеиуаз Қача даарԥылеит. «Ажәеиԥшь шәирчааит! Сара сышәԥылеит, ашәарыцацәа рзакәан ишаҳәо ала, ушьҭа ишәшьуа, шьабысҭоума, бнаҳәоума саргьы салахәуп ижәдыруазааит!» ҳәа рмаҟахы неиқәиҳәалеит. Ашәарыцацәа ари даара ирҭахымхаӡеит. Иҟалаша ҟалаанӡа, ԥыхьашәа роуаанӡа ажәала Қача иахьиҟыз. Аха идурҳәооз, илаҿымҭӡакәа ивсны ицеит.
Ашәарыцацәа алақәа ылаҵаны абна иакәшаны иаагылт. Алақәа ашьабысҭа ылдырҟьан, еиҵас иԥо ахәажәра илҟьаны аҿанаанаха, иманшәаланы игылаз аӡәы ишәақь инапы инықәрсны деихсит, аха ашьабысҭа ахы изаҿамкит. Абри аамҭазы, ахысыбжь агаха амҭакәа, акиҳәа Қача ибжьы абнаршәыра ааимнаҟьеит:
— Ааит, абааԥс ишәымшьын, амарџьа! Маҵәа-маҵәа иаҳшароуп, маҵәа-маҵәа! – ҳәа ибжьы шгац игон. Ашьабысҭа абна илҟьаны инеиуан. Иааԥсахны еиҭа еихсит, шәымҭак мырҵыкәа даҽаӡәгьы деихсит. Аха убри ашьҭахь ашьабысҭа гәрыӡ-шашәаӡ, ҳәаа змаӡамыз абнара инылашәкәа ицеит. «Аа, абааԥсы, ишәмышьҭын, маҵәа-маҵәа иаҳшароуп маҵәа-маҵәа!» — Қача ибжьы уажәыгьы игон.
Ашәарыцацәа рлақәагьы даргьы абна илҵын иӡәашҳәаха амҩа иаангылеит.
— Амышьҭа ыҟам ҳәа уара иҳәала! Имышьҭа ихазы-иԥсазы ицәгьахааит Қача. Аҩысҭаацәа реиԥш да-бааҳхаҭахәхоз уара! Ахаан зхымҭа камшәацыз, нырцәи-аарцәи аҵыс абла ҭызԥаауаз аҷкәынцәа инеиқәырццак-неиқәырццакны ԥшьынтә еихсит уи ашьабысҭа, аха ахы ирзаҿамкит. Алаԥш атәы рҳәон,
аха ихасҵомызт, иахьа аргама сыбла иамбар! – иҳәеит еицыз ашәарыцацәа ргәыбжьанытә.
— Уи данаҳԥыла нахысгьы ус ҳшыманшәаламхоз здыруан. «Ианаџьалбеит, макьана шьы ыҟам, хәы ыҟам, иара: «Маҵәа-маҵәа иаҳшароуп» ҳәа аҿыҭра даҿуп! «Қача уцасгьы, шәарҭ ашәарыцацәа шәцасгьы!..» — аҳәан, ажәеиԥшь дацхраан, ашьапы шшәыр кахәхәақәа агәыҵаԥсаны, хынтә иԥеит. Уаҳагьы аӡәгьы ҳаа-зыбзиамхаӡакәа, ҳалаԥш нахьырсны, аҳауа иналаӡсан, абнатоура инылашәкәеит. Аринахысгьы ажәеиԥшь ирманшәалааит! Қача ҳара ҳаиҟызар, гәнаҳа зыхәда иқәым ашәарах иахарагәышьоузеи! – иҳәеит ашәа-рыцацәа реиҳабы.
Уажәы исаҳауа џьысшьоит: «Маҵәа-маҵәа иаҳ-шароуп маҵәа-маҵәа!» ҳәа акәара ҭзырцәажәаауаз Қача ибжьы. Усҟан ҳаргьы ԥсыӡкра ҳәа иара Қача иҵаҟа ииасуаз Лаӷәашь ӡыжьк аҿы аӡыршьҭра авгара ҳаҿын. «Арахь, ҳара ҳахь анцәа дааумышьҭын, мамзар, абри аӡыжь аӷламқәа ҭазаргьы, акааиҳәар иҭоу зегьы қамашьиахоит!» — иҳәеит Нури, иԥынҵа акан зқәыԥсаз аԥхӡы алыҭҭа, иеиқәа ҵыркәакәаны аӡыжь дахьа-лагылаз. Уимоу, ашәарыцацәа ԥыхьашәа рымаӡамкәа, имида-гәидаха иҳавсны иахьнеиуазгьы збеит. Сгәы иаарыцҳанашьеит, аиаша уасҳәап. Абыржәы абриаҟара аџьабаа баны, Ҭоумышьынтәи алаԥан ҿыхны, ҳсакьқәа ҵәыркны ҳаҵаланы иаагеит. Урҭ зегьы ршны, хԥа-ԥшьба қәаб аӡыжь иалаҭәаны аԥхӡы ҳахьшы, аӡыԥсы ҳхьы-кәкәо ҳанаалгалак, ушьҭа аԥсыӡ дуқәа рыла аблаам хыланы, иахьцо рзымдыруа, зегьы хама-хама иаа-цәырҵны, аӡыжь иаахылоит ҳәа ҳаԥсыӡ шьыга лабақәа рхианы ҳашгылоу, аԥсыӡ дуқәа ракәым, ԥсыӡ хамсакгьы цәырымҵыр, абри аӡыжь аԥсыӡ зынӡа иҭамзар, ҳџьабаа ҳафеидаханы ҳаақәхар ҳгәы шԥаҟаларыз? Убасҵәҟьа акәхарын, уажәы
нахьхьи ииасны инеиуа, Қача имышьҭа зықәшәаз ашәарыцацәагьы ргәалаҟара шыҟаз.
Абарҭ исхысхьоу сахьақәак сышрызхәыцуаз, Шьагә игәарабжьара ҳаабжьысын, Разан иаԥхьа ииасуаз аулица ҳаангылеит. Аулица ахықә аҟны шәышықәса зхыҵуаз ара ехажәаа ду ҳаамҵагылеит. Қәаса ҳҽы иақәыз аидара аақәихын, ара иамҵаҟаҵаз аҿахыб змаз атәарҭаҿы инықәиҵеит. «Ушьҭа амҩа бзиа шәықә-лааит!» – иҳәан, Қәаса саагәыдикылеит. Нас сан-шьагьы инапы ааимыхны, иҽы аҿы ианкны иҿы-неихеит. Абри сымҳәацкәа саншьа иҩыза имашьынагьы ааҳадгылеит. Ҳаидарақәагьы нақәаҳҵан, ҳанҭалеит…
…Аҟәа ҳанааи, раԥхьа избаз мшынуп. Ус саншьцәа ахьынхоз ахәы аҟынтәи саныԥшлак, хараӡаны, аҵлақәа сырхыԥшны амшын сымбацзар, ас иааигәаны амшыни сареи ҳаиқәымшәацызт. Ҳамҭак саншьагьы саргьы амшын аҿықә аҿы игылаз аҟәардә ҳнықәтәан, ҳҩы-џьагьы ҿымҭӡакәа, дасу ҳхәыцрақәа ҳаманы амшын агәы ҳхыԥшылон. Аӷбақәа ирхылҵуаз алҩа еибарлаҳауа еибарлакьуа ихыланы инеиуан. Иахьысгәалашәах уара идыр, зны сабду иҿы имҩахыҵыз ҭаҳмадцәақәак ишреиҳәоз саҳахьан, иџьмақәа ага аԥшаҳәаҿы иааганы амшынӡы, иара аҵааӡы ҳәа дзышьҭаз, шыдиржәуаз. Убри аҵыхәала саншьа сиазҵаарц сҽыназыскит.
Ҳара иахьа шьыжьаахыс машьынала амҩа ҳшы-қәызгьы, еергьҳәа шьыбжьаара аԥнынӡа Аҟәа ҳзы-мааӡеит. Абри сабду: «Сыџьмақәа мчыбжьык ахь знык амшынӡы дыржәны иаазгон!» — ҳәа иҩызцәа иреиҳәон. Нас сабду Тур ихәынтәи иџьмақәа амшынӡы дсыр-жәуеит ҳәа абранӡа иааицозма? – сҳәан, саншьа сиазҵааит.
— Ҳа, ҳа, ҳа! – иҳәан, иара ишиҟазшьаз еиԥш, агәыр-гәырҳәа дааччеит Леуарса. – Уара гаӡа ԥшӡа!
Амшын Аҟәа мацара ада џьаргьа иҟам џьушьома! – иҳәеит.
— Уаҳа иабаҟоу нас амшын?! – иџьашьаны сизҵааит.
— Амшын Очамчырагьы иҟоуп, Тамшьгьы, Кын-дыӷгьы иҟоуп. Ҭемраз ашьыжьымҭан џьмагәархын иԥсаса иманы Ҷаҷал агәы аахәаны иҿынеихар, амра ҩхашылаанӡа Тамшь амшын аԥшаҳәаҿы днеиуеит. Аҳыҳ, иџьмақәа амшынӡы дыржәреи, анкыдырҳәыла-аакы-дырҳәылара егьа дадхаларгьы хԥаҟа сааҭ ракәхарын дахьадхалоз. Нас ашьыбжьышьҭахь иџьмақәа неила-цаланы иҿааихон. Амра анынхықәгылоз џьма-гәараҵан иԥсаса иманы иџьмаҭраҿы дааиуан. Абри еилукаама, Адгәыр? – иҳәан, деиҭанасазҵааит Леуарса.
— Еилыскааит! – сҳәеит хәыҷыкгьы саамаԥахашьан.
Амшын ахықә аҿы акыраамҭа ҳтәан. Аҟәарашра хырҩаԥшьааны, абарҭ смацәақәа реиԥш еиваԥсан аҳәсақәеи, аӡӷабцәеи, ахацәеи. Урҭ сахьак аҿы избахьан еиԥш рыԥхашьара лаҳа бӷьык иаҟараны, ҳәоу еилам-гашақә ҳәа акы аԥыраршәын, абжьарак ран ишаа-лыхшаз иҟьантазӡа аҟәара иқәԥсан. Сара урҭ ахьызбоз сыԥхашьаны сцәа сҭаӡыҭуан. Сара сакәу џьушьап зҽыхтны аҟәара иларшәу. Еиҳарак Леуарса иакәын сызцәыԥхашьоз. Уарла-шәарла сылаԥш рыхсмыжьуазар урҭ рганахь сыԥшӡомызт. Абрахь, ҽаџьара иахьыс-ҭахӡамыз сылаԥш кыдсырхалон. Избанзар, Леуарса дсыватәан. Саншьа игәы иаанагарыз сыздырамызт. Ажәакала, адгьыл сыгәо, сыгага сацәшәо, сацәыԥ-хашьо стәан. Ушьҭа ҳгыланы ҳдәықәландаз ҳәагьы сгәахәуан, аха Леуарса иҽырҭынчӡаны амшын агәахьы ихыхәхәала инеиуаз ԥра шкәакәак иблақәа нары-дырхаланы дыԥшуан. Нас амшын илаԥш нхиган:
— Абарҭ аҟәара иқәԥсоу ауааи уареи санаа-шәызхәыц исгәалашәаз уасҳәап, Адгәыр? – иҳәан, иара дызхааныз хҭыск сзеиҭеиҳәарц иҽаазыҟаиҵеит. – Усҟан ҿыц Аҟәа аҵара санҭалаз акәын. Ҿыц санҭалаз сҳәаргьы, сагьҿыццәамызт. Ушьҭа шықәсык инеиӷьынгьы иҵуан Аҟәатәи астудиа сҭеижьҭеи. Ҽнак саб Тур ихәынтәи далыхәхәа, усҟан амашьынақәагьы абаҟахыз, ҭоуи-ҭадала, ашьыжьымҭан, иара саб иҳәан еиԥш, ашара днаҵагылан, ҳәа чхәын ҳәа ианашьҭаз аамҭазын игылан идәықәлаз, ашьыбжьышьҭахь аарла Аҟәа дааит. Сан ацха мгьал инаркны, анцәа илирбаз зегьы саб инапала исзаалҭиит. Ауха саб азеиԥшынхарҭаҿы сахьыҩназ даангылеит. Адырҩаҽны ҳҩагылан, иҭаца дықә-гьыжьааны ихәы ҟалҵап ҳәа уҟазу, џьара крыфарҭак аҿы саб какалк исыркып сҳәан, дсыманы ақалақь ахь сцеит. Акрыфарҭаҿы закәыхи, авара ахышра узцәы-рыргап ҳәа уҟазу, ицәырыргаӡаргьы сара сдафҭар саԥшуа стәан, иаасхәап ҳәа уҟазу. Мариа-мырса мырхәаԥ-хәаԥҳәа, ахәыҭаҩ иааҳадигалаз ахь-мыхьк ҳхы аалаҳагӡан, ҳандәылҵит. Аҽны амш бзиан, мҽышан. Саргьы схы сақәиҭын.
— Саб, амшын аҟынӡа ҳнаӡап. Маҷк уԥсгьы ааи-ҭоукып, ԥшакгьы науҿаурсып. Амашьына усгьы шьыбжьышьҭахь ауп ианцо! – сҳәеит, исымҳәаӡакәан ԥыҭк сшәандаз.
— Ибзиоуп, дад! – иҳәан, саб днасықәшаҳаҭхан, ҳаиманы ҳҿынаҳхеит. Амшын аҟәара саннықәԥш, зыжәла ақәны жәла ақәдырҳәҳәыша, арҭ еиқәадаа рԥацәеи рыԥҳацәеи еихышь-еиҵышь аҟәара иқәԥсан. Иаасцәымыӷхеит, аиаша уасҳәап. Арҭ саб ибар аҵкыс, имбар еиҳа ишеиӷьишьоз, илымҳа саркьада ибараҳа имбар шиҭахыз аханатә аахысгьы издыруан. Исҳәагәышьооз, абарҭ имырбакәа дсызрывгозар ҳәа
салагеит. Аха убри аамҭазын саб дааҭгылан, илахь инапы наԥыреикын, амшын ахь аԥшра далагеит. Шәымҭақәак ҿымҭӡакәан дгыланы дыԥшуан, нас:
— Ааи, иауауеи, анаџьалбеит! Ажәра насыԥда иҵааршәыраха исызгәамҭаӡакәа сышәхымс ишԥаалагылеи! – иҳәан, лоунытә даақәыԥсычҳаит. Аха илахь инапы аԥыракны амшын аганахь дшыԥшыц дыԥшуан.
— Изхуҳәааи, саб? – сҳәан, сҽааргәыҩ-ҿыҩны снаиазҵааит.
— Сылақәа сыржьо, ҩба рбо иалагеит, дад! Асҵәҟьа иаарласны исыҵаркып ҳәа сыҟамызт. Абнахьхьи амшын аԥшаҳәаҿы, ҳәсеи-хацәеи уаа гәарҭак ран ишаалыхшаз ихшьыхлаа аҟәара иқәԥсоушәа збоит абрантәи са-хьыԥшуа! – иҳәеит, ҩаԥхьа иблақәа кыдхаланы амшын аԥшаҳәахьы дыԥшуа. Нас жәабаҟа шьаҿа деиҭанаскьан, ҩаԥхьа инапы илахь инадкыланы деиҭанаԥшит. – Ишԥа, уара, абарҭ аргама уаатәыҩсоума, абас аҽнышьыбжьон зыламыс зцәыӡыз! Ҳаи, ҳаи, анцәа иахьакәым ала ҳаумырҩашьан. Ауаатәыҩса шԥаҳаиуанхеи ана-џьалбеит. Акаамеҭ анырҳәа, сара скаамеҭуп ҳәа иҳәҳәо, иҟаауа ажәҩан иалыҩрны ҵаҟа икаҳауа џьушьома, дад! Аа, абриоуп акаамеҭ хаҭа захьӡу. Ашьха зҽеилыхны зцәа-зжьы ажәҩан иазырбаз ауаҩы изыҳәан адыди-амацәыси ҟалон. Ашьха ажәҩан еиласуан. Аԥша бааԥс ҵысуан. Аха арҭ рзыҳәан аԥшагьы мчыдахеит, адыди-амацәысигьы мҵысит. Ҳанбанӡа ичҳари аԥшырҭа иқәтәоу, зегьы зымчу. Уигьы ушьҭа даҳзыӷьашкуа далагозар акәхап. Адунеи ацқьареи аԥшӡареи ракә-гәышьан еибаркны изкыз. Ҳаӷахәы драхәхааит, ҳаӷахәгьы дыԥхамшьааит. Иабыхәа аԥҳәыс лакәым, ажәҵәҟьа аҵыхәа иҩахом аԥхашьара рбар ҳәа ишәаны. Иҟоуҵари, иуҳәари
адунеи еилагазар. – Уара, уаргьы абрахь уаалома ҽыкәабара ҳәа? – иҳәан, иаалырҟьаны даахьаԥшын, даасыхәаԥшит.
— Ҟаи, ҟаи, џьушьҭ! – сҳәеит саргьы азхәыцха самраӡакәа.
— Макьана уаб иԥсы ҭанаҵы иламыс уаӷрамгылан, дад! Анцәа ҳазшаз деицоумкын. Ԥсыхәа ахьынӡамоу ушыцқьоу, узааӡаз рыламыс шуцу убас умҩас, анцәа иуаҭәеишьаз уԥсынҵры аҟынӡа! – иҳәан, днеиҭаҵын, амшын аҿықә аҟынҵәҟьа аҟәардә игылаз днықәтәеит. Нас ҩаԥхьа наҟ, хараӡа амшын агәахьы илаԥш еиҭа-нхиҵан, акыраамҭа ацәқәырԥақәа ирыццон, ацә-қәырԥақәа ирыцаауан. Насшәа:
— Ааи, уара зыцәгьеи зыбзиеи еиҟароу амшын насыԥцәгьа. Агәырҩеи, алаӷырӡи ашьеи амшын ҭадырбозар, уара уҭадмырбози! Уара есымша ҳаҷ-кәынцәа урыцхраауан, цҳасы урыман. Иҳамаз иреиӷьыз уара иухыӡлахьан. Уара, ажәытәгьы аҿатәгьы аԥсуа жәлар рышәиԥхьыӡ, ҳабдуцәа руаз ашәа. Аӡы шыцәоу избарҭахар, угылара уҵабарахарц анцәа сиҳәон. Аха уи алакә ҵабыргызтәуа мчы ыҟаӡам, рыцҳарас иҟалаз! Абри амшын абас ицәқәырԥонаҵы, ҳара ҳлахьынҵа ҽеихаӡомызт. Аринахысгьы убыс акәхоит, дад! – иҳәан, иара амшын ахаҭа еиԥшҵәҟьа игәы дынҭаӷызит. — Заҟа рыцҳара ӡхугахьоузеи, заҟа гәнаҳа ӡхугараны уҟоузеи, уара, амшын гәеиламгыла! – иҳәеит еиҭа.
Убри ашьҭахь аӡәгьы ажәак ҳҳәаӡомызт. Адунеи иақәлахоз џьызшьоз ауаа бзамыҟәқәа еилалон-еи-лысуан.
— Ицәгьа ибзиа «ала иабаз ахы иаԥсоуп!» — рҳәоит. Ус акә, егьыс акә, уигьы анцәа иџьшьоуп. Иахьакгьы шазааит каҳада-ԥҽыда. Иахьакгьы цәгьала иҳашьҭоу дӡыхнамгазааит ари амшын
гәаҵәажәпа. Ушьҭа ҳцаларгьы цәгьам, дад. Абри уахи-ҽни узԥну амшыни уареи бзиа ҵыхәала аиҿцааха анцәа ишәиҭалааит, сара абас сзыршлаз! – иҳәан, саб инапқәа ишьамхқәа инарықәырсны дҩагылеит. – Амашьына адәықәларагьы ушьҭа рацәак бжьамзар акәхап! – иҳәеит даа-сыхәаԥ-шын.
— Даҽа сааҭк ала амашьынагьы ааиуеит! – сҳәеит, аха исҳәоз схаҭагьы исаҳаӡомызт, убриаҟара сытҟәаны срыман саб иажәақәа.
Амашьына аангыларҭаҿы ҳанааи, рацәак ахмырҵкәа амашьынагьы аакылсит. Сабгьы амашьына днасҭан ианындәықәла:
— Убзианы уҟаз, дад, убзианы! – иҳәеит саб идәықә-ламҭазын. Саби сареи ҳахҭыс сахьақәа сышрызхәыцуаз аҩны сааит! Ушьҭа «ага сцаны лыхәҭак азна аӡы аазгаанӡа анцәа уимшьааит!» ҳәа суныҳәозар акәхап абри слакә ажәабжь азыҳәан! – иҳәеит саншьа даа-хыхәмаршәа.
Азеиԥшнхарҭаҿы сыҟазар еиҳа еиӷьысшьон, аха саншьа исеимраӡеит. Уа астудентцәа зжьы ужәыр зтәан еиламгылақәогьы рацәаҩуп, шәеибархагоит. Ара уаазар, баша агьалдызра ҟалаӡом, аҵара уҵароуп! – иҳәеит.
Сара азеиԥшнхарҭаҿы сыҟазар зысҭахыз, саншьа инахырҟьацәаны илеишәа ахьыцәгьаз азыҳәан акәын. Уи аучилишьче аҟынтәи санааилак, какалк аакны сышәҟәқәа срыдымтәалар иуӡомызт. Џьара сны-ҵыҵуазаргьы исааҭ инапы нақәикуан. «Абри аамҭазы, уеизгьы-уеизгьы амра аԥсы шҭоу аҩны уҟазароуп. Арҵаҩратә училишьче захьӡу хәмаргаӡам. Арҵаҩы ирацәаны идыруазароуп. Ирацәаны адырразы, ира-цәаны иаԥхьалатәуп!» — иҳәон иаарыӷәӷәаны. Саргьы иҳәатәы сзахыԥаӡомызт. Ажәакала, сара ишысҭахыз схы сақәиҭымызт.
Аҩны ҳхәы ҟаҳҵаӡомызт. Ақыҭа аҟынтәи иааҳгоз: ашә, акәтаӷь, амгьал, уҳәа еиҳарак убырҭ схы рхы-сыԥхьалон. Амала, азеиԥшнхарҭаҿы ачаи сыршуан, ашьақар ҳаман. Ахәша ача иахьшьны цәгьала бзиа избон. Убри аҟынтә, ачаи анызжәуаз адагьы исфон. Ача ҳауан талонла. Сара сыхәҭаахь хәышә грамм соуан. Саншьа еиҳа дахьдуз акәу, мамзаргьы илахь иаԥшны изацырҵозу сыздырам, аха уи кьылак ача шкәакәа иоуан. Акрыфарҭаҿы акранысфозгьы ыҟан. Абас амчыбжьи-амчыбжьи рыбжьара сҽаарҷыҩ-ҷышәны, саншьа исиҭаз аԥарақәеи аҩнынтәи иаазгоз афатәқәеи схы нарылагӡо сааиуан. Асабшаҽны аҩныҟа ақыҭарахь сцон. Сан сышнеиуаз усгьы илдыруан аҟынтә лҽеи-қәыршәаны дтәагәышьан.
Аҩныҟа санцоз машьынала сцаӡомызт. Урҭ ама-шьынақәа анцози ианымцози еиҟаран. Убри аҟынтә, Аҟәеи Очамчыреи ирыбжьаз афымца дәыӷба сақәтәаны сцон Тамшьынӡа. Нас шьапыла мацара жәаха ки-лометра сныҟәаны, амра аԥсы шҭаз Тур ихәы сыҩхалон. Зыблақәа ҭраа амҩа иаԥшуаз сабдуи сани сзыԥшны итәагәышьан.
Уаҵәы ашьыжь аҩныҟа амҩа сықәлон. Еиҳагьы сгәалаҟан, Џьгьарда инхоз аҵара сыцызҵоз сҩызакгьы дсыццон, ҳаимҩалацәан. Схылԥа аҵыс шҭаҳәуаз сан-шьагьы аусура аҟынтәи дааит.
— Уаҵәы удәықәлоит ҳәа сыҟоуп узлазбо ала? – иҳәеит Леуарса дааччан.
— Аиеи, ус сгәы иҭоуп. Сымацара сакәӡам, Шьо-ҭагьы дсыцуп! – сҳәеит сгәырӷьаҵәа.
— Шәҟәышыз, даара шәҟәышыз! Тамшь астанциаҿы шәаннеилак, адәыӷба шаагылара ианаангылалак, шәшьапы шәаԥшны ашьшьыҳәа шәылбаа шәмы-ццакыкәа! – иҳәан дсабжьеит. Нас ҳамҭак ашьҭахь сара сааныжьны иара ақалақь ахь
дцеит.
Схала санаанха, ақалақь ахь ацара усгьы азин сымаӡамызт, стәаны уаҵәтәи сымҩа сшазхәыцуаз иаасгәалашәеит атехникум аҿы аԥышәарақәа анаҳҭиуаз аучилишьче адиреқтор Занҭараиа Мурман Нодар-иԥеи сареи иаҳзеибауз.
Аучилишье иҭалоз рыбжаҩык апаспортқәа рыма-ӡамызт. Апаспорт змамыз зегьы аӡәаӡәала адиреқтор дҳаԥхьаны, дахьтәаз ҽырҩымҭак иҟаз икабинет ду ахь ҳаҩнеигалон. Сҩызцәа астудентцәа ҩналон, идәылҵуан, аха аӡәгьы ҿымҭӡакәа, рылахь еиқәыршьшьы инасывсны рҿынархон. Сара суачарад анааи, сныҩналеит. Ади-реқтор ахәылрҵәы еиԥш ихы цыр-цыруа, нахьхьи азал ду аҵыхәаҿы стол дук дахатәан. Сшыныҩналазҵәҟьа, иааигәа итәаз даҽа хаҵа еихасыҟәки иареи иааи-барччеит. Аха уи сара иабасԥырхагаз, хырҩ азымукәа дара рахь сҿынасхеит.
— Уааины абраҵәҟьа утәа цқьа уахьысбарҭоу! – иҳәан, игәарԥхаӡаны деиҭааччеит адиреқтор.
«Ииуазеи, уара абри жәаха хыцәхәыц изықәыр-гыланы, ихы цәаҳаҳа! Сара соума дызхыччо аас-гәахәын», — снеицрашәеит.
— Утәа абраҵәҟьа! – иаԥхьа игылаз аҟәардә инацәа нақәикит.
— Сгылазааит! – сҳәеит ихаамкәа-ишшамкәа.
— Утәа, утәа, ццакыра ҳамаӡам! – иҳәеит еиҭа.
Иҟасҵахуааз, снеины снатәеит.
— Иужәлоузеи аҷкәын? – иҳәан, иаархааӡаны днасазҵааит. Ани ивараҿы итәаз аихасыҟә, акәҿба еиԥш ихы ҟәазӡа, уигьы иаӡәк дызшьыз сара сакәызшәа дсыхәаԥшуан. Зынӡа сыԥсы ҩеин сыхәцә иааҵагылеит.
— Мқанба! – сҳәеит, аҳәаса кәаха насҿыркәкәаны.
— Лассы апаспортқәа шәаҳҭараны шәыҟоуп. Мқанба ажәла Миқаӡе аҟынтәи иааит. Аҩбагьы зегьы дара роуп. Миқаӡе ҳәа иҟаҳҵап! – иҳәеит иоура-зоуроу дыԥсыхәшаха.
— Миқаӡегьы бзиазар акәхап, аха сара сыжәла Мқанбоуп, ус иҟазааит, исыԥсахӡом! – сҳәеит.
— Уҟәуре амас! – иҳәеит, арацәа ҟәаҟәа наиҿаиртәан. – Иди, иди, Миқанба! – иҳәеит, илақәа ихагәҭа инықәиҵан.
Сара сындәылҵны сцеит. Уаҳа аҽада архәасҭа иқәлараҳа уахь, уи аучилишьче ахь сықәымлеит. Убри аҵыхәала уаҳа аӡәгьы дысмыԥхьаӡеит.
…Саншьа данааз сымбаӡеит, сара сышьҭалахьан.
Ашьыжьымҭанӡа сааԥшит. Макьана ашара адәы иқәымлаӡацызт. Аха сгыланы аҽеилаҳәара салагеит.
— Уабацо уара ҭамҷыҭ угыланы! – Леуарса ибжьы аагеит.
— Адәыӷба станциа заа сҽадызгалалар еиӷьуп. Уаанӡа шьапылагьы ицатәуп! – сҳәеит.
— Уангылах ачаи ршы. Какалк мкыкәа удәы-лымҵын, алаԥшыцәгьа-аҿаԥшыцәгьа дуԥылар ҟалоит. Ҿамырҵысы аҩны адәылҵра ҵасӡам! – иҳәеит.
Ачаи ыжәны санындәылҵ, иҟьаҟьаӡа ишшара ишахьан. Шьапыла аулица инансыршәлан, адәыӷба станциаҿы саннеи, Шьоҭагьы дааихьан. Шьоҭа данызба сгәы аадухеит. Ҳҩыџьагьы ҳааибаргәтәын, ҳашцаша-ҳшааша ҳәа ҳшеицәажәоз, амрагьы ҩыҵхахеит. Адәыӷбагьы арҵәааҳәа иҳәҳәо архәара ахы аакыл-нагеит.
Ҳчамадан цәхаԥшь ҩазақәа кны адәыӷба ҳанҭалеит. Сара ессабша аҩныҟа саауан. Сан исзеизылгоз афатә мчыбжьык исызхон. Анҭ
аталонқәа ҳәа сызҿу рыла есымша хәышә-хәышә грамм ача ҳарҭон, аха уи гәларшәсгьы иҳазхаӡомызт. Адәыӷба акупе ҳаны-ныҩнала, ҳармарахь аԥенџьыр иадҟаҵалаз, ҩ-тәарҭак наҟ-ааҟ измаз астол хәыҷы ҳнадтәалеит. Адәыӷбагьы неиха-неигәаны, абӷа еиҵыхны идәықәлеит. Сара сгәалаҟара иаразнак иаабжьысит. Аибашьра ашьҭахь, асалдаҭцәеи афицарцәеи, аибашьра иацәынханы зыҩныҟақәа рахь ицоз рацәаҩны иҭан ҳара ҳазҭаз акупе. Сара урҭ срыхәаԥшыргьы сҭахӡамызт, избанзар сара саб аибашьра далаӡит. Ибаҩ ахьҵыҭәахаз ҳәа акгьы ҳаздырӡомызт. Саб иԥсы шҭамызгьы сихыбаауан. Иҩызцәа зегьы гәырӷьаҵәа рыҩныҟақәа рахь ицон. Сааҭқәак рышьҭахь рҭаацәа дыргәырӷьон. Насыԥ лаша зԥеиԥшыз рыҷкәынцәа ирԥылон. Сара сеибан, аб дсымаӡамызт. Ҳәаа змаӡамыз акаршәра иқәнакыз аеҭым сиҩызан. Иахьа акәымзаргьы уаҵәы дхынҳәып ҳәа саб сизыԥшымызт. Сышьҭахьгьы саԥхьагьы сгәыӷырҭадан. Аа, уажәы насыԥ змаз ар-уаа аџьџьаҳәа адәыӷба иахьҭаз сызрыхәаԥшуамызт. Аԥенџьыр салԥшны, гәырҩала сыԥшуан, наҟ, хараӡа асыԥса зҿажьыз ашьхақәа рхаҩаӡарахь. Аҳәҳәабжь зыҩныҩхьаз, агәырӷьабжь зыҩныҩхьаз аҩнқәа сывыҟьҟьаны ицон. Игәаҵӷа ҿыхгаз саб игәалашәарақәа рӡы-мшын салан…
Зегьы ззеиԥшыз, шьеи-лаӷырӡи иргәылсхьаз адәыӷба цон аныҟәашәа ааиламсӡакәа. Шьоҭагьы ҿымҭӡакәа асалдаҭцәа дрылаԥшуа дтәан.
«Уда дызмам дуқәгәыӷыртә уҟоуп, Адгәыр!» — абри аҵыхәтәантәи саб исалам шәҟәы исзаниҵаз иажәақәа, абыржәы игәыԥшаа-хыԥшаауа исышьҭан. Сылаӷырӡқәа нхышәшәеит, аха аӡәгьы имырбаӡакәа снапсыргәҵа иныҵасырбеит. Убри аамҭазы сгәысҽанӡамкәа, аӡәы аԥсы
дзырҿыхоз ашәа аацәыригеит. Еибыҳәан иҟазшәа, асалдаҭцәа иааицдырӷызит. Убысҟан саахьаԥшит. Убысҟан саареигәырӷьеит, иагьаарыцҳасшьеит, зуахҭа еицакымкәа зыҩныҟа ихынҳәыз аԥсуаа рыҷкәынцәа. Изакәу сыздырам, урҭ асалдаҭцәеи афицарцәеи аԥсуак дрылоуп ҳәа сгәы иаанагомызт. Абас иаалырҟьаны арҭ рабацәа рхаҵарашәа анаацәырырга, схәы-сжьы қақаӡа иҩеилагылеит. Оумашәа иубаша, абарҭ ԥшӡала зыҩныҟа ицоз ауаа инаҩцаны аӡәы дгәырӷьо, инамыцхәны дыччо дубаӡомызт. Зегьы рыхҭыс мышқәеи, ирывыршьааз рҩызцәеи, иахьагьы, рыбла ихгылазар акәхарын. Рыбла ихгылазар акәхарын, зуасиаҭ аҳәаха змаӡакәа, аибашьра аилгара мышкы шыбжьаз ахымҩас иаԥыхьашәаз рҩызцәа. Рхы ахырбаауазар акәхарын урҭ рылымкаа дара рыҩныҟақәа рахь иахьцоз.
«Шәара ишәхарагәышьоузеи урҭ рлахьынҵа ус анцәа ишахьазар. Анцәа ду иаҳауеит шәара шәыхынҳәра шәахызбааӡом. Саб дахьымааз, шәара шәахьыхынҳәыз азыҳәан, сгәаҵахь џьаргьы ҵашьыцрак, хыбаарак кыдхаланы иҟаӡам. Ԥшӡала шәеибабааит шәхәыҷқәеи шәареи!» — абас сгәаҵа сҭацәажәон, суалуашо сахьтәаз. Ахаҵара ашәа ырҭааӡаны ирҳәон агәырҩеи алаӷырӡи алыхәхәа. Сара уажәыҵәҟьа аԥенџьыр салԥшны ашьха ҩаскьарақәа сырҿаԥшӡомызт. Схы-сыԥсы аҭаны сазыӡырҩуан сабдуцәа рфырхаҵара ашәа, ашәа сабдуцәа ирҭынхаз.
«Сҭаханы сҟалозар, сыԥсырӡы наҩуазар, ҳамҭак сышәхашәмыршҭын, Нана!» — саб иҵыхәтәы ажәақәа иҿыцҳҳараӡа мшаҽнеиԥш абыржәы еиҭаасаҳаит.
Адәыӷба неиуан ар рашәа ацәқәырԥа иагәылсны. Сара уажәы убырҭ ашәа зҳәоз шықәс
ҩынҩажәа иреиҳамыз, ҩажәи хәба шықәса иреиҵамыз асалдаҭцәеи афицарцәеи сылаԥш иныҵго сҿаасхеит.
Ишысҳәахьоу еиԥш, зегьы ҩныҵҟала ихәылашьын. Зегьы ак рызхомызт. Еиҭаҳәашьа змамыз цәанырра хьанҭак рхы-рҿы ианубаалон. Зегьы ираамҭаӡамкәа ахәажәцәа рыҟәнылахьан. Макьана ргәы аҭыԥ аҿы ишымнеицызгьы, аԥсҭазаареи, абзиабареи, аԥшӡареи ргәаҳәон. Абарҭ аибашьцәа рхаҿы дтәан ҩынҩажәаҟа шықәса зхыҵуаз акапитан ичынқәа ззықәыз фицарк. Аха уи зегь рылымкаа илахь еиқәын. Ашәагьы иҳәомызт, ус ҿымҭ-ԥсымшьа ашьшьыҳәа дтәан. «Саб иԥсы ҭазҭгьы, абыржәы абни афицар иаҟара акәхарын ихыҵрыз. Сабгьы абас абни афицар иеиԥш дыԥшӡазар ҟаларын… Ари афицарцәа рымаҭәа шинаало еиԥш акәхарын сабгьы ар рымаҭәа шинаалоз!» — сгәыԥшаа-хыԥшаауа сылаԥш неиҟәызган, ҩаԥхьа сывараҿы иҟаз аԥенџьыр сналыԥшит. Асыԥса зҿажьыз нахьхьиӡатәи ахра еиҩыцәрақәа рҵыхәа нҵәаӡомызт. Урҭ ҟәашккараӡа ихырҟәҟәа-ҿырҟәҟәа, ҵаҟа еихык-еиҵыкны ирыҵгаз ахәы еиқәаҵәақәа ирыхчынган.
Схәыцрақәеи сареи адырдхеиԥш ҳшеикәшоз, арҵәааҳәа адәыӷба абжьы агәыр ашҵа инкылҟьеит.
— Тамшь ҳаарц егьҳагӡам! – иҳәеит Шьоҭа, дҩагылан аԥенџьыр дналыԥшын. Сара зынӡакгьы уи самеи-гәырӷьаӡеит. Уи акәым, аҩныҟа сахьцозгьы снаӡандаз ҳәа сыҟамызт. Аҩны снеир, закәыхи саб дысԥылап ҳәа уҟазма. Уи иеишәа маҭәа ашьҭыхра ахәҭеижьҭеи иҵуазеи, аха сан саб имаҭәақәа: икәымжәы, икаба, хьача сырмала иқәкааз иххьа хҭырԥа, иныдкыланы, сан раԥхьашәа инеикәалыԥсашәа ҟалҵеит, аха лгәы иамузт
ҩаԥхьа инеиԥхьашьшьаа акаруаҭ инықәылҵеит. Усҟан, саб ишықәс цәымза аныҟарҵа ашьҭахь, аншьан илагылаз саб ипатреҭ дугьы наҟ аҿы нарҳәны иқә-лыргылеит, аха уажәы иаарҳәны аншьан еиҭалалыргылеит. Уажәыгьы сан лыбжьы ныҵакӡаны амыткәма ҳәаны ипатреҭ дақәҵәуон. Ҵабыргуп, сан Аҟәантәи снеицыԥхьаӡа: «Уаама, уан уара дукә-хшааит!» — ҳәа лнапы ыргьыжьны лхы инадылкылон. Дааччашәагьы ҟалҵон, аха лыччаԥшь нарха амаӡамызт. Сан ҩаԥхьа лаҳаиди аацәеицәыԥсны лхәыцрақәа деиҭанарыланагалон. Сабду иакәзар, акы дашьҭазшәа, дыҩхаланы иҷкәын ипатреҭ днахәаԥшны, знык ԥсыра дыԥсны дналбаауан. Абарҭ абас игәамк-хамкха гәырҩала рыҩны ишыҩназ здыруан аҟынтә, аҩныҟа анеира сцәуадаҩын. Саб игәалашәара хәыҷ-мыҷқәак исзынханы иҟаз зегьы ҿыцхон. Иҿыцхон игәырҩа исымазгьы. Убырҭ зегьы ирҷыданы зегь реиҳа ис-зышьҭымхуаз саб «ихаҳә шкәакәа» акәын. Аҩны сышнеилак, уи «ахаҳә шкәакәа» ахь сымцар зуӡомызт.
Исызгәамҭаӡакәа адәыӷба Тамшь астанциаҿы иаангылеит. Шьоҭеи сареи ҳара ҳаҵкыс еиҳаз ҳчама-данқәа ҳаихадақәа инарнырсло, адәыӷба ҳналбаан, аихамҩа ааихҵәаны ашьшьыҳәа ҳҿынаҳхеит. Абрантәи Тамшь агәы аҟынӡа машьынак ааҳақәымшәаӡакәа, ҳӡәашҳәаха шьапыла ацара анҳақәшәозгьы ыҟан.
— Кәтоли Џьгьардеи рганахь ицо машьынак анцәа иҳақәыршәа! – иҳәеит Шьоҭа.
— Ааи, уҿы изҳәаз хьыла иҭәыхгьы! Изеиԥшразаалак машьынак ҳақәшәондаз! – сҳәеит саргьы. Шьоҭа Тамшьынтәи дышиашаз Џьгьардаҟа дцон. Сара Кәтол ахуаа рҿы саннеилак, саамҩахыҵны Шьагә игәа-рабжьара сныбжьалон.
Аԥхын исыбаргәыыз, сшьапы мҟьашьӡакәа Тур ихәы, Адаужра ҳәагьы иахьашьҭоу сыҩхалон. Аӡын акәын ахуаа рырхәара аҟынтәи Тур ихәы аҟынӡа ахалара аншьашәараз. Знык аулица уаамҩахыҵны Шьагә игәарабжьара уныбжьалар, ула шааԥшуаз, зда умамыз уеимаажәқәа аҳәынҵәа аҭлаҩа инаушьхнахуан. Нас уԥси-уԥси еихьымӡо уҿыноухон.
Абас ҳнеихьыс-еиԥысуа, ҳнеидыгәрыҟәҟәало Кәтол-тәи архәарахь ҳхы рханы ҳашнеиуаз, ҳашьҭахьҟа аӡәы ишьҭыбжь наҳхьигӡеит. Шьоҭа даахьаԥшын:
— Ани ҳашьҭахь иаауа афицар, ҳара ҳазҭаз акупе дҭан! – иҳәеит.
Сара саахьаԥшит. Иаразнак дыздырит, нахьхьитәи аахыс зылахь еиқәҵаны итәаз афицар. Даауан уи ашыр-шырҳәа. Чамадан дукгьы икын. Иафицар шнел еи-кәарҽны иарма махәар иахшьын. Иблуз иаҿаԥсаз иџьаз ҳәынҵәра ҩежьқәа еилаарцыруа, ихәда ыҵарбаҟа еибаркын. Ирыԥхны игәы икыдын амедалқәа рацәаны. Иарӷьа гәышԥы икыдын аорденқәа хԥа. Сара урҭ аҳамҭақәа зегьы аорденқәа ҳәа срышьҭан. Амедалқәа игәы иахьадыхәмарлоз ахьхьа-хьхьаҳәа рыбжьы гон. Иблуз иақәыз иҟәбас маҟа ҟьаҟьа, иӡара ааихнаҵәап уҳәарын. Ифицар хылԥа ихаз иадырҷаблан аеҵәа ҟаԥшь. Уажәы зынӡа даҽакалашәа дызбеит уи афицар. Ихахәы еиқәаҵәа шлацк аларшәымызт. Амала, иаакәыршаны иаргәҵысҭа ашлацқәа ныҵаԥсон. «Ԥшӡала ухәыҷқәеи уареи шәеибабааит рыцҳа. Саб дҭахазар уара иу-харагәышьоузеи!» — сҳәеит еиҭа.
— Дабацошь абри афицар? – дааҵаа-ԥшааит Шьоҭа.
— Дабацо умбо, иҩныҟа дцоит! – сҳәеит, изакәу сыздырам, Шьоҭа изҵаара сгәы иныҵаххшәа.
— Дызмилаҭдашь рыцҳа! – иҳәеит еиҭа.
— Дызмилаҭзаалакгьы деибганы дааит. Уаха иҭаацәа гәырӷьаҵәа, мшаԥшара рзыҟаланы иԥылоит, ԥшӡала! – сҳәеит.
— Тамшьтәызар ҟалап! – иҳәеит Шьоҭа.
— Дахьатәизаалакгьы… — уаҳа сгәы исна-мырҳәакәа сҽааныскылеит. Тамшь ҳанааи, сара Кәтолҟа игаз аулица снымҩахыҵын, наскьашәа игылаз амжәа амҵаҿы аџьармыкьа хәыҷы иҟаз ахь сҿынасхеит. Хә-мааҭк аԥара хәџьара ирҽны сеиқәа аџьыба иҭан. Амжәа амҵа ашәшьыраҿы ихәаахәҭуан, еиҳарак аерманы ҳәсақәа. «Лабрантәи иаазар акәхап!» — сҳәеит гәаныла. Шьоҭа сара дсыцымҩахымҵӡакәа, дышиашаз, ҳара ҳашҟа игаз аулица архәараҿы игылаз аԥошьҭа аган ахь иҿынеихеит. Ҳара ҳганахь анцәа иҳәаны машьынак нхаҵәиуазаргьы уа архәараҿыҵәҟьа иаангылон.
Ахәаахәҭцәа аҵәа зҭиуаз дубарын, атама зҭиуаз дубарын… Аахәага умазар, шәыр хкыс иаарымҭиуаз акы ыҟамызт. Сара сыхәмааҭк егьаанахәаӡомызт, ус ҳәоу еиламгашақә сџьыба аҵахь џьара иҭаршәын. Сҿаӡы ахәхәаҳәа иаауа, снарылс-аарылсуа сышнеиуаз, аџьармыкьа аганахьшәа, абри снацәкьыс хәыҷы иаҟараз, ихәахәакьыџьӡа, аӡахәа бӷьы илаҵаны амра ицәыршәлан наша рҵәы хәыҷык. Иаразнак сҿаӡы аауа иалагеит. Анаџьалбеит, абни анаша хәыҷы снацҳандаз ҳәа сааҟалеит. Снеиуа-снеиуа абни ихырҵә-ҿырҵәны аӡахәа бӷьы иларшәыз, абжьмра иарсахьаз анаша канӡа хәыҷы снахагылеит. Аӡахәа иахьыларшәыз иаалысхын, снахәаԥш-ҩахәаԥшит. Ани «амла иакуа амза шәхабжашәа
ибоит!» акәымзар, уи анаша канӡа амца ахҟьо, гәыцхәымзар аӡәы иц изкылакуа иҟамызт. Аха убри анаша кьача сара саҩысҭаацәа адыԥсылеит. Ишысфалак, иаасымфар ада ԥсыхәа-ӡыхәа сымамкәа саақәхеит.
— Заҟа иаԥсоузеит бнаша рҵәы? – сҳәан, ҳаҭыр ақәҵаӡаны слызҵааит ерман ԥҳәыс хаззалашәа игылаз. Схы инаркны сшьапаҟынӡа лаԥшыла сааимылдан:
— Ари ҩынҩажәи жәаба мааҭ иаԥсоуп! – лҳәан, наҟ ҳахьыҟаӡамыз ӡибнаҟа лыцламҳәа нҵлыркьыҿит.
— Иҟалозар, хә-мааҭк аԥара-ҩа набсыркуеит исыбҭозар! – сҳәеит, сҽырхааӡаны, саарыцҳалшьап сҳәан.
— Иууеи, уара, усхыччома, аҷкәын! Лабрантәи саҵаланы иаазгеит, уажәы абри аҩыза анаша уара амала ҳәа иусҭома! – лҳәан, лқьышә снықәылҵеит.
— Иабыхәа, снацәкьыс иаҟароу анаша канӡа хәыҷы, уц аанамгозар! – сҳәеит, сыҽмырџьаџьацәакәа. Аԥсра сақәгәыӷуан акәымзар, лыгәшәы-мшәык ааҳәаны, џьара еилаӡашьак ҳауазар ҳәа сымхәыцуази.
— Саб Аршақ Зебелиан дгыланы дааргьы акапеи кылҵәа сагхом. Ари аҵан наша ҳәа изышьҭоу ахәыҷӡақәа рыжәла ауп. Ишыҟалара-ианыҟалалак, хәыҷык ахәахәарахь ахы архоит. Убри иаҷыданы, амгәа хьаа азыҳәан ада зҳәа зҵам ауп. Быжь-хьаак ирыхәшәу ари анаша ажәла Арарат ашьха аҿы ауп ажәытәӡа зны аиуа ахьыҟалаз. Герагос ҳәа изышьҭаз, ашьабысҭа шьамхыла изкуаз, шәарыцаҩ дук убри ашьха иаҿигеит абри анаша жәла. Ишыхаау удыруама, апырпыл цаҳә-цаҳәо иалҟьо. Уҩыза гәакьа иагьа бзиа дубозаргьы, ддәылцаны
уара иуфап! – дааҟәымҵӡакәа ауаса мырҳәыга лҳәо даналага, ҟоҳ, деилагагәышьазаап ари аԥҳәыс: «Ҽаантәи анаша афаха-агаха бахьымӡааит бара аԥҳәыс қамсашәа иҟоу!» — сҳәеит аԥсышәала. Убри аамҭазы, санаахьаԥш ажәлар хыҵны абни аԥошьҭа аган ахь архәараҿы игылаз афицар ишҟа еибарыҩны ацара иаҿын. Аха сара уи иаха сымамызт. Аерман ԥҳәыси сареи ҳахьзеиламӡаз акы еиԥшымкәа сгәы иалсны сышгылаз:
— Уа, Адгәыр, уаа Адгәыр! – ҳәа ибжьы ихаца-лаӡаны ҿиҭит Шьоҭа.
Иҿызҭуаз аҭак имҭаӡакәа, даҽазнык ани аерманы ԥҳәыси аӡахәа иларшәыз снаша канӡеи снарыхәаԥшын, Шьоҭа ибжьы ахьгоз ашҟа сҿынасхеит. Иҟалах закәыз здыруада, аха абра ауаа рацәаҩны ишеилаҩ-еиласуаз саарыдгылеит. Шьоҭа ииҭахыз, изсызҿиҭуаз аилкааха сымҭакәа, еилагылаз ауаа рхахьшәа игылаз зықәрахь инеихьаз хаҵак даасыдыххылан:
— Шәабеиқәшәеи, дад, уаби уареи, шәабеиқәшәеи? Амышразы еиқәшәаша, еигымхаша! – иҳәан, сышҟа иҿа-нааиха, наҟ снеигәыҵасит. Уи ахаҵа ихы изнымкылазт, даагыр-гырит, аха иҽкамыжькәа иҽааникылеит.
— Сара саб дахьыҟоу уаргьы унаргааит! – сҳәан, сеиҭанеизыҭрысит уи ахаҵа. Абри аамҭазы:
— Уу, уу, уу! – ҳәа ԥҳәыск лыхцәы ԥыххаа иналы-қәлыԥсан, арҵәаа-арҵәааҳәа дыҳәҳәеит. – Унан, хаас, унан хкыдҟьа! Аби аԥеи зеибамдыруа изакә аамҭа уаӷеимышхароузеи ҳазхаанхаз. – Ани игылоу уаб иоуп, Адгәыр уарамыжда. Уаб Ҳараз иоуп! – лнапы аасыкәлыршеит. Иҟаз збаз, афицар икәшаны игылаз ажәлар ҿымҭӡакәа
рҽааиҟәшаны иааилагылеит. Аамҭацқәак ҭынчра гәыҭҟьарахеит. Афицари сареи хәбаҟа метра ҳабжьаны снеиҿаԥшит. Иқьышәқәа инарцәхыкны ицламҳәа ашьана иамаз санаахәаԥш, уаҳа иҟасҵоз-изуаз сақәымшәо сшанханы саанхеит. Ашьана саннахәаԥшҵәҟьа саб шиакәыз здырит, сыԥсгьы насылышәшәан, сынхьашьшьит. Сара исыздыруам игылаз ауаа заҟа сладырха-ҩадырхаз. Аҵыхәтәаны, сшьараҟны санааи, сабгьы саргьы мацәыс еимҟьарак наҟ-ааҟ ҳгыланы ҳаихәаԥшуан. Сара саб иахь игәаӷьны анеишьа сақәшәомызт. Иаргьы аԥсуа ҵасла, зегьы ишырбоз сышҟа аҿаахара ԥхеишьеит. Абри аамҭазы ҷкәынцәа мыхәҿараақәак сшьапы сықәмыркьысӡакәа саб дахьгылаз снеигәыдрыҳәҳәалеит. Саб снапқәа икәыршаны дыскын, доусышьҭуамызт. Сылаӷырӡқәа сҿаланы илеиуан. Ажәлар еилақьыз-қьызуан.
— Ушьҭа унаскьа, ԥхашьароуп, ауаа ҳзыԥшуп! – иҳәеит саб иныҵакӡаны. Нас ашьшьыҳәа дааусышьҭын, гәаран уны, зҽеиҩҿаны игыланы иҳахәаԥшуаз ауаа рганахьшәа, Шьоҭа дахьгылаз сааивагылеит. Саб сеиҭанаихәаԥшит. Иблақәа ирхимыжьыз илабжышқәа мчыла инеиқәиҳәалон. Схы здыруа саныҟала инаркны сзышьцылахьаз саб ишьана исгәаланаршәон саб иқәыԥшреи ихәыҷра амышқәеи. Убри ашьана заҵәык ауп, саб, саб шиакәыз агәра сзыргаз. Убри ашьана ауп сыблахаҵгьы зыргьыжьыз, сыԥсгьы зырмаҷыз.
Шьашьа Аргәынба саб дикәшо дизӡатәуа лнапқәа икәыршаны дгылан. Шьашьа ҳәа сызҿу саб ешьас дҟалҵахьан. Уажәы Тамшь Џьыџьа ҳәа Барганџьиак диман. Шьашьа лакәын: «Аби аԥеи зеибамдыруа, изакә аамҭа уаӷеимышхарахазеи ҳазхаанхаз!» — ҳәа лыхцәы ԥыххаа илықәԥсаны
гәырӷьа лаӷырӡыла иҳәҳәоз.
— Аа, шәан лхы дааст! Иҟалаз ассир шәмаҳаӡеи, уара! Зыԥсхәы зыбзахәы рухьаз, зышықәс цәымза шьҭырххьаз Ҳараз Мқанба адамра дҭыҵны дхынҳәит! – иҳәеит аӡәы ибжьы неиҵыхӡаны.
— Ҳаи, ҳаи, Ҭемраз рыцҳа иажәымҭа шԥаш-кәа-кәахеи, уара! – иџьеишьон-илакәишьон даҽаӡәгьы.
— Заџьал аҟәара ҩа иламшәац ауаҩытәыҩса, амшын далауршәыргьы, ашәбӷацамкырак дырҿахаргьы акымзарак имыхьуазаап, анцәа сикәхшоуп! – игәы инарҳәомызт ахԥатәигьы.
— Ишакәхалакгьы дмааи, нан. Сашьа иҩшьапыкгьы амаӡамкәагьы иҩни ихәыҷқәеи дырбазшәа дыҟандаз, бхаҵкы-быԥсаҵкы сымцози! – лҳәагәышьеит ԥҳәыск ашә-ӡанӡ лыҿхысны дахьгылаз.
— Ҭемраз рыцҳа, анцәа дрыцҳаумтәын. Анцәа иӡӷаб хазына димихзаргьы, иҷкәын дизыхынирҳәит. Ари-нахысгьы анцәа дихылаԥшааит, анцәа шьарда зымчу. Ҭемрази Ҳарази раҟара иразымгьы, ҩныҵҟалагьы дәныҟалагьы ицқьамгьы шьоукы анцәа ргәахәтәы иахьигӡахьеит. Ҳараз ихаҭа иами ауаажәлар рзыҳәан зхы шасыс алацәыбгақәа ирызҭоз, Ҳараз Мқанба иакәӡами, аргамаду акнаҳарҭахь дышнаргоз ши-дыруазгьы зхы зымшаҭаз. Ҳараз Мқанба ихаҭа-ԥсаҭа иоуп. Иҟоуп баба аразра, аҳалалра, ацқьара амч! Убри адоуҳа ауп иахьа Ҳаразгьы иҩни ихи еибазырбаз! – иҳәеит Абжьуаа рҿы еицырдыруаз ахатәра Иуана Аҭарба дахьгылаз.
— Абааԥс, аԥошьҭа еиҳабы илымҳа иҭшьызар, иаразнак Аҟәаҟа Ҳараз иабхәында Леуарса Касланӡиа ҭелла адырра ииҭон! – лҳәеит Шьашьа дааӷьаҵәы-ӷьаҵәын. Иаарласны аԥошьҭа еиҳабы иарҳәеит, Аҟәаҟа дышзахәо дасны, Ҳараз дшааз,
Тамшь ишизыԥшу еиҳәарц! Уи ус иагьыҟаиҵеит. Иманшәалахаша, Леуарса аус ахьиуаз ателефон аҿы иара ихаҭаҵәҟьа диқәшәеит. Иеиҳәеит иҟалаз, иԥсны ибзахаз Ҳараз Мқанба дшыхынҳәыз. Иҩызцәагьы иаргьы, уаа гәарҭак Тамшь ишизыԥшу…
Сара саб сылаԥш ааихмыршәаӡакәа сахьихәаԥшуаз абыржәыҵәҟьа сгәы дҭамкәа, схы дҭамкәа сабду даасгәалашәеит. Аа, абыржәыгьы есуаха есы-хәыл-быҽха иҷкәын «ихаҳә шкәакәа» аҟынтәи данааилак, ишыҟаиҵалац еиԥш, ҳашҭа иқәгылоу аҵәа амҵаҿы днатәахит. Дахьцалакгьы ҩызара изызуаз, гәыҟажагас имаз илабашьа иԥышьҵаргәаны дтәоуп. Дтәоуп сабду абжьааԥны еиԥш, хараӡа наҟ, џьара, асыршәы зҿахаҳәхахьоу ашьхақәа дырҿаԥшуа. Ус иаацәыригеит ахаҵа игәырҩа иахылҵыз агәаҟашәа. Сабду ибжьы ӷызы-ӷызуа хәылбыҽхатәи ашәаԥшь иналаӡҩоит. Еиҳа-еиҳа ихалоит сабду игәырҩа шәаџьҳәара азызуа, игәҭашьыгоу, иԥсҭгагоу сабду игәаҟашәа.
Ааи, абарҭ зегьы уажәы сыбла иаахгылон. Изакәу сыздырам, сабду еиҳагьы даарыцҳасшьан, исызным-кылаз сылаӷырӡқәа рҿаархеит…
Саб ажәлар икәшаны иахьгылаз, аарла дрылыс-каауан. «Сабду, саб деибга-дызҩыда дшыхынҳәыз, иҷкәын ишәҟәы блы иааз шымцхаз иарҳәар, агәра игарыма? Иаахәжәангьы, иаразнак: «Ҳараз дааит!» ҳәагьы иаҳәатәымзар ҟалап. Уи иҷкәынзаҵә дижхьеит, диҵәуахьеит-дихьхьеит, иԥсхәы-ибзахәы ҟаиҵахьеит. Уажәы зыгәра иго, сабду ихаҭа иҳәалон еиԥш, аҳәынҭ-қар иҟынтәи иҷкәын иԥсырӡы изаахьеит. Ушьҭа ишԥа, Ҭемраз уҷкәын деибгоуп, дхынҳәит, аибашьра аҟынтәи ҳәа иоуҳәар, изихымгаргьы ҟалоит. Амци аҵабырги
рӡеибафара далахар, агәырӷьацәара мыцхә аԥсырӡы аҵкыс ианеицәахогьы ыҟоуп. Ус анакәха, саб иаашьа атәы аҳәашьа аҭаны, ҟәышла иарҳәозар акәхап аиҳабацәа!» — схәыцуан сахьгылаз.
Иаалырҟьаны еилагылаз ауаа ааилаҩҩит. «Леуарса Аҟәантәи дааит!» — рҳәеит. Леуарса иҩызцәагьы иаргьы машьына ласык иааҭыҵит. Маҳәи бхәындеи реиԥылара иарҵәуаз ҟалеит, иаргәырӷьаз ҟалеит. Аҩыџьагьы аҩеишьцәак реиԥш иааигәыдеибаҳәҳәалеит. Саб, абыржәраанӡа зылаӷырӡқәа згәаҵа иҭазыԥсоз, абыржәы изымҵәахыз, игәы изҭамшьыз ҩ-лаӷырӡык иблақәа инархыҳәҳәыз, изгәамҭаӡакәа наҟ-ааҟ иӡам-ҩақәа инарықәԥсеит.
— Ҳаи, анаџьалбеит, анаџьалбеит! Ауаҩытәыҩса рыцҳа ицәа иҭеимыгӡо акгьы шԥаҟам! – иҳәеит сабду иашьа иԥҳәыс ланшьа Кәаӷа ҳәа Занбак.
— Ҳара иҳазгәаҭаӡом, дад, злыԥха ҳаура хәыҷы-хәыҷла иаҳмырдырӡакәа аамҭа уаӷеимышхара ҳаир-шьцылеит, акәымзар, абри арыцҳара, аибашьра ду иҟалаз, агәыӷра еижьагагьы аццәырҵит, абас мчыб-жьыки-мчыбжьыки рыбжьара зыԥсӡы ааҩхьоу ҳаҷ-кәынцәа иаалырҟьаны, ҳшақәымгәыӷуа, мышкы ахи-аҵыхәеи ала еицыҟалар, ауаатәыҩса ирзымычҳаргьы ҟаларын. Аха хыхь снаԥыҩлашәа ишысҳәаз еиԥш, ажәлар ргәыӷра еижьага рыцгәышьоуп. Убри ауп рыԥсы ҭакны измоугьы. Ауаҩытәыҩса ус анцәа дишагәышьеит, инарцә ашә-гәашә дшылагылахьоугьы, игәы аҟәышра иманаҵы дгәыӷгәышьоит. Уимоу, уажәы ҩ-ажәак еихысҳәаалоит, абри Ҭемраз жәымҭа шкәакәа иеиԥш зыҷкәынцәа ршәаџь ааҩхьоу, зтәы-зықә ҟарҵахьоу, убырҭгьы уажәыгьы аԥшцәа
ирышьҭоуп. Ҵааҩы-ԥшааҩык иҳаиҳәарызеи ҳәа игәыӷуеит. «Иудыруазеи, адунеи рыцҳарыла ишоуп, бзиа ҵыхәала, уззыԥшым, иугәамхәуа ԥеиԥшыс иануоуагьы ҟалоит. Ари адунеи лахьышәышә аҟны иҟамлац акгьы ыҟаӡам. Иудыруазеи џьара иԥсы кыдхаланы дыҟазар ҳәа игәыӷгәышьоит ауаатәыҩса, аҵыхәтәантәи ргәыӷра аргама иры-ҵабарахаанӡа!» — иҳәеит ишышлара ишлахьаз, зқәыц лаба оурыхә зԥышьҵаргәаны аганахьшәа игылаз ҭаҳмадак.
Саб иныҵак-ҩыҵакшәа ажәлар дрылаԥшуан. Сара сшиԥшаауаз гәҩарас иҟасҵеит. Убри аҟынтә еиҳа сахьибарҭаз, илаԥш сахьыҵашәашаз сгылеит.
Џьгьарда аганахь ицоз аидара шьҭыхга машьынақәа архәараҿы ианаахагьыжьлак, ауаа рацәаҩны ишгылаз анырбалак, иаангылон. Убас хԥа-ԥшьба машьына анаангыла, хаҵа бзиак днарыдгылан, иҟалаз реиҳәеит. Убри иаҷыданы Ҳараз иҩызцәа-иԥызцәа, иуацәа Ҭемраз идныҳәалара зҭахқәаз Ахуаа рҟынӡа иргарц дрыҳәеит. «Ҳаргьы ҳтәымуааӡам, Ҳараз иҭахцәа ҳреиуоуп, иҳамгакәа иаауазеи!» — рҳәеит амашьынақәа ныҟәзцоз аҷкәынцәа.
Леуарса иҩызцәеи иареи злааз амашьына инақәтәеит. Саб Леуарсараа рмашьына дҭадыртәеит ишимуаз. «Суаажәлар аидара шьҭыхга машьынақәа ирықәр-тәаны сара амашьыналас сышԥаҭало!» — иҳәан, аидара машьына дақәтәарц далагеит, аха изырымуит. Мчы-лаҵәҟьа амашьыналас днақәдыртәан, аидара шьҭыхга машьынақәа раԥхьа инагылан, рҿынархеит. Сара аҵыхәтәан даҽазныкгьы амжәа амҵа игылаз, анаша сызымҭаз аерманы ԥҳәыс лышҟа сынхьаԥшит. «Ҳаи, ачҳара ҳәа
илымоузеи лыжәла нҵәааите!» — сҳәеит гәаныла сгәы налыдаагаланы. Амра анеиҭаҵ, уажә-раанӡа ашәшьыра ахьыҟаз амра ыҵацеиуан. Амра ахьашымҭазыҵәҟьа акәын. Ахаҳә хәтәуан, убриаҟара ашоура бааԥсын. Аха уи аԥҳәыс гәаҵәажәпа дааи-ҭамҵӡакәа дахьгылаз дгылан. Лыҭитәқәа зегьы лҭихьан, аха абни аӡахәа бӷьы иларшәыз, нацәкьыск асагаса зсагасаз лнаша хәахәа канӡа азыҳәан, исҭиаанӡа ҳәа абжьмра лхы иҭацеиуа амра дыцәгылан. «Блад-ӷьазкылааит! Анцәа ибимырҭиааит, бара ахьажь ахы зҵаауа аԥҳәыс џьабарҟьыл еимгәачшәа иҟоу!» — сҳәан, слызгәааҵәҟьаны, сынҭагылан, смаҟа нкаршәны дыкнысҵеит, аԥсцәа дрымго. «Уи ушьҭа хҿыхшьа лмоуа дысшәиит, гьааур-аӷли, гьааур!» — сҳәан, сҽаа-сырҭынчит.
Амашьынақәа амҩа иқәлеит. Иҟалаз заҳаз ауаа амҩан иаҳԥылон. Кәтол ҳанааи, амашьынақәа аангылеит. Раԥхьаӡа ҽырххыла иааҳԥылаз Лад иакәын.
— Узгаз рымышра, рыҵыхра ааугааит, Ҳараз! Анцәа ду имчала, Ҳараз ҳәа ҩаԥхьа ухьӡала суԥхьартә анцәа уаргьы саргьы ҳаиқәиршәеит. Ҳазшаз ухьӡала сызиҳәоз аргама исирбеит, аргама сҿаҳәатәы ҟаиҵеит зегь зымчу ихьышьаргәыҵа сакәхшоуп! – иҳәан, Ҳараз днеи-гәыҵаҳәҳәаны даагәыдикылеит. Лад изнымкылаз игәырӷьа лабжышқәагьы наицәхыҵит.
Бзан қыҭ Ахыуаа рҟынӡа уаа шәҩык ҳацааит. Амашьынақәа Тур ихәы усгьы изхалаӡомызт аҟынтә, ара ду амҩахыҵырҭаҿы ҳаамҩахыҵын, Шьагә игәа-рабжьара ҳныбжьалеит. Санынаԥш, Шьагә ихылԥа барбал ду ихаҵаны дыхәҟьа-ԥсҟьаха даауан. Шьагәи Ҳарази анааиԥыла,
абриаҟара цәгьеи-бзиеи збахьаз, хаҵара згымыз ауаҩы еихых-еиҵых ду, раԥхьашәа ииуа-ииҳәо дақәымшәо дааҳәалахеит, аха нас иҽааизиган, уаҳагьы изаҟаразаалак ажәакгьы мҳәаӡакәа: «Шьагә уара дукәхшоуп! — иҳәан, аҳәсақәа реиԥш инапы ааиргьыжьын, ихы инадикылеит. – Анцәа дыҟоуп, сикәхшоуп! Аҳақгьы ыҟоуп, адоуҳагьы ыҟоуп! «Уара иушьуа анцәа димшьит!» Ҳараз уаби уареи шәыразра, шәиашара, шәыцқьара анцәа ибеит. Аринахысгьы ӷьу-ӷьаца анцәа уқәиҵааит. Ҭемраз уаҳәшьа хазына димызхыз уара уииҭеит, дад! Уҵыхәтәы ҽеиуп, ари-нахысгьы унасыԥ уцныҟәалааит! Алакә ҵабыргхеит, дад! Алакә ҵабыргызтәыз зегь зымчу аринахысгьы духылаԥшааит, урыцҳаишьааит сара сшамкәа сызшаз!» — иҳәан, ныҳәаԥхьыӡ гәарҭак Ҳараз ихы-игәы инҭеиҳәацәеит Шьагә. Уаҳагьы даахнымҳәӡакәа, саб днаивагылан Тур ихәыҟа рҿынархеит.
Уажәраанӡагьы исҳәақәахьеит Ермана иқьаԥҭа аӡбахә. Ҳара ҳҟны унаӡаанӡа абас хышәҟа метра иааскьаган абри Ермана иқьаԥҭа ҳәа сызҿу. Абра ҳааирц егьҳагымкәа, Леуарса сыжәҩахыр инапы нықәиҵан:
— Ушзахәо уҩны уца, Ҳараз дшааз роуҳәар, раԥхьатәи агәырӷьаҿҳәашагьы угап! – иҳәеит.
Сара аиаша уасҳәап, иаасцәымыӷхан, санаабжьажьа, Леуарса игәеиҭазар акәхап:
— Уи егьамаӡам, ас еиԥшқәа раан ус ҟарҵоит. Уца ушзахәо, ҳара ҳнеиаанӡа ргәырҽануҵап! – иҳәеит еиҭа, ииҳәаз дахьымхәӡакәа.
Шьоҭагьы снаихәаԥшит, аха акгьы иамҳәаӡакәа ашацаҳәа сҿынасхеит. Амра аҭашәара еихаӷәышәарак акәын иагыз. Сшыҩуаз ҳахкаара сааҭалеит. Ишышәҭра ишәҭхьаз ԥшьынҩажәа
ҵәа-шьапы, асы рҿанаҳәазшәа «ашәыб» рҿачы игылан. Иԥсыхәшаха аԥшалас иалаз аҵәашәҭ афҩы соура-зоуроу саарҭаслымит. Алакә ԥхыӡ еиԥш ҳаҩны-ҳгәара ҭазлаҳауаз аԥшӡара сшалагылаз ҳамӡырха еихҳәа-еиҵҳәа ахьатә гәашә иҿаз алыкә нылсыршәан, ҳашҭа сынҭалеит. Сабду ҳашҭа агәҭа иқәгылаз аҵәа гәаҩа ду амҵа дтәан. Аха иҟазшьа зынӡак иаасгәамԥхаӡеит. Есымша ицыз, ицтәоз, ицгылоз илабашьа абжьааԥны еиԥш ижәҩахыр инкыдҵаны ишьамхы еиқәыршәны дтәан. Дтәан уи ҳаӷеимышхара дыштәаз днышьҭаҳашҳаҭәарахазшәа. Иблақәа ааих-мырсыӷьӡакәа, наҟӡа џьара ацәқәырԥақәа аҵлақәа инархьыӡсо, ииаҵәҟаҟараӡа дгьыли жәҩани ирыб-жьацәқәырԥоз амшын гәысакара агәы дхыԥшыло. Дтәан уи ауаҩ, иныҵакӡаны гәаҟашәак иҳәон:
«Уа зира мыш ззымыждараз,
Гәышьа зхымԥаз радари,
Уа хәашабга агәырҩа иаркараз,
Уа зымца аӡы ақәҭәоу, исҳәари…
Уа иаақәххыз шара еимҟьаран,
Уа зцәашьы насыԥ зҵабарахаз,
Уа инхәылазкыз зымцахара,
Уа гага еиқәаҵәан игәарахаз…»
Иханҿаны агәырҩа еиқәаҵәа адунеи иалаԥсаз игәаҟашәа шәаџьҳәон. Ицон уи ахаҵа игәырҩа иахылҵуаз иуаз дгьыли жәҩани цәқәырԥаҵас иа-гәыҵхны. Ицон уи Ҭемраз изыҳәан зегьы рхәашо. Ишьҭамҭа аҵыхәтәантәи аӡыхшьых нықәыршо. Уи ашәа иара изын ҵыхәтәантәи уоун, аҵыхәтәантәи ахаҵа имыткәман, аҵыхәтәантәи уасиаҭын.
Дтәан аргамаду зыԥсхы злашәахьаз, дунеи ахьыршаз зегьы ззеиԥшыз, аԥсра иаргәаҟуаз, аха
аԥсра зцәыӡыз, зхала зҽыззымшьыз ауаҩытәыҩса рыцҳа. Ицон сабду игәаҟашәа иара ида даҽаӡәы изеилымкаауаз, аԥсы адамра дҭазмыргылоз, ахаҳә зырҵәуоз ауаҩытәыҩса игәаҟашәа. Абыржәы ԥсеиқәырхагас дгьыли жәҩани рыбжьара сара заҵәык сакәын имаз. Сара аӡәзаҵәык сакәын иԥсацара игәыӷра заҵәы ахац иаԥызшьуаз. Аа, абыржәы гәыла-ԥсыла, цәала-жьыла здамра зшьапы ҭазыргылахьаз. Ҩаԥхьа аԥсҭазаарахь, ҩаԥхьа иибац-иаҳац идунеи ахь дзырхынҳәуаз, аа, абыржәы шәым-ҭақәак рышьҭахь инеихасыҭәҳәаз агәырӷьаҿҳәаша акәын.
— Уаа, баба, уа-а баба! – сҳәан, иаалырҟьаны сыбжьы ахьынӡацоз ҿыҭуа ашҭа сынҭалеит. Ишызбоз сабду даақыџь-қыџьын, дызқәыз идунеигьы неим-пыҵаԥыххаа инкаԥсеит. Аҳәа ахы зықәшәаз еиԥш, иԥырҵны ицахьаз мыч ҷыдак наиҵасын, илабашьа иҽынанҵаны ашырҳәа дҩагылеит. Ус зыҟаиҵаз иара ихаҭагьы изымдырӡо, инацәкьарақәа ҵыс-ҵысуа, иԥыртланы иҟаз аҵыхәтәантәи ихәда аҳәынҵәрақәа ааибаиркын, илабашьа имахәар инанҵаны, ихҭырԥа аԥшьқәа наҟ-ааҟ иааикын иӷәӷәаны инаихаирҟацеит. Ажәак мҳәаӡакәан, ихагаханы ишҟа инеиуаз имаҭа дсыхәаԥшуа дааҳашҳаҭәарахеит.
— Баба, баба, Ҳараз дааит, саб дааит! – сҳәан, сҽынеигәыдсыжьлеит. Сабду ажәак мҳәаӡакәа сигәы-дырӷәӷәаланы сааикын:
— Аиеи, дад, ибзиами Ҳараз даазар, уара уҽеиқәк, дад! Егьоурым, ма уара анцәа урыцҳаишьап. О, Хәыхәа! – иҳәан, сан илызҿиҭит ибжьы ҵыс-ҵысуа. Сан чанах гәарҭак еихаргыланы, лыҩнапык рыла икны, амаҵурҭа ашәхымс даалагылеит, аха сабду иҟны дцәажәаӡомызт. Ус
ашәхымс дылашанханы даанхеит.
— Иахьа уажәраанӡа анцәа ду ишиҳәара сыҟа-заарын, исыбаргәыыз. Сыӡӷаби сыҷкәыни анцәа исаҭәеимшьазаргьы, Ҳараз иԥшьҩы ԥацәа сыман. Аха абыржәоуп сажәымҭа аӡахәаш анахарҵаҵәҟьаз. Иаб дышизхәыцуаз, иаб дшигәырҩоз, изихымгазт, ахәыҷы ихы еилагеит, сара, жәымҭа ҟыргә, цәгьала ашәадәы иқәхаз, иҳәан, аҟәараҳәа деиҵасны аҵысра далагеит. Абри аамҭазы аҵықь-аҵықьҳәа инеиқәырццак-неи-инқәырццакны иааигәаӡаны ахысбыжьқәа аагеит. Сабду сырӷәӷәаны сахьикыз саауишьҭын, ҳамҭак ахысбжьы иахиҳәаара изымдыруа даашьхныԥсылеит. Нас еиҭа неиқәырццак-неиқәырццакны ахысбыжьқәа анга, сан зчанахқәа кны ашәхымс иаалагылахьаз илызгәам-ҭаӡакәа лчанахқәа налымпыҵҟьан, иуадышххыраха ҵаҟа инкаԥсеит. Нас иҟалҵара лзымдыруа амаҵурҭа дааҩнашаҟьеит…
Сабду илабашьа наиҵшьуа агәашә ахь иҿынеихеит. Алақәагьы аху-суҳәа инеибаршын, ашҭа аҵыхәахь инеибарҭрысит.
Амра шҭашәара иҭашәахьан. Саргьы, сан ишанханы абарҵа иҵагыланы иԥшуаз сналыдыххылан:
— Сабгьы Леуарсагьы, иҵегь ауаа рацәаҩны абас иаауеит! – сҳәеит, сан дгәыҩ-ҿыҩха, акгьы деиуаӡамкәа дахьгылаз схы налықәкны.
— Уа Ҭемраз Мқанба, аԥсы дыбзахеит, дад, аԥсы дыбзахеит! Уажәымҭа шкәакәахеит. Уҷкәын заҵәы Ҳараз ичамҩахә анцәа иҟаиҵеит. Деибга-дызҩыда дхынҳәит. Аринахысгьы анасыԥи аманшәалареи анцәа ду ишәаҭәеишьааит, Шьагә уара дукәхшоуп! – иҳәан, Шьагә иҩызцәа: Лад, Угьан, Ҷыӷьыц, Сарпион, ақыҭа асҭаршын уҳәа, ҳауацәа ҳҭынхацәа
ргәырӷьара ҵҩадаха, уаа гәарҭак ҳахьатә гәашә иаадгылеит.
Сабду агәашә ааимыртӡеит. Агәашә алыкә шылар-шәыц иларшәын. Сабду ииҳәара изымдыруа азныказы дааҳәалахеит, аха нас иҽааизиган, илабашьа аҽыҩҳәа инарсны абасгьы ҿааиҭит:
— Шьагә, абзиара-ачызара уашҭа иҭалалааит, сара сымӡырха агәырӷьара ҭазгалаз. Аха Шьагә сукәхшоуп, уара ухаҭа уоуп, ашәаџьҳәацәа раԥхьа игыланы абри ашҭа сыҷкәын иԥсырӡы ҭазгалаз. Аҳәынҭқар исзааишьҭыз, инапы зну ашәҟәы блы снапы иазыркыз уара уоуп, Шьагә, дад. «Ҭемраз, уҷкәын, Ҳараз Мқанба иԥсадгьыл азы фырхаҵала дҭахеит!» — абас аҳәоит уи ашәҟәы блы. Уажәы уҷкәын дхынҳәит шәҳәеит. Ихынҳәышьахазеи, иаашьахазеи, дад, Шьагә? Хьӡыла дхынҳәыма, мамзаргьы аӷа изқәа иеирхама? – иҳәан, сабду иахьеиԥш исгәалашәоит, илабашьа ааҵихын, даҽа шьаҿакгьы агәашә ахь днаскьеит.
— Ахьымӡӷ аханатә аахысгьы ужәла иақәӡамызт, Ҭемраз. Ҳаразгьы, даагылазар ишиҟазшьаз еиԥш, ар раԥхьа дышгылаз мацара хынтә ӷәӷәала дырхәит. Аха аӷа ихы имҭакәа аҵыхәтәантәи амыш аҟынӡа деи-башьуан. Анцәа ду иқьиара ибеит, дрыцҳаишьеит. Ԥсыҭбарада, алакә ырҵабыргны анцәа ду уҷкәын заҵәы дузыхынирҳәит! – иҳәеит Шьагә.
— Дад, ус акәзар, аҷкәын шәимырԥхашьазар, уигьы анцәа иҳамҭоуп. Шәҭал, дад, ашҭа, сгәараҭа агәыр-ӷьара ҭазгалаз, сыԥсрагьы зырҽеиз, сыбзарагьы зырԥшӡаз сашьцәа! – иҳәан, ахьатә гәашә алыкә нылиршәан, агәашә ҟьаҟьаӡа иааиртит.
Ҳараз ишимуаз, Шьагә иаԥхьа дыргыланы ашҭа
иааҭалеит.
— Уааи, дад дукәхшоуп! Аԥсуала рацәак иԥш-ӡамзаргьы, иԥсны ибзахаз уреиуоуп! – сабду иԥаҵақәа наҟ-ааҟгьы инацәкьарақәа нарыҵишьын, иҷкәын днеигәыдҳәҳәаланы даагәыдикылеит.
Еигәныҩыз агәыла-азла, ауа-аҭахы Ҭемраз идыр-ныҳәалон. Исгәалашәоит сани сашьцәа хәыҷқәеи саб илаԥш иныҵигазаргьы, днарыдҳәаҵаланы дырмацәа-жәаӡеит. Саб акәасқьа абарҵаҿы икәшаны итәан, Лад дназлаз ақыҭаҿы аҩгьы-акәаргьы зкыз, ҳаҭыр зқәыз иҩызцәа.
Саб иԥсхәра азыҳәангьы, ишықәс цәымза ана-дыркуазгьы, зыҽны ашҭа данҭыҵуаз кәырбанс изықә-дыргылаз ацә иаламкьысӡеит. «Иара ахала ахы нықәҵаны иԥсаанӡа салакьысӡом, иҟазааит, иҟанаҵ Ҳараз ицәа ахазбалап!» — иҳәеит сабду. Аа, уажәы саб даныхынҳә аухаҵәҟьа, икәырбан наикәыршаны ианаақәдыргыла, акәырбан аԥхьа саб днаиргылан, абас анцәа днаиашьапкит:
— Зыҽны еибашьра ҳәа ашьа мҩа дананылоз ҿаҭаны, уара ухьша-мыхьша зегьы ахы-аԥсы акәхарц, унасыԥ уцныҟәарц, ахьҭа уамшьырц, амла уамшьырц, ашәақь алыԥха-агәыԥха уоурц, цәгьала иушьҭоу ашьашәы абжь-ныха дҭацаԥхахарц, анцәа ду илаԥш ухызарц азыҳәан, акәырбангьы саргьы Ҳараз хынтә ҳукәшаны, алымҳа хҵәаны иоусышьҭит. Иԥсхәы уадсымгалт, ибзахәы уадсымгалт. Убри аахыс хәышықәса ӡшәахшәа инықәҵит.
Аԥшырҭа иқәтәоу, ага иқәԥсоу аԥслымӡ ахыԥхьаӡара здыруа, аӡыхшьах шыцәаз исурбеит, сҿаҳәатәы наугӡеит. Абри азаҵә исзынханы исымаз аӡхыҵра доумҭеит, амца далугеит. Сымцахара мыцәарц сызаҵә ичамҩахә иҭаацәа рҿы иааугеит.
Ухьышьаргәыҵа сакәхшоуп! – иҳәан, сабду, саб арыӷьала дааиргьыжьын, хәылԥ шәаԥшь дналарԥшны даахирхәеит.
«Амин! Ари нахысгьы унасыԥи улахьынҵеи анцәа еицоумкын!» — еилагылаз инеицырҳәеит. Акәырбангьы ааҵрахь инаваргалеит.
Сабду еимҟьарак шааибаз, гәаҟрас имаз Хьмур лнышәынҭра ашҟа дцеит. Шә-уазк, шә-мыткәмак зхырҳәаахьаз, цәашь гәарҭак ухьӡала ацәаӡыӡ згәыҵ-дыршахьаз лашьа заҵәы Ҳараз дшааз леиҳәарц. Хьмур лнышәынҭра ааигәа днеиуан еиԥш, шықәсқәак рышь-ҭахь еиԥш, абыржәыгьы Хьмур лнышәынҭра агәа-ҿыҵәҟьа лашарак еишьылҟҟараӡа, цәашьы иаҵәаны иааҩыҵхахан, хә-рагыдык аҟара аҽҩышьҭыхны ины-ҵабеит. Убас хынтә анышәынҭра агәаҿы иҩыҵхахит. Сабду: «Ари зыԥсаҭа бзиахаз лыԥсоуп!» — ҳәа дзышьҭаз.
«Сара ибасҳәаанӡагьы бара ахраҭ ибдырхьазма, дад, Хьмур, Ҳараз дшыхынҳәыз. Бгәырӷьара иахылҵыз быԥсы лҩа аума, дад, ари алашара еишьыл бгәаҿы иныҵхахаз?» — дцәажәон сабду.
«Саб, уара агәырӷьаҿҳәаша сзааугаанӡагьы сыԥсы иадырхьан Ҳараз дшыхынҳәуаз! Ушьҭа угәы рҭынч, саб!» — абас игәыԥшаа-хыԥшаауа Хьмур лгәыҵәҟьа инықәхәхәан, мылҳамҵас, иԥсыхәшаха, Ҭемраз игәы аҽаакәнаршеит Хьмур лыбжьы.
Ишылашьцара илашьцахьан. Ҭемраз хынтә Хьмур лнышәынҭра днакәшеит. Ахаҳә шкәакәа Ҳараз ихаҿы иарсыз днахәаԥшит. Ацәашьы шкәакәа еиԥш, алашь-цара иалԥхон, ӡра-ԥсра зқәымыз, аамҭа саашьа иннажьыз ауаҩытәыҩса ибаҟа. «Ашәырқыҭан!» — иҳәеит сабду ибжьы нҭганы.
Уаха уаҳа Ҳараз ихаҿы иарсыз ихаҳә шкәакәа ахаҿы алашара аиркӡомызт. Илахьи-иџьымшьи
ааиӡатәит. «Иахьакәым ала анцәа сумырҩашьан, жәлар ирхы-лаԥшхәу суҳәоит!» — иҳәан, анышәынҭра ааныжьны аҩныҟа иҿынеихеит Ҭемраз.
Ихәыцрақәеи, ицәаныррақәеи, ицәалашәарақәеи дшеимаркуаз, ажәҩан ххьа ҟаитанҵас ашьҭа ныҵганы еҵәак нкыдшәеит. «Сиеҵәахә кыдуп, сыҷкәын заҵә иеҵәахә кыдуп, исҭаху сызҭаху риеҵәахә кыдуп!» — иҳәан, ажәҩан днаҵаԥшын, ҩаԥхьа илахьи-иџьымшьи ааиӡатәит.
Саб ихынҳәра ҩбаҟа мзы шыбжьаз Самсон абна дылҵхьан. Зегьы рҵыхәтәаны ауп Самсон данааз. Ашҭа дшааҭалазҵәҟьа, дыҭрысны дыҩны амардуан дын-хаххылеит.
— Уа уара узгаз рымышра рыҵыхра ааугааит. Ҳажәлантә рыхьӡи-рыхьымӡӷи еиқәурхеит. Ҳажәлантә рыхьӡ ҭызгоз уара заҵәык шуакәыз анцәа ду идырын, уаҳхимбааит. Уара ушеибгоу Самсон ашарамша дукәхшоуп! – иҳәан, Ҳараз аԥсра иҽшеиҭазгьы мчы-лаҵәҟьа днықәыргыланы дикәшеит.
— Самсон дааит, Самсон дааит! – рҳәан, уи иӡбахәқәа ҽеила издыруаз зегьы днеиқәџьаршьеит. Аха иза-ҟаразаалак уи исаҟала жәак аӡәгьы имҳәеит. Ушԥаҟоу Самсон ҳәагьы аӡәгьы дымҵааит. Иахьеи-уахеи еилагылазшәа, аӡәгьы илаҿырымҭӡеит. Иаргьы иааи-ԥылаз аҭагылазаашьа иҽнамеириашеит.
Саб ицааз зегьы еикәшаны итәан. Иара х-ҵхык еихала-ехыҵыргьы ҵыхәаԥҵәара змаӡамыз ихҭыс уаӷеимышхарақәа ртәы ҳәашьа шамамызгьы, аз-ҵаарақәа ирҭоз ишиҭахымыз, урҭ зегьы ргәаларшәара иара изыҳәан ишыхаҳәраҳатәызгьы, ираҳарц ирҭахыз рахыԥхьрак далацәажәон. Саб дахьцәажәоз уажәы-уажәы ахә иеиԥш деилашәон.
Уи зегьы ирбарҭан.
Абри аҵых сара сзыҳәан игәырӷьаҿҳәашаз, ахааназы сҿара иҭызгаз аҟалаа сажәра иҭазгалон. Избанзар, саб иҿара ҽеила сахаанын. Сахаанын саб иԥсрагьы ибза-рагьы, инеихигахьаз, ҿыки-бзыки ирзеиҭамҳәоз ауа-ӷеимышхарақәа. Аиашареи, аразреи доуҳа рымаӡам, ҳақ рымаӡам рҳәоит шьоукы-шьоукы. Аразреи, аиашареи, аԥшӡареи рдоуҳаи рҳақи роуп саб дхынзырҳәыз. Убырҭ рҳақ ауп аӡхыҵреи, амцабзи дрылызгаз. Аа, уажәы, иԥсхьаз-еиҭаԥсхьаз иҵыхәала ажәлар еизаны итәоуп. Сабду иахьа инасыԥ изыхашеит. Аҵыхәтәантәи ихәҵыш аамҭа изылашеит. Иӡшәаххахьаз сабду игәыӷрақәа ҩаԥхьа рыԥсы ҭалеит. Ҩаԥхьа аԥсҭазаара, ҩаԥхьа анхара-анҵыра, ҩаԥхьа ацәылашара игәаҳәо, амра ԥхара, амыш шара дырзыԥшуа далагеит.
Ушьҭа аҵых агәы еиҩнашахьеит. Ҳшымҳа иқәтәаз ҳарбаӷь ҿнаҭхьеит. Аха макьанагьы астол иахатәоуп Ҳараз иҩызцәа, иҭынхацәа. Шеи-шықәсеи амыткәмеи ауази ахьыҩныҩуаз, агәырҩеи алаӷырӡи иарлашьцахьаз аҩнаҭа, иаалырҟьаны ачара ашәа аҵых агәы неиҩнахит. Ҩаԥхьа илаша-лашо жәҩангәы инкыдлеит, иҭашәахьаз Ҳараз иеҵәахә. Ҩаԥхьа акаҩҳәа иаацәыригеит Чмыт агәырӷьара ашәа. Ҭемраз иҷкәынра хьаҳәит ҩаԥхьа. Иҷкәын заҵәы дхынҳәит, уаха чароуп.
Есуажәааны амзаҿа ацәырҵра сазыԥшын. Амзаҿа ххьа рахәыц-ӡак аҟара ипаны ажәҩан ианаалыггалак, саԥшуан. Уи амзаҿа аԥшышьа, иҳаҩсхьоу шықәсқәак рыҵых азы, сани сареи ҳахьатә кәасқьа абарҵа ҳақәтәаны, саб аусҳәарҭаҟынтәи данаауа ҳәа ҳани-зыԥшуаз ауха, ислырбаз аеҵәа џьарсахьа азыҳәан исалҳәаз еиԥш, амзаҿа азыҳәангьы исалҳәахьан. Амзаҿа аԥшышьа
слырҵахьан сан. Сара излагәасҭахьаз ала, амзаҿа иаха ицәырҵыр акәын. Иаха ицәырымҵызар, хымԥада уаха ицәырҵуан. Ҳбарҵа сныҵыҵын, ишы-ҟасҵалацыз еиԥш, ашҭа аҵыхәаҿы игылаз ашымҳа амҵаҿы снеин, сгәы каршәны, аеҵәақәа зылпыҟҟахьаз ажәҩан снаҵаԥшит. Амзаҿа ахькыдлалоз макьана иҭацәын. Убри инацәхыкны аеҵәа џьарсахьа акәын ицәырҵхьаз. Уажәымзар-уажәы амзаҿа аҵых ина-лыԥхап ҳәа сшыԥшыз, ааигәа зхабар смаҳацыз абжьы маӡа абас ҿаанаҭит:
«Уара иугәалашәома, Адгәыр, уаб Ҳараз ашымҳа амҵа дтәаны иҽаникәабоз ауха иуеиҳәаз ауасиаҭ? Уара иугәалашәома Ҳараз ижәҩашәаҟьаҿы ианыз х-шәах-сҭак? «Абарҭ ашәахсҭақәа снызҵаз, ишыснырҵаз, ианыснырҵаз, иахьснырҵаз аӡбахә ала уажәы акымзарак уасҳәом. Сара сдунеи анысыԥсахлак, зыҽны анышә снамаданы шәанаахынҳәлак урыԥхь счықьмаџьа иҭоу, сыхҭыс уаӷеимышхарақәа знысҵаз сқьаадқәа. Уаанӡа уаламкьысын. Убысҟан убра иубоит, убра еилукаауеит урҭ ахшәахсҭак рҭоурых!» — абас уеиҳәеит уаб Ҳараз убри ахәылԥазы. Аха аҵыхәтәантәи ахԥатәи ашәахсҭа атәы аҩра дахьымӡаӡеит. Иҟалаз шыҟалазгьы абасоуп:
Ҳараз дытҟәаны дахьыргаз Мыса диқәшәеит. Мыса иҭахын Ҳараз дҭаирхарц. Уиала ишьҭа ирӡырц, аха Мыса игәы иҭаз заа Ҳараз еиликааит. Аблырҭа камерахь атҟәацәа дрылакны дахьигоз адәыӷбаҿы, Ҳараз Мыса игәы шымҩаӡоз, диеижьан дыԥаны дицә-цеит. Ҳараз иԥсы анеиқәха, дахьцо изымдыруа абна дшылаз, акәыкәбаа зыҟәшәоз аԥҳәызба Светланеи иареи еиқәшәеит. Убри инаркны урҭ еизааигәахеит. Свет-лана лыбзоурала Ҳараз апартизанцәа дрылалеит. Убри ашьҭахь
Ҳараз изныкымкәа, аӷа иџьаԥҳаны мҩанызгоз адәыӷбақәа бӷеиҵеит, ацҳақәа ирхәашеит.
Аҵыхәтәантәи ареид аан, Ҳарази Светланеи ахьцаз, анемеццәа рыкәшан аиҿахысра ӷәӷәа ҟалеит. Светлана Ҳараз иԥсы еиқәзырхаз иҩыза бзиа абраҟа аӷа ихы дамԥыхьашәеит. Светлана уаҳа хәарҭа лмоукәа лдунеи лыԥсахит. Ҳараз аӷацәа рнапы дампыҵашәеит. Иҩыз-цәагьы рыбжаҩык ҭахеит, иаанхаз ршьамхы рҽа-дыргеит. Уаб дызқәымшәацыз егьыҟамызт. Ҩнгьы-бнагьы дзықәгылаз адгьыл иҵыблаауан. Аха абри аҩызаҵәҟьа сақәшәап ҳәа иԥхыӡгьы иаламшәацызт.
Ҳараз анемеццәа иҿахәҿыхра напы адыркит. Ир-ҭахын, уеизгьы-уеизгьы, идырҳәарц апартизанцәа ргәыԥ ахьтәаз. Аха уаб ус аламала иҽримҭеит, Адгәыр. Иԥсы изырхымхит аамҷыдахаз, уаҳа изырымуз ҳәа егьыҟаӡам. Ргәаҟшьа рҳәацәашьа формас иаардыруаз акы игыр-мыжьит. Ианамуӡа дыргәаҟны дыршьырц иақәыркит. Ҳараз арҳәацәарҭа захьӡыз ҽеила ихигахьан, аха абри аҩызаҵәҟьа дазыԥшымызт. Апартизанцәа ртәарҭа-ргыларҭа, рабџьар ахьыҟаз, заҟа ыҟаз, дара апар-тизанцәа рхыԥхьаӡара, еиҳабыс ирымаз ихьӡ ижәла, қәлашьа методқәас ирымаз. Ареид ахь ианцоз изеиԥш аамҭаз. Абарҭ зегьы идырҳәарц ргәы иҭаз аналымҵ, еиҭасҳәахуеит, дыргәаҟны дыршьырц рҽазыркит. Аарла зыхдырра зцәымӡыцыз Ҳараз иԥсы шҭаз инаԥхыцқәа хыжәжәаны, блыгала иҟәаҟәа кылблааны, дырҳәазаны днаганы уада ҵәыԥсы лашьцак дныҩнарыжьит. Сара салагом уи ауада иасахьахәраз аиҭаҳәара.
Ҳараз ихдырраҿы данааи, аарла адашьма даақә-тәеит. Цәацәашьык иаҟараз лашара хәыҷык, аӡы злыжжуаз аҭӡамц еиқәаҵәақәа аарла икыдыԥхалон. Абас аԥсырҭа уада абаа фҩы ҩнышәшәон. Чҳашьа
змамыз бжьык иааикәыршаны игәы ҿнакаауан. Абри аамҭазын ауп ауаҩытәыҩса игәы изҭамкуа, ихы изҭамкуа Ҳараз акаамеҭ ззырҳәоз анизыҟалаз. Еила-баахьаз адашьма икылпыпны рҿаархеит аҳәынаԥқәа. Аха урҭ аҳәынаԥқәа Ҳараз Очамчыра данҭакыз, ишәаԥы-рҳаԥуа иуада иааҩналоз иреиԥшмызт, цгәык иааваҟәылоз аҳәынаԥ дуқәа ракәын. Азныказы, саанапҟьа-шьапҟьар, исыцәшәаны наҟ рҽырҵәахып ааигәахәит, аха уаҳа умԥсит. Ҳараз раԥхьа дытҟәаны данырга, аконцлагер аҿы иҭакыз зааӡаб зыла иадырбахьаз атҟәацәа ахьгәаҟуаз ирҳәо иаҳахьан абарҭ аҳәынаԥқәа рыӡбахә. Зҿахәы зҿырхуаз атҟәацәа, аӷацәа рымч анрықәымхалак, рҳәацәашьа формақәас ирымаз зегьы акгьы аналымҵлак, аҵыхәтәантәи рҳәацәашьа формас ирымаз аҳәынаԥқәа ракәын. Зҿахәы зҿырхуаз асалдаҭ, мамзаргьы афицар ихала дахьҭакыз аҳәынаԥқәа ижәырҵон. Абас изыруит Ҳаразгьы. Аҳәынаԥқәа ашышкамс реиԥш ианиқәпапа, напыла, шьапыла, иҟаимҵаз егьҟамлеит, рахыԥхьрак кыдҟьаны ишьит. Аха иаанхаз иқәибаҳәаны ифара иалагеит. Ииулак иаԥхьаҟа иааимышьҭит, аха инапы ахьзынамӡоз иҟәаҟәа рҽаларԥсны иԥсы шҭаз ифара иалагеит.
Ҳараз дхәаауан зыхәда ԥырҟаз аҳаиуан еиԥш. Аҳәынаԥқәа иахьрықәнакуаз ицҳауан, ижьы ҭырыжәжәон. Уаҳа илымшо ихдырра аницәыӡ ауп, ашә акылԥшырҭа аҟынтәи ихәаԥшуаз арҳәацәаҩцәа анааҩнала. Ари аҩыза аҿахәҿыхшьа уажәы ирбазма. Ирхианы ирымаз атыҩша асахьа змаз акы аацәырырган, ахаҿы амца анықәдырс, иаразнак алҩа еишьылӡа инахылҵит. Арҳәацәаҩцәа алеи-аԥси рыбжьара, противогазынгьы
противогазымкәа аттаҳәа акы нархарҵеит. Ихаакәакәараӡа абни афҩы иахылҵуаз арҳәацәарҭа аҽыртланы ианааҩнала, аҳәынаԥқәа иаразнак инеимбӷьыжәааит.
Ажәа мыцхә узасыршьрызеи, Адгәыр. Ҳараз аҟәада ихьшы, асакаса днаныжьланы арҳәацәарҭаҿы деи-ҭааргеит. Ҳараз аҳәынаԥ рхаԥыц ашҳам дшацәынхаз здыруа анцәа заҵәык иоуп. Ихы идыруа даныҟала еиҭалагеит, апартизанцәа рымаӡа идырҳәарц. Аха Ҳараз аԥсра, атәым жәҩан аҵаҟа аҭахара алихит, иҩызцәа рыхәшьадра аасҭа.
Аӷацәа ирыӡбеит ҩаԥхьа, ианаашалак иҭыԥ аҿы деиҭанаргарц. Иԥсы шҭаз аҳәынаԥ дырҿарҵарц. Аха «аџьма имԥсыша амаҵә азылаҟәит!» Ауха ашамҭазы апартизанцәа ақәлеит анемеццәа рыштаб. Аӷацәа наҟынтәи ацхыраара роуаанӡа анемеццәа ирытҟәаз рытҟәеит, иаанхаз ндырҵәеит. Рџьаԥҳангьы даргьы амца рыхрыжьит.
Ҳараз иԥсы ахәага шҭаз дыргеит апартизанцәа ргыларҭахь. Убысҟан аҳәынаԥқәа инырҵаз ахԥатәи аҵыхәтәантәи ашәахсҭа акәын, уаб ашымҳа амҵа иҽаникәабоз иуирбаз. «Абарҭ ашәахсҭақәа ртәы, изыхҟьаз, иснызҵаз иахьыснырҵаз, уажәы исҳәоит ҳәа салагом. Убырҭ рҭоурых зегьы уԥылоит счықьмаџьа иҭоу снапҩымҭа уанаԥхьо!»
Ааи, убри аҵыхәтәантәи Ҳараз иҟәаҟәа ианыз ашәахсҭа ауп. Убысҟан ауп уаб иԥсӡгьы иԥсадгьыл ахь ианаарышьҭыз. Иҩызцәагьы гәыбӷанс ируҭозеи аибашь-раҿы Ҳараз иҳарҭа-сырҭа анырымба, абзацәа рахьгьы даныҟамла, аԥсцәа рахьгьы даныҟамла, ихырхарҭа уаҩы изымдыруа дыбжьаӡит, дҭахеит рҳәеит.
Абас иаанҵәеит Ҳараз Мқанба илахьынҵа
аҵыхә-тәы».
Саби сабдуи ашьха ԥшӡа инықәгыланы ашара еимҟьара аимыггамҭазы рлахьынҵа иахьаԥшуаз аҭыԥ дара заҵәык рыда аӡәгьы имырдырӡакәа ииасит. Сара уи ашара еимҟьарахь саб зны заҵәык сигахьан. Аха усҟан зынӡа сызлахәыҷыз ала уи аҽынтәи ааи-мыггамҭазы аԥсабара аҽшаԥсахыз, ашара еимҟьара зеиԥшрахаз ҳәа рацәак егьсзышьҭымкааит. Уи аҽнытәи ахҭыс аиҳа, убри ашара еимҟьара аҵыхәала, илахьи-иџьымшьи ӡатәны саб исеиҳәақәаз схамышҭӡакәа иахьа уажәраанӡагьы иаазгеит: «Абри ашара еимҟьара ҳәа сабду дзышьҭаз аԥсабара ашана атәы, саб даныҩеидас иирбеит, егьиеиҳәеит. Саб сара раԥхьаӡа сганы ашара еимҟьара ансирбоз сарԥысхахьан. Усҟан избаз-исаҳаз аԥсабара алакә ссир, ахааназы схы-сгәы иҭахеит. Абри ашара еимҟьара сабду иабду, уи иабду – акыр жәабиԥара жәҩахырла уи амаӡа, аӡәы илымҳа аҟынӡа инамгаӡакәа иахьауажәраанӡа ашәышықәсақәа ирылганы иааргеит. Раԥхьаӡа, мышкызны, ашара еимҟьара амаӡеи адоуҳаи цәырганы аҳәара анцәа изаҭәеишьаз ирҳәоит Ҭлаҟәа ихьӡын ҳәа. Еиҭасҳәахуеит, убри аахыс ашара еимҟьара амаӡеи адоуҳаи аӡәымзар аӡәы имырдырӡакәа уара уҟынӡа иааӡеит. Абри анцәа ду ишана амаӡа даҽаӡәы ианидыр нахыс, ашара еимҟьара амчи адоуҳаи ацәыӡ-уеит, абри удыруазааит!» — абас сеиҳәахьан саб. Ус ансеиҳәаз раԥхьаӡа ашара еимҟьара аԥшразы ашьха ԥшӡа ҳанхалаз аҽны акәын. Уи аахыс иҵӡозеи, аха уи алахьынҵа
аԥшырҭа, ашара еимҟьара ахьцәырҵуаз ахәы ԥшӡа ашҟа схамлаӡеит. Амала абри алакә доуҳа ахьыҟалоз аҭыԥ сацәымҩашьо издыруан. Уажәшьҭа сабдугьы сабгьы рдунеи рыԥсаххьан. Саргьы ушьҭа сарԥысхахьан. Уажәраанӡа лассы-лассы схахьы иаасымгоз ашара еимҟьарагьы сгәаласыршәо салагеит. Уажәраанӡа адунеи аҿы ԥсрак ыҟоуп ҳәагьы сыҟа-ӡамызт. Адунеи сақәлахоз џьысшьон. Аха снықәло саналага, уаҵәтәи слахьынҵагьы сазхәыцуа салагеит. Мышкызны саргьы сдунеи шысыԥсахуаз еилыскаауа салагеит. Уажәы есуаха аеҵәа џьарсахьа ажәҩан иахькыдыз мԥшаакәа сышьҭамло салагеит. Аҵыхәтәаны исыӡбеит ашара еимҟьара ашьха ԥшӡа схаланы сла-хьынҵа саԥшырц.
Анцәа имыш амҽышаҽны, макьана ашарккара акырӡа шагыз сгылеит. Сара ибзианы исгәалашәон саб раԥхьа ашара еимҟьара ахәы ԥшқа санхеигалоз зеиԥш аамҭаз.
…Ашарккамҭазы саахалеит абри ахәы ԥшӡаҿы. Аҩхрак рыбжьара иеҵәҟаҟараӡа икаршәыз абри алахьынҵа ашарҭа адәҳәыԥш саақәгылеит. Мра-гыларахь ҵлакашәара илаҟәхьаз аша еҵәа аарла аԥштәы нахыггон. Уи иаанагоз, ушьҭа ашарагьы адәы иаақә-ххуеит ҳәа акәын. Мраҿаԥхасҭаҿы ашыцламшә иҭалаҳаны ишьҭаз, ахаҳә шьанҵа шкәакәа снықәтәеит.
Зехьынџьара ҿаҳа-ҿымҭран. Схы-сгәы сзышьа-қәымкуа сазыԥшын уи анцәа ду ишара еимҟьара. Саб дшашьҭаз ус акәын. Уи сабду иеиԥш ашара еимҟьара иҳәон, зны – аамҭа еимҟьара иҳәон.
Мрагылареи мраҭашәареи снапсыргәыҵа иқәызшәа акәын икаххаа ишызбоз. Адәҳәыԥш ахаҿы иҵыҩрны икажьыз, х-ҿык зҭыҵуаз аԥса
жәижәых ду снықәтәеит. Ишызбоз аҵарақәа ахуҳәа инеихырҳәаалт. Мра-гыларахь шьыжь шәаԥшь абз аахыҟаԥшьхаара аҽаз-накуан. Ишеимыггара ианааимыггоз абри адәҳәыԥш иахагылаз ахра акьышәкьышәрахь сшыԥшуаз, еҵәак налшәан, амацәыс еиԥш ашьҭа жәҩангәы иныҵганы ишааиуаз, наҟ ашәышьханхыҵҟа џьара ажәҩан ӡы-мшын иналаба ицеит.
«Сиеҵәахә кыдуп, исҭаху сызҭаху риеҵәахә кыдуп!» — сҳәеит гәаныла. Ашырҳәа сҩагылеит. Уажәраанӡа абна зырцәажәоз аҵарақәа ашәаҳәара иааҟәыҵит. Арҩашгьы ахра инаҿабазшәа абжьы ааиқәтәеит. Ашьыжьтәи аԥшалас аҳарҭа-сырҭа умбо, наҟ ашьхақәа рҩыҵахь инхәыҵаӡит. Дгьыли жәҩани рыбжьара ԥсҭазаарак ыҟамшәа, адунеи саашьак ишазыԥшыз мҩашьо, зехьынџьара ҭынчра гәыҭҟьарахеит. Убри аамҭазы мрагыларахь ажәҩан акалҭ неилыбзаа-неилыбзааит. Шьыжь шәаԥшь инахыхәашаз ашәахәақәа разнышха, еилаарцыруа ақәаршҩы еиԥш ашьхақәа инархьыӡсеит. Ашәымҭак дгьыли жәҩани еилаҩ-еиласын, ажәҩан аӡыжь убриаҟара иеҵәҟаҟараӡа иааԥшит, абыржәымзар-абыржәы инхыкьасаны ашьхақәа инарҿаҭәап уҳәарын.
Ишшара ишшахьазгьы, жәҩангәы еҵәара иналпыҟҟаз аеҵәақәа рылашара лакә уарҳалшәа ажәҩан агәы зегьы маҿа-маҿа еиланаҵеит.
«Абри аамҭазы уцәажәар, аԥсабара амаалықь дшәоит!» — ҳәа саб исеиҳәахьан. Убри аҟынтә хәыҷык сышшәазгьы, алакә сахьа аазхәаз аԥсабара сыԥсы ӡаны сахәаԥшуан. Мраҭашәареи мрагылареи ирыбжьанакыз ашьхақәа рдунеи, убриаҟара иблахкыгахеит, ашәҿык, ашәбзык ирзеиҭамҳәо. Абар-абар амаалықьцәа рыхьтәы фаетон иақәтәаны, ҵаҟа адгьыл инықәххып угәахәрын. Еиҭаҳәашьа змамыз абри аԥшӡара сыблақәа адшанхаланы сшахәаԥшуаз, аԥхыӡ еиԥш ихааӡа исхаршәыз аҭынчра, лакә бжьык ҩагәылхәхәан, ацәашьы иаҵәа еиԥш аҿаанахеит. Ахьтәы еимхәыцқәа реихаԥса бжьы зхаз уи алакә бжьы, шәымҭақәак иааҟәымҵызҭгьы, иҟаларын арҩаш зхыхәашоз ашьанҵа хаҳәқәа ибыбышӡа ашәҭқәа ргәылҵыргьы. Уажәымзар-уажәы сылаԥш иааҵашәап ҳәа аҳауа сшалаԥшуаз, аҩагылара наҵабарахан, аамҭацк еиҳа ахымҵкәа, ашьшьыҳәа иниасын, еиҳа-еиҳа абжьы маҷхо, ааԥынтәи ашәахәа еиԥш, мрагылара инавҵыԥхаз шьыжь шәаԥшь иналаӡит.
Абжьгьы аҽаӡеит. Убри иазыԥшызшәа аҵарақәагьы ахуҳәа рыбжьы еиҭанхырҵеит. Ашьха ԥшаласгьы ашәаԥыџьаԥ рыкәа-рмаӷра инҭахәмарит.
«Ашара еимҟьара ианалагои ианалгои рыбжьара адунеи аԥсы аӡоит. Иҟоуп убас ҳара иаҳбарҭам, иҳаҳарҭам мчык, убри аамҭазы, ԥсы зхоугьы ԥсы зхамгьы зегьы ҿанаҳәоит. Абри – ауаҩытәыҩса инасыԥ абжьоуп. Уи иазыӡырҩуа ианаҳәоит, инардыруеит макьана иаџьал шыхароу. Ирҳәоит ашарккамҭазы абра иааиз иуахҭа ааигәахахьазар, ашара еимҟьара аҽар-ҭынчуеит, абжьы аргаӡом!» — абас сеиҳәеит саб уи ашьыжь шара аҽны.
Сара сгәырӷьара ҵҩадаха сгыланы алакә ԥсабара салаԥшуан. Наҟ-ааҟ ашьхақәа ӡырҩуан.
Сиеҵәахә кыдуп! Саџьал хароуп! Сымцахара еибакуеит! Анцәа ду, ухьышьаргәыҵа сакәыхшоуп!
