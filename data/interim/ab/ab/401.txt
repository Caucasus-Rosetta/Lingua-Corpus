
Мҩамш!

Анцәа иҳаҭәеишьаз амалқәа зегь ирыцку ажәа еинрааланы аҳәара ҽырбагам, ҧсабаралатәи баҩхатәроуп, ауаҩы даниуа ициуазароуп. Ашоура бааҧсы аан адгьыл зызгәышьуа ақәоуреиҧш ҩнуҵаҟала ианиныруа ауп, ауаҩы поезиала ацәажәара анилшо. Макьаназ аҳәара маҷк изаацәазаргьы, араҟа зырҿиамҭақәа цәыргоу аҿарацәа иҧсабаратәу поезиатә быжьқәоуп ҳәа ҳаҧхьаҟа агәыҕра лашақәа здуҳәалаша иреиоуп, урҭ ҳсахьаркыратә литература ашәышықәса ҿыцаз иаҵагылаз абиҧара ирхаҭарнакцәоуп.
 Апоет, аҵарауаҩ В. П. Анқәаб ихьӡ зху аҧсуа литература акабинет еиҿкаауп Аҧснытәи аҳәынҭқарратә университет аҿы. Арҿиаратә еилазаара «Ацәыкәбар» еиднакыло аҿар зхатә ҩымҭақәа аԥызҵо, змилаҭтә сахьаркыратә литература бзиа избо, иазҿлымҳау 20-ҩык иреиҳауп аҿарацәа ауниверситет афакультетқәа зегь рыҟны. Урҭ аҧсуа литература акафедра арҵаҩцәа рыцхыраарала лассы-лассы еиҿыркаауеит апоезиа ахәылҧазқәа, ашәҟәыҩҩцәеи дареи реиҧыларақәа, аҩымҭақәа реилыргарақәа  уҳәа ирызку еиуеиҧшым аилатәарақәа.
       Иҭрыжьуеит русура зныҧшуа аҭӡыгазеҭ «Ашәахәеи» анапылаҩыратә журнал «Аҧсынгьери».
      Ацәанырра лашақәа, аҿара иацу ахәыцрақәа, аҧсадгьыл азгәыкра, абзиабара цқьа, ақәыҧшреи агәыҕреи, аҧшаареи, агәҭынчымреи – абарҭ роуп еидызкыло араҟа икьыҧхьу арҿиаҩцәа қәыҧшцәа рҩымҭақәа. Авторцәа ҿарацәа рцәырҵра иаанарҧшуеит ҳлитература аизҳара амҩа ишану. Ирзеиҕьаҳшьап нас, урҭ арҿиаратә гәыхәтәыхьӡарақәа, аизҳара, аҧсҭазаараҿы еснагь аманшәалара.
      
Ахра Анқәаб, 
аԥсуа литература акафедра арҵаҩы




Абзагә Аҟалӷьба


         Иҟоуп ҳзыхьӡаша 

                Ринат Аҟалӷьба уахь

Ицәыраҳгап ҳаԥсҭазара ашәа, 
Уи гәыла-ԥсыла ишаҳгәаԥхо.
Еибаҳҳәап, адгьыл хьшәашәа,
Амра аиҳа ауаа 
ишҳарԥхо….

Ишьҭаҳхып ҳабдуцәа рынхашьа,
Колхааи  Абазгааи зеиԥшраз…
Еибаҳҳәап Сасрыҟәа иҭахашьа,
Нарҭаа шықәнагалаз 
Кавказ…

Иҟоуп ҳзыхьӡаша, иҳахьӡаша,
Анцәа иахьҳаҭәеишьаз ҭыԥс…
Уа инаҳгоит ҳабдуцәа риаша,
Зегь реиҳа иаҳшьо
насыԥс…

22.12.13 ш.

              Ауаҩы иахь…

Сгәыҕра нсыжьлоит лассы-ласс,
Игәхьаазгоит иҭысхлоз ҩнык…
Ишаҳхашҭуа збалоит ҳаазқәылаз,
Ишҳаҭәашьоу аҧсҭазаара знык…


Гәҭыхоума ҳаизызго хәҭа-хәҭала,
Шьыцроума иҳахо  хаз-хазы?
Лаҧшы цәгьак ҳацәыхьчам хаҭала,
Анхашьа ҳшанымшәогь ҳхазы…


Сгәы шьабахуеит сгәаҵа иҭымҵкәа,
Хәыцрагәыҕрақәак схатәоуп.
Ауаҩы иахь абзиабара сцәымӡкәа,
Сизхәыцуа суада сыҩнатәоуп.

                                    09.11.13ш
  Аибашьҩы иблақәарҿ…

Уи иблақәарҿ адәқәеи, ахәқәеи,
Абџьарқәа, еихсыҕьра змами…
Иара инапала еиқәикыз агәқәеи
Ихәу иҩызцәеи, зыҧсы ҭами…


Уи иблақәарҿ ҧшеи-фырҭыни,
Ақәаршҩи, аси, аӡын ҷыхьи…
Ирымпыҵанҵәоз афатәи аҭаҭыни,
Рыҧсы ҭызгоз ҿамҩак аӡыхьи…


Уи иблақәарҿ ахьааи агәырҩеи,
Аҵхқәа ирылҧхоз ацәашьқәеи…
Уа иҧсадгьыли ахақәиҭра мҩеи,
Аиааиреи, аиашеи рыбжьқәеи.
                              
                                   19.06.13ш                       


      Ақәа иалху аҩны…

Гәыҕрала ҳаблақәа хҩаны,
Ажәҩан – дгьылны, адгьыл – 
Жәҩанны 
Ҳаҩнан, ақәа иалху аҩны…


Игәыкуан ашәҭқәа рхаҿы,
Ргәыбылра шәҭуан ҳаҩнаҿы,
Уаҩ иахьизымбо ахәаҿы…


Гәыҕрала ҳаблақәа хҩаны,
Аразҟы – насыҧны, анасыҧ – 
Ҳаҧсыҧны
Ҳаҩнан, ақәа иалху аҩны…


Иҟаломызт хьаак ахабар,
Ҳаҩны иаҭынхаз ацәыкәбар,
Ҳнапы ишықәбоз ҳамбар… 

                             11.09.13ш
	   

             ***
Ҧхыӡым аҧсҭазаара, ҧхыӡым,
Амшқәа иахьа ҳәа инаскьалап.
Адгьылаҿ саныҟам сцәыӡым,
Сахьцалак агәыҕра сыҧшаалап.

Сгәы аналамшәҭуа абзазара,
Сыблақәа ианрылымшо аҧшра…
Сирала инҵәаӡом  аҧсҭазара,
Сыҧсралагь исырҿыцуам аҧсра…

                                    02.11.13ш


                  ***

Ауаҩы инахысгьы ауаҩра – 
Амрабла иацны иаанартхьеит…
Ашәҭқәагь ирылан ишәҭхьеит…
Ауаҩы инахысгьы ауаҩра – 
Аҵлақәа ирылан ирызҳахьеит,
Арҩашқәа ирыцны исаҳахьеит…

Ауаҩы инахысгьы ауаҩра – 
Аҧсаатә иныҟәырго збахьеит,
Ажәҩан иалсуа иҽырбахьеит…
Ауаҩы инахысгьы ауаҩра – 
Ари аҧсабараҟны иҟалахьеит,
Уи дазхьамҧшкәагь дцахьеит…

                                  09.09.13ш


      Аамҭа – ауадақәа…

Аамҭа – ауадақәа срыбжьоуп,
Ашәқәа аасыртуеит, иаркыз…
Уадак исцәыҩнахаз сыбжьоуп,
Фымцалашаран иасыркыз…


Сармабла хьаауп,
Сарҕьабла разуп,
Сыблақәа ирбо хазхазуп…
Уадак ашәҭ афҩыхаа ҩноуп,
Аҧенџьыраҿ ааҧынра ҧшуп…
Ари дгьыли-жәҩани рыҩноуп,
Наӡаӡа шәымҭак иахьҧшуп…


Сармабла хьаауп,
Сарҕьабла разуп,
Аамҭа – ауадақәарҿ ссасуп…

                             19.07.13ш


         Аиҧырҵра  ашәа…

Сыҧсы исхоу сыхьӡ ахашҭуан,
Саргьы исхашҭуан ишысхаз…
Уи хьычҧаҧырушәа
илҿашәҭуан,
Зыблашәҭыцқәа сгәаҧхаз…


Слыцын ҧсы схамкәа. Гәыла
Уи лыҧсҭазаара сазыҧшын…
Амҩан сымҧсырц
Лаҕырӡыла,
Уи сыҧсгьы архынҳәра даҿын…


Сазымдырӡеит  ианысхала,
Ҿыцла сгәеисра сханаҵон…
Амра сазынхарц,
Лара лхала,
Бзиа сбо даныланы дцон…

                         16.12.13ш.




       
        Инал Гыцба

                
     Знык  ауп  ианаҿысуа…

Шаҟа иссирузеи ари аамҭа,
Аамҭа, алакә ацәа зыҟәну!
Шаҟа иссирузеи ари амҩа,
 Ацәыкәбар какаҷ зхьыҧшу!


Арҩаш кнаҳақәа еилашьқьыруа,
Рылабжыш хланҵы икаҭәоит.
Абахә наара иқәшьқьраауа,
Наҟ аиҩхаа иҭаҭәоит…


Урҭ ирхылҵуа ахылҩаҧсылҩа,
Дара рзыҳәан ихьанҭахоит…
Ирымбаӡозаап уаҳа рымҩа,
Игәыҭшьаагоу ашәак рҳәоит.


Ргәыҕрақәа џьарак еицылоит,
Рлахьынҵамҩагьы еиҧшуп…
Инаскьацыҧхьаӡа еиҧылоит,
Амшын Еиқәа уа  ирзыҧшуп.


   Ҳагәҭыха еибаҳҳәап ҳазхара…


Ҳагәҭыха еибаҳҳәап ҳазхара
Алымҳа кыдуп аҵх лашьцара,
Аеҵә амза ашәахәа рхьыршуп…
Аҭынчра иатҟәаз сыбла еиқәара,

Ҭынч ашара иазыҧшуп…
Сыҧхыӡ иалоу сиеҵә кәицуп,
Иазгәышьуеит уи сырҧхара.
Ҧхыӡла избо – еиҭа ҧхыӡуп,
Ҳагәҭыха еибаҳҳәап ҳазхара.




Изакәызеи, мшәан, ари?!

Сшьа-сда ирҭалан сеимнадон, 
Зны исыцрыхон ҧшьаала.
Жәҩангәы аеҵәа снарбон,
Аӡә дахьыҟамыз са схала.


Мрак аацәыҵҧхон иҧхашьо,
Иҵәахны иамазшәа маӡак.
Аҧсаатә шәаҳәон игәырҕьауа,
Иазыԥшымызт ааҧынрак.


Хәыцрак салан, иҵаулаз,
Агәилқәа ахьысыҟәшәоз,
Исызцәырҵуан цәанырра ҧшӡак,
Ҽа дунеи ссирк ахь сызгоз.


Изакәызеи, мшәан, ари…
Сгәаҵаҿ избоз алашара?!
Сҧырҧылыкьха са сымҧри,
Ҿыц ихәмарзар сыбзиабара?!

                                2013ш
  





    
        ***

Сгәыҕра иаҵәахуа,
Аамҭа ицәырнагоит.
Сгәыҕра иахәышәтәуа,
Аамҭа икыднаҟьоит.

Абан, икәеицеиуа
Амза аҽышьҭнахуеит.
Сыҵх гәаҭеиуа,
Аеҵә кыднахуеит.

Зных аамҭа иалаӡо,
Аамҭа иӡырнагоит.
Ахәра имҕьаӡо,
Ихәрашәан ицәырнагоит.

Ашәақәа сзымҳәаргьы,
Сажәа аанхароуп.
Аамҭа хнымҳәыргьы,
Сгәыҕра еиқәхароуп…





   




 Саид  Џьарсалиа


                   ***
Агәҭа ихыршәлан схәыцрақәа рымшын –
Азҵаара лара лахь исымаз.
Аҭак соуам ҳәа сыҧшын,
Сгәаҿы агәыҕра ауп иаҧшәымаз.
Сацәшәон сгәы иҵхоз аҳәара…
Дхаран лааигәара саныҟаз,
Схыхны саман лыхцәы шьқьыруа,
Лыблақәа – аҵх аҧштәы иаҩызаз…
Издыруада? Иҟалозар мшык,
Ҳаицәажәо ҳҟалартә еиҧш,
Дрылыскаауеит уи зықьҩык,
Зыҧхарра сыгу амра ҳалалеиԥш.
                     

                     ***

Иарбан гану сзызнеиуа сыздыруамызт,
Исҳәаргьы, бҭак акәын зегь зыбзоураз.
Сызтәомызт, сызхәыцуамызт,
Схы иҭагьежьуаз акоуп:
Ах, шаҟа саргәаҟуа бдыруандаз 
Сцәанырра сгәаҵа иҭоу…
Иззымдыруа аӡәы схаҭыҧан дыҟандаз,
Еиликаауан схьаа зеиҧшроу…


         
                   ***

Ишҧасҭахыз  ҧхыӡцәгьак еиҧш имҩасыр,
Абзиабара исыхнагаз зегьы.
Ихьшәашәоу ҧша ҕәҕәак насыр,
Еимбҕьыжәаарын сгәырҩақәа.
Избан?  – ҳәа схы  азҵаара анасҭо, 
Ажәҩан саҵаҧшуа снатәоит,
«Угәы каумыжьын» – аҳәошәа 
Амра шәахәахаак сҿанарҧхоит.


                      



