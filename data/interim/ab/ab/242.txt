                     





С Б А А Ш  Х Ь Ы Ҵ Ә Ц А Р А

Ароман-гәҭыха



«Ахшыҩ иара ахазын иаргылеит Аҩны,
Игәылцәаау быжь-гәашьак зҵагылоу…»
                                  Аԥшьаҩыраҟынтә.

Уҩн аҩныҵҟа дасу уаԥшәымаз,
Уҳәынҭқарыз, уагьынцәаз.
Уҩн аҩныҵҟа умра гылоз,
Уҩн аҩныҵҟа умш лашаз!..












                                 

























Сбааш  ацаԤха

Аԥхьажәа ацымхәрас

«Аԥсҭазараҿгьы, аҟазараҿгьы акызаҵәык 
ауп иаҭахыу – амц ҳәатәым!»
Л.Толстои.

«Абаагәара агәашәаҿ  асапаҭ аҿан,
Еицамкуаз аламыс цаԥхас иазшан…»
Б. Шьынқәба

	Иҿыцуп, иагьҿыцым ари сҩымҭа, избанзар, саазлацәажәо зегьы жәытә хьаауп, арахь иагьҿыцуп. Аҿыцраҿгьы иҟам – зынӡа иҿыцӡоуп. Иара поезиала, прозала, асаранџь еиԥш, хәҭа-хәҭала, ҽыҭ-ҽыҭ еилоуп. Зегь еидызкыло, иргәылсны ицогьы – иҿыцым, арахь иҿыцӡоу убри ҳжәытә хьаауп – ҳаԥсадгьыли ҳажәлари рлахьынҵоуп, рҭоурых ауп…
	Ашәҟәы шьақәгылоуп ҩ-хәҭакны, актәи ахәҭа аиҳараӡак зызкугьы аҩажәатәи ашәышықәса анҵәамҭаз дырҩегьых ҳаӷацәа ҳазладыргылаз аибашьроуп. Уи зыхҟьаз, ишыҟалаз, уи аҿы ҳажәлар, иага хырзаман еиқәаҵәа рхыргазаргьы, иргаз аиааира ду, иара убас иахьатәи ҳабзазашьа, дырҩегьых иаҳԥыло ауадаҩра дуқәа мзызс ирыҵоу, изыхҟьо рызхәыцроуп. Аҩбатәи ахәҭа убарҭқәа ханарҭәаауеит, шеибакәу зегьы еихнашьалоит, ихнаркәшоит – зынӡа иҿыцу блала, иҿыцӡоу рҿиаратә знеишьала – иара убригьы, ҳжәытәи-ҳҿатәи, адунеизагьтәи аҭоурых иадшәаланы, иаҿырԥшны, игәҽанҵаганы, ихәыцуа ауаҩы дархәыцыртә – ԥхьаҟатәи ҳԥеиԥш дахьнарԥшыртә, Анцәа илԥхала ҩаԥхьа ҿыц иҳаргылаз ари ҳдоуҳатә бааш хьыҵәцараҿы ҳажәа ахаангьы ԥсра-ӡра шақәым азы агәыӷра дуқәа инаҭартә –

Абар ацаԥха, иаартны шәыҩнала,
Зегьы жәба, ишәаҳа шәара шәхала.
Ашәхымс шәанхыҵуагьы – шәгәышәҽаныз,
Ишәҳәа шәеицҿакны: Анцәеиныс…

                                  
      А К Т Ә И    А И Х А Г Ы Л А Қ Ә А

      Актәи агәашьа

Ажәҩан иаҵасуеит агәашьа,
Аслан ҿаша еиԥш ицқьаӡа.
Иара иснарбоит иҟасҵаша,
Иануп аҩырақәа ҭыҿҿа…
Аԥсҭҳәа быбшқәа иргәылагылоуп,
Акәша-мыкәша зегь лашоит.
Асахьа шҭысхуа уи гәанылоуп,
Сахьцалакгьы иара збоит.
Ламыс гәашьоуп ари агәашьа,
Уаҩы изыҵхӡом са сгәаҿы.
Гәырҩеи гәаҟреи срылызгаша
Иара иснаҭоит снапаҿы…
Акәша-мыкәшоуп са сахьныҟәо,
Сахьцалакгьы сацәхҟьаӡом.
Иага сыӡыргь – саауеит аҩныҟа,
Сгәашьа ныжьны сызцаӡом!..
О, агәашьа, сдоуҳа агәашьа,
Дгьыли жәҩани ирыбжьдоу,
Сгәырҩа исзаҭа ҩаԥхьа хгашьак,
Срылга агәаҟрақәа сызлоу!..


            АԤхьатәи АШӘ

Ашә аӡә дасит, сишь, сӡырҩыпи,
Ашә аӡә дасызшәа саҳаит.
Сгәы ҭаӡыӡо иаасыртыпи –
Уарбан иасызҳәагь сымҵааит.
Зыӡбахә ыҟам шаҟаҩ ҳцәыӡи,
Ҳгәаҟуа ҳрышьҭоуп ҳаимдауа.
Еимгеимцарак урҭ срызхәыцит,
Амца сыжәлеит ҿыц сбылуа!
Ашә аӡә дасит… ашәқәа срысуеит,
Ашәқәа срыдгылоуп схаҭа.
Есшар схьаа аҽарҿыцуеит,
Ҭынчра снаҭоума суахҭа!
Ашә аӡә дасит… зқьышықәса царгьы,
Ашә аӡә дасызшәа рбалашт.
Уарбан иасызҳәа имҵааргьы –
Иасыз ҳдырны иаадыртлашт!..



СБААШ ҾЫЦ АШӘХЫМС РАԤХЬАӠА ЗШЬАПЫ  НХЫЗГАЗ АЕҲӘШЬА ЛАЖӘА

Ҳауаажәлар жәытәӡаахыс рлахьынҵа, рԥеиԥш хәыцырҭас измоу ирылиааз аеҳәшьа  лаша ду – Екатерина Платон-иԥҳа Шьаҟрыл-ԥҳа, сҭоурыхтә «баашқәа»: «Аԥсҳа», «Ашьхақәа раҳ», «Уашхәа мақьаԥсыс» рхы инаркны ршьапаҟынӡа «днарыҩныс-аарыҩнысны» иангәалҭа, уантә лҿаалхан, сбааш ҿыц ашәхымс шьапымшла даахыҵны, раԥхьаӡатәи аҭӡамц лнапала иадылҩылаз лажәақәа:
«Ҳаҭыр зқәу Витали Џьота-иԥа! – Аԥсны жәлар рҿахәеиҭаҳәаҩ ду, Аԥсны жәлар рԥсихологиа аналитик ду, ҳашәҟәыҩҩ ду, гәык-ԥсыкала иузеиӷьасшьоит агәабзиара ду, агәамч, унапы злаку  аус-ԥшьаҿы агәаҳәара!
Урҿиаратә лшамҭа дуӡӡақәа рҿаԥхьа слаҟәӡаны схырхәоит, аринахысгьы уаԥхьаҟа иузеиӷьасшьоит аиааира ҿыцқәа!..»
Аеҳәшьа бзиахә, сзыԥсамыз ала сџьабаа ахә ахьылшьаз, лзеиӷьашьарақәа ахьсзылкыз – са сзы игәашьамх-рӷәӷгоуп…

10.07.2008 ш.
Аҟәа.
























Сжәытә бааш хьынбанла иадҩылоу анҴамҬаҚәа


АН

                                          «Ԥҳәыс илхымшаз хаҵа дыҟаӡам…»
                                                   Жәлар рҳәамҭа.

Сабик дааӡаны дынгарылхыр – даҽа сабик дынгараҵо, ауаатәыҩса рдаракәац ԥымҵәо, рхәышҭаарамца ду днаҵхо, рымцажәла мырӡуа, азқьышықәсақәа дыргәылсны дшаауаз, абар шьҭа, аҩажәатәи ашәышықәса акаҵәара дынхыҵны, аҩажәиактәи  ашәышықәса ашәхымс дахьаалагылаз АН! Заҟа ирацәоузеи уи лхьаа, лыгәҭыха, заҟагьы иуадаҩузеи уи лҿаԥхьа ҳуалԥшьа анагӡара!
О, Ан, Ан, дыҟоума, ҵабыргны, адунеи аҿы аӡәызаҵәык идамзаргьы бара  бҳақ нагӡаны изшәахьоу ҳәа!
Ҳарҭ аԥсуаа ҳтәы уҳәозар, Бара иахьагьы иаҳбырдыруеит Аԥсны жәытәӡаахыс афырԥҳәыс ишылтәылоу, Саҭанеи Гәашьа ишылтәылоу, Баалоу-ԥҳа ишылтәылоу!..
Ааи, Аԥсны аџьнышқәа иртәылаӡам, агызмалқәа иртәылаӡам! Аԥсны ауаҩы деиҩҵәазар деиԥызшьуа ажәа азҟазацәа дуқәа иртәылоуп, аԥсаатә мҩас асахьа ҭызхуа анапхатәрақәа иртәылоуп!
Арҭ зегьы зыхшаз Ан боуп!
Аԥсуа бызшәа зыхшаз Ан боуп!
Исҳәарызеи бҿаԥхьа? Исбырҵаз, сҟырҟы злабырхәыхәыз абызшәала исызҳәарыма Бара ибаҭәоу ажәак иадамзаргьы, сыԥсы исзахырзаарыма уи, исылшарыма?!
О, Ан, Ан, жәларык ҳан, заҟа сымчыдоузеи бҳақ аҿаԥхьа!
Мраҵас икаххаа ҵхыбжьонгьы сдунеи арлашоит Бара былашара, џьаҳаным сҭазаргьы – сыҭнагоит ашәахәа сахьнырҳала!
О, Ан, Ан, жәларык ҳан, ҳхьышьаргәыҵа, заҟа банаалозеи Аԥсны ԥшӡа аԥсабара!..
Зны-зынла игәасҭалоит  Бара бышшьыцырго атәым мал иарԥагьаз  «ӡызлан-ӡаҳкәажәцәақәак», быпату аларҟәра рыҽшазыркуа, аха уи рылшаӡом урҭ аҳарамқәа!
Бара ақәылаҩ, аимҵәаҩ дзааӡаз ан бакәӡам! Афырҭын еиԥш аибашьра анааҳазкылҟьа, агәаҟра ӷәӷәа ҳанақәшәа, ашәыргәында зкалҭ дыҵахызҩаз, зылахь ада ԥҵәоу ан разҟыда бакәӡам! Бара зылахь гәадурала еиҵыхны адунеи иқәыԥшуа Ан боуп!
Жәларык ҳазгашаз ахы анҳақәшәа, уи ахы ҳалхны, ҳаӷа иԥсырҭа иаархан дҭазырхаз, ҳареи ҳаԥсадгьыли адунеи аныӡаара ҳацәызыхьчаз Афырхацәа ӷьеҩқәа Ран Афырԥҳәыс боуп!
Бара ашәы бшәуп иахьа, касеиқәа бхоуп. Ибшәу аиқәаҵәа ахьмыӡӷ ибышәнамҵеит – адунеиаҿ здаҟам ахьӡ лаша ибышәнаҵеит! Уи аҟнытә бцәа зҩычо амаҭәа – маҭәа шкәакәоуп, ибхоугьы касеиқәаӡам, касышуп! Бгәырҩа шдуӡӡоугьы – «гәырҩа ласуп», ашьҭыхра «бзымариоуп»! Убри ауп иахьа ибылшо ахаҵамԥҳәысрақәа зегьы былзыршо – Бара Анцәа дбыцуп!
Бара адунеи аҿы иреиӷьӡоу анацәа  бреиуоуп – Аԥсуа гәеиҵамха биануп, Аедыгьа гәымшәа биануп, Ачечен фырхаҵа биануп!..
Бара Аԥсынтәыла зыхшаз Ан боуп, Кавказ зымгәарҭа иҭиааз Ан боуп! Бара ббаҟа быргылахьеит бара бнапала – уи Ерцахә ауп, Уаршәаҳәымҩоуп, Ельбрус ауп!
Бҵеицәа зегьы рыхьӡала асаара схырхәоит бҿаԥхьа, Анцәа Иан блеиԥшыншьаланы сбашьапкуеит, сбыҳәоит ҳамдырра ҳаҭабымҵарц, иҳагхо ҳанабыжьларц!..





АнасыԤ шкәакәа

«Ауаҩы лаша дыҟанаҵ шәарҭак
Аԥсадгьылгьы иамам, ижәдыр!»

	Ҳаирпланла Москвантә Аҟәаҟа, аҩныҟа санаалоз, бзиа избон аҳаирплан ахышә еицыгьежь хәыҷ сҽадырӷәӷәала сахьадтәалоу скылԥшны адунеи ақәыԥшра. Усҟантәи сцәанырра цәаныррак еиԥшмызт, сыҵаҟа сызхәаԥшуаз аԥсабара зегьы џьашьатәшәа избон. Кавказ ашьхақәа рызиаша ҳанааилак, асы блахкыгаха изқәыжьыз урҭ ашьха еилаарцырқәа рыхьшәашәара, рҳауа цқьа ҿыхьҭаӡа исныруашәа збон…
Сызҟәыҭханы сыҟаз адгьыл заҟа исзааигәаз, заҟа ада ԥсыхәа сымамыз убасҟан еиԥш ҽазны исзеилкаауамызт, шәа-ӡыӡаракгьы цәырҵуан сгәаҵаҿ: уаҳа исымбар ҳәа, сзыхнымҳәыр ҳәа, сшьапы сзықәмыргылар ҳәа. Иҟамло егьыҟаӡам, иаҳҳәап, ҳҳаирплан акы ахьыр, изымтәар?..
Абри ацәанырра лассы-ласс исызцәырҵуеит суада сшыҩнатәоугьы, аҳаирплан аҩнуҵҟа сҭоушәа, ажәҩан еишьыл ҵаула салоушәа, ҵәҩанҵәынтә ҳадгьыл сықәыԥшуашәа. Убри аамҭаз мыцхәы иӷәӷәаӡаны исныруеит иара ашҟа исымоу абзиабара, ҿык-бзык иазымҳәо рызхәыцра салагоит уи иагәыҵаҳәҳәа иҵәахны иамоу ҳҵеицәа гәлымҵәахқәа, зыԥсадгьыл зыԥсы ахҭнызҵаз, уаҳа изыхнымҳәуа, аха наӡаӡа иаанхаз, ԥсыуак адунеи дықәнаҵ игәы иҭнымҵәо…
Абыржәгьы, 2007 шықәса анҵәамҭаз, уаха иааиуа Ашықәс Ҿыц – 2008 шықәса ҳанырҭало – Ҳабиџьынџьтә еибашьра ду аҿы иаҳгаз аиааира 15 шықәса ахыҵраны ианыҟоу аамҭазы, заҟа ирацәоузеи еидысхәыцло, исгәалашәо, исыцрыхо, сзыргәаҭеиуа. Аҳаирплан аҩныҵҟа сыҟоушәа, ажәҩан салоушәоуп иахьагьы схы шызбо, иҵӡоузеи «аԥырра» саҿуижьҭеи, сҳаирплан «зымтәо», «сыӡны» сыҟоижьҭеи, арахь ахаан сыдгьыл гәакьа сзаԥырымҵуа!..
Абри аиԥш ацәанырра ансымоу, ҳжәытә-ҳҿатә мыцхәы иҵарны иансыгәҭыхоу – Ашықәс ҿыц – 2008-тәи ашықәс ҿыц ааимҭаз, исҭаххоит аӡәык-ҩыџьак ҷыдала исызгәакьаӡоу заа сыбжьы рықәсыргарц, нкылашьа змам цоит, аанкылашьа змам ааиуеит, ицо, ииасуа ажәытәтәи шәыԥсҭазаараҿы шәзықәшәахьоу агәаҟ-ҵәаҟрақәа, ацәгьа-мыцәгьарақәа зегьы аманы ицааит, иааиуа аҿыц, абар-абар, зышәхымс шәынхыҵран шәыҟоу, бзиарас иҟоу зегьы шәзаанагааит ҳәа срықәныҳәарц. 
Зегь раԥхьагьы сыхшыҩ аҿы дааиуеит Владислав Арӡынба – иҿыцӡоу ҳҭоурых аҿы раԥхьаӡатәи Аԥсны аҳәынҭқар, амилаҭтә фырхаҵа, ахаан аԥсыуак адунеи дықәнаҵ зыхьӡ кашәара ақәым жәлары зегьы рҵеи лаша, рҵеи хьӡырҳәага ду!
Иаразнакгьы аҩнытәи иҭел аномер сашьҭалоит. Сзазҵааз уи ансарҳәалак, иаасымхацәгьахоит – 37-37 – ишԥаа, абарҭ ацифрақәа ракәну номерс имоу?! Ари џьашьатәыхаҭоуп, 37-тәи ашықәс еиқәаҵәақәа угәалазыршәо! «Ас зыҟалазеи? Уи аиԥш аномер зирҭазеи изҭаз? Иара ихаҭа ус иҭаххоу?» - азҵаарақәа схы-сгәы иааҭагьежьит. Даҽа номерқәак иҭаххар изымҭодаз, аханатә арҭ аниқәшәа, иара уаҳа имԥсахзар акәхап. Машәырла иҟалаз акы акәӡам, ҭоурыхтә лахьынҵоуп абригьы – 37 – ари асимволтә ҵак ду амоуп, ҷыдала ҳарҭ аԥсуаа ҳзыҳәа, еиқәаҵәоу, ихырзаману! Ари даара иӷәӷәоу, ахачҳара дуӡӡа змоу, жәлар рынасыԥ, рразҟы азы хеигӡара ззымдырӡо, зегьы зхахьы изго ақәԥаҩ иакәымзар уаҩы изышьҭыхуам. Абарҭ ашықәс еиқәаҵәақәа рыхҟьаԥҟьақәа роуп иахьа уажәраанӡагьы зҭыӡшәа, зҟыба-ӡыба, зуеиа-бааԥс ҳалымҵыц, урҭ роуп аҩажәатәи  ашәышықәса анҵәамҭаз дырҩегьых ашьаарҵәыра ҳалазыргылаз. Уи еибгала, уимоу иааира дуӡӡалагьы ҳалгара, ҳажәлар реиқәырхара зыбзоурахазгьы, зегь раԥхьа днаргыланы, иара иоуп - Владислав Арӡынба! Хьтәы нбанла ҳҭоурых адаҟьақәа зыхьӡи зыжәлеи рнылаз, Аԥсҳа Леон лаша анкьа зны ишьаҭаиркыз аус дуӡӡа лабҿаба анагӡаҩы, ашьақәырӷәӷәаҩы, ԥхьаҟатәи анарха аизырҳаҩы!
Лакҩакрак ныҟамҵакәа, аҭел изасра сҽазкны, аномерқәа – 37-37  неиқәырццак-неиқәырццакны инҭасыԥсоит. Хараӡа даҽа планетак ахь сасуашәа, сгәы ҭыԥсаа-ҭыԥсаауа, сеиқәҿлымҳаха сааҟалоит. Иара ихаҭа иааԥсарақәа зегьы ихьӡаны, ҿыц аныҟәашьа зҵо, ҿыц ацәажәашьа зҽазыршьцыло диеиԥшны дшыҟоу здыруеит азы, анаџьалбеит, ихаҭа ишьҭихрыма аҭел, ихаҭа дсацәажәарыма ҳәа ахәыцрақәа сышрылаз, - «ҳӡырҩуеит» ҳәа ԥҳәыс бжьыхаак слымҳа инҭасуеит. «Светлана шәоума?» - сналазҵаауеит, Владислав иԥшәмаԥҳәыс, иарӷьажәҩа шлакәу сгәы азҩаны. «Ааи», - лҳәоит уи, лыбжьы еилыхха. Сызусҭоу налаҳәаны, уаха иааиуа - 2008-тәи Ашықәс ҿыц аӡбахә аацәырганы, ныҳәаԥхьыӡс издыруа зегьы гәык-ԥсыкала рҳәара сналагоит. «Иҭабуп идуӡӡаны… шәарҭгьы убас… шәаагыли, Иара дааиуеит», - лҳәоит ус. Уи сеигәырӷьоит уаҩы ишимбац, сагьаргачамкуеит. Лара уи аалҳәаанӡа, Владислав лаша ибжьы слымҳа инҭаҩуеит. Сныҳәа-ныԥхьара ҿыц сеиҭаналагоит, аха, злыԥха ҳаура, заҟа имчыдоузеи ауаҩ иажәа, еиҳа ианиҭахыу, ада ԥсыхәа анимам еиҳагьы ишԥеиҿабо! Аха уеизгьы, схы иалсыршароуп сыгәҭыха аҳәара. Иара, сыбжьы дшеигәырӷьаз мҩашьо, уажәы-уажәы, ишизыцәгьоугьы, «иҭабуп, даараӡа иҭабуп» иҳәоит. Сара гәык-ԥсыкала, сыԥсы нҭырӷьаа, Аԥсадгьыл ахьчараан иҳацәҭахаз ҳҵеицәа гәлымҵәахқәеи, урҭ рҭаацәарақәеи, аибашьра еибгала иацәынхаз Афырхацәеи, урҭ рҭаацәарақәеи рыхьӡала идсныҳәалоит ҳазҭало Ашықәс ҿыц – Иара абырфын бираҟ еиԥш заԥхьа дгылоу ҳиааира ду, ҳхьыԥшымра ду 15 шықәса ахыҵра Ашықәс! Изеиӷьасшьоит агәызҩыдара, аԥсынҵра ду, иасҳәоит, ижәлар гәакьа рразҟы, рынасыԥ азы иқәԥара, иааԥсара дуӡӡа ахаан иӡраны ишыҟам, сара ари зҳәо сакәзар, сыԥсы ҭанаҵы иреиӷьу сцәаҳәақәа уи ишазыскло, иҭахазгьы, зыԥсы ҭоугьы ҳфырхацәа рпоет, рышәҟәыҩҩы сакәны схы шысыԥхьаӡо, уи еиҳау насыԥ шкәакәа сара сзы шьҭа ари адунеи аҿы ишыҟам…

31.12.2007ш.



                                        ҲашьҬахьҟа ҳанхьаԤшыр…

	Рацәак сгәы иаҭахӡам сара, шьоукы-шьоукы реиԥш, сыԥсҭазаара амшынҵақәа рыҩра. Акызаҵәык иҟасҵо, зны-зынла иаасымҩатәны, еиҳа зҵазкуа ҳәа исыԥхьаӡо хҭысқәак рыӡбахә зҳәо нҵамҭақәак «сбааш» аҭӡамцқәа инарыдызҩылоит ауп. Абар ус 1991ш., март 16 рзы иҟаҵоу.
 «Иацы Аӡҩыбжьа ақыҭан аԥсыжраҿы сыҟан, инарцәымҩыхь днаскьаргон 85 шықәса нызҵыз ажәытә гроном, ақыҭанхамҩа-ус бзианы издыруаз, аԥышәа ду змаз, зыҷкәынраан академик Вавилов ивагыланы аус зухьаз, аҩажәижәабатәи ашықәс еиқәаҵәақәа раан мыҟәмабарас иҟоу зегьы зхызгаз, харада-барада ибжьадырӡны иҟаз, ашьҭахь аарла зыԥсы зманы Аԥсныҟа иааз Ипполит Инал-иԥа – аԥсуа жәлар ҳахьӡырҳәага, ҳҵарауаҩ ду Шьалуа Денис-иԥа Инал-иԥа иашьеиҳаб.
Аԥсраҿы исыцнеиз Қьамал Амаршьани сареи ҳҵәыуан ҳанықәҵ, сара снеины ҷыдала Шьалуа Денис-иԥа сидашшылеит. Уи даара пату ақәиҵеит, гәыбылрыла снапы аанкыланы, иҭабуп, даанӡа умнеиааит иҳәеит. Санидашшылоз ивараҿ дгылан Баграт Шьынқәба. Арҭ еиҩызцәа гәакьақәаӡоуп – уаҳагьы ҟалашьас иамоузеи нас. Иубартә иҟан Баграт Шьынқәба Шьалуа Инал-иԥа игәырҩа иахьынӡаилшо дицаҵагыларц шиҭахыз. Рҩыџьагьы аԥсҭазаараҿ ирбахьоу аџьабаа ӷәӷәа, рыжәлар рзы рхы иқәырххьоу аџьыка бааԥсыла ишарааԥсахьоу, аха макьанагьы рыҽшаҵадмырхо рныԥшуан…
Издыруеит арҭ ахацәа аҩыџьагьы ҷыдала иналкааны ҳаҭыр шсықәырҵо, бзиа сшырбо, сырҿиамҭа хәыҷқәагьы гәык-ԥсыкала ишырзыҟоу, ԥхьаҟагьы ишсықәгәыӷуа. Уи аҟнытә, аԥсыжраҿ ҳашгылоугьы, уажә арҭ араҟа иахьеидызбалаз гәырҟәандагаха иааснырит, ҳжәытә-ҳҿатә снарыздырхәыцит…
Шьалуа Инал-иԥа сидашшылан санааидҵ, дук мырҵыкәа, Баграт Шьынқәба, ашьшьыҳәа иҿааихан, аанда аганахьшәа сахьааҭгылаз дааит. Уи деилаҳәан ԥхамаҭәала, адублионка ҳәа изышьҭоу ахамы ишәын, убас ишьапгьы ԥханы еилаҳәан, амала хылԥа ихамызт. Амш бзиан, аха март мза маҷк иара атәы аламсыр ауамызт…
Хыбрак аҿы аус шеицаауагьы, Баграт Шьынқәбеи сареи ҳаибамбеижьҭеи акыр ҵуан, уи аҟнытә усымбеижьҭеи ушԥаҟоу ҳәа дсазҵааит. Иасҳәеит жәамшҟа сгәы бзиамкәа сшышьҭаз, ахьҭа шсылалаз. Саргьы сышьҭан иҳәеит иаргьы, игәы инапы адкыло, ари иауам шьҭа, лассы-лассы исыҵанакуа иалагеит ҳәагьы нациҵеит. Сара иаасцәымыӷхеит, сгәы бааԥсны сышьҭан ҳәа аԥхьан исҳәазгьы саахьхәит.
Нас иахьа иржуаз ауаҩ иӡбахә ахь ҳниасит. «Арҭ оумеиқәаҵәа зхызгахьоу уаауп, иҳәеит  Баграт ду, - ԥаса дара Гәыԥ инхон, уа ианаадмырб, ихҵәаны абрахь иаагәышьеит. Сталини Бериеи раамҭа мыжда зхызгаз роуп… Шьалуа усгьы «Обер бандит» ҳәа ишьҭан, ихҭигахьоу ахаԥсыра цәгьа атәы уажә иаргьы аҩра даҿуп, иудыруа ауп. Ҳазшаз ԥеиԥшс ишәимҭааит арҭ злаԥшхьоу!..»
Баграт Шьынқәбеи сареи ҳшеицәажәоз, дҵәуан, агәакьацәа дрыдашшыланы, дааит Сергеи Багаԥшь. Уи Уачамчыра апартиа араиком амаӡаныҟәгаҩыс дыҟан. Дшыҷкәынӡаз ибзианы ихы ааирԥшит, ажәлар дырзааигәахеит, бзиа дырбеит. Илиршазгьы маҷым. Абас гәык-ԥсыкала аус шиуаз, 1989 шықәсазы Аалӡга ацҳаҿы ақырҭқәеи аԥсуааи реидыслара ӷәӷәа ашьҭахь имаҵура аанимыжьыр амуит. Уажә ҿыц деиҭархынҳәны Араисовет ахантәаҩыс далырхит. Идаҳныҳәалеит амаҵура ҿыц ахь дахьнаргаз. «Иац ақырҭқәа ҳусбарҭа аҿаԥхьа еизан, дҳамбааит ҳәа иҟоу зегьы сықәырҳәацәеит… Дырҩегьых сызлашәаз закәызеи» иҳәеит иара, ахәхәаҳәа дқәыԥсычҳауа. «Угәы каумыжьын, зегьы ҳуцхраауеит» иҳәеит Баграт. Сергеи Багаԥшь ицыз иҩызцәеи  иареи дук иҳадымхалакәа ианца, Баграт Шьынқәба, - «ара ҳахьгылоу аҭыԥ аҟны иахьынӡаманшәалоу сыздыруам аха, аказы суҳәарц сҭахын» - иҳәеит. Са сааизҿлымҳахеит. «Сроман «Ахаҳә еиҩса» аҩбатәи ашәҟәы ҩны салгеит. Ԥшьы-шықәса саҿын. Ахқәа реиԥшьра саламгацт. Ус хазы-хазы иқәуп. Ҽеишәа дасу иахьырҭыԥу иргыланы саналгалак, акьыԥхьҩы илсыркьыԥхьуеит. Икьыԥхьны иансоулак, сеиҭаԥхьаны исырҽеиуеит. Убри ашьҭахь еиҭакьыԥхьны, сеиҭаԥхьаны, абас маи мза шыҟоу иусҭоит. Актәи ашәҟәы ҭыҵаанӡа ушысзаԥхьаз еиԥш усзаԥхьа. Даара сгәы азҭынчым, сара стәала аҩажәижәабатәи ашықәсқәа рзы ҳажәлар ирхыргаз агәаҟрақәа асырҳәеит, аха исцәагхаз ыҟазар алшоит. Даара слак-ҩакуеит, ишуасҳәаз еиԥш, даара сгәы азҭынчым…»
- Ишаасоулак, гәык-ԥсыкала саԥхьоит, - сҳәан, ажәа наисҭеит.
–  Абырг итәы иубац, абри унапы ианысҵар сҭахын. Уажәнатә иҭабуп ҳәа уасҳәоит, сгәы урҭынчит, – иҳәеит Баграт ду, нас ус нациҵеит: – уажә аабыкьа х-шәҟәеиқәаҵәак, х-анонимкак соуит. «Уроман «Ацынҵәарах» рыххо иуман узықәузеи, ауаа ргәы шкыднахыз узымдырӡои… Аилыргарақәа уара унапала ианеиҿукаауаз иацәнымхо  инеиуаз џьушьома, амилициа рылаҵан акәын ауаа шеизыргоз» ҳәа иҩуеит урҭ руаӡәк. Дызусҭоу анцәа идырп, аха уаҩы игәы инархьуеит абас иҟоу ахәаԥсақәа ахьҳалоу…
– Уи еилкаауп, ус еиԥш ҟазҵо зырҿиаратә ус аҿы зымч мхо, зыбла ашьа хыҵәало ашьыццәа бааԥсқәа роуп, – сҳәеит, схаҭагьы ус ашәҟыҟьашьқәа шысзаларҵахьоу аӡбахә мҳәаӡакәа.
Баграт Шьынқәбеи сареи абас гәҭыхала ҳнеицәажәа-ааицәажәо ҳашгылаз, агазеҭ «Известиа» акорреспондентцәақәак ааин ҳцәажәара ааиԥырҟьеит. Урҭ ажурналист Тариел Аршба дрыцын. Уи аамҭазы аԥсыжраҿы иааиуаз рхыԥхьаӡара есааира иацлон, араҟа ҳинтеллигенциа еиуоу иумбоз шамахамзар уаҩ дыҟамызт, гәыԥ-гәыԥла, коллективла ирацәаҩны ауаа еицааиуан. Ус сыԥшызар, Владислав Арӡынба шьоук ицны, иара дыхҩыкны, ашҭа дааҭалеит. Уи сылаԥш анынаиқәшәа иаразнак гәаанагарас исоуз, ари ауаҩ шьҭарнахыс «дытрагедиатә хаҿсахьоуп» ҳәоуп. Избанзар, убасҟак жәлары зегьы бзиа деицырбеит, убасҟакгьы ашәарҭа ӷәӷәаӡа дҭагылоуп. Ҵабыргны, арҭ ицыз аҩыџьагьы иара ихьчаҩцәа ракәзаап. Цқьа санрыхәаԥш издырит – урҭ руаӡәк д-Бганбоуп, даԥсыуоуп, егьи, сымҩашьозар, Журавлиов ижәлоуп, доурысуп. Рҩыџьагьы КГБ аҿы аус руеит. Агәакьацәа дрыдашшыланы данықәҵ, ана-ара еилагылаз аԥсшәа раҳәо дшааиуаз, ҳара дааҳадгылт Владислав. Аӡәаӡәала ҳнапқәа ҳамхуа, убасҟак ихааны аԥсшәа ҳаиҳәеит, аха ҳәашьак амамкәа. Ицызгьы ҳнапқәа ҳамырхит. Нас, иара дҳацәажәонаҵы, руаӡәк ишьҭахьҟа (Абганба), егьи иаԥхьаҟа (Журавлиов) дааскьашәа ргәырҽанны иаагылеит. Владислав Арӡынба данқәыԥшыз, данқәыԥшыз моу  иара уажәгьы, Славик ҳәоуп бзиабарала аӡәырҩы ишиарҳәо. Иареи сареи ҳтәы уҳәозар, Аҟәа, «Маиак» (Ацәымзаркыра) ҳәа иахьашьҭоу аҳаблан санынхоз зны, Ешырантә дыҿҟьаса даалон. Цәгьа дыҷкәына ласын, деилыххан, дҵарын. Иареи сареи иаразнак ҳнеилаҵәаны ҳаибадырит, лассы-лассы ҳаиқәшәалон. Ҳаиқәшәацыԥхьаӡа гәаартыла ҳаицәажәалон. Уиижьҭеи ианбатәиу, уажә Москвантә ара Аԥсны дааижьҭеи знымзар зны уаҩҵас ибахагьы, иацәажәарҭагьы смоуцызт. Уажә ара аԥсыжраҿы еилагылаз дахьҳацәажәоз, зегьы снарылкааны дышсыхәаԥшуаз ала издырит ҳқәыԥшра аамҭақәа иаргьы ишигәалашәо. Сара даара исҭахын, ҵабыргны, иугәалашәаҵәҟьоума ҳаибадыршьақәа ҳәа сиазҵаарц, аха уи ара иаҭыԥмызт. Иара ицәажәашьа, ихьтәы хаԥыц ыҵыҷҷаауа, иԥышәарччашьа, иҟазшьа, иуаҩышьа уҳәа уԥсы дузалхуамызт. Ари дуаҩаамысҭашәоуп, абаҩхатәра ду злоу ҵарауаҩуп, дҭоурыхҭҵааҩуп, динтеллигент иашахаҭоуп, акультура илоуп, дааӡоуп. Иара ԥсабарала дполитикӡам, аамҭа иҟанаҵаз аҭагылазаашьа днанагеит аполитикатә ус аҿы – иахьа шьҭа уи дҳәынҭқарратә усзуҩуп, ҳтәылан деицырдыруеит, СССР Жәлар рдепутатс дыҟоуп, Аԥснытәи АССР Иреиҳаӡоу Асовет Ахантәаҩыс далхуп. Дахьҳацәажәо дзыхьчо ауаа идгылоуп. Иабаҟоу ҳхәыҷра, иабаҟоу хынҳәра зқәым ҳқәыԥшраамҭа!..
Ааи, ари шьҭа аҭоурых иатәу уаҩуп, «драматә» хаҿсахьоуп. Ахаара, агәыкра шиҵоугьы, дахьҳацәажәоз ҿык-бзык ала иузымҳәо лахьеиқәҵарак иҟәнызбаалон. Уи ҳажәлар рлахьынҵа иахылҿиаауаз лахьеиқәҵароуп. Ҳажәлар рҿахәы нагӡаны изҳәо, рхьаа, рыгәҭыха адунеи зегьы иазырҳаз Владислав Арӡынба сахьихәаԥшуаз шьарда ирацәан схаҭа еидысхәыцлоз. Иаргьы сгәаанагара идырызшәа, зегьы срылкаан дышсыхәаԥшыц дсыхәаԥшуан. Даҳԥырҵны данца ашьҭахьгьы уи илаԥш ус ишсыцыз иаанхеит, уажәгьы инасԥыршәом. Уи иарҵаулеит иара иахь исымаз абзиабара, агәрагьы снаргеит ари Ауаҩ машәырк имыхьыр, чарҳәарак иҵарымгалар, ҵабыргны ҳажәлар рзы шьардаӡа иаԥсоу, зеиӷьаҟаӡам ҵеи лаша дуӡӡаны дышгылаз. Анцәа нагӡара иҭа! 
Аԥхьан данҳацәажәоз игәасҭеит уи иаҩцамкәа дшеилаҳәаз: ишәын ихәаԥшшәылаз плашьк, ихәда аласа иалхыз хәдакәыршак ахан, ишьаз сгәалашәом, сишьклаԥшуамызт. Ихы хтын, хылԥа ихамызт. Уи еиҳагьы абжьааԥны иаҳбахьоу ҷкәынак диеиԥшнатәуан, аха уеизгьы шьарда иҵаулоу аӡә шиакәу иныԥшуан. Иџьымшь ԥшӡақәа кахәхәа, аиқәара аазхыҩуа ихы-иҿы ԥшӡа аҽеиҭакшьа уҳәа, ателехәаԥшраҿы иаабахьоу ицәажәашьа ԥшӡа – уажә ас ҳахьазааигәаз ҳҭагылазаашьа џьашьатәшәа иҟанаҵон – иаҳбоз агәра ҳазгомызт. Сара уажәы-уажә анҭ ихьчаҩцәа срыхәаԥшуан, даара аус ду знапы иану, иаҵамхакәагьы иназыгӡо иԥшрақәа рыман, убасҟак рҽырхха, ргәырҽанны игылан.
Владислав  дҳацәажәонаҵ игәыбжьынацәа цқьа имӷьац цәҟьарсҭак шаныз збеит. Убригьы иқыҭа ҷкәынра макьана ишицу, акы агәхьаа шикым уанаҳәон. Ешыра ақыҭа – жәытәаахыс ахацәа ӷәӷәақәа ирқыҭоуп, агәра згоит Славик Арӡынба иага хәра-ҭыԥ иныларгьы, абни ацәҟьарсҭа хәыҷ еиԥш, уссгьы ишимкуа. Усгьы анцәа дихьчароуп. Аԥхьан исҳәан еиԥш, сыхәҭаахь сгәы изҭынчым – џьашьатәшәа иҟоу  лахьеиқәҵарак шиныԥшуаз гәасҭеит. Ихаҭагьы «иубама, иубама?» ҳәа дсазҵаауашәа сгәы иснаҭеит.
Зегьы идырныҳәалон уи иацы ахәылԥаз ателехәаԥшрала иқәгылара. Ҵабыргыхаҭаны, цәгьа иҟәышны, цәгьа ибзианы дықәгылеит. Аиҳаракгьы март 17 рзы иҟаларан иҟоу ареферендум акәын дызлацәажәоз. «Ҳара зегьы уи ҳадгылароуп, ада ԥсыхәа ҳамаӡам» иҳәеит. Аԥсны иқәынхо егьырҭ амилаҭқәагьы ргәы иахәашаз ажәа ҟәышқәа иҳәеит.
Анцәа нагӡара иҭа, Аԥсны дагумыжьын ас еиԥш иҟоу аҵеи лаша, аҵеи хьӡырҳәага!
Даҳԥырҵны данцоз ихааӡа дааԥышәырччан (дырҩегьых лахьеиқәҵарак ацны), бзиала ҳәа ҳаиҳәеит. Амҩан даҽа аӡәык-ҩыџьак аԥсшәа нареиҳәан, ихьчаҩцәа наҟ-ааҟ ишивагылаз, имашьынахь иҿынеихеит…
	Анаџьалбеит, иаҳԥеиԥшузеишь ҳаԥхьаҟа?
	



Ес-жәашықәса жәлары зегьы ргәамҵ-хамҵрақәа,
реизарақәа, рықәгыларақәа. Ес-жәашықәса!..


Сгәы аныԤжәоз аҽны
              (1979ш.)

«Узбаны саанхом», Аԥсынтәыла,
Зыԥшӡара сақәӡуа есаашар!
Жәытәӡаахысгьы харантәыла
Ихыҵны изқәаҳауа амыҷҟьар!
Ахацәа ӷьеҩӡақәа здынҵәалаз,
Зқыҭа дуӡӡақәагь шьабаз!
Ҵыхәаԥҵәарада исымоу гәалас,
Лахьеиҵыхра сызмырбаз!
Сыбжа сымхны амшын ихыӡлаз,
Сгәы зегь ҭаҳаҳа изфаз!
Ҭынчра ахьсымам сара ԥхыӡлагь,
Ԥсыха ахьсымаӡам уаҩҵас!..
«Узбаны саанхом», Аԥсынтәыла,
Абасҟак исзаазгахьоу гәырҩа!
Зышәхымс ихыҵуа зегь еижәыла,
Шьагьырҭас иахьрымоу зыԥшаҳәа!..
Ҷанҷаны зҵеицәа еибадырфо,
Ирықәшәартә еиԥш аӷа игәырԥса!
Еимырхха ирымоу, аха ирзымхо,
Еимҵәа ирго зжьы еиҩырсса!..
Заҟа исҭахузеи наҟ суԥырҵыр,
Схы ахьынахо сцар џьара.
Сгәы зырҿыцуа дунеик цәырҵыр,
«Сыбла уамбо», Аԥсынра!..


Аҩбатәи адҩыла, 1991 шыҚәса, декабр мза 24 рзы иҟаҴоу

 «50 шықәса схыҵит. Исызхаҵом, абасҵәҟьа аамҭа ырласны ицазарцу! Арахь иахьа еиԥшҵәҟьа иккаӡа схәыҷра сгәалашәоит, адунеи сабиҵас сшеигәырӷьац сеигәырӷьоит, сшаргачамкырц саргачамкуеит. Аԥсҭазаараҿ маҷгьы гәаҟ-ҵәаҟра схызымгаӡацт, ацәгьеи абзиеи рлакҭа сҭаԥшхьеит, зны скаҳахьеит, зны сгылахьеит, уимоу, сгәанала, акырынтә сыԥсы схыҵны еиҭасхалахьеит, акырынтә сеиҭеины сеиҭеизҳахьеит…
Сиира мшы аныҟаҵәҟьаз сениабр мза 22 рзоуп, аха усҟан уи азгәасҭартә сзыҟамлеит, ахьҭа исылалаз  иахҟьаны сгәы бааԥсын, аҳауахь, Ессентукиҟагьы цатәыс исоуит. Уахьынтә хар сымаӡамкәа сыбзиан схынҳәит…
Абри аамҭаз сызлиааз сқыҭа жәлар, Џьгьардаа, ауаҩы дыснырҵеит умшиира азгәаҳҭар ҳҭахуп ҳәа, аха сара аџьабаа иаласҵарц шысҭахым расҳәеит, акыс уажәы аамҭа хьанҭак, аамҭа бааԥсык ҳануп «адемократцәа» рҵыхәала. СССР еиларыжьит, ажәларқәа анибарҵәара иаҿуп, уаҵәы-уаҵәашьҭахь иаҳԥеиԥшхо ҳаздыруам!..
Аԥсны ашәҟәыҩҩцәа Реидгылаҿы снаԥхьан ухәылԥаз ҟаҳҵарц ҳҭахуп ҳәа сарҳәеит, аха мап скит, иаҭахым сҳәеит. Иара усгьы са исҟазшьам, исҵасым урҭқәа, ахӡыргара, аҽырбара иашьҭоу среиуам. Ари хырҽхәарам – ус Анцәа сишеит, ус сыҟоуп. Иҟалап мыцхәы сҭынчцәазаргьы, џьара-џьарагьы схы ласырҟәцәозар, аха уи схәыҷра аҟынтә иаауеит, амгәарҭа иҭызгеит, ауаҩы ихала ихы изшом, алымҩанык иага иҽеиҭеикыргьы…
Ажәакала, с-50 шықәсхыҵра иазкыу аиубилеи иахырҟьацәан амҩаԥгара мап ацәыскит. Ус шакәызгьы, агазеҭқәа «Аԥсны» (сырҿиаратә ԥсҭазара иазкыу астатиа нарҭбаан иҩит акритик, алитератураҭҵааҩ  Ш.Салаҟаиа), «Республика Абхазиа» (астатиа бзиа иҩит апоет Иура Лакрба) рдаҟьақәа шеибакәу сара исзыркит. Ателехәаԥшраҟынтә аҩны сшымгәыӷӡоз иаан, мчыла сҭырхит. Уи аҟнытә рацәакгьы иҽеимхеит аха…
Анс акә, арс акә, иага «исҵәахып» сҳәазаргьы, шәышықәса бжак шысхыҵыз ауаа ирыламҩыр амуит!
Ас ианыҟала, зынӡа сыҽхьаскӡаргьы ҵасым сҳәан, сҩызцәа-сықәлацәа, ашәҟәҩҩцәа, акультура аусзуҩцәа ԥыҭҩык ара Аҟәа исымоу суадақәа исыздыркуа аҩныҟа иаасыԥхьарц, дареи сареи ҭаацәашәала ҳнеидтәаларц, суацәа-сҭахцәа идсырбарц сҭаххеит.
Сыҷкәын Беслан ари цәгьа деигәырӷьеит, иаразнак Лыхны иан лаҳәшьаԥацәа рҿы дцан, дареи иареи еицхырааны, уалырк азна аҩы рыманы иааит, сашьа Валерик иакәзар, иҿылахан Џьгьарда дцан, чара дук иазхашаз ацә шьны иааигеит. Уи сгәы иаарыцҳанашьеит, аха бзиа ҵыхәала абас ныҳәарак шамахамзар иҟаҳамҵацызт, ҳаԥхьаҟагьы сызҭаху ирҭахугьы даргьы ԥеиԥш бзиа анцәа ирыҭ, ныхак иамҵаршьыз иаҩызоуп сҳәан сҽысҟажеит.
Заа иааит, исыцхрааит сашьцәа Амаршьанқәа: Л.А.Маршьан, З.Кә.Маршьан, ӷәӷәала аџьабаа сыдибалеит Қьамал Амаршьан. Уи зегьы сыцирхиеит, иаҭахыз зегьы сыцааигеит. Убас исхаҵгылеит егьырҭ сашьцәагьы: А.Маршьан, Б.Маршьан, С.Маршьан... Илшоз акы агмыжькәа, деикәаҳәа-еикәаԥса Гарԥынтә дысзааит сабхәында гәакьа Ваниа Ԥлиа. Уи сгәы иахәеит дара – иҷкәын, абырфын бӷьыц еиԥш иқашә-қашәо игылоу Расулгьы дицын. Уи ауаҩра илҵырц сҭахуп гәык-ԥсыкала…
Дыҟан араҟа амҳаџьырра иагаз рахьтә раԥхьаӡа Зыԥсадгьыл ахь ихынҳәыз Музафер Маршьан-ԥҳа – Маршьан Џьамал ду иаҳәшьа. Уи зынӡа дсызгәакьаӡоуп, убасҟак ҳаизааигәаӡахахьеит, ҳаҩнаҭа иалахәӡоу аӡәы лакәны слыхәаԥшуеит…
Иԥшәма хәыҷ дицны дысзааит уажә аабыкьа ачара ззаҳуз, Шьамтәылантә наӡаӡа Зыԥсадгьыл ахь ихынҳәыз Амаршьан хьарԥыс- Маршьан Аҳмаҭ. 
Ашәҟәыҩҩцәа раԥхьа дгылан дааит Баграт Шьынқәба. Инапы анҵаны ҳамҭас исиҭеит иҩымҭақәа реизга ах-томкгьы. Уи уаҩы ишимбац сгәы иахәеит. Абри ауаҩ ду сыҩны дааиндаз ҳәа еснагь гәҭыхас исыман, исзеиҿымкаацызт. Убас сыҩны дызбарц сҭхын Шь. Инал-иԥа, аха игәы бзиамызт, дзымааит.
Сиира мшы сыдырныҳәаларц исзымҩахыҵит: А. Гогуа, Пл. Бебиа, Н. Кәыҵниа, Ш. Салаҟаиа, В. Аҵнариа, Б. Ҭыжәба, Р. Қапба, М. Миқаиа, И. Аҳаш-ԥҳа, И. Лакырба, Р. Џьапуа, Гь. Гәыблиа, Б. Гәыргәлиа, В. Занҭариа, А. Лагәлаа, аҵарауаа, ауаажәларратә усзуҩцәа: Р. Хьыкәба, П. Аӡынба, Н. Аӡын-ԥҳа, Гь. Ҳәатышь, Г. Миқаа, Р. Лагәлаа. Аӡәы еиԥшымкәа среигәырӷьеит Џьгьардантә исзааз: Р. Қьецба, С. Амҷба, С. Ашәба, О. Ашәба, А. Феизба. Сгәы иахәеит бзиабарала иахьсхаҵгылаз аус зцызуа ҳҩызцәа ҭыԥҳацәа: С. Шам-ԥҳа, Т. Аҩӡ-ԥҳа, Л. Амҷ-ԥҳа, Д.Гәыргәлиа-ԥҳа. 
Ҳаидтәалара напхгара аиҭарц инапы ианаҳҵеит иашьеиҳабык еиԥш исыԥхьаӡо, жәлакы еицаҳхым акәымзар, зынӡа исызгәакьаӡоу Павел Ҳаџьараҭ-иԥа Аӡынба. Уи цәгьа ибзианы аҭамадара мҩаԥигеит, ибзиангьы сареи сабшьҭреи дҳахцәажәеит. Ишьапы дыхгыланы гәык-ԥсыкала сҭаацәеи сареи дҳақәныҳәеит, ажәа бзиақәа сзикит Б.Шьынқәба. Даара патуқәҵарала сныҳәаҿа ркит егьырҭгьы. Урҭ зегьы ражәақәа гәнысклеит, исхашҭрангьы сыҟам…
	Баграт Шьынқәба ицамҭазы шәхәыҷқәа збарц сҭахуп иҳәан, Бесики Амреи ааиган, иаԥхьа инаргыланы, шәабиԥара шәықәымӡааит ҳәа деиҭарықәныҳәеит, игәыдырӷәӷәалангьы рыхқәа дрыгәӡит. Уи сара цәгьа сгәы арԥшааит…
	Иааркьаҿӡаны иуҳәозар, абас саԥылеит с-50 шықәсхыҵра. Уи ргәы иахәеит, еигәырӷьеит исҭааз асасцәа зегьы.
	Шаҟа исҭахызи убри ауха дыҟазарц сзыхшаз, акәтаӷь-цәа сылхны сзааӡаз сан, аха илылымшеит Џьгьардантә аара. Б.Шьынқәба данныҳәоз иҳәеит иаҳәшьа гәакьеи сани аҵара шеицырҵоз Аҟәа арҵаҩратә ҵараиурҭаҿы. Дызбар иҭабуп аҵеи бзиа дахьаҳзыбааӡаз ҳәа лхы агәҭа сагәӡуан иҳәеит. Уи даара сгәы иахәеит. Ауха исаҳаз ажәа бзиақәа зегьы ирыцкны исыԥхьаӡеит.
	Ԥхьаҟа ԥеиԥш бзиа ҳаҭа, ҳара ҳшамкәа ҳазшаз, Анцәа машәыр ҳақәумҵан!..
	

Аибашьра аламҬалазтәи аматанеира

                   Ииуль 17,
                   1992ш.

…Ҳӷьазкит, ҳгәашахеит, иҳалшом уаҳа,
Аҭыӡшәа ҳхыҵәаӡеит, ҳхәаҽуеит!
Ҳумҵагылоуп ҳгәы ҭырхаха,
УАРА аӡәзаҵәык угәра ҳгауеит.
Уаҳзылбааԥха, Ахьышьаргәыҵа,
Ҽеила игәаҭан ҳазҭашәаз,
УАРА ҳацәыхьча ашәарҭа дуӡӡа,
УАРА уҳацхраа, Ҳаб, ҳзыхшаз!..


        Ацҳаражәҳәаҩ

Амҩа дықәсҵеит цҳаражәҳәараҳәа,
Анцәа ишҟа уи дсышьҭит.
Сыԥшын, сыԥшын даныхынҳәуа ҳәа,
Иага сыԥшындазгь – дымхынҳәит!
Амҩа дшықәыз дыцәгьахәыцит,
Чарҳәарыла синаԥхеит.
Дхьаԥш-кәаԥшуа дымҩахыҵит,
Аҩсҭаа ишҟа сажәа игеит!
Сара сыԥшын – Анцәа иаҳап ҳәа,
Сажәа аҭак ду сазыԥшын.
Сгәыӷуан, ҳԥеиԥшцәгьа ҳацәихьчап ҳәа,
Илԥха ҳаиҭап ҳәа сазыԥшын!..

                                  1992,
                                  Аҟәа.


Сбааш  наӡаӡа  иҩнахаз абыжьҚәа

Нанҳәа 14, 1992ш.

 «Аибашьра ҟалеит, сан, аибашьра!».
 «Иарбан еибашьроу, нан, зыӡбахә умоу?».
 «Аибашьра, сан, Ацҳа Ҟаԥшь аҿы иааит ақырҭқәа ртанкқәа рыманы, ҳабашьра иалагеит, ахысра иаҿуп, ишәмаҳаӡои уаҳа?! Аҳаирпланқәагьы хылеит, абомбақәа карыжьуеит!..».
 «Уи иашахарым, нан, усҵәҟьа еибашьрахарым?».
 «Еибашьрахарым закәызеи, сан, ирхәхьоугьы ыҟоуп!.. Ҳаиҳабыра рҳәынҷарц ргәы иҭоуп, Владислав Арӡынба ишьҭоуп, ддырбаандаҩырцоуп!».
«Уи уара иабаудыруеи… уҽынкыл, нан, умыццакын… шьоукы аазар, ишааз еиԥш еиҭацап, умыццакын!».
 «Ицаӡом, сан, урҭ цаӡом – ҳара икаҳамцакәа!..».
 «Уҽынкыл, нан, уара сабик иулшозеи… уҽынкыл, умыццакын!».
 «Мап, сан, ԥшышьа сымаӡам, уахьынтә сааит, уахь сеиҭацар ауп… сҩызцәа зегьы аӷа иҿагыларц аизара иаҿуп, абџьар иашьҭоуп!.. Саб дааир иашәҳәа, шәарҭ џьаргьы шәымцан, ма шәсышьҭамлан… ара шәыҟаз зны аҩны, нас ишәасҳәоит иҟаҵатәу!».
 «Бзиоуп, нан, бзиоуп, уца, амала угәуҽаныз, срыцҳауп, машәырк ухьып, нан!».
 «Бымшәан, сцеит, сцеит!.. Саанӡа ара шәыҟаз!..».
- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -
- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -


РаԤхьатәи аидыслараҚәа

… Аԥсуа гвардиа иалаз ҳаҷкәынцәа гәымшәақәа ирымаз рабџьарқәа рыла ҳаимҵәараз иааз аӷацәа инарҿагылагәышьеит, аха уаҩ дзыхәоз ҳәа еилганы иубаша егьыҟамызт! Ҳаиҳабыра ахаҭарнацәақәаки иҳақәлаз абандитцәа раԥхьагылаҩцәеи «шьакаҭәарада ҭынчла аус аӡбаразы» аицәажәара рҽазыркит. Дук мырҵыкәагьы ажәлар ирыларҳәеит аҩ-рыкгьы еиҿыгахоит: дара ртәқәа Баӷмаранҟа абжьаларҭаҟынӡа инаскьоит, ҳара ҳтәқәа – Гәмысҭа ахықәахь ҳәа.
Уажә иахьа – «ҩ-рык наҟ-ааҟ еиҿыргеит, хымшктәи абри аицәажәара ицоз ауп Аԥсны еиқәзырхаз» ҳәа, ари ахҭыс иаҵоу ахәымгара, агьангьашра цәырымгаӡакәа, иреицакны журналистцәақәак ахцәажәалоит. Ҩ-рык еиҿыргеит ҳәа изҿу арбану? Ҳара ҳар ҳәа усҟан акрыҟазма, ҳагвардиа хәыҷы руп ҳәа иузыԥхьаӡозма, ҳтәылагьы ҳарҭгьы ҳзыхьчашаз бџьармчрак аԥҵазма? Насгьы, арҭ иааз абандитцәа ус мариала «рыргәыбзыӷра» ауазма, иаразнак шьҭахьҟа инахынҳәыртә еиԥш? Дара зааз, иаазгаз «нодареишвилираа» изааргаз Владислав Арӡынба иқәхраз акәын, уи Аԥсны далҵуазар ҳәа иааиԥеиԥшит ауп. Далҵӡаргьы ҳусқәа зеиԥшрахашаз, ҳшеилгашаз здыруадаз!
Владислав Арӡынба иҿаԥхьа иқәгылеит зыӡбара уадаҩӡаз азҵаара хьанҭа: ҵабыргны, ишԥаҟаиҵари – Аԥсны далҵру далымҵру, далымҵыр ижәлар ицәҭахоу ицәҭамхоу?! Ари иага дхаҵа ӷәӷәазаргьы иаарласны зҭак аҟаҵара илшоз зҵаарамызт; аԥсреи абзареи рҳәааҿ уназгоз, уахьцо, уахьаауа, иҟауҵо узымдыруа уқәзырхоз ҭымҭшәарра бааԥсӡан!
Абри акәын изышьҭазгьы, абри еиԥш ахырзаман еиқәаҵәа дҭадыргылеит Аԥсны аҵеи лаша ҳаӷацәа! «Ҳажәлар ҭаҳархома, ҳаҽраҳҭар еиӷьуп» ҳәаҵәҟьа иаахтны ирымҳәазаргьы (изҳәақәазгьы ыҟоуп рҳәоит), аха згәы зымҟьаны ицәажәаз, Владислав дзырлакҩакызгьы ҟалеит жәҩахырла ивагылаз «иарӷьажәҩақәа» рахьтәгьы, аха иара уаҩ иимбац ахачҳареи агәымшәара дуӡӡеи аарԥшны, амалахзгьы дхьамҵит!
…Ҳажәлар еилагәаҭеиуан, Владислав Арӡынба ииҳәарызеишь ҳәа еиқәҿлымҳаха зегь ӡырҩуан, усҟантәи аимгеимцараз иабаҟаз «Аидгыларагьы», даҽа партиакгьы, иҟаз аполитика бааԥс, аполитика ҟьашь мҩаԥызгоз гаӡеи-ҟәыши, ӷеи-ҭынхеи, патриот иашеи патриот хәахәеи, маҳагьеи чарҳәаҩи, ҩысҭааи гызмали зегь «еицхырааны» атыша лашьца ду ахықәан иааргаз ҳажәлари ҳаԥсадгьыли ракәын!
Гьангьашрыла иҳақәлаз аӷа иҿагыланы ақәԥараҿы зынӡа иҿыцӡоу даҽа мҩак ианылатәхеит. Ҳажәлари, урҭ рыхшареи, раԥхьагыла Владислав Арӡынбеи абратәи рхымҩаԥгашьа инаркноуп ишалагазгьы ифырхаҵаратәу ҳара ҳҭоурых ҿыц!..
Аҳауа ишалҩыц иалыҩуан, иахьагьы иалыҩуеит, ус наӡаӡа иагьазынхеит Владислав Арӡынба гәеицамк ажәлар рышҟа аханатәгьы иргаз ибжьы:
 «…Ҭынчла, цивилизациатә мҩала ҳаизыҟазаашьатә зҵаарақәа ӡбахарц азы иҟаҳҵаз ажәалагалақәа рхаҭыԥан, иҳажәырҵеит атанкқәа, аҳаирпланқәа, абзарбзанқәа, ирылагеит ауаа рнырҵәарақәа, арҳәрақәа, ақәыларақәа. Убарҭқәа зегьы иккаӡа иаадырԥшуеит Қырҭтәыла анапхгаҩцәа рхаҿсахьақәа. Шьҭаҵәҟьа дара рыгызмал-ҽырҩысҭааратә ҟазшьала акгьы хҩашьа рзаҭаӡом – рсабрада ҿаасҭақәа рыҿжәоуп!
…Сара исҳәарц сыхәҭоуп, адунеи ишадыруа Аԥсны зҭашәаз арыцҳара. Адунеи зегьы хьаҳә-хьачарада иақәыӡбоит абри ацәгьацәыԥхамшьаратә акциа, моральла, материалтә дгыларала иҳацхраауеит…
…Ӷәӷәала сгәыӷуеит, абри иуадаҩӡоу аимгеимцара бааԥсы азы ҳхы ҳахьчап ҳәа, хымԥада иагьыҳахьчоит!..»
	

Наӡаӡатәи асахьаҚәа

Сбааш аҭӡы ахаангьы ианымҵуа ианхалеит Москва, Урыстәыла Апрезидент Ельцини Кавказ Ареспубликақәа Рхадацәеи злахәны, 1992 шықәса сентиабр-мза 3 рзы имҩаԥысыз аиԥылараҿы, Аԥсны ицоз ашьаарҵәыратә еибашьра аанкыларазы, Қырҭтәыла Аҳәынҭсовеит Ар ҳтәыла ралгаразы аиқәышаҳаҭра анапаҵаҩраан, Владислав Арӡынба гәеицамк дырҩегьых иааирԥшыз ахшыҩ ҵари, агәеилыххареи, ахаҵаӷьеҩреи!
Усҟан уи дызҿагылаз «ақәыџьма дуқәа» ирҭахыҵәҟьаз гьангьашрыла иҳақәлаз ақырҭқәа рыр Аԥсны ралгара иақәшаҳаҭушәа ҟаҵаны, ирмаананы, иҳацхраарц Нхыҵ-Аахыҵ Кавказтәи ҳашьцәа рабџьарқәагьы даргьы Аԥсны ралцара акәын. «Борис Николаевич, главная цель этого документа – это не столько вывести те воиска, которые введены на территорию Абхазии, а расформировать тех добровольцев, которые пришли в Абхазию помогать им от геноцида. Вот, что получается из текста, это совершенно четко явствуеит», - ирҿаирхьуан Владислав лаша.
«… Документ мы подпишем… Но запишу свое особое мнение, потому что не могу с точки зрения ни нравственности, ни правовой осуждать людей, которые пришли в Абхазию жертвовать своей жизнью ради абхазского народа, ради всех народов Абхазии», - аҵыхәтәанынӡагьы дырҿагыланы абас иҳәон.
Ари аҩыза апринцип ӷәӷәа аарԥшра дызусҭзаалак усҟантәи аҭагылазаашьа уадаҩӡа аан аӡәымзарӡә илшомызт – иара идам здам!
Иҳацхраарц иааз ари ҳаҭыр дуӡӡа ақәырҵеит. Ус акәымкәа, ҳаӷацәа ишырҭахыз еиԥш, Кавказ Ареспубликақәа рхадацәа Ельцин ила ирықәымчны, Владислав  дазааганы арҭ ауаа (иҳацхраарц иааз) чарҳәарыла «идырҭиизгьы», дара уаҳа иҳадымгыло, игәаан Аԥсны рхала иалҵны ицаргьы алшон. Аха, жәлар раԥхьагыла ҟәыш ду ибзоураны ус ҟамлеит.
Уи ауп рацәак аамырҵыкәа, октиабр мзазы, гәашьамх ҿыцла, иҳадгылозгьы, ҳара ҳаргьы жәыланы, Гагра ахақәиҭтәра зрылшаз! Ари раԥхьатәи иааира дуӡӡан, ари ԥхьаҟа Аԥсны зегьы ахақәиҭтәра иазҳәан!
Наӡаӡа сбааш аҭӡамц иадҩылан иаанхоит убасҟан ииз Аиааира ашәа хазына, ҳҩыза бзиахә, Ешыра ақыҭа иааӡаз, хашҭра зқәым апоетесса ҟаимаҭ Лиолиа Тәан-ԥҳа лажәақәа рыла иаԥҵоу:

Мамзышьха, Мамзышьха,
Ҳбаагәара – ҳдоуҳа.
Дықәаҳцеит дԥыххаа
Уа уҵаҟа аӷа!

Аиааира, Аиааира,
Ишьҭышәх ҳа ҳбираҟ!
Аԥсны ԥшӡа ахақәиҭра
Шәазықәԥа наҟ-ааҟ!

Ҳашьцәа нхыҵаа,
Аахыҵаа зегьы,
Ацҳақәа хышәҵа –
Ҳаиниарцаз лассы!

Уа ухьӡ ахыхуп,
Уҳәынҷоуп аинрал,
Гечба дцәырҵит,
Имырӡит уи икәал!

Мамзышьха, Мамзышьха,
Ишьҭышәх ҳа ҳбираҟ…
Аԥсны ԥшӡа ахақәиҭра
Шәазықәԥа наҟ-ааҟ!


* * *
Убас наунагӡа сбааш аҭӡы иадҩылахеит Аԥсуа-абаза жәларқәа раԥхьаӡатәи адунеизегьтәи рконгресс (1992ш., октиабр мза 8 рҽны Лыхнашҭан имҩаԥысыз) Кавказ шла ажәларқәа рахь иҟанаҵаз ааԥхьара ацыԥҵәаха:
«…Изныкымкәа ишыҟарҵалацыз еиԥш, ақырҭуа неофашистцәа дырҩегьых бџьармцала Аԥсны ианақәла, лакҩакрак ныҟамҵакәа аԥсуаа ирыцхраарц иааит рашьцәа: абазақәа, аедыгьқәа, аваинахцәа, ауаԥсаа, даӷьсҭанаа, Кавказ егьырҭ аешьаратә жәларқәа, иара убас Ихьыԥшым Аҳәынҭқаррақәа Реиҩызараҟынтә, нас ааигәа-харатәи атәылақәа рҟынтә. Ашьхарыуаа бџьаршьҭыхрыла ирывагылеит аказакцәа. Урҭ зегьы ааит еидгыланы, жәҩахыреибыҭарала ирыхьчарц ҳара Ҳаԥсадгьыл Аԥсынтәыла, убри инадкыланы еиқәдырхарц ҳзеиԥш хәышҭаара – Кавказ!
Ирацәаҩуп хәы змаӡам зыԥсҭазаарақәа Аԥсны ахақәиҭреи ахьыԥшымреи ирыхҭнызҵаз.
Нагӡара рықәзааит урҭ – Кавказ афырхацәа! Ахаан еицакра ақәымзааит рыхьӡ-рыԥша!
Ҳҭоурых аҵыхәтәантәи 170 шықәса раахыс раԥхьаӡакәны иахьа абра еиқәшәаз, еиуеиԥшым адунеи атәылақәеи акәакьқәеи рҟынтә зҭоурыхтә абиџьынџь ахь иааз аԥсуа жәлар рхаҭарнакцәа зегьы ҳаицҿакны инарҵауланы шәарҭ иҭабуп ҳәа шәаҳҳәоит иԥшьоу ҳақәԥараҿы иҟашәҵо ацхырааразы, ҳабӷаҭыгаразы!
Шьак иҳацалҵыз шәара ҳашьцәа шәышҟа ҳхы нархангьы шәагьадҳаԥхьалоит, шәара шәганахьала иаашәуалу, иаашәылшо зегьы ҟашәҵарц иссиру, иԥшьоу абри ҳадгьыл аҿы аибашьреи ақәымчреи наӡаӡа рҵыхәа аԥҵәаразы.
Адунеи ауаатәыҩса зегьы ирдыруазааит ҳарҭ – Кавказаа – ҳлахьынҵа аӡбара ҳара ҳада даҽаӡәы дшақәиҭаҳамтәуа, дызусҭзаалак аӡәы ҳзеиԥш ҩны ирбгар, зқьышықәсала иаауа ҳцивилизациа ԥхасҭеитәыр шаҳамуа!..»


* * *
Игәырԥшаага-гәырӷәӷәагаха игон, иахьагьы сбааш аҭыӡқәа рзаа-рзаа ирныҩуеит Аԥсны зхы-зыԥсы ақәызҵаз аурыс поет гәлымҵәах Александр Бардодым иажәеинраала иалху ашәа, Шамиль ибаталион иазкыз:

Над грозным городом раскаты,
Гуляет буря между скал.
Мы заряжаем автоматы
И переходим перевал.

В стране, где зверствуют бандиты,
Горит свободная земля.
Приходят мстители – джигиты
Тропой Мансура Шамиля.

Врага отвага поражала
В лихих отчаянных делах.
В бою на лезвии кинжала
Напишем кровью: «Мой Аллах!»

Помянем тех, кто были с нами,
Кого судьба не сберегла.
Их души тают над горами,
Как след орлиного крыла.

Уи инацырӷызны, иахьагьы-уахагьы ишгац игон аԥсуа поет Рушьбеи Смыр иажәеинраала ацәаҳәақәа ирылхыу ашәа ҟаимаҭ:

…Ахҿақәа еиҿасуеит исхыкны,
Асақәа мацәысны икшоит.
Ахацәа рыԥсадгьыл ианықәны,
Рыԥсақәҵан Рыԥсадгьыл рыхьчоит!..

Абаашқәа ирҩызоу ахацәа –
Абаашқәа рыҩнуҵҟа иҭахоит.
Абаашқәа ирҩызоу ахацәа
Имиц аҵеицәа еиқәдырхоит…

Абарҭ зегьы ибжьы еицамкуа ирылыҩуан данқәыԥшӡаз аахыс Аԥсны зыҩн-гәакьахаз, ҳажәлар зыԥс еиԥш бзиа избоз, гәыла-ԥсыла ирзааигәаз, Гәдауҭа иаланхоз аурыс поет шьахә Лев Лиубченкогьы:

…Абхазы, абхазы, вы правы,
Не вы начинали войну.
Не вы ради кресла  и славы
Вторглись в чужую страну…

Не вы по себе шили шубы
Из мертвых фашистских идей.
Не вы брали деньги за трупы,
Расстрелянных вами людей.

Абхазы, абхазы, абхазы!
Свободолюбивый народ!
Во славу седого Кавказа,
Вперед, мои братья, вперед!

Сара сакәзаргьы, аибашьра шааҵысыз еиԥшҵәҟьа иаразнак, зегьы ирбарҭаны, сҩахан ҳаракӡа сбааш иадызҩылахьан Жәлар рԥыза, ргәыӷырҭа ду Владислав Арӡынба изыскыз, Аԥсадгьыл ахьчарахь ааԥхьара ҟазҵоз абарҭ сцәаҳәақәа: 


         АԤыза 

Ԥызада изныҟәом ашәарахқәа,
Аԥсаатә ԥызада изԥырӡом!
Ахрақәагьы иргәылҳәҳәоит ахра,
Руак храгәаԥшьымхар ауӡом!

Ҳзықәшәаз гәаҭан, имҳәа-мырза,
Ҿыц даҳзылԥха, ҳагәцаракны,
Анцәа дҳаиҭеит ҳара Аԥыза,
Ҳҿахәы иҳәарцаз инагӡаны!..

Изгәаӷьхьада иигәаӷьызгьы,
Агәылшьап асаса еихырҟаны,
Иҭахуп иацәигарц иафахьазгьы,
Иҭахуп ирхынҳәыр ҳ-Аԥсны!..

Аҳаҳаи амарџьақәа, шәеиҵамхан,
Аӡә ухьамҵын ушәаны!
Зыԥсадгьыл аҵеира уажә иаԥсамхаз,
Ахаан дҟалашам даԥсаны!..

Ас афрауаҩ данҳаԥыза,
Анцәа данҳаиҭа уи дразҟны,
Џьарак ҳаилаҵәап, ҳаиԥшны ахызаҵә,
Ҳнеилымшәо ҳнеилап ҳаихьыԥшны!..


Абри инашьҭарххны, сбааш аҭӡамц инанысҵеит даҽакгьы:

Аԥсны еиқәхоит, иҟалом еиқәымхар,
Аԥсны еиқәымхар – ԥсыуа деиқәхом!
Аԥсны дықәҳцароуп ҳаӷа гәымха,
Егры дырҳамцар ҟалом!

Инапала иҵиххьеит ишьыга,
Дызгаша афара даҿуп.
Шәеиха, шәеиха, рацәак егьшәыгым,
Аиааира шәаԥхьаҟа ишәзыԥшуп!..


* * *
«Друзья, верьте в победу… она настанет!» -  ибжьы ҿацаӡа аҳауа иалыҩуан Иури Воронов. Уи, егьырҭ абыжьқәа зегь реиԥш, изаҳауаз зегь рзыҳәа игәашьамх рӷәӷәаган!..


АсахьаҚәа, асахьаҚәа…
                                    
	Аԥсны иахаҳаз аԥсҭҳәеиқәаҵәажәқәа еибарҳанто  ажәҩан ихыжьлоуп, аҳауа ҟәыкуп, ихьанҭоуп уаҩ изымчҳауа!
	Абзарбзан гәыргәырыбжьқәа шгац игоит. «Иԥсыда-инхада, иԥсыда-инхада?!» ҳәа ауаа еибарӷьаҵәы-ӷьаҵәуеит иахьабалакгьы.
Амашьынақәа ахыкәаала еиԥш аҿыжә-сыжәҳәа лада-ҩада иниаҟьоит, урҭ ирықәтәоу аҷкәынцәа рабџьарқәа ргәыдырӷәӷәала, рылахьқәа ацаха иаҵәақәа рыкәыршаны, ржакьақәа еимасабаӡа… рлакҭақәа ирҭубаауеит агәамҵ-хамҵра бааԥс – зегьы аргәаҟуеит Аԥсадгьыл ахақәиҭтәра,  иҳақәлаз аӷа гьангьаш иқәцара! «Иԥсыда-инхада, иԥсыда-инхада?!» - абзарбзан гәыргәырбыжьқәа ишрылҩыц ирылыҩуеит.

Ирхәыз рсиаҿ сеимдон, сеимдон…
Ирхәыз рсиаҿ усымбеит.
Иҭахаз рсиаҿ сеимдон, сеимдон!..
Иҭахаз рсиаҿгьы усымбеит.

«Уҷкәын ҟәымшәышә, уҷкәын бзиа, -
Ус харантәи бжьык саҳаит, -
Дануп ахаан имԥсуа рсиа,
Гәымшәарыла ахьӡ ирҳаит!..

Уи дизымгаӡеит аԥсцәаҳа,
Иага дыргәаҟны дҭаирхаз!
Уишьҭамлан уеимдо уаҳа –
Жәҩангәашәԥхьараҟа иаҳзааз!

Ара дыҟоуп шьҭа наӡаӡа,
Дԥааимбаруп, дынцәахшоуп.
Ԥсыуак дыҟанаҵ дҭыҵәом ргәаҵа,
Ухала дуҵеим – жәлары дырԥоуп!..»

Исаҳаз саҳаит, аха сыбла акамбо,
Сышгылац сгылоуп, сымҵысӡо.
Агоспиталь аҿаԥхьа, исҳәо сҿамшәо,
Схы ахьсырхо ҳәа сымбаӡо!!!

Сыԥсы шысхыҵыз, сцәеи сыбаҩи шеилыҵыз аргама избеит. Сыблақәа ааԥшуан, адәы сықәын, аха шьҭа ԥасатәи сакәӡамызт. Аԥсны агәаӷ зегьы зыхҭыргаз, иршьыз, зыԥсыбаҩ жымкәа адәы ицәхалаз сакәын. Сара хазы сыҟан, сыбаҩ хазы ишьҭан. Ари аҩыза ахырзаман еиқәаҵәа закәу «имԥсыц» издырӡом. Уи сахьаны, ахаан ианымҵуа сбааш аҭӡы ианхалеит, ҳаӷацәа иаҳзыруз ацәгьаразы наӡаӡа шаҳаҭра ауа:


Агәырҩа 

Сыбаҩ ҟәашӡа ақәа ицәыԥсалоуп,
Ашьац иаҵәараҿ  - аҽы ахьҳәуа.
Сыԥсы исхыҵыз ажәҩан иалоуп,
Сыбаҩ ашҟа илбааԥшуа.

Ахаан уаҳа изыхынҳәышам,
Сыбаҩ ашҟа изааӡом.
Арахь уаҩ дыҟам сыбаҩ зжыша,
Адәы ишыцәхалаз уаҩы ибаӡом!...

Иаҳауеи, шьыри, уи снапала
Исзышьҭыхуазҭгьы еизыҟәшәа,
Џьгьарда ҳхәы-ԥшӡа сыҩхала,
Наҟ изжхьазаарын уажәшьҭа!..

Абан, иҟәашӡа ақәа ицәыԥсалоуп,
Адәы иаҵәа агәҭан – аҽы ахьҳәуа.
Сыԥсы гәаҭеиуа ажәҩан иалоуп,
Сыбаҩ ашҟа илбааԥшуа!..



Сбааш аҭӡамц амра ашәахәақәа рыла иаднаҩылаз
                   Ан лажәа

Ианиуаз ахарԥ шкәакәа зышәны ииз,
Зхарԥ шкәакәа адунеи иазныжьны,
Наӡаӡа иқәҵны ицо, уа сыҷкәын, нан,
Уа сыҷкәын хьырҟәыбҷа,
Уа сыҷкәын бла-хшәала, -
Умҩа бзиаз, нан, умҩа хиирыз!...
Ахраҭахь уахьнеиуа,
Ухарԥ шкәакәа абаҟоу ҳәа иуазҵаар –
Сыжәлар ирзынсыжьит… урҭ ахьчоит,
Кәалӡыс иршәуп ҳәа роуҳәап уазыгәдууны.
Есыуаха амра ҭашәацыԥхьаӡа, нан,
Ухарԥ шәыршәыруа иацҭашәалап,
Есышьыжь амра гылацыԥхьаӡа, нан,
Ухарԥ бираҟҵас еикәаԥхо иацгылалап,
Уа сыҷкәын-заҵә,
Сыҷкәын хьырҟәыбҷа, нан!..




Сбааш ду аҾаԤхьа наӡаӡа иҳашҳатәарахаз сыбжьы

              Адунеи иадыруаз!..
                    (Аныӡба)

Санқәыԥшыз аахыс сызҿыз гәҭахәыцран,
Хьаас исыман ҳ-Аԥсынра…
Сааигон сыхьчо Анцәа дсыцхраан,
Акырынтә сахирԥахьан аԥсра…
Уажә имцаԥшьха  исыцрасит –
Сыԥсы схыхны исцәагеит!
Иҿахҵәеит сыԥсҭазаара, иаанҿасит, 
Сҭыԥ сахымсуа сгәырҩауеит!
Сҳашҳатәараха ас сахьгылоу,
Адунеи агәҭан, сымҵысӡо,
Аԥша ӷызыӷызуа исыдгьежьылоит,
Исхоуп аԥсҭҳәақәа ҳанто!
Абас ацәгьа сыжәлар гәыраз
Иуаӷеимшхаран ирзаагаз, -
Хҿыхшьа рымҭо абра сгылаз,
Ахаан ихамшҭуа знык сызбаз!
Адунеи иадыруаз рыгьангьашра,
Адунеи иадыруаз ҳзықәдыршәаз!
Ҳҵеицәа ракәзар – ирықәмыз хашҭра,
Баҟас срымаз сара ихаҳәхаз!..
Иржәша аӡыхь ахыҵнамхыцкәа,
Хазгьы ҳшаҭо ҳара изыхшаз,
Бџьарҳәа ркӡамкәа, еихьыс-еиԥысуа,
Зтәыла ахьчара зықәшәаз!..
Изҭашәаз агәаҟра… ирҭахашьоу,
Рыԥсы шахҭнырҵаӡаз Аԥсны,
Рыхьӡи рыжәлеи бзанҵы имҩашьо,
Сгәы ианызааит ихьӡыркны!..

Абри аамҭазы ахы аасгәаланаршәоит  шықәс 40 раԥхьа зны, ҳаԥхьаҟа иаҳԥеиԥшыз здыруазшәа, сбааш ианысҵахьаз сажәеинраалак ацәаҳәақәа:   

…Апоет данҵәуа –
Адгьыл ҵәуеит.
Апоет данҵәуа –
Амра ԥхом.

Апоет данҵәуа – 
Ажәлар гәжәажәоит.
Апоет абашаз
Дҵәуо дтәом!.. 

	Уаҩы ишимбац ҿыц саргәаҭеит, сҵәуара шбаша ҵәуарам, сықәԥарагьы шбаша қәԥарам мыцхәы еилыхха исбарҭахеит. Еилагәжәажәоз жәларык срылагәжәажәо мацара акәымкәа, гәырҩала рхьаақәа злахысҽшаз сашьҭалеит. Уи азы ицәыргатәхеит агәырҩашәа, аха уи аҳәаразы иаҭаххеит афырхаҵара ӷәӷәа иаҩсуа ахачҳареи агәамчи. Ауаа идырбатәын ауаҩы доуҳала данкамҳа, агәырҩа дшазымшьуа, гәырҩалагьы агәырҩа даиааирц шилшо!
 

       Амра анҬашәоз…

Амра анҭашәоз, сыԥсы ацҭашәарцаз,
Маҷк иааҭгылан исзыԥшит.
Сыԥсҭазаара зынӡа ишшәарҭаз,
Сцәа ианырын сааилашит!..
Мап ацәыскит амра ацамҭаз,
Изулакгьы сҽынсырхеит.
Нас дырҩегьых ҿыц ашамҭаз,
Амра ангыла иаасҿаҷҷеит.
«Адунеи хҭылҵда иқәухуазеи,
Дыҟаӡамкәа уԥа гәлымҵәах!» -
Хгарҭа змам аҽԥныҳәа снаҭеит,
Схы-сгәы салнарԥшит еиҭах!
Ус дырҩегьых саргәыбзыӷит,
Сгәыднакылеит сԥа ицымхәрас.
Еимгеимцарак схьаа еихсыӷьит,
Амра сеигәырӷьеит хәыҷҵас!
Иахьцоз сашьҭалт нас сымԥшыкәа,
Сацҭашәаҵәҟьарц ианҭашәо.
Аха дырҩегьых са смышьҭыкәа,
Наҟ инӡаалеит еикәаԥхо.
«О, Анцәа Ду, Ахьышьаргәыҵа!
Изсуҭазеи лахьынҵас –
Сеилаҳауа адунеи аԥырҵра,
Ԥырҵшьагь сымамкәа зынӡас!» -
Ас сыгәжәажәо сшылакҩакуаз,
Шьарда аамҭа наскьеит.
Аҵх дуӡӡагьы сшыгәаҟҵәаҟуаз,
Ҿыц иҟьаҟьаӡа иаашеит.
Ишгылалац еиԥш амра ангыла,
Сеиҭаԥылеит уи ҩаԥхьа.
Сеиҭагәыднакылт гәыблыла,
Сеиҭаннажьит хәылбыҽха…


АԤсуа «Бородино»

… Мышқәак рышьҭахь, шьыжьымҭанк, дырҩегьых Пицундаҟа схы сырхеит – агәра згарц сҭахымызт Бесик дыҟам ҳәа, сышгәаҟыц сгәаҟуан џьара аӡәы акы иҳәо шԥасмаҳари ҳәа. Насгьы иани иаҳәшьеи Гарԥ иабду иҩнаҿы ипатреҭ ахькыду аҵаҟа икҿарҵаз иншьан аҿы имаҭәа хәыҷқәа зынӡа имаҷын – Аҟәа ҳалҵны ҳанаауаз усгьы ԥхны маҭәақәак ишәын, уаҳа маҭәа-ҩыҭәа ҳәа даҽак ааҳамгеит уеизгьы, асҟак ҳаанхоит ҳәа ҳаҟазма! Аибашьрахь данцоз ишьаз исалдаҭ кьерзатә магәқәа ракәзар иан илыӡәӡәеит, аха урҭ рԥынҵақәа рахь, рышьхәақәа шыҟоу рганқәа рҿы, алац-ҭыԥ еиԥш, ахы иажәжәан иҟоуп. Бесик ианакәзаалак ишәу амаҭәа, ишьоу еимаақәа уҳәа, рацәак иаҩцамзаргьы, еиҿкааны, ицқьаны, иԥшӡаны ишәызар иҭахын. Арҭ акьерзатә салдаҭ магә дуқәа, еиҳа акы еиԥшшәа иҟаларцаз акәхап, рыхәҵә ауқәа хьарҽны ишьеиҵазаап – ус ихьарҽны иҟоуп уажәгьы. Урҭ зынӡа сызрыхәаԥшуам, убасҟак сгәы иасуеит, убасҟак сгәы ҿыркаауеит!.. Уажә Пицунда сахьнеиуа, ани аидарамҩангага ӷба хәыҷ аҟнытә аӡы ихьыҵәҵәа даныхынҳә, сашьа Артур имаҭәақәа ԥсахны данеилеиҳәоз ииҭаз аиапон-кети ҿыцқәеи авильвет еиқәеи аибашьрахь уеизгьы игомызт, уи иуадаҿы ицәарҭа иаҵаҵан акәзаргьы џьара иҵәахызар акәхап, сеимдар ишԥасымбари ҳәа сгәыӷуан…
Гарԥынтә Бармышь санааи, дырҩегьых цәгьабзазала Гаграҟа ицоз машьынак сахьынҳалан Пицундаҟа абжьаларҭахь санкылс, шьҭа наҟ сызгарызеи ҳәа сгәаҭеиуа сышгылаз, саԥхьаҵәҟьа «Вилиск» аангылеит. «Уҭал, ҳа уаҳгоит» анырҳәа – сынҭалеит. Амашьына аԥсҟы зкыз ида даҽа хҩык иҭатәаз аруаа иреиуан, рабџьарқәа ркын, арҭмаҟқәа рыбӷа икыдын. Маҷк ҳанынаскьа, Бесик иаб уами ҳәа дсазҵааит аруаа иреиуаз, са сызватәаз аҩыџьа рахьтә руаӡәы. Иааџьасшьеит. Ааи анысҳәа, снапы аанкылан днагәӡит, иватәазгьы ус ныҟаиҵеит, аԥхьа амашьынаныҟәцаҩ иганаҿ итәазгьы арахь дхьаҳәны иҽаахирҳәҳәан, слакҭа нҭкааны дысҿаԥшуа, снапы ҩышьҭыхны днагәӡит, - иҭабуп абри иҩыза аҵеи дахьуааӡаз рҳәеит урҭ. Уи сара мыцхәы сгәы арԥшааит, сылаӷырӡқәа ҩхаҟәҟәалеит. Арҭ рыхҩыкгьы аурыс ҷкәынцәан (иагьқәыԥшцәамызт). Изларҳәаз ала, Бесик данҩаҳгоз Гарԥҟа иҳацхалаз иҩызцәа аибашьцәа ирылазаарын, арҭ зегьы сара иабагәныскылоз, аха дара сшырбаз еиԥш сырдырзаап. Иҭабуп сахьшәмырҩашьаз ҳәа расҳәеит. Арҭ руаӡәк, иара излеиҳәаз ала, дагьеибашьҩуп, дагьжурналиступ – Андреи Островски ижәлоуп, Аладахьтәи Новгородынтә иааз аӡә иоуп. Пицунда Бесикраа зыҩназ «Акьинематографцәа Рыҩны» аҿы акәзаап даргьы ахьыҟоу, жәаха Гәыма иҟалаз аибашьра ду агәҭаҵәҟьа иалагылазаарын. Иара Андреи ихаҭагьы Ибрагим икоманда акәзаап дызлоу. «Арҿиара аҩны» аҿы ҳанааи, амашьына ҳанҭыҵит, ҳаазгаз иҭабуп ҳәа аниарҳәа, днықәгьежьаан дцеит, дареи ҳареи ҳҟыт-ԥсыт бжьы мгаӡо агәарԥ ҳанҭалеит. Ахаан исымбацыз аҷкәынцәа, сыҷкәын дыздыруа, дызцеибашьуаз, џьаҳаным ицҟаз… анаџьалбеит, исарҳәарызеишь ҳәа мыцхәы саагәаҭеит. Хҩык еицыз рахьтә ҩыџьа бзиала ҳәа насаҳәаны наҟ иныҩналеит, егьи раԥхьа снапы гәыдызкылаз, сжурналиступ ҳәа сазҳәаз, иҽааникылеит, нас Бесики сареи уахык аҵыхәтәантәи ҳаицәажәара ахьымҩаԥсыуаз арымӡқәа рҿы ҳнатәеит. Андреи иарҭмаҟ изқәа икыдхны ианынаиваиргыла, Бесикраа уи ауха шәырла ирҭәны ирзаагаз сара сарҭмаҟгьы аасгәалашәеит, абыржәы зынӡа лабҿаба исныруа иҩызцәагьы иаргьы сыбла иаахгылеит, ани аҳа ҟәаз ҭыган ианисҭа ифозшәагьы сгәы иааснаҭеит. Уи еиҳагьы иацнаҵеит сыгәаҭеира, аха дырҩегьых мчыла сҽысҟажеит. Андреи ԥыҭраамҭак ҿиҭуамызт. Убасҟан ауп сара ӷәӷәала ианыснырыз ааигәаӡа аибашьра мца-қьоуқьад иалҵыз абри ауаҩ «дхыблаа-ҿыблааӡа», аарла зыԥсы нхаз аӡә шиакәыз, ацәажәарагьы шизымариамыз. Саргьы уажәраанӡа ажәабжьк сазҳәарыда ҳәа сышгәаҟуаз, игәаӷьны зҵаарак сзымҭиуа сааихәлахеит. «Ааи, Бесик, Бесик… - даақәыԥсычҳаит уи аҵыхәтәан, - дыбзиан уи, длашаран.. ус дагьаанхоит наӡаӡа… Сара Спитактәи ахҭыс уаӷеимышхарақәа инадыркны, аблокада иҭахаз Цхинвали, амлакреи ахьҭакреи, Приднестровиатәи аибашьреи уҳәа сызламԥшыц, сахьнанамгац егьыҟам, аха ноиабр мза 3 рзы Шьроматәи аоперациа амҩаԥгараан ҳа ҳзықәшәаз аҩыза ахырзаман еиқәаҵәа адунеи ааршазар еибашьҩык дақәшәахьеит ҳәа сыҟам! Уи ауп еицҿакны ирҳәо ҳҩызцәа, уаанӡа Афганистан еибашьхьаз ахацәа ӷәӷәаӡақәагьы – уаҟа ари еиԥш аситуациа бааԥсӡа, ари еиԥш атымитыша лашьца знымзар-зны ҳҭамшәацызт рҳәоит. Ҵабыргны, џьаҳаным хаҭан уи!.. Ари зуасҳәо, уҷкәын иааирԥшыз агәаӷьра азыҳәан ауп, уи шәизыгәдузарц азыноуп… - Дааҭгылеит Андреи, дырҩегьых даақәыԥсычҳаит, сҵаарц сҭахын, ишԥаҟалеи, цқьа исаҳәақәа ҳәа, аха дырҩегьых сҿы сзеихыхуамызт. «Сара ари атәы зыҩуеит, - деиҭаацәажәеит уи, - уаанӡа сызлаԥшхьоу зегьы ртәы шызҩыз еиԥш – рапортк аҳасабала. Сара исеиӷьны изҩышагьы, изҳәашагьы аӡә дҟалап наҟ-наҟ. Ари ҵәахышьа змам ауп. Иҳацыз еибашьҩык иҳәеит, ари «Аԥсуа Бородино» азуҳәар алшоит ҳәа, ҵабыргны иагьызлеиԥшу рацәоуп. Ари шәҭоурых… шәҭоурых мацара моу, Кавказ аибашьратә ҭоурых ианылоит наӡаӡа – иара Кавказ аҵеицәа зегь аӡәк иеиԥш еидгылан иахьалахәыз мацара аҟнытәгьы, шаҟа ихырзаманыз атәы ҳамҳәаӡаргьы?..».
Сара аҭаҭын бзанҵык иамыхоз, ари иажәақәа зынӡа хгарҭа смоуа санықәдырха, ариабжьарак сгәырҩа сзалахәаҽуазар ҳәа исҿыҵасклоз ҭаҭын-рҳәык сџьыба иааҭысхын, амца нахьырсны сқьышә инықәыскит, иара уахома ҳәа симазҵааит. Ари ауаҩ иааркьаҿӡаны исеиҳәаз уи ауп. Абри зыӡбахә имаз Гәмаду аганахьтәи ахырхарҭаҿы иҟаз аӷа ихырӷәӷәарҭақәа рацәак иатәарымбозаарын ҳар рнапхгаҩцәақәак – иахьынӡаӷәӷәаз ҽеила иахьырзымдыруз акәу, мамзаргьы ҵаны уаанӡа усҟак иҟамкәа, ачарҳәацәа ирыхҟьаны (ҳара усгьы маӡа ҳамаӡам) уажә ҳгәы иҭаз ажәылара ҳаӷа илымҳа иҭасны али-ԥси рыбжьара иҽирӷәӷәоу. Ус акәу, анс акәу, иаалырҟьан ҳаӷацәа бааԥсыла рҽеибырҭеит – акыс иҳацхраарц нхыҵынтә иааз (абандитцәа ҳәа дара зышьҭаз) зынӡа ргәаӷ икны иамгози, рыхәҵәы ықәаҳхӡап рҳәазар акәхап. «Ҳар рнапхгаҩцәа ракәзаргьы дара рганахьала ирыӡбеит, иҳәеит Андреи, - рацәак иатәарымбоз абри аӷа ихырӷәӷәарҭа зныкҟьарала ҳнажәлан, илеимыцҟьаан иргарц, устәи Аҟәа ҳналалан ҳнапаҿы иааҳгарц. Идырмариацәаӡеит азҵаара аӡбышьа – аӷа имч усҟак рхахьы иаарымгеит. Аоперациа иалахәын Шамиль Басаев дзаԥызаз абригада, ҳара ҳазлаз Ибрагим Иаганов ибригада, нас ҿыц еидыркылаз, зжәытә ԥсадгьыл зыхьчарц иааз амҳаџьыр хылҵшьҭра еиуоу аԥсуа рԥарцәагьы злахәыз, «Шьараҭын» захьӡыз агәыԥ. Абарҭ агәыԥқәа ирыцын БМП-қәа уҳәа абронетехника, атанкқәа рыда. Ҳадҵа анагӡаразы ҩажәеижәохә верс уаҩы ишьапы знымлац шьхамҩа ҭакнаҳа мацарала, аџьамыӷәа цәгьа баны, ҳҽахьеидаҳкылашаз аҭыԥ аҿы ҳанҩеи, ҳотриад аалаган зны аӷа иганахь аԥшыхәрақәа мҩаԥнагеит, «зыбз зҿырхшаз» шьоук тҟәаны иааргеит, аҽакит… Ажәакала, азныказ аусқәа зегь ишахәҭоу нап рылакын. Ноиабр 3 ҵхагәы шааҩнашалак нахыс ажәылара амҩаԥгара азгәаҭан. Аҵх ашарахь ахы анархоз аамҭазы, асааҭ 4 рыбжазы, зегьы ҳҽахьеидаҳкылаз аҭыԥ аҟнытә ԥхьаҟа ҳҿынаҳхеит. Асааҭ 6 рзы ашьыжь ачеченцәа ргәыԥ  Ахалшени захьӡу аҳаблаҿы ақырҭқәа раԥхьатәи рԥынгыла ықәрыцҟьааит, уи ашьҭахь ишнеиуаз даҽа ԥынгылакгьы цҟьа-шәҟьа иргеит, амца ацрарҵеит аӷацәа р-БМП-қәа руак. Рхымҭа иадыргеит 20-ҩык инареиҳаны аӷа ируаа. Урҭ еиԥхьытта амҩа наҟ-ааҟ иаважьын. Ари згәы архаҵаз ачеченцәа, аԥсуаа, ҟабардаа, аурысқәа ишзахәоз еиханы ԥхьаҟа ицон – даҽа маҷк ианынаскьалак џьаҳаным аҵкыс еицәоу «ашьацҳәа ду» иаҿашәараны ишыҟаз рхахьы имааиӡо. Уи ашьацҳәа убасҟак маанала, убасҟак гьангьашрыла ирхиан, ус еиԥш уи архиара даара аибашьра иазҟазоу, астратегиатә ԥышәа ду змоу шьоук ракәымзар, Аҟәа итәоу ақырҭуа еибашьцәа хыҭкәиқәа рыхшыҩ зазцомызт – аргама иубартә иҟан қьырала иааргаз шьоук рдырра рхы ишадырхәаз. «Ашьацҳәа» ҳәа ҳазҿу убас иҟан: ҳарҭ ҳазлалеиуаз, наҟ-ааҟ ахрақәа ирыгәҭылакыз, аԥсҭа ҭшәарра мҩа-ӷьашра заҵә аҿы изаҟаразаалак хыхьчарҭак ыҟаӡамкәа, ҽырҵысырҭак умоуа, ԥхьаҟа иахьаанҵәо хланҵраны, нырцә инахаран аҿаԥхьаҟа аҵлақәа рхны – ианхысуа ирԥырхагамхарц заа идырмазеихьазаарын. Устәи иааԥшны рнапсыргәыҵа ҳанушәа акәын зегьы ҳшырбоз. Уа рҽыԥхьакны итәан дара, бџьар ҳәа акыр рымазар зегьы рхианы, ҵҩа змамыз рыснаиперцәа рнацәа шынадырҵысра рабџьарқәа ирыҵакны иԥшыхәуа… Ҳара ҳтәқәа арахь амҩан иқәрыцҟьаауаз анҭ аԥынгыла хырӷәӷәарҭа хәыҷқәа рҿы акәу џьыршьоит аус ахьрымоу! Ус иҟаҵан зегьы шьаҿацыԥхьаӡа еижьаганы, унаскьацыԥхьаӡа ижәҩаҭҟьаганы!..
Раԥхьатәи ҳаплан ала, Гәма-ду ақыҭа агаразы х-ганк рыла ҳжәыларан акәын ишазгәаҭаз, аха уахь ҳҿанынаҳхозҵәҟьа инақәыршәаны ҳар рнапхгаҩцәа иаразнак иааинырслан ирыӡбеит, хаз-хазы акәымкәа, зегьы ҳашиашоу хаҳәырҵәиаа ҳлеины аӷа ихырӷәӷәарҭа ҳажәларц – усгьы иаҳгоит, иабаҳацәцо рҳәазар акәхап! Гагра ахақәиҭтәраан уаҩы иџьеишьартә мыццакрыда, еиҿкаарыла напхгара ҟазҵаз урҭ араҟа асҵәҟьа иамхамыццакыр акәын, даҽа мзызк аҵоу ҳа иҳаздырам, аха… Раԥхьа игылан ицоз ԥсырӡхааи ачеченцәеи амк-амышьҭуа ишлеиуаз, ҽеира шыҟам ангәарҭагьы, ҳнапхгаҩцәа еиӷьу акгьы рзымыӡбеит – ҳара ҳазлаз Ибрагим икомандагьы, «Шьараҭын» акомандагьы адҵа рырҭеит, шәарҭгьы шәышиашоу, аангыларак ҟамҵакәа шәлеи ҳәа. Аӷа дааҟәымҵӡакәа ауразоуроу зхышәара-ҵышәара данхыслоз, иккаӡа ихтыз аԥсҭа-мҩа ӷьашра ҳаныланы, ҳаижәибаҵа ҳҿылаҳхеит – аԥхьа амца  иалаҳаз ҳҩызцәа азымхошәа! Ҳцоит апарад ҳақәгылоушәа (ҳԥызацәа ишҳарҳәаз инақәыршәаны), ҳханы БТР-қәа гылоуп. Аргама ҳлеины, «ҳхатә гәаԥхарала» аӷа ибатареиақәа ҳарҿалоит! Иаргьы, заа ишиӡбахьаз ала, ас ишиҭахҵәҟьаз мариала ҳаниоу, дыԥшуа дыҟазма – раԥхьа зҿааирхаз иснариад ала ҳ-БТР-қәа хәба рахьтә 4 ԥыххаа илҭеиҵеит! Уи инашьҭарххны агәыцә рацәа змоу «Градқәа» ҩба рыла амца анирцеилаӡо иҿааихеит, уи азмырхакәа атанкқәа рыбзарбзанқәа рыла данхыслоит, нырцә бла иамбаӡо ирыԥхны иаҿатәаз аснаиперцәа ракәзар ҵҩа шрымамыз ҩашьомызт, убасҟак аҳәиҵәҳәа, акырцх леиуашәа, ҳахьцо, иҟаҳҵо ҳамбо ахымца ҳаларҵаӡеит. Ухаҵоуп ухы уахәа, ухаҵоуп ухы еиқәырха!.. Ажәылара ҳаналагаҵәҟьа атанк-снариад аԥҽыха иаахан Ибрагим дахәит, уаҳа напхгара изыҟамҵогьы даамаҷҟәикит. Атта-ттаҳәа ҳҩызцәа ахәрақәа роуа иалагеит, иҟоуп икаҳаз… Ҳхы шхаз ҳлеины ҳазҭалаз ари џьаҳаным лашьца шьҭа ҭыҵшьа ыҟамызт. Ҳаӷа игәҭакы шыҟазгьы ус акәын: абра ҳаԥсы ҳазҭгозар ҳәа, ани дааҟәымҵӡакәа бџьарс имаз зегь рыла дзынхыслоз амҩа ӷьаш-заҵә ала шьҭахьҟа ҳанеихалак, ҳашьҭахь ала акәалӡ техникеи аршьаҟауааи ҳашьҭеиҵарц, зынӡа ҳахәҵәы далгаӡарц! Ҵабыргны ҳарҭгьы азныказ ус ааҳахҭашәеит, аха гәынхәҵысҭала уи шшәарҭа бааԥсыз дырны, уахь ҳмыҩит. Ҵоуп, амҩа ашҟа зшьамхы зҽазыргаз ыҟоуп, аиҳарак ԥсырӡхаа, аха егьырҭ зегь наҟ-ааҟ ахылаӷьара рҽарҭеит, чықь хәыҷқәак, ҵла хыжәжәарақәак ирбаз рыҽрываԥсаны амца мцала аҭак ҟарҵо иалагеит, уимоу ҳаӷацәа рхыкәшашьак ҳзыҟаҵозар ҳәа гәышԥыла рҿынархеит… быжьсааҭк абас ицон аибашьра! Дгьыли жәҩани еимаҵәон, ахысыбжьқәа ахрақәа иахьырныҩуаз мацара адунеи зегь ааҳәуаз џьушьон! Изакәызаалак напхгарак ыҟаӡамкәа, дасу иара ишааилшоз, ианиашьа ихаҵашьоуп ҳәа, рыԥсы иақәыԥшны еибашьгәышьон. Авзводқәа ркомандирцәаҵәҟьа ирыздыруамызт реибашьцәа ахьыҟоу, зегь еицәҟьалеит, еилаӡҩеит, агыгшәыг ирылахаз ауахьад реиԥш, еилаҩынтит! Абас ахырзаман еиқәаҵәа шырзыҟалазгьы, дасу дахьгылоу аӷацәа иҽриҭомызт. Аԥхьаҟа заа ицаны, зҽаҳԥыракны ҳзыхьчоз (уара уҷкәынгьы убарҭ дреиуоуп) рыбзоурала, аҵыхәтәан абри ашьаарҵәыра ду иалҵны, агәҭахь иҟаз ҳаибашьцәа, ҩыџьа-ҩыџьала, хҩы-хҩыла арахь рыԥсы харгало иалагеит. «Град» ааҟәымҵӡакәа абжьы ҟыуҟууа ихысуан, ҽырҵысышьак ҳнаҭомызт, аснаиперцәа аӡәаӡәала ҳлаԥшықәҵан ишхысыц ихысуан… Асааҭ 3 рзеиԥш шьыбжьышьҭахь абри аџьныш тәарҭа, ахәцәагьы налаҵан, бжеиҳараҩык ҳҭыҵит. Ҳаӷацәа дара ргәы ишҭаз еиԥш ҳарзымыцҟьакәа ҳашрыцәцоз анырба, ажәҩан аверталиотқәа аларҵеит, урҭ абомбақәа карыжьуа иалагеит, аҩадахьтәи амҩала атанкқәеи аршьаҟауааи рҿаадырхеит. Убарҭ атанкқәа руак Беслан деихсит гранатамиотла…  Асҟак гьангьашрыла еибыҭаз ҳаӷа ихымҩаԥгашьа збаз ҳаҷкәынцәа аԥсреи абзареи иахьрыбжьагылаз зынӡа иаапкӡеит, зынӡа агәыԥжәара ду иамҽханакӡеит – угәы тҟәаццәап, аӷа верск, верски бжаки ахьыбжьоунтә артилериеи аснаипертә шәақьқәеи рыла дуеихсуеит, уара узеибашьуада, ухымҭа уабанӡазнаго! Агранатамҩанҵагақәа зкыз ҳаибашьцәа аӡәык-ҩыџьак зырманшәало иҟада, ирызхаша аснариадқәа рызҭода, идзыркуада, рхаҭақәа цәҟьарак иаҩызоуп – изыхьчода! Абас ԥсгарҭа шыҟаӡамгьы, гәыҭрысрак, паника дук ҳҽамҭакәа, мчыс иҳалаз зегьы еизҳаркәкәеит, зҿаазхаз аӷа итанкқәа руак уаҟа гранатамҩанҵагала иаҳблит (Бесик дзеихсыз), иршьаҟауаа анааскьа «рырхра» ҳҩеи ҳҩалагеит! Ари еиԥш иақәымгәыӷуаз дара ҳаӷацәагьы уаҳа ишамуаз анырба, еижәибаҵа шьҭахьҟа иҭрысит! Урҭ ус шьҭахьҟа ианеиха, ирҿагылан еибашьуаз ҳаҷкәынцәа, уажәы-уажәы ихьаҳәны инареихсуа, хыма-ԥсыма арахь рҿаархо иалагеит. Ахәылбыҽха, асааҭ 6 рзеиԥш, зыԥсы нхаз зегь ҳаԥсы ҳаманы раԥхьа ҳахьынтәдәықәлаз аҭыԥ аҿы ҳааизыҩҩит. Абраҟоуп еибгала иааз, имааз ҳәа ҳгәаҭеиуа зегь ргәаҭара ҳахьалагазгьы…».
Сдысны сахьтәаз слымҳа изышьҭӡаны сизыӡырҩуан Андреи. Абраҟа иажәа анааҿахиҵәа, - нас Бесик дшымхынҳәыз ахьгәашәҭазгьы уаҟоума? – ҳәа сҵаарц инақәыскит, аха дырҩегьых сҿы сзеихымхит, иаргьы уаҳа акгьы ацимҵошәа анызба, ус сҽааныскылеит. Акызаҵәык дырҩегьых ииҳәаз, - аԥхьаҟа ицаны аӷа иҿагылаз арԥарцәа дасу хаҭа-хаҭала уаҩытәыҩса иимбац афырхаҵара ду аадырԥшит, уи иабзоураны акырынтә бџьарлагьы уааԥсыралагьы иҳаиҳаз аӷа иқьышә ҭаҳҟәаҟәеит, ҳара уахь ҳнаимышьҭзаргьы, иара арахь дааҳмышьҭит, ҩынтә-хынтә рыла еиҳангьы ааха ӷәӷәа иаҳҭеит, ус акәымкәа, ҳаӷа иара ишиҭахыз еиԥш ҳӷәаԥсаҟьаны даҳхысны иҿааихазҭгьы, макьана иҟалаша ҳаздыруам аха, аибашьраҿы иааишьа зыҟаломызт – шәыжәлар рлахьынҵа ҳаԥхьаҟагьы рҽеишьа амамкәа, аӷа игәырԥса нақәшәо иӡбахар алшон… Абри еиԥш ашәарҭа уаӷеимышхара жәларык рҵеицәа еидызкыло ар ҭазыргылаз агха аахтны иҳәатәуп, ахы инаркны аҵыхәанынӡа анализ азыҟаҵатәуп. Мамзар, уажә аҷкәынцәа рыԥсы ақәҵаны иага ҳҿарҟәаҟәазаргьы, ҳаԥхьаҟа цашьа зыҟалом, уи аиԥш аситуациа бааԥс еиҭа ҟалар алшоит…
Ари ауаҩ арҭқәа зегьы зсеиҳәоз, дышәҟәыҩҩуп, идыруазароуп ҳәа дахьазхәыцуаз ауп сгәанала. Сара иџьасшьоз, нахьхьи Урыстәыла агәанынтә, арыцҳара иақәшәаз аԥсуаа сыхьчап, срыцхраап, рҿахәгьы еиҭасҳәап ҳәа иааз иара ихаҭа иакәын. Иааркьаҿны, аха ибзиан игәныскылартә зсахьа ҭыхны сызлаирԥшыз аибашьра уажәраанӡа исаҳахьаз, издыруаз акы еиԥшмызт, игәыҭшьаагаӡан. Уи иара ишиҳәаз еиԥш, инарҵаулан анализ азуны журналистк иаҳасабала иҭысҵаап ҳәа уҽазукыргьы, са сеиԥш иҟоу агәырҩа ду иаҵоу изы уажәазы даара игәаӷьыуацәан, еимгеимцарак сахьыназхәыцызгьы – агәылшьап асаса еиԥш исыхан сышҭанагалоз, ҳҵеицәа гәлымҵәахқәа наҟ-наҟ маҷӡак иадамзаргьы рҿахәык сызҳәаӡартә лшарак соуран сыҟазаргьы, уажәнатә уигьы сахьнамгӡар шалшоз ааснырит…
Абра ҳаидтәаланаҵ мыцхәы исзааигәахаз ари аурыс ҷкәын ижәҩа снапы нхысшьын даагәыдыскылеит, иаргьы аԥхьан ҳанаауаз еиԥш снапы днагәӡит. Исҭоз уаҳа егьсымамызт аҟнытә, исзырҟаҵаз сыздыруам, ҩ-сԥычкаҭрак ҿыцӡа сџьыба иҭан (дара урҭ жәаха Бесик исиҭахьаз ракәын), руак ааҭысхын инеисыркит. Ҳаныҩеибаргыла, «амышҩынҩежәа» аҽны шәҳақәшәарц сҭахуп ҳәа иасҳәеит, иара уанӡа сынхо сыздыруам, Тҟәарчалҟа, мрагыларахьтәи афронт ахь сцараны сыҟоуп иҳәеит. Ари еиҳагьы иааџьасшьеит. Дырҩегьых бзиала ҳәа иаҳәаны снеиԥырҵит. Такәы санынаскьоуп ианысгәалашәа, Бесик дзыҩназ ауадаҿы снеины, имаҭәақәа збозар ҳәа сеимдарц сгәы ишҭаз, аха уаҳа сзыхнымҳәит – шьҭа егьсылшомызт…


Сбааш аҬӡы иану «аԤшьаҩыра»

Ҳара жәытәӡаахысгьы ҳақә-ҳҵас иалаӡам ашәира, аха иахьа ҳзықәшәаз ауаӷеимшхара иаҳнамырҟаҵо егьыҟам. Иааҳнарҟаҵо зегьы Ахьышьаргәыҵа дшазыразу, дшақәшаҳаҭу ҳдыруеит, избанзар ҳара гәыбӷан ҳамаӡам, ҳара цәгьак ҳадӡам – ҳазшьуа, ҳақәызхуа даҳшьуеит ауп, Ҳаԥсадгьыл ҳамызхуа имаҳхуеит, ҳхы еиқәҳархоит ауп! Убри аҿы ацхыраара дуӡӡа ҳазҭогьы иара Ахьышьаргәыҵа иоуп, Ҳшьамдгьыл иахылаԥшуа ҳныхақәа роуп…
Абар урҭ руак – Дыдрыԥшь-Ныха ашҟа, Ӡкәараҟа амҩа ҳақәлоит – гьангьашрыла иаҳцәыргаз Гагра ахақәиҭтәраҿы Анцәа иҳаиҭаз алшара ду азы ҭабуп ҳәа ҳиашьапкырц, убри инаҷыданы, ҳабжьы ныҵакны, гәаныла иҳақәлаз ҳаӷацәеи чарҳәара ҳзызуа ауаа хәымгақәеи ҳшәиирц, Аныха иаҳҭарц.
Ҳара акгьы ҳхарам, ҳара гәыбӷан ҳадым. Ҳшамкәа ҳазшаз ибоит ҳзықәшәаз, Ҳшамкәа ҳазшаз иаҳауеит ҳгәаҵантә иаауа ҳабжьы…
Аныха иаҳҭаз мышкызны ҳҿышәх, шәгәаҟрақәа ҳхароуп ҳәа ҳара ҳҿы иаанамгаргьы ауӡом, аха убригьы иаразнак агәра ҳазгом, ҳаҩныҵҟахьынтә дырҩегьых чарҳәарак ыҟазар ауеит. Арҭ бџьарла иҳақәлаанӡагьы, цәгьарас иаҳзырымуц егьыҟаӡам, убри аҟынтә, ҳгәызианра иахҟьаны, иаарыцҳашьашәа, рҿыхра ҳахымыццакыроуп. Ҳаԥсадгьыл хьаҳәа-ԥаҳәада ахақәиҭра нагӡаҵәҟьа анаҳҭалак, адунеи зегьы уи аназхарҵалак, даргьы рышәҟәеиқәаҵәажәқәа ирнырҵахьоу рымцқәа зегьы мап рыцәкны, рнапала еиҭаныхны, Аԥсны ҳус ҳәа изаҟаразаалак ак алаӡам, аринахысгьы ахаан ҳашәԥырхагахом ҳәа Ҳазшаз иҿаԥхьа ршьамхы арсны ианыматанеилак – убасҟан дареи ҳареи ҳаицәажәап, уажәазын абар иаҳҳәо:


   Ҳажәлар рҳаҚ       

Ирацәоуп, идуӡӡоуп ҳхьаа, ҳагәҭыха,
Ирацәоуп, идуӡӡаӡоуп ҳгәырҩа!
Ҳамҵагылоуп Дыдрыԥшь-ныха,
Ҳамҵахырхәауеит ҩаԥхьа!..
Ҳмааит арахь ҳара хҿыхра –
Аӷа иҳақәлаз ҳааит даҳшәиирц!
Ахаан имоурц бӷеиҵыхра,
Ииуз ацәгьа дахьнархәырц!
Ихамацәысуа ихадыдырцаз,
Зышҳам зырблакьо маҭҵас,
Наҟ иҭыҩрахь дархынҳәырцаз,
Дҭанаҟәаҟәарц уаҟа нас!..
Зны гәыла-ԥсыла иҳадаҳкылаз,
Ҳашҭа-ҳгәараҿ инҳархаз,
Уажә абџьар шьҭыхны иаҳҿагылаз,
Ҳныха иқәнахырц зынӡас!..
Инанамышьҭырц ашәи-ҭышәи,
Ачарҳәаҩцәагь – ҳазҭиуа!
Ирзыӷьашкырцаз ҳажәлар рышәи,
Иарҳәацәарцаз иҿаԥҽуа!..
Алыцәҳа инага ирыладыршәыз
Абаҩ еиԥшха, Ҳаԥсынра,
Агәы ҭаԥызҽыз, алахь зҷышәыз,
Ԥеиԥшс ироурц анҵәара!..
Ишҳадым ҳдыруеит ҳара гәнаҳа,
Ҳныха аҿаԥхьа ҳаԥсы цқьоуп.
Ҳҵеицәа қәыԥшқәа ргәы ҭырхаха,
Аԥсра изаԥыло ҳ-Аԥсназоуп!
Уара уоуп иҳазҭаз, Ахьышьаргәыҵа,
Иаҳџьушьашам иаҳмыхьчар.
Улаԥш ҳхызар – ҳус ҳацрыҵуам,
Ҳшеиқәхо ҳдыруеит улбааԥхар!..

«Дыдрыԥшь Аныха, суҳәоит, ухьышьаргәыҵа сакәыхшоуп, Аԥсни аԥсуааи цәгьала ирызныҟәо зегьы умчра дырба! Ажәҩан, Анцәа ҳазшаз, умчра аарԥшы, аԥсуаа урхылаԥш, Арӡынба уихылаԥш, игәы каумыжьын! Иахьа шаҟа ҳгәы ҭаԥҽу аҟара ҳаԥхьаҟа ҳзыргәырӷьаша ҳарба!..»

Т. Аџьба имшынҵаҟнытә.


Дырҩегьых асахьаҚәа…

Ахаангьы сбааш издәылымҵуа иҩнахеит Лаҭа ҳаӷацәа икарыжьыз аҳаирплан иҭаз асабицәа рыҵәаабжь, анацәа рыҳәҳәабжь!..
Аиыха змаӡаз аӡыҟцәа рынаурқәа ҳаӷацәа рышҟа иқәуп амҩа, урҭ адунеи аҿы иҟанаҵы ирыцрыҵраны иҟаӡам, ҵыхәаԥҵәарада аҽыԥныҳәа рырҭалоит – аиыха зҳашәымраӡазеи, ҳзышәшьызеи, ҳзыхшәырҟьеи ҳәа, изшьыз рыхшара рахь ииасуеит ргәаҟра, рыгәнаҳа, дунеихаангьы иарӷьацараны иҟам!..
Аполитикцәа маҳагьақәа Москва, Қарҭ еиԥылоит, еицәажәоит, аҳәаанырцәтәи адипломатцәа гызмалқәа кылԥш-кылӡырҩуа ицоит-иаауеит, ачарҳәаҩцәа еиҿахәыҭхәыҭуа Аҟәа иалоуп, уимоу, рҽырҩашьан, икылԥш-кылӡырҩуа Гудауҭагьы ицәырҟьа-цәырасуеит, аибашьра аиҵхаҩцәа рыҳәаш-гашрақәа хәдацәахьы ирылагылоуп… Ажәлар шгәаҟыц игәаҟуеит, ҳаибашьцәа, Аԥсадгьыл ахьчаҩцәа ракәзар, мчыла заӷәрақәа зҿархха иркыу аҽыҩқәа реиԥш, зыцәгьа-усқәа аҵыхәтәанынӡа иззынамыгӡац «аҭынчра ашьақәыргылаҩцәа» мчыла иааныркылоит, аха урҭ аангылараны иҟаӡам, аӡиас аӡыхкыра аныԥнажәо еиԥш, ак агәхьаа мкӡакәа, ԥхьаҟа идәықәлараны иҟоуп, дырҩегьых чарҳәарак ҟамлар, дырҩегьых ҳазҭииц ҳрымҭиихыр!!!

	Арахь:

Аӷьыч дӷьычуеит хыма-ԥсыма,
Аҵх иҽалак ауаа ирҳәуеит.
Ацәыха-цәыфагь хыма-ԥсыма
Иламыс-ҟьашь иҭиуеит!..
Амаҳагьагь - хыма-ԥсыма
Хшла дкәабоушәа дирбауеит!
Ашьыц ҳарамгьы хыма-ԥсыма
Тәым шҭак дҭалан дыбзаҳәуеит!
Ахӡыргаҩ ԥагьагь хыма-ԥсыма
Дышфырхаҵоу ааирԥшуеит.
Ааҵраҿ дгылан, хыма-ԥсыма
Ихә-нацәакгьы ҭирҟьҟьауеит!..


АаԤын  харантәыла  сбааш  мацәысшьҬаҴас  иаднаҩылаз…

	Ҳтәыла иазыҟалаз ахырзаман еиқәаҵәа иара аԥсабарагьы ианыруазар акәхап, «амш ашьа аҿыҵуеит» ззырҳәо акәхеит, аҷыхь аҿоуп, иаахымкәаӡо ақәа леиуеит. Арахь шьҭа дук мырҵыкәа ааԥынра ааиуеит, амҩа иқәуп, ааигәа иааихьеит, марттәи ақәас-ӡысрақәа, апрельтәи ахьшәашәарақәа ниасыр амшқәа каххаа еилгашт, ажәҩан ӡыжьԥштәылаӡа иааԥшышт, амра цаҳә-цаҳәо иԥхашт, иахьабалакгьы, геи-шьхеи неимазакны, ҿыц ашәаԥыџьаԥ апытра, ашәҭра иалагашт, ашьац иаҵәа еинылашт, аҵарақәа рашәа цәырыргашт…
	Ааи, ааԥынра ааишт, зынӡа иҿыцӡоу ааԥынра, аха иахьааиуа иабоузеи? Иблу, еилаԥыххаау аҩынқәа, ишьу рыԥсыбаҩқәа, напыццакыла «иааилышьу» рҳаҭгәынқәа, ашәеиқәаҵәа зшәу, гәырҩала зхы-зҿқәа ҭәу ауаа. Иара ааԥын ахаҭа еиԥш ибырфын бӷьыцха игылаз, зынӡа иқәыԥшӡақәаз арԥарцәеи аҭыԥҳацәеи хыԥхьаӡара рацәала рҭахара, иаанхаз аибашьра-мца ҳзырцәозар ҳәа ргәаҟ-ҵәаҟрақәа…
	Ишааилак, ааԥын ццакы-ццакуа абарҭ зегьы мра-шәахәала рырԥхара, рырҽеира аҽазнакышт, аха амч зықәхозеи, зыԥсы ҭбаз рыԥсы злаҭанаҵоузеи… аибашьра аанкылараз иалшарызеи!.. Макьанагьы ара иааиаанӡа иҟалаша сеидру, иахьеи-уахеи иԥсыда-инхада ҳәа ҳаӷацәеи ҳареи ҳаиҿагылоуп. Абар дырҩегьых ашацкыраз абзырбзан хысыбжьқәа го иалагеит, анаџьалбеит, анаџьалбеит!..


Марттәи ажәылараан

Гәмысҭа ирит ахацәа ӷьеҩқәа,
Аҟәа ргарцаз ԥхьа инеихеит!
Рҭыԥ иахымсит ирышьҭанеишаз,
Чарҳәарыла рҩызцәа ржьеит…
Ԥхьаҟа ижәылаз, рхы иамеигӡа,
Аԥсра иаԥылеит хацәнмырха!
Рыԥсы ҿызхшаз уаҩ дымнеиӡеит, –
Уи даргәырӷьаӡеит ҳаӷа!..
Аҟәа далҵырц дышдәықәлахьазгьы,
Ҩаԥхьа ишьҭахьҟа дхынҳәит.
Ҳҵеицәа бзиахәқәа иҭахазгьы
Напы ҟьашьыла уаҟа иржит!
Иҳарымҭеит рыԥсыбаҩқәаҵәҟьа,
Ҳара-ҳара иҳалҵырц аҭыӡшәа! 
Аха иарбан ҳԥызымшәацҳәа,
Адунеиҿ ҳарҭ абра!
Ҳаҽҳарӷәӷәароуп аӷа ицасҳәагь,
Ҳаиҭазхәыцроуп ҳ - Аԥсынра!
Иҳақәлаз раҵкыс зынӡа ишәарҭоу,
Рҵыхәажә ԥаҳҵәап ҳазҭиуа!..
Ҳхацәа ӷьеҩқәа рхы назқәырҵаз,
Ршьа зызкарҭәаз ҳаҳҭынра,
Уеизгьы-уеизгьы иҳархынҳәырцаз,
Ҳаиҭажәылароуп ԥхьаҟа!
Адунеи дуӡӡа ашьа ааргьы,
Ажәҩан ҳақәҳаргь ибганы,
Мнеишьа ҳамам, иага аамҭа царгьы,
Мнеишьа ҳамаӡам ҳаҩны!!!


	Марттәи ажәылараан иҭахеит ирацәаҩӡаны Аԥсны иреиӷьӡоу аҵеицәа хазынахәқәа, агәымшәақәа, апатриотцәа иашақәаҵәҟьа!
	Рыԥсыбаҩқәа ҳаӷацәа идмыргьежьит. Маӡала урҭ ирыцхраауаз, ижәылаз ҳар рырманшәаларазы аӷа ихырӷәӷәарҭақәа ҳаирла абомбақәа рыларыжьуазшәа ҳаибашьцәа зжьаз ачарҳәҩцәеи дареи гәҭакыс ирымаз, аханатәгьы изышьҭаз акәын – Владислав Арӡынба ҳанурҵәеит, ҳақәухит ҳәа жәлар иҿаргыланы, иқәцара, ма, ҳаӷеиҭа, дара ижәлар рнапала ишьра, иҭархара, нас иаанхо егьырҭ зегьы ишырҭаху «рмаҟахы» радҿаҳәалара, рырҭаслымра, ҳҳәынҭқарра зынӡа аԥыхра! Аха уи залымшеит, зегь раԥхьа иргыланы зыхшара ҭахаз Анацәеи Абацәеи ирыбзоураны, - урҭ аӡәк иеиԥш ҿыӷәӷәала зегь еицҿакны жәлар рҵеи лаша, раԥхьагыла ишидгалалацыз еиԥш идгылеит, иареи иҩызцәеи гәашьамх ҿыцла ақәԥара ргәы азҭарҵеит!
Убарҭ амш хьанҭақәа раан ауп ианиз аҩадахьҟа сбааш иадызҩылаз сара сажәеинраалагьы. Уи раԥхьаӡа агазеҭ «Аԥсны» адаҟьақәа рҿы икьыԥхьын, инеимда-ааимдо зегьы аԥхьон, Гәдоуҭантә абжьыуаа рахьгьы идәықәҵан…
Абри аибашьра ӷәӷәаҿы ӡбахәыда дыбжьаӡит, ҳарҭ Амаршьанқәа, аижәлантәқәа ҳамацара ҳакәымкәа, Аԥсны зегьы азыҳәа иҵеи мшны иҩагылахьаз ҳашьа гәлымҵәах Закан Амаршьан. Уи 1992 шықәса ноиабр мза алагамҭаз Аҟәа агаразы Гәыма ду шыҟоу иҟаҵаз раԥхьаӡатәи ажәылара ӷәӷәа, «Аԥсуа Бородино» ҳәа аибашьцәа иззырҳәаз далахәын, уаҟа дырхәхьан. Убри ашьҭахьтәи аҭагылазаашьа уадаҩӡа аан уи телехәаԥшрала дықәгыланы, иԥсахы еибакуа иҳәон Аҟәа ҳаӷацәа аус рыцызуаз, ирыцхраауаз ҳажәлантәқәак (Лорики Мушьнии)  ашәикәагәқәа рышҟа: «Шәарҭ шәықәгыланы ҳажәлар рахь ааԥхьара ҟашәҵоит ҳаӷацәа рыҽрырҭарц, урҭ ирашәҳәоит шәара ишәаӷоу Арӡынба иоуп ҳәа… Ари ламысдароуп, чарҳәароуп!.. Ҳарҭ шәыжәлантәқәа ҳамацара ҳакәымкәа, жәлары зегьы шәареи шәара ишәеиԥшу егьырҭ аԥсахыҩцәеи ишшәықәыӡбо, шәагьшыршәиуа жәдыруаз!.. Ҳара ҳаԥхьагыла Владислав Арӡынба ҳашидгылац ҳидгылоуп, ҳамиааиргьы ҟалаӡом – Аԥсны далҳцоит иҳақәлаз аӷа гьангьаш!..»


	1992 шықәса ноиабр-мза алагамҭазы Аԥсны Жәлар рпоет Баграт Шьынқәба ииулак Тҟәарчалынтә Гәдоуҭа днеит. Гәыма-Дутәи (Шроматәи) ажәылара ашьҭахьҵәҟьа акәын. Зԥацәа аибашьра иалаз гәаҭеиуан, хгарҭа рымамкәа еилагьыжьуа еилан… Сара сакәзаргьы зынӡа адгьыл сыҵблаауан, сыҷкәын деибгоу деибгаму сыздыруамызт. Абраҟа, ақалақь агәҭа еимгеимцарак Баграти сареи ҳахьааиқәшәаз, сиазҵааит Тҟәарчалҟа, Уачамчыраҟа иҟои ҳәа. Еибашьроуп, уаҩы ихаҿы изаагом ҳаҷкәынцәа ирылдыршо афырхаҵарақәа, иҭахахьоугьы рацәаҩгәышьоуп, иҳәеит. Ара уааижьҭеи Владислав Арӡынбеи уареи шәеибабахьоума ҳәа саниазҵаа, хынтәгьы ҳаибабахьеит иҳәеит. Иуеиҳәеи ҳәа сиазҵааит еиҭа. Ҳаибашьуеит, ҳаӷа Аԥсны далҳамцакәа хьаҵшьа ҳамаӡам ҳәа сеиҳәеит, иҳәеит, нас «са сгәы уашәшәырахеит, Аԥсны салҵыр акәхеит» ҳәагьы нациҵеит. Сара уи аасцәымыӷхеит, аха акгьы ахысымҳәааит. Ҳаицәажәараан ҳавараҿ дгылан «интеллигент» хаҵак, уи «ҳаҽраҳҭар еиӷьуп, ҳандырҵәоит, арҭ ҳзыриааиуама» ҳәа ҿааиҭит. Ари уаанӡа аҳәа-вырвыр ҟазҵоз, бызла ҳаӷацәа зегьы рыхқәа хызыссоз аӡә иакәын. Ииҳәаз џьашьатәшәа ибаны снаихәаԥшит. «Ишԥаа, шьҭа абасҟаҩык ҳаҷкәынцәа анҭаха шәыҽрышәҭоит акәу!» ҳәа инаиҿасырхьит, исзымычҳакәа. Иқьышә сҭасызшәа иаразнак днаҳԥырууаа дцеит. Уи данца ҳарҭгьы дук ҳаидымхалакәа ҳмида-гәидаха ҳнеиԥырҵит.
	Уиижьҭеи абар хәымз ирықәуп, аибашьраҿгьы аполитикатә усқәа рҿгьы ирацәоуп иҟалахьоу ахҭысқәа. Зегьы иреицәахеит марттәи ажәылара иахҟьаз аҭагылазаашьа. Аибашьра ахаҭа аҵкыс еицәоу абри ауадаҩра ӷәӷәа Владислав Арӡынба телехәаԥшрала данықәгыла ашьҭахь акырӡа ихҽит, аха аӡбахә заҳаз Баграт Шьынқәба Москвантә акәу, Нальчикынтә акәу сыздыруам аха, дааит Гәдоуҭа. Март-мза 24, 1993 шықәса рзы телехәаԥшрала дықәгыланы зҵеицәа ҭахаз аҭаацәарақәа дрыдашшылеит, ажәлар дрылабжьеит агәкажьра ҟарымҵарц азы. Абри ҳәаны деиҭацеит – даангылар бзиагәышьан аха, даан иҟаиҵазгьы пату ақәызҵаз рацәаҩуп…


Марттәи ажәылара ашьҭахьҵәҟьа Владислав Арӡынба телехәаԥшрала иқәгылара:
 «Мы не должны говорить о поражении наших войск, а о неудачной попытке наступления. Но сам факт того, что мы предпринимаем одно наступление, следующее наступление, настойчиво ищем путь к освобождению нашего родного города, говорит и о нашей силе и о наших возможностях. На войне как на войне. Не всегда бывают только одни победы. Бывают и поражения. Бывают неудачные наступления. И я глубоко убежден в том, что победа будет на нашей стороне!»

                                                                                        
Ус егьыҟалеит – аӷа Аҟәа моу, Аԥсны зегьы далцахеит, иҭахаз ршьа кәапеила иртеит урҭ рҩызцәа фырхацәақәа! Зыԥсыбаҩқәа ҳарымҭоз аҵеицәа рызқәа ҭыԥқәа ахааназ иҭоурыхны, наӡаӡа уаҩ игәы иҭнымҵәо иаанхеит Аԥсны аҳҭны-қалақь Аҟәа агәҭа ахьазеиҟароу. Убарҭ «иҽырхьигӡеит» Аҟәа агара, Аԥсны зегьы ахақәиҭтәра иазгәышьуаз ҳара ҳ-Беслан лаша-лашагьы!


    АԤшьа-ҬыԤ

Ара ԥшьа-ҭыԥуп,
Ара цқьа-ҭыԥуп, -
Ара наӡаӡатәи ҳҭынроуп,
Агәлымҵәахқәа ирыҩнроуп!
Ҿымҭ ашьшьыҳәа
Рышәхымс шәхыҵла,
Ишәмоуртә ҽыԥныҳәак,
Шәхы шәазхәыцла, -
Гәнаҳак шәаҵаны шәҟамлан,
Чарҳәаҩк дшәылан дышәмырбан!
Рыԥсы ахҭынҵа ишәзааргаз –
Наӡаӡа ишәхалашоз мраҵас!


Аибашьҩы ҚәыԤш

Сиит сара Лыхны,
Сиит Калдахәара.
Сиит Ԥшьадәны,
Сиит Аҷандара.
Исхыҵӡауам шьарда,
Сқәыԥшӡоуп даара.
Сиит сара Џьгьарда,
Сиит сара Аҭара.
Сиит сара Џьырхәа,
Сиит сара Ҷлоу.
Сиит сара Анхәа,
Сиит Мақьазҭоу.
Сиит сара Дәрыԥшь,
Ҟәланырхәа сиит…
Сиит Жәандәрыԥшь,
Блабырхәа сиит…
Аибашьра анҵысы –
Аибашьрахь сцеит.
Иахҭнысҵеит сыԥсы,
Стәыла сыхьчеит.
Ладеи ҩадеи иахьабалакгьы
Сыбаҩқәа ашеит.
Аха сахьыҟазаалакгьы
Шәа шәҿы саанхеит.
Шәыхәрақәа ҿыцуп,
Шәхьаақәа ажәуам.
Ес-ииуа сшәыцуп, -
Ахаан сыԥсуам!..

                  
АԤсабара анҴәуо…

Избеит ишҵәуоз ашьац,
Ашәҭ алабжышқәа шаауаз.
Сгәы ишҭаз ишәыхьи ҳәа сҵаарц,
Ашьхыц аацәажәеит абас:
«Зны ашьацра илаз ихәмаруа,
Игәырӷьо ашәҭ зыҟәшәалоз…
Зҽыҩ хәыҷ аффаҳәа изҵакәаруа
Аҽырыҩра ашҟа ицалоз…
Гәадурас ирымаз дзыхшаз,
Зҭәымҭа иҭагылоз еисааира,
Хынҳәышьа имоуит дахьцаз,
Иамуит, дзахьымӡеит Аиааира!..»


      Аиааира

Ҳгәырҩа анхышхыҵәа ҳшарҵәуаз аҵкыс,
Агәырӷьара ҳарҵәуеит ҳарҭ!
Ҳгәы ҿнакааӡеит ҳҵеицәа ахьҳацмыз,
Лабҿаба ҳаиԥылан ҳаибабартә…

О, Аиааира, заҟа ухьанҭоузеи,
Заҟа уџьамыӷәоузеи уаргьы!
Уҳадҳкылоит, мариала уаҳмоуӡеит,
Ахаангьы уиаҳҭаӡом аӡәгьы!..

1993ш.


* * *
                 «Аҳаҳаи амарџьақәа, шәымшәан,
                   Аиааира ҳара иаҳтәхоит!..»
                                                        В.Арӡынба.

412 мши-ҵхи еибашьран,
Ашьаарҵәыра ҳалагылан.
Иреиӷьыз ҳҵеицәа ҭахауан,
Рыԥсадгьыл шырхьчауаз гәышԥыла!
Аиааира шаҳгоз агәра ҳгон,
Шәымшәан ҳәа ҳаиҳәон Ҳаԥхьагыла,
Аӷа днаскьацо ԥхьаҟа ҳцон – 
Ахы иақәиҭҳтәуан Аԥсынтәыла!..
                             
1993,
Аҟәа.


АсахьаҚәа, дырҩагьых асахьаҚәа

Наӡаӡа сбааш аҭӡамцқәа рҿы лхы-лҿы лаша-лашо даанхоит «Аԥсуа ԥҳәызба, ар рымаҭәа зшәу…». Уи лфрыԥҳәызбара иахҳәаау ашәа иагараамҭа царгьы сбааш хьыҵәцара идәылыҩлоит, знымзар зны еихсыӷьраны иҟаӡам…
Лара аиаҳәшьа лхаҭагьы «Сашьцәа, сашьцәа…» ҳәа дӷьаҵәыӷьаҵәуа иҭахаз лашьцәа рзы илҳәо лашәа – аԥсыуак адунеи дықәнаҵ игәы иҭыҵәаран иҟам…
 «Рада, соуԥшәыл хәыҷ Рада…» ҳәа, Аб-аибашьҩы ҳаӷацәа зыԥсы ҭырхыз имаалықь лзы ииҳәо иуаз ашәа акәзар – уик зынӡа игәыҿкаагаха, наунагӡа сбааш ахышәқәа рҟынтә игалашт – ҿыц аибашьра зҽазызкуа рыблақәа ирҭасны иҭнахуа!..


Сбааш аҬӡамц ҳарак иадҩылоу аЏьамыӷәашәа
                             

    Аӡәк дышәҩыкын…

Аӡәк дышәҩыкын ҳара ҳзыҳәа,
Шәҩык зықьҩыкын ҳара ҳзы.
Уараид-игәышьа, уараид-имыхәа,
Ҳакәыхшароуп урҭ рыԥсы!..

Иаҳаурызеи, ҳақәшәагәышьеит,
Аха иаҳзымыхьчаз рацәаҩуп.
Ҳгәаҵәажәпара иахҟьагәышьеит,
Аҭоурых шаҳаҭуп – сшәаџьҳәаҩуп!

Наҟ ҳаԥхьаҟа зқьышықәса царгьы,
Сыбжьы мнаҩыр ҟалаӡом.
Амҩа сықәуп ишаргьы ихәларгьы, -
Зегь рыӡбахә мҳәакәа сызхынҳәӡом!

Исымагәышьам уаҳа ԥсыхәа,
Сынҭгыла-ааҭгылауа, хрыжь-хрыжь,
Дасу ифырхаҵара, ихы-иҵыхәа,
Расҳәалароуп – гәашәк аанмыжь!..

Аӡәк дышәҩыкын ҳара ҳзыҳәа,
Шәҩык - зықьҩыкын ҳара ҳзы.
Уараид-игәышьа, уараид-имыхәа,
Ҳакәыхшароуп урҭ рыԥсы!..


АсахьаҚәа, асахьаҚәа…

Егьырҭ зегьы инарылкааны, сбааш аҭӡы наӡаӡа сахьаны ианхалеит Гарԥ ахәы ҳарак, ахәыԥшӡаҿы, Беслан лаша бзиала ҳәа иаҳәо, Кавказ ажәларқәа Рконфедерациа Ар иалаз уаа-ҩеижәижәаҩык, дышқәыԥшызгьы иара дызвагыланы еибашьра дцаз, бџьарла еиқәных ихагыланы салиутла ианиххыссаауазтәи аимгеимцара.
Урҭ рабџьарқәа рхысыбжь акәзаргьы, сбааш аҩныҵҟеи акәша-мыкәшеи есааирагьы игалашт, ахаангьы еихсыӷьшам. Уи иарҵабырглашт Зыԥсадгьыл ахьчараҿы ԥсра зқәымло ифырхаҵахаз ҳхьарԥыс уи аҽны иҩызцәа ӷьеҩқәа наӡаӡатәи ахьӡ-аԥша ашҟа амҩа дшықәырҵоз. Сара иаб сакәзар, сахьан иаанхашт, иара убас дара рҿаԥхьа сгыланы сышрықәныҳәаз, машәыр рықәымкәа, еибга-еизҩыда, иааирала дасу рыҩныҟақәа ихынҳәырцаз!..


* * *
Дырҩегьых иҷыдаӡоу нҵамҭаны сбааш аҭӡы ианылеит абык иаҳасабала наӡаӡа сыззыгәду сыҷкәын Ар рнапхгарахьтә аҳамҭа ианашьараз иҟаҵоу аҳәамҭа:
«Амаршьан Беслан аӷа данҳақәла раԥхьатәи аимгеимцарақәа инадыркны Аԥсадгьыл ахьчаразы хацәнмырха днагылеит. Зны Ацҳа ҟаԥшь аҿы, нас адәыӷба еихамҩа авокзали, уи аҩадахьҟа ауниверсам акәша-мыкәшеи ицоз аидысларақәа раан иара дзаԥызаз агәыԥ акырӡа хыԥхьаӡаралеи мчылеи иреиҳаз аӷацәа ирҿагыланы ирабашьуа, х-сааҭк инареиҳаны урҭ раанкылара рылшеит!
Бзыԥтәи ахырхарҭала Гагра ахақәиҭтәразы ажәылараан Беслан Амаршьан хаҭала аӷа  игәыԥки  снаиперки ҭаирхеит, иара убри ала ҳаибашьцәа ԥхьаҟа ацара рылшартә иҟаиҵеит. Абраҟа уи ихы ааирԥшит иӷьеҩӡоу, афырхаҵара ҟыбаҩла излоу еибашьҩыхаҭаны!
Аҟәа ахақәиҭтәраз, Шрома шыҟоу ала, ноиабр алагамҭазтәи ажәылараан акәзар, араҟа Амаршьан Беслан зынӡа афырхаҵара дуҵәҟьа ааирԥшит – уи ԥсыхәак аныҟаӡамыз аимгеимцаразы иҩызцәа дырԥырагыланы аӷа ицәихьчеит. Изаанхан иҟаз хы-заҵәык зҭаз игранатамиот ала аӷа  итанк даԥылеит, деихсны иԥижәеит, ихаҭагьы фырхаҵарыла дызгашаз ахы иқәшәагәышьеит!
Абас, Аԥсадгьыл ахақәиҭтәраз жәыларацыԥхьаӡа, Амаршьан Беслан ахааназгьы иҿырԥшыгоу агәымшәареи афырхаҵара дуи ааирԥшит, уи азы иагьианашьоуп Аԥсадгьыл иреиҳау аҳамҭа: Леон иорден».

Леуан иорден – ари абаҟаз, - 
Леуан сизхәыцуа са сантәаз.
Леуан иорден – абас агәаҟраз
Сара изсоуи лахьынҵас!

Аха мап, мап, исҳәо ҳақӡам,
Уи заҭәаршьаз иԥсы ҭоуп!
Ари схала слахьынҵакәӡам,
Ари сыжәлар рлахьынҵоуп!

* * *

	Сбааш аҭӡы иаласоу амармалташь шкәакәа, ахаангьы ианымҵуа, хьтәынбанла ианылеит, ишаармышьҭуазгьы, рымҩа шыркуазгьы, шьхала, акаҵәарақәа ирхыҵны иаауаз, ҳаҷкәынцәа ирывагыланы Ҳаԥсадгьыл рыцзыхьчоз, зыхгьы ақәызҵоз аедыгьа, аҟабарда, ашаԥсыӷ, ашәуа, ауаԥс, аҷыҷын, адаӷьсҭан уҳәа, Урыстәыла ду егьырҭ аешьаратә  жәларқәа рҵеицәа фырхацәақәа рыхьыӡқәа…

Амҳаџьыр хылҵшьҭрақәа иреиуаны, шәкы-шәиҩынҩажәижәаба шықәса рышьҭахь забдуцәа Рыԥсадгьыл зыхьчарц иааз, аибашьраҿ иҭахаз аҵеицәа ракәзар, урҭ рфырхаҵара атәык зынӡа ихазӡоуп, еиҭаҳәашьак змаӡам ауп. Сбааш аҭӡы доуҳамчла адҩылара саҿуп, аха уи ҵыхәаԥҵәарак аиушам, сгәы наӡаны изыҟалашам, ишысҭахыҵәҟьоу исызҳәашам, исзанҵашам!...


Ахынҳәра

 «Адунеи зцәымӡыц – адунеи издырӡом,
Адунеи нҵәара ақәымшәа игәы дажьоит!..»

Абар шықәсык ҵуеит ақырҭуа шьажәыҩцәа гьангьашрыла уара уаҳцәыргеижьҭеи, о Аҟәа, ушҟа ҳзымнеиуа ааҵрақәа ҳрывоижьҭеи! Уара уҿы ииз, иааӡаз шаҟаҩы ҳаҷкәынцәа хазынақәа рхы уқәырҵахьоузеи, шаҟаҩы ҳаԥхьаҟа иулахьынҵахо рзымдыруа наӡаӡа рылацәа хырҩахьоузеи! Уи уаргьы баҩ-баҩы уеиҿнаршәшәоит, о, Аҟәа, угәы уҭауазыруа уахьҵәыуо убжьы адунеи сықәнаргылом!..
Аҵыхәтәан, акыраамҭатәи аилацәажәарақәа рышьҭахь, Аԥсны аибашьра аанкылара, ақырҭқәа рыр-бџьарқәагьы даргьы хаала ралгара, азҵаарақәа зегьы ҭынч мҩала рыӡбаразы Шәача иахьеилатәаз (ииун 7, 1993ш.) аиқәышаҳаҭра рыдыркылеит. Уи Аԥсны иқәынхо ажәларқәа зегьы гәыӷра хәыҷык рнаҭан иҟан, аха Асовет ҳәынҭқарра ду хзырбгалаз ируаӡәку, уимоу раԥхьагьы игылоу, Америка, ЦРУ агент, абгахәыҷы шкәакәа ибандитцәагьы иаргьы рабџьари рырҳәцәеи Аԥсны ралгара иахыццакуамызт, идыргәагәон, ес-иҟарҵалак цәгьарамзар акгьы рыӡбомызт, амацәаз ахы иҭаку Тҟәарчали Уачамчыра араион ақыҭақәеи ракәзар, рыҽшаҵадмырхогьы, шьҭа уаҳа аарылымшаҵәҟьо аԥсреи абзареи ирыбжьагылаӡеит. Арахь Урыстәыла аиҳабыра иреиуоу цәгьахәшьадыҩцәақәак аалаган, Қырҭтәылеи Урыстәылеи рыбжьара аекономикатәи аполитикатәи аиқәышаҳаҭрақәа рыбжьарҵаразы ашәҟәқәа рнапаҵаҩра иалагеит. Ари збаз ҳаруааи ҳажәлари ргәаӷ хышхыҵәаӡеит. Ианырзымычҳаӡа, иац Тҟәарчали Уачамчыра араиони ақыҭақәа изҭакыз амацәаз ахы ԥжәаны ижәылеит! Ақәҿиара ду рымангьы Уачамчыра ақалақь азааигәахара иаҿуп. Иқәыццышәаа ирблит ақырҭуа мпыҵахалаҩцәа рҭыҩрақәа руак ахьыҟаз Цагера ақыҭа, аӷа арахь дызмырырц азы иԥыржәеит Тамшь ақыҭан Дӷамшь аӡиас ихыз ацҳа. Астәи Гәмысҭа шыҟоугьы ҳаибашьцәа жәыланы ртанкқәагьы даргьы уара ушҟа рҿынархеит, о, Аҟәа, Аҟәа! Ицоит ашьаарҵәыратә еибашьра уара ухы уақәиҭтәразы!
	Сара уажә абарҭ ацәаҳәақәа ахьызҩуа Пицунда аҳабланӡагьы иааҩуеит  ари амызк имгаӡоз абзарбзан хысыбжьқәа. Зегь рыгәқәа ҭаӡыӡо иҟаларызеишь ҳәа иԥшуп. Ателевизор ааҟәымҵӡакәа Аԥсны аӡбахә ада ӡбахә амам. Асеиԥш аҭагылазаашьа аныҟала, ахыш ԥсцәаҳа Қарҭынтә, о, Аҟәа, уара уҿы деиҭаахит ҳәа даҳдырбон. Уи аеропорт аҿы аинтервиу ахьимырхуаз, сара Аҟәа абџьаргьы аргьы алызгахьан, шьҭа ишԥазуеи, бџьар ҳамаӡамкәа нап ҭацәыла саргьы сыжәларгьы ақалақь ҳахьчар акәхеит ҳәа (изцәихьчо – уара уҵеицәа!) гызмал бызшәала иҽрыцҳатәны деиҭацәажәеит. Арахь Москватәи аиҳабыра Шәачатәи аиқәышаҳаҭра еилаганы аԥсуаа жәылеит ҳәа, ақырҭқәа уаанӡа уи аиқәышаҳаҭра иага иқәымныҟәазаргьы, иага амц рҳәазаргьы, ирычҳар акәын, ахара зегьы дара аԥсуаа ирыдлоит ҳәа ицәажәоит. Уажә иахьа Москвантә ателевизор излаҳәаз ала Аахыҵ Кавказтәи арратә округ иадҵоуп аԥсуаа ржәылара мчыла иаанкылазарц, Гәдоуҭа даан дыҟоуп аинрал Кудинов, изларҳәо ала, даауеит Урыстәыла арбџьарқәа рминистр Грачовгьы. Аԥсны иҟоу аурыс бжьаҟазацәа ракәзаргьы, аԥсуаа аиқәышаҳаҭра еилаганы ианжәыла, ишԥаҳаурыз, ақырҭқәа уаанӡа, аиқәышаҳаҭра ишаҳәоз ҳнықәныҟәаны, рабџьарқәа ирҿаҳхыз «рсамԥалқәеи рқәырԥшыгақәеи» еиҭараҳҭеит ҳәа ицәажәоит. Изакәытә хәмарроузеи ари, ақырҭқәа ртехника, рабџьарқәа зегьы алыргахьазтгьы ирхынҳәны ирырҭаз урҭ рсамԥалқәеи рқәырԥшыгақәеи зҿарҵози! Хазы Москватәи ателехәаԥшрала аԥсуаа ирықәымчны ирҳәахуеит Еидҵоу Амилаҭқәа Рорганизациа амаӡаныҟәгаҩ  Бутрос Гали иакәзаргьы, ари ҿыц иҟалаз аситуациа ӷәӷәала дақәӡбошәа, ахара зегьы аԥсуаа ирыдиҵошәа. Ари аиԥш залымдара адунеи иабахьоума! Ҳара аарла шәнызықьҩык иҟоу, аԥсабара ҳанымӡаандаз ҳәа игәаҟуа, ақырҭуа фашизм иаҿагыланы хацәнамырха иқәԥо ажәлар ҳаԥсадгьыл агәы ахьеисуа, уара Аҟәа, ҳаҳҭны-қалақь уахь ҳнеир ҟамлозаап! Аимпериализм агент, ауаатәыҩса ршьажәҩы ихьчаразы зегьы ҳанҵәар акәзаап, ҿыц Кавказтәи аибашьра ду ҟалар акәзаап!..
Ахҭысқәа аргама уахь рхы хоуп, иҟало уаҩы издыруам. Арахь Гамсахәрдиа идгылаҩцәа ракәзар ижәыланы мраҭашәаратәи Қырҭтәыла ақалақьқәеи ақыҭақәеи акыр рнапаҿы иааргахьеит, ицоит уаҟагьы аибашьра! Аурыс политикцәа ираӷоу Дудаев аурысқәа ираӷоу Гамсахәрдиа иҩыҵра дыҵакны дахьимоу зхы зыхнахуа Урыстәыла аиҳабыра ахаҭарнакцәақәак, шәа шәзоуп адунеи сзықәу ҳәа даагылазар изжьо, шә-хаҿык змоу абгахәыҷы гызмал иҳәатәы хаҵаны, маӡала ирылшо зегьы ҟарҵоит Аԥсны аҭагылазаашьа зынӡа аруадаҩразы, зынӡа ҳажәларгьы ҳаргьы ҳлахьынҵа арыцәгьаразы!
Сара сполитикым, иахьатәи сажәа мчыдоуп, аха Аԥсны иааҟало ахҭысқәа зегьы санмаҷӡаз аахыс сгәаҵӷа иаҵсны излацо ала, аибашьра ҟалаанӡагьы аҩызцәа ҳахьааиқәшәоз исҳәон, уажәгьы исҳәоит, абри зегь реиҳа ишшәарҭоу – аҳәынҭқарра дуқәа реимак, Урыстәыла аилаҩынтра, уаҟа амчра еимакны аиҳабыра дара-дара реибафара, зынӡа ауаӷеимшхара  ҳажәларқәа ҭанаргылар шалшо!..
О, Аҟәа, Аҟәа, абар, абыржәы сахьтәоугьы «гәыр-гәыр!» ҳәа, еихсыӷьра амамкәа, абзарбан хысыбжьқәа саҳауеит. Иҭҟьо ахқәа зегьы сара сгәаҵа иҭашәоит, сара исаахоит. Иаха сыԥхыӡқәагьы ҽеимызт. Ус збахит. Асаан азна акәтыжь хаҵак имҵагылахын, снеины жьыхәҭак уи имҵхны иаазгахит, нас аҳәынҵәа иаганы иҟаз смагәқәа аӡы иаҵакны исыӡәӡәахит. Аҳәынҵәеи акәтыжьи агәырҩа иатәуп. Макьана иҳаздыруам иҭахаз зусҭцәоу..? Ус акәымкәа смагәқәа ахьысыӡәӡәаз, о Аҟәа, уара ухақәиҭра иазҳәазар? О, ус акәны Анцәа хьышьаргәыҵа иаҳирбааит, иахьирхәааит абри аиԥш ахырзаман цәгьа ҳҭазыргылаз афашистцәа (сентиабр 17, 1993 ш.).
Абри анҵаны саалымгацкәа, иааҩит ажәабжь ҿыц, о Аҟәа, Аҟәа, уҳабла хадақәа, увокзал дугьы налаҵаны, ҳаибашьцәа рнапаҿы иааргеит ҳәа! Анцәа дрыцхрааит урҭ, Анцәа дырзылбааԥхааит, сара сшамкәа сызшаз!
Ахысыбжьқәа шааҩыц иааҩуеит, адунеи шӡырҩыц иӡырҩуеит Аԥсны иҟаларызеишь ҳәа. Сара гәыла сшаҟьо уара умҩадуқәа сырнуп, о Аҟәа, уа уҿы сыҟоуп, уара ҳуцуп Бесикгьы саргьы, уара иуцуп зыԥсы ухҭнызҵаз зегьы!..
	Абыржә дырҩегьых абри аасымҳәацкәа, дгәаҟ-гәаҟуа аӡәы ашә дасит, ианаасырт ҷкәына хәыҷык, - ҵаҟа шәылбаа, аҳақьымцәа ааит, ахәцәа рзы ашьа рҭахуп, - иҳәеит дӷьаҵәы-ӷьаҵәуа, иԥшшәахәы ихыгга. О, анаџьалбеит, ҳшьа, дырҩегьых ҳшьа, ҳшьа рыцҳа! Икаҭәо ацымхәра ҳазҭода, о, злыԥха ҳаура Ахьышьаргәыҵа, иумшьын сыжәлар зынӡа ишьарбны, урыцхраа, урызылбааҷҷа жәҩангәашәԥхьарантә, аҵыхәтәанынӡа ирзыхьча уара ирзушаз Ршьамдгьыл!..
Ахәылбыҽхазтәи адырраҭараҿы Москвантә телехәаԥшрала ирҳәеит аԥсуаа жәыланы Уачамчыра азааигәахара иаҿуп, хазгьы Кәыдры ирны ааскьара иаҿу ҳархәҭақәа ҩ-верск набжьаны аеропорт иазааигәахахьеит ҳәа. Гәымысҭа ирны ижәылаз ракәзар, Ешыра ҵаҟатәии хыхьтәии ацҳақәа, нас уара Аҟәа укәша-мыкәша астратегиатә ҳаракырақәа зегьы аԥсуаа иааныркылеит, аӷа ирацәаны аибашьыга техникеи аџьаԥҳани ицәыргеит, есааирагьы угәҭахь инаскьоит ҳәа. Абри анырҳәа ашьҭахь ирышьҭит Владислав Арӡынба ихаҭа иқәгылара. Уи даара еиҿкааны, ахачҳара ӷәӷәа аарԥшны, ҭынч-ҭынч аамысҭашәала дцәажәеит. Ииҳәаз уи ауп, иацы Урыстәыла аиҳабыра ирҳәаз уаҩы иџьеимшьарц залшом, урҭ ҩышықәса раахыс иҳабашьуа, иҳақәлаз, ҳаимызҵәаз, ҳабиџьынџь, ҳаԥсадгьыл аҿы анхара ҳақәиҭымкәа, закәанла иалхыу аиҳабыра аҩныҟа иназмышьҭуа, аиқәышаҳаҭра еилазго, арбџьар Аԥсны иалзымго ракәымкәа, ҳара ҳауп изқәыӡбо, аԥсуаа шԥажәылаӡеи ҳәа, иаангылароуп ҳәа иҳақәмақаруеит!..
Мызки бжаки раԥхьа ҳаруаа жәыланы Шьрома, Каман, Ахалшени, Цагәровка (арҭ зегьы ржәытә аԥсуа хьыӡқәа рҩашьоуп уеизгьы) уҳәа, о, Аҟәа, уара уааигәаратәи ақыҭақәа анырга, аҳаракырақәа анааныркыла, ухы уақәиҭыртәырцы абар-абар егьрыгымкәа ианнеихьаз аамҭаз, Урыстәыла аиҳабыра, аҳәаанырцәтәи аусқәа рминистрцәа  (Козырев ихаҭа данаа) рҽаҿажьны, абгаҵыхәа дрыхьчарцаз аԥсуаа ржәылара ааныркылеит, Ԥсоу аҳәаа аҳаркуеит азаарыгӡа, зегьрыла иҳақәымчны! Убасҟан ауп ҭынчла Аԥсны азҵаара аӡбараҿы аиқәшаҳаҭра анрыбжьарҵазгьы. Уи еижьаган, лаԥшхырԥаган! 
Уажә ахыш ԥсцәеирымга аӡы иҵабаӡо даналага, иахьа Адлер дааит, уаҟа Грачиови иареи ашә рхаркны еицәажәон, рҳәеит. Еибырҳәаз ҳаздыруам. Сгәы иаанагоит уи иара ишиҭахыу еиԥш Грачиов инацәахы дизҭаргьежьрым ҳәа, иара убригьы ԥсыцқьа ихазар.
Анцәа иҳәозар, лассы Аҟәеи Уачамчыреи, Аԥсны зегьы шәхы шәақәиҭхоит – сара ҽнак шьыбжьаанӡагьы сымлакҩакыцт уи азыҳәа, еснагь агәра згон, иагьызгоит ус шакәхо!..
Иаха ашамҭазы, асааҭ санахәаԥшы – 4 ыҟан. Сӡырҩын, Аҟәа,о, Аҟәа, уара уганахьтә абзарбзан хысыбжьқәа шгац игон. Ухы уақәиҭыртәырц, аумеиқәаҵәа зԥеиԥшыз ҳаҷкәынцәа, иахак ишеибашьуаз идыршеит. О, ҳаҷкәынцәа, о, ҳхьырԥарцәа!..
Иац ашьыбжьышьҭахь Москва, Урыстәыла иреиҳаӡоу Асовет апарламент аҿы уара узҵаара иалацәажәон, о, Аҟәа. Генералк дықәгыланы мап икит Аахыҵ-Кавказынтәи ҳархәҭақәа аԥсуаа ржәылара аанкыларазы адҵа рымоуп ҳәа игәарарҵаз ажәабжь иашаӡам, уҳәан-сҳәануп ҳәа… уаха аԥсуаа Аҟәа ргоит, ашьыжь уи ԥсыуа қалақьхоит иҳәоит…
О, Аҟәа, Аҟәа, уара азқьышықәсақәа иргәылсны иаауа аԥсуа қалақь гәҭылса, Аԥсны ажәытәӡатәи аҳҭны-қалақь, уажәоума уанԥсыуа қалақьхо! Уара уаагылазаргь уаԥсыуа қалақьын, ус уагьаанхоит наӡаӡа!..
Уажә иахьа ашьыжь асааҭ 6-7 рзы, ажәабжь ааҳалаҩит, ҳаибашьцәа, о, Аҟәа, Аҟәа, сыхаара, сыԥсаҩҭкаара, ҳар рнапаҿы уааргеит ҳәа! Ара Пицунда ҳахьыҩноу, «Правда» захьӡу ԥасатәи аԥсшьарҭа ҩны аҿы иҟоу (аиҳарак Уачамчыреи Тҟәарчали ирылҵны зыԥсы зманы иааз) жәлары зегьы агәырӷьара ду иамҽханакит, асабицәаҵәҟьа ҿыхан еибархьусууеит…
Ҳгәырӷьару, ҳҵәуару, о, Аҟәа, шаҟаҩы рхы уқәырҵада, рыԥсы ухҭнырҵада! Бесик қәыԥш, ҳгәыӷырҭа ду, ҳаҵәҩаншьап, Аҟәа ухақәиҭтәраз ҵыԥх ноиабр мза алагамҭазы иҭахашьахаз бзианы уара иудыруеит, о, Аҟәа!  Уи уара ушҟа днеирц амҩа дықәын!.. Уара уҿы ииз, иааӡаз, заҟа угәхьааигози, заҟа иԥсы уҿҳәарази, заҟагьы игәнигози аӷа хәымга инапаҿы уахьыҟаз!..
О, Аҟәа, Аҟәа! Хырзаман еиқәаҵәа иақәшәаз уара саҳҭны-қалақь, уара сыԥшӡа, уара Сан-сыԥсадгьыл агәеисырҭа! Имариамхеит уара урхынҳәра, ахыш ԥсцәаҳа дырҩегьых иуааԥсыра зегь рахь ааԥхьара ҟаиҵеит, баагьы ԥсгьы абџьар иаҵагыларц, иааҟәымҵӡакәа бџьар хкыс ирымоу (иқәаҳгахьеит рымҳәоз) зегьы рҭырҟьара иаҿуп! 
Иахьа Владислав Арӡынба телехәаԥшрала дықәгыланы, хәыҷи дуи аӡә днымхакәа, аӡәк иеиԥш зегь еидгылан аӷа цәарӡга иҿагыларц Аԥсны жәлар рахь ааԥхьара ҟаиҵеит. Иааит, иҳәеит уи, иԥсыда инхада ҳәа анырҳәо аамҭа, абыржәы Аԥсадгьыл ахақәиҭтәраз иҳадымгылаз зегь ԥсахыҩцәоуп, чарҳәаҩцәоуп, ишәаргәындацәоуп ҳәагьы нациҵеит, иԥсахы еибакуа.
… О, Аҟәа, Аҟәа, абар уара уҵеицәа ухы уақәиҭыртәит, уаӷацәа алырцеит, иԥхарс ирыма инеиуеит Гәылрыԥшь шыҟоу! Аеропорт макьана дара ахәымгақәа рнапаҿы иҟоуп, аха уигьы лассы ирымпыҵырхуеит! Ахыш маҭаԥшь дыбналаны Қарҭҟа дцеит. Иара иҵыхәакцәа – алаапк-жәӡы зҿыкәкәо, уара ҳаҳҭны-қалақь угәҭа иалатәаз бжаҩык ҳаруаа индырҵәеит, бжаҩык бналеит!..

Шьҭа Аҟәа, о, Аҟәа, уара ушҟа ацара-аара ауа иҟоуп. Аӷа данҳақәла адырҩаҽны Бесик ҳалган ҳааигеит, нас иара дхынҳәны узыхьчоз дрылагыларц. Уажә ухы уақәиҭыртәижьҭеи абар ҩымш ҵуеит, аха уара ушҟа адәықәлара ҳахыццакуам  - абасҟак угәхьаазгоз, абасҟак иузгәаҟуаз!.. Бесик лаша дҳацымкәа уара уахь анеира злаҳалшарызеи! О, Анцәа Ду, уҳацхраа дырҩегьых, иҳалаҵа амч, ҳхы ҳаиааиртә! Урыцхраа ҳара ҳаиԥш зҭагылазаашьа ыҟоу зегьы!..
Иҭабуп ҳәа ухьӡала ирасҳәоит, асаара схырхәоит рҿаԥхьа ҳҵеицәа ршьа зуыз, рхы зқәырҵаз Ҳаԥсадгьыл аԥсы ҿызхыз аибашьцәа гәымшәақәа зегьы, ҷыдала Нхыҵ-Аахыҵынтә иҳацхрааз ҳашьцәа зегьы! Урҭ макьана иаҿуп аибашьра, рхы иақәиҭрымтәыцт Уачамчыра, Гал, Егры аҳәаанӡа имнеицт. Ргәахәтәы иахьыгӡа, машәыр рықәумҵан, Ахьышьаргәыҵа!..


…Ҳақәлоит амҩа – исабиха «игараҳҵаз», ифырхаҵаха «игарҳхыз» ҳаҵәҩаншьапзаҵә дҳаманы!
Шықәсык аԥхьа дҳаманы ианшьцәа рыдгьыл ахь, Гарԥҟа, дҳаман ҳанхалоз еиқәаҵәаӡа, икынҩалазшәа имҵысӡо, ишьақәиҭхан иҟаз ацыха ӡыхьқәа уажә еихәлаччо, илахҿыхӡа, арыӷьарахьгьы, арымарахьгьы ахьхьаҳәа, иразныԥсараха лбааҟа иҭаланы илеиуеит – ҳнаскьаргоит, иҟалап Аҟәанӡа иҳаццаргьы!.. Ашәаԥыџьаԥ, аԥсаатә… шеибакәу зегьы гәырӷьоит, ажәҩан ччоит аблақәа ҭиаҵәааӡа, аԥша хахәы бырфын шьқьыруа ладеи-ҩадеи шьхатәыла еимнадоит, игәырӷьан игьежьы-хынҳәуеит… - аҳауа еилыхха, асаркьа еиԥш уалԥшны, лакӡа-ҩакӡа адунеи зегьы ккаӡа уқәԥшуеит.
	Шықәс дуӡӡак (шықәсыкгьы аума!) инеиҳаны аҵхи амши, аиқәаҵәеи ашкәакәеи, алашареи алашьцареи рыхәцәақәа ҵибакаауа еиҿагыланы еибашьуан. Ииааит, жәытәӡаахыс ишиааилац еиԥш, АЛАШАРА! Есшаргьы Беслан иҩызцәеи иареи ақәыԥшӡақәа рыбла гәыраз шеишеиқәа ирхылҵуаз а л а ш а р а, цқьа збаха радымраӡаз адунеи дуӡӡа ҿыцбарах идзырбоз  а л а ш а р а!  Уи ыҟазаауеит наӡаӡа, уи ыҟанаҵ даргьы ыҟазаауеит – блас иахазаауеит Ршьамтәыла…
Амҩа ҳақәуп – аҩнынтә аҩныҟа – Аҩнду ахь. Амҩа ҳақәуп уара ушҟа, о, Аҟәа, амҩа ҳақәуп!


Сбааш аҳҬныҚалаҚьаҾтәи  адҩыла ҾыцҚәа

 (Иԥҽыз, еимҵәаз суадақәа рҿы асаркьа ԥҽыхақәа срылатәаны изҩыз)
                   
     АҞӘА

Ари са соуп… абар, субома?
О, Аҟәа, Аҟәа – ари са соуп!
Иузхаҵома, агәра узгома,
Сыҩны сахыларц сгәы иҭоуп!..
Санцоз исыцыз сыҷкәын дсыцым,
Ихы ухҭниҵеит уара уԥа!
Адунеи азыҳәа ари ҿыцым –
Адгьыл иқәсхьеит иага цәқәырԥа!
Аха са сзыҳәа иуаӷеимшхароуп,
Џьаҳанымуп, илашьцоуп!..
Уи саиааины сеиҭалашароуп,
Аԥсны саҵеизар – ус сыхәҭоуп!..

Ҳзықәшәаз ҳақәшәеит, ҳгәы ҳаԥсахып,
Аҳаҳаи амарџьақәа, умшәан!
Ҳиааира дуӡӡа аӷа ибла ҭнахып,
Бжьрабыжьҵәа дашьҭып – уи амишәан!
Абылра ҳалҵны ҳа ҳҩеидасып,
Ҿыц ҳанылап адунеи…
Бзанҵы ишмыӡуа зегь рлымҳа иҭасып,
Аԥсны жәлари Аԥсынреи!

О, Аҟәа, Аҟәа, уара уџьанаҭуп,
Удырхәашазааит иагагьы!
Уара ҳшьам-дгьыл уаҳҭны-қалақьуп,
Шаҳаҭс думоуп анцәагьы!..
Уара иудыруеит узыԥсахыз,
Аӷа уизҭаз уишьаҟьарц!
Ушәҭ блахкыга знапы иҿнахыз,
Ахаан уаҳа умӷьацарц!
Уара иудыруеит иухҭысыз,
Изакә гәаҟроу узлаԥшыз.
Изакә шҳаму уцәа иакьысыз,
Изакә гәымхоу узҟьашьыз!
Урҭ дамыӷны ҳҭоурых ианылап,
Ӡы иазымыӡәӡәаӡо иаанхап!
Уара ухәрақәа еинылап,
Уара уцәҟьарсҭақәа ҳарӷьап!..

– Иҭабуп, о, сыҷкәын… иуҳәаз ажәа –
Даара гәахәас иҟасҵоит!..
Салацәажәом сахьынӡагәжәажәаз,
Уи шьарда аамҭа сцәагоит…
Акызаҵәыкоуп сызлашәыҳәо,
О, сыҷкәынцәа, – сеиқәзырхаз!
Акызаҵәыкоуп сызлашәыҳәо,
Зегьы исызрашәҳәа сыбжьы змаҳаз:
Шәгәы шәмырҭынчын иаҳгеит ҳәа аиааира,
Егры дырҳцеит ҳәа ҳаӷа!
Шәгәы шәҽанызааит, дад, есааира,
Уажәоуп ианшәарҭоу зегь еиҳа!
Макьана шәалоуп арҩышьыга,
Ҽеила иҟаҵәҟьоу жәбаӡом!
Абираҟ кнашәҳазаргь ихәныга,
Уи ала аибашьра нҵәаӡом!..
Шәхы шәаиааироуп зегь шәеидгыла,
Аӷа шәшииааиз еиҳаны!..
Иҭахоит, ижәдыруаз, Аԥсынтәыла,
Аԥсымҭәра шәылалар иҿкны!
Иҭахаз аҵеицәа ргәхьаа мкыкәа,
Дасу дашьҭалар ихы,
Иҵысыр алшоит дук мырҵыкәа,
Иара ҳадгьыл агәы ԥжәаны!
Имцурамхои усҟан баша,
Ахақәиҭра ҳәа ҳзышьҭаз.
Шәа шәоуп дырҩегьых иалзмыршаша,
Шәа шәоуп игылаша ҭынхас!

                                
* * *
	Аиааира иацгәырӷьаны, Ԥсоу аҳәаа инаркны Егры аҳәаа аҟынӡа – абџьар зкыз зегьы рабџьарқәа ажәҩан ахь рхы рханы ихысуан. Ари еиҳау гәырӷьара зқьышықәса раахысгьы ԥсыуа имбацызт. Агәырӷьареи агәырҩеи еилаҵәеит, агәырӷьа-лаӷырӡи агәырҩа лабжыши еилаӡҩеит. Згәы ӷәӷәала ихәыз ҳзы ари еиҳагьы ахгара уадаҩхаӡеит. Ҳаԥхьаҟа абас иҟоу аимгеимцарагьы шаҳзыԥшыз дырны, сара заагьы ус зыҩхьан:

…Аибашьра анеилгалак ауп ианаҳнырӡо,
Изакә хамышҭыхәу ҳзықәнаршәаз!
Хнырҳәышьас ираҳҭо ҳзымдырӡо,
Ианрызҿаҳҭло иҳацәҭахаз!
Уҭал убасҟан, Ахьышьаргәыҵа,
Дасу ҳашҭа, ҳамӡырха.
Дасу уицхраа, игәамч изацҵа,
Ҿыц агәаҟра ҳацәнырха!

Иҵабыргыҵәҟьаны, ҳарҭ зҵеицәа ҭахаз, дырҩегьых Ҳазшаз Анцәа ду ида гәыӷырҭа ҳамамкәа ҳҟалеит, уажә азы уаҳа зыбла ҳабоз уаҩ дыҟамызт: аибашьра зыԥсы ацәынхаз, ахәраҭыԥқәа зынпыҟҟала изныз Аԥсадгьыл ахьчаҩцәа ганкахьала иргаз аиааира ирҩышьӡаны иаман, даҽа ганкахьалагьы урҭгьы ирыцәҭахаз рҩызцәа ҿыц ихьааха ирыцралан, ируа-ирҳәо иақәымшәо иҟан, раԥхьаҟа Рыԥсадгьылгьы даргьы рлахьынҵа зеиԥшрахаша ҳәа макьана еилганы егьырбомызт. Уажәнатә изыцәшәоз, изызхәыцуаз рацәан. Изиааиз аӷа еиԥш, изиааитәны иаанхаз, аӷа иаҵкыс еицәоу шьоукы рҿы аус шроушазгьы гәынҵыхәсҭала ирбон, рхьаақәа рацәан. Урҭ ҳара акгьы изҳахәомызт, даргьы ҳаргьы ҳаиԥшын. Егьырҭ иаанхаз, аибашьра зхы ахызгаз, ес-иҟарҵалак зыԥсажәқәа еиқәзырхаз адизертицәа, шьоук рнапала Аԥсны аӷа далцаны ишаароулак зауад, фабрика, склад акы аанмыжькәа реимҵәара ишалагара, аҩнқәа шааныркылаша, аӷа ицәынхаз амалқәа зегьы шеизырыҳәҳәашаз заагьы иазхәыцхьаз, убри адагьы изакәызаалак даҽак хьаас измамыз ракәын, нкылашьакгьы рымамкәа «ирҳәцәаха» иаақәгылеит. Урҭ уахгьы-ҽынгьы уаха-саха ҳәа рус иаҿын. Аибашьра еимнаҵәаз, уааԥсырала иарӷарыз ҳзыҳәа ари иара аибашьра ахаҭа аҵкыс еицәахаӡеит. Уаҩытәыҩса ишимбац ҳзаҵәны ҳаақәнархеит! Убригьы  иаиааитәхеит, аха излаа?!


     АЗАҴӘРА     

Уаҩ дыҟаӡам сааигәара,
		Схьаа цәгьа збауа!
Адгьыл цәҳәыра, агәысакара
		Сықәгылоуп ҿыҭуа!
Ҽынла амра исхацеиуа
		Сабылуа, сҷыҷуа!
Уахынла аеҵә исхакәеицеиуа,
		Ахьҭа садыркуа!
Адгьыл цәҳәыра, агәысакара
		Сықәгылоуп ҿыҭуа!
Уаҩ дыҟаӡам сааигәара,
		Сыбжьы заҳауа!
Схы санҟәышла, дырҩегьх схала,
		Сдәықәлауеит ԥхьаҟа!
Сеихо сахьниуа ԥслымӡ-ҩала,
Сҽасҭом агәыҭҟьа!..
Агәысакара, адгьыл цәҳәыра
		Сзықәсыр еихҵәаны,
Ӡыхьк ахьааиуа,ҵлак ашәшьыра,
Сзазкылсыр сеибганы!
Ауаа иҽеиу уа срыхҭыгәлар,
Сгәаҟра цәгьа збауа!
Хәыҷы-хәыҷла сшьара сзықәлар,
		Ражәа ахьсаҳауа!
Ҿыц ииз еиԥш, дунеи ҟьаҟьа
Сықәларын ҩаԥхьа!
Иаанартышан сгәы ҭырхаха –
		Иақәшәаз ацаԥха!
Аха уанӡа агәысакара
		Сықәлан сахьцауа,
Сызҵоу аидара ахьанҭара –
Анцәа иакәӡоуп избауа!..
       



Ԥасатәи   адҩыла 


АшәышыҚәсаҚәа рнаҩс…

Ашәышықәсақәа рнаҩс, ҳаԥхьаҟа зны,
Аԥсуак дҭынчӡа дыштәоу иҩны,
Игәиҽанӡамкәа ашә аатуеит,
Аԥша иаанартызшәагь ибауеит,
Аха аԥшакәӡам иаазыртуа,
Са соуп иҩнало усҟан уа!

Изалшом хаҭала сибарцы,
Избанзар, иҩналоит уахь сыԥсы.
Сцәа-сжьы ԥсыргьы, о, мап, бзанҵы,
Ари адгьыл иқәҵуам са сыԥсы!
Ашәышықәсақәа рнаҩс, ҳаԥхьаҟа зны,
Сыԥсы ҩналоит аԥсуа иҩны.

Ибызшәа мырӡкәа иго-имго,
Иҵасқәа мырӡкәа иго-имго,
Инхашьа-инҵышьа… зегь збарцы,
Сыԥсы ҩналоит аԥсуа иҩны!
Сцәа-сжьы ԥсыргьы, о, мап, бзанҵы,
Ари ҳадгьыл иқәҵуам са сыԥсы!

Ари  сажәеинраала, аибашьра уаӷеимшхараан, еибашьҩы қәыԥшк, аибашьра адәаҟынтә иԥсыбаҩ ықәган ианаарга, ихҩылааны иџьыба ишҭаз рбеит. Ари ансаҳа, иансаҳамоу ишьа зыхьтатаз инапылаҩыра ансдырба, сгәаҵанӡа сеилнашьааит, ҳаԥсадгьылаз, ҳбызшәазын аҭахара иаҿыз аҷкәынцәа адҵа рыҭаны ажәыларахь изышьҭуаз среиԥшынгьы схы аазбеит, уи еиҳагьы амца снаркит, сгәаҵанӡа саргәаҭеиит. Уи ахҭыс иахылҵит абас еиԥш иҟоу  даҽа жәеинраала ҿыцкгьы:


  АҾатәтәи адҩыла

Сажәеинраала уџьыба иҭамзи,
Унапала ихҩылаан иԥшӡаӡа.
Уеибашьуан уара, уеиҿамсын,
Ахра уеиԥшын, уӷәӷәаӡа!
Амцашыра агәҭаҵәҟьа уалан,
Хацәнмырхаҵәҟьа уеибашьуан!
Угәышԥы иадын сажәеинраала,
Уи кәалӡушәаҵәҟьа убауан…

«Сцәа-сжьы ԥсыргьы… – ас ухәыцуан, –
Ирызҭыхшам са сыԥсы!..»
Изларҳәо ала, уԥсы анухыҵуаз,
Амца иалыҩуан убжьы:
«Са сшәызшьӡом шәтанкқәа рыла,
Шәыбзарбзанқәа баша иҭҟьоит!
Адоуҳамч дуӡӡоуп Саԥсынтәыла,
Уи афақь-мца шәыннарҵәоит!..»
Ус иагьыҟалеит аргама –
Ихнаҭәҳәалеит урҭ амшын!
Уара уеиқәхеит, уара уҭахама,
Уааит уҭыҵны џьаҳаным!
Уԥсы цқьа иқәыԥшу ҳакәыхшами,
Уи наӡаӡа ихынҳәит.
Иухьчаз ҳажәа ԥсыс уахами –
Амца иалган иааҳуркит!..


Дырҩегьых наӡаӡатәи асахьаҚәа

Ҭамара Шьаҟрыл-ԥҳа хьыӡкамшәа, Аҟәа агәҭа зызқәа ҭыԥқәа ҟалаз Аԥсны Афырхацәа рҳаҭгәынқәа рҿы днеины, зегь рыцыԥхьаӡа акака цәашьы алыркит. Уажәыгьы сыбла ихгылоуп уи, дасу иҿаԥхьа, дшьамхнышгыларц егьлыгымхо лҽыларҟәӡаны, лгәы ҳаҵҳаҵо ацәашьқәа ршьапы иқәыргыланы амца шалыркқәоз. Акыраамҭа иахьабалак иххаӡа иакын урҭ ацәашьқәа, лассы икьаҭомызт ирхылҵуаз алашара.
Ус наӡаӡа иагьаанхоит, сбааш аҭӡамцқәа ирыдыҷҷало…


* * *
Баграт Шьынқәба аибашьра ианалага, Аԥсны далҵны дымцар амуаны, Москва дахьыҟазынтә данаа, аҩны са сҿы дхаланы, хьаа дула дсыдашшылеит. Уи дансыдашшылозтәи асахьеи «уҽырӷәӷәа» ҳәа исеиҳәаз ажәақәеи наӡаӡа сбааш аҭӡамцқәа ирнылеит…


* * *
Шьалуа Инал-иԥеи сареи аибашьра ашьҭахьҵәҟьа ҳанеибаба, ҳҩыџьагьы ҳдысны, ҳҳашҳатәараха, иаҳҳәо ҳҿамшәо акыраамҭа ҳаидгылан, аҵыхәтәан: «ҳаблит… уаргьы саргьы ҳаблит», - иҳәеит, уаҳа ажәакгьы ацимҵеит.
Ҳаццышә аԥша иланага-ҩанаго, убригьы сахьаны наӡаӡа сбааш аҭӡы ианхалеит…



АДГӘЫР ЛАША

Уаб духӡыӡаауан – узаҵәыназ,
Игәҭыхақәа зегь уа уреиҳан.
Аӷа дҟамларцаз араҟа аԥшәымас,
Уара заагь хшыҩла уеибашьуан!

Уабдуцәа ркәал акәын узқәызгьы,
Уи ԥсахшьа изаҭомызт аӡәгьы.
Хақәиҭран уаԥхьаҟа уззыԥшызгьы,
Уи аӡбахә уман есқьынгьы…

Ушьа камҭәар ԥсыхәа амоуит,
Уԥсы ахҭнумҵаргьы ҟамлеит.
Уаб изхымгоз агәырҩа иоуит.
Уара узгаз – иаргьы дагеит!

Аха аҭоурых ду шәарҭ иншәыжьыз,
Ахаангьы иақәхом аԥсцәаҳа имч.
Мраҵас икыдлалоит есышьыжь –
Баҟас иазыҟалеит уи Ҳџьынџь!

* * *
Зегь реиҳа игәы ԥшааны, иҽизышьақәымкуа дҵәуо аҩны дааины дсыдашшылеит абык еиԥш пату зқәысҵоз аиҳаб бзиа Алықьса Гәарамиа. Уи ақалақь аҿы дансԥыла дсазҵааит, шәеибгоума, шәышԥаҟақәоу ҳәа. Сзықәшәаз иасымҳәаӡеит, ҳаибгоуп сҳәеит. Ашьҭахь, сҳәашьақәа рыла гәҩарас икыу сеидру, ианеиликаа, еиҳагьы амца инаркит. Абри еиԥш уақәшәаны, са сгәы ушаҭарц исоумҳәеит, ари аиԥш ауаҩреи ахачҳара дуи змоу ууаҩра сакәхшоуп, уҷкәын фырхаҵа иԥсы аҵаҟа сыԥсы ыҟоуп ҳәа илаӷырӡқәа иҿыкьаса дҵәыуон.

Абри асахьагьы сбааш аҩныҵҟа наӡаӡа ианхалеит…

* * *
Фазиль Искандери сареи қыҭак иааӡаз ҳәа ҳзуҳәар алшоит, избанзар уи рҿиаҩык иаҳасабала раԥхьаӡатәи «иӡыхь-хтарҭа» ахьыҟалаз, ихәыҷра ашықәсқәа ахьихигаз Џгьарда ақыҭан ауп. Убри аҟнытә, ҵабыргны, лымкаала бзиа дагьызбон, аха аибашьра мыжда иахҟьаны маҷк сгәы ицәыхьшәашәаханы сыҟан. Сгәы зизынхазгьы, зегьы раԥхьа иргыланы: «Ахага убз кылырҳәҳәан иурбар ухы дасны иԥиҽуеит» ҳәа ҳажәлар «рыбз» акылырҳәҳәара иаҿызшәа «гәыбӷан» ахьриҭаз, насгьы «Я не певец этой войны» ҳәа ҳаибашьра иахьазиҳәаз, рацәак ахьалаҿимҭыз, иааира дула ҳаӷеи ҳареи ҳанеилгагьы дааны зҵеицәа ҭахаз ажәлар дахьрыдмашшылаз ауп. 10-15 шықәса дуӡӡа рышьҭахь ауп уи Аԥсны данаазгьы! Убас шакәзгьы, «бзиала уаабеит, Фазиль!» ҳәа гәхьаагарыла иԥыланы дгәыдызкылаз раԥхьа сгылан. Абар, мышқәак анаабжьыс, гәыԥҩык иара ус ҭаацәашәала ҳахьеидтәалаз  зегьы ишраҳауаз уи иасҳәазгьы:
– Уара 40 шықәса ухыҵуан, сара – 30, шықәсык зны ҳаицҽыжәланы Чагьамҟа уаншьцәа рынхарҭақәа рахь ҳанеиццоз аамҭазы. Шаҟа ҳаҷкәынцәази усҟан, иараби, шаҟа адунеи ҿыцбарах иаҳбози, Фазиль! Уиаахысгьы шаҟа ҵхи мши ниакәкәа ицахьоузеи, шаҟа еиҭакра, шаҟа хҭысгьы ҟалахьоузеи ҳаԥсҭазаараҿы – аҵыхәтәан зегьы иреицәахеит иҳахьӡаз аибашьра хамшҭыхә еиқәаҵәа! Уара насыԥ уман, Фазиль, гәыла-ԥсыла иага уаргәаҭеизаргьы, лабҿабаҵәҟьа уи уахьаламԥшыз!
Уара 15 шықәса ҵуеит уԥсадгьыл ахь умааижьҭеи. Анцәа ду иџьшьоуп уажә уахьаазгьы, аха уааит уара акырӡа уагханы! Уара уаара иазыԥшын зықьҩыла иҳацәҭахаз Аԥсны аҵеи гәлымҵәахқәа, ибзиаӡаны уҩымҭақәа здыруаз, еснагь иузҿлымҳаз, гәадурала уӡбахә иалацәажәоз. Урҭ иахьа анышә иахьамадоугьы ирныруеит уара ушааз, игыланы иуԥыларцгьы рҭахуп, аха ирылшагәышьом, гәыбӷан румҭан!
Аибашьра ашьҭахьгьы асҟак сынзырхаз аиҳаракгьы – сахьааиуаз ԥасатәи сара издыруаз аԥсҭазаара сԥымлар – сгәы иазымычҳар ҳәа сшәеит, уҳәеит, Фазиль. Ааи, ԥаса иубахьаз аԥсҭазара ыҟаӡам шьҭа араҟа, ауаагьы иубахьоу ракәӡам, акырӡа рҽеиҭаркит, хыхь-хыхьла иага лаԥшхырԥага уԥыларгьы…
Сазыӡырҩуан жәаха уахык адрамтеатр аҿы уԥылараан ажәлар рҿаԥхьа узыԥхьаз уажәабжь кьаҿ, Фазиль! Уаҟа аԥҳәыс бырг иԥсхьоу лхаҵа есыуаха ԥхыӡ дылбоит. Слабақәа сзаашьҭ, џьанаҭҟа сзымцо амҩа санхалеит ҳәа. Аԥсны џьанаҭын ианакәызаалакгьы, уи абырг иарбан џьанаҭу дахьцоз сыздыруам. Ҳара ҳџьанаҭ-дгьыл ауп жәытәӡаахыс ладагьы-ҩадагьы ҳазқәырфо, Фазиль. Иара ауп иахьагьы абас ԥсгарҭа амамкәа амацәаз иҭакугьы – ҳазҭаху арахь ааира рзуадаҩхартә, ҳара дара рахь ишаҳҭаху ҳзымнеиуа. Амацәаз ҳҭазкызгьы ԥасатәи акоммунистцәа – иахьатәи «адемократцәа» роуп!
Акрааҵуеит ҳара ҳрыцҳарақәа рхы ркижьҭеи, Фазиль. Аԥсҳа Қьалышьбеи чарҳәарыла даныршь аахысгьы Аԥсны аҟыбаӡыбеи агәаҟҵәаҟреи изалымҵит. Еиҩнашеит ҳажәлар – бжеиҳараҩык ирцәыӡит рыԥсадгьыл, уи инадкыланы ирцәыӡит рхатәы бызшәагьы. Машәырла иҟамлеит уаргьы ухатәы бызшәала уахьымыҩуа – уи ҳҭоурыхтә лахьынҵа иадҳәалоуп, ус аламала иаармарианы уаҩ дзалацәажәом… Сара издыруеит уара ухаҭагьы ӷәӷәала абарҭқәа ушрызхәыцхьоу – уара ианакәызаалак игәхьаауго ухәыҷра, Чықь ихәыҷра – уи ҵҩа змам аԥышәара дуқәа ирхысуа ужәлар гәакьа рыламыс ауп… Уара уҟазара ду ааурԥшуеит иухатәы бызшәахаз тәым бызшәала, аха сацәымҩашьо издыруеит иара абраҟагьы уи аганахьала иуҿыԥшуа, ушьҭа иқәло рацәаҩхар шуҭахым. Избанзар, урҭ наҟ-наҟ уара иахьа иршанхагаха иааурԥшуа, узлацәажәо ҳҵас-қьабзқәа, ҳауаҩышьақәа, ҳмилаҭтә ҟазшьа хазынақәа реиуа-зеиуоугьы ыҟамкәа ирцәыӡыр алшоит. Усҟан изыхцәажәалои урҭ,  иарбан жәлару зыԥсҭазаара аадырԥшло рбызшәа аҭыԥан ишьҭырхыз тәым бызшәала? Уҭахызаргьы уи аҩбатәи ахатәы бызшәа ахьӡҵа, аҩбатәи аԥсадгьыл шзыҟамло еиԥш – иҟоу хатәы бызшәакоуп, ԥсадгьыл заҵәык ауп!
Ари уара ибзианы иудыруеит, Фазиль, са саламцәажәаргьы – уара унасыԥ адуӡӡареи унасыԥ  ахьысҳаӡареи ахьыҟоугьы абраҟоуп. Урҭ аҩбагьы еилаланы ирхылҵит,  дырҩегьых тәым бызшәала иаҳҳәозар, Фазиль Искандер уфеномен. Уара уаӡәыкым адунеи аҿы ас еиԥш злахьынҵа ҟалахьоу арҿиаҩцәа дуқәа. Убарҭ дыруаӡәкын ҳҳәар алшоит Аҳ иԥа Гьаргь Ачачбагьы…
…Уара ҳаузыгәдууп, Фазиль, гәыла-ԥсыла, шьала-дала, доуҳала уаҳзааигәаӡоуп, ҳашьа гәакьа уоуп. Уи ауп еиҳа агәаҟра ҳанҭагылоу аамҭазы ҳхатәы бызшәала убжьы ҳаҳар, хаҭалагьы уаабарц заҳҭаххаз. Уи ауп – «Сыԥсы ҭоуп, шәаргьы шәыԥсы ҭоуп, аԥсы ҭоуп ҳ-Аԥсынтәыла!» - ҳәа, иара убри жәахатәи уқәгылараан, уан лбызшәала иуҳәаз уажәақәа - ҿыц ацәажәара иалагаз асабицәа инадыркны, еиҳа зықәра дуу абыргцәа рҟынӡа – зегьы ргәаҵанӡа изнеиз.
Ааи, Фазиль, ҳазҭахымыз мцала ҳшырблызгьы, ҳаԥсы ҭоуп ҳара – ҳаӷа ицасҳәаҟнытәгьы аццышә ҳалҵны ҳаиҭагылеит! Ҳҭагылазаашьа шбааԥсугьы, ҳара иҳамоуп зхатәы бызшәала амилаҭтә литература зырҿио апоетцәа дуқәа, ашәҟәыҩҩцәа заманахәқәа. Урҭ фырхацәоуп, аӡә аԥхьа дҳаргылом, ҽаӡә ашьҭахь – дасу иааникылоит иара иалихыз ихатә ҭыԥ. Уаргьы убарҭ урхыԥхьаӡалоуп.
 «Апсны адунеи аҿы уаҩы издырӡом, ирдыруа Фазиль Искандер иоуп», - иҳәеит мыцхәы узырҽхәарц зҭаххаз ҭоурыхҩҩык (зхатәы бызшәа аахҵәак ззымдыруа!). Уара арҽхәара уҭахӡам, уара узыԥсоу уара ухаҭа иудыруеит… Уара ибзиаӡаны иудыруеит, Аԥсны ззымдыруа – адунеигьы шизымдыруа, избанзар, Аԥсны ахаҭа дунеи-лашара дууп! Уара адунеи иадыруа шәҟәыҩҩуп анузырҳәогьы – Аԥсны акәхап урҭ зыӡбахә рымоу…
Урыгымхааит уахьыҟазаалак угәы иҭахәхәа иҭоу ужәлар гәакьа, уагымзааит уаргьы-ҳаргьы ҳдунеи лаша ду – ҳ-Аԥсынтәыла!.

Фазиль даҳгәылартәаны ҳахьцәажәозтәи абри асахьагьы наунагӡа сбааш аҭӡамц иадҩылоуп.

	Ус заҟа сахьа, ус заҟа ажәа…


Ҩ-лахьынҴак рыӡбахә зҳәо Сбааш аҬӡы «УарҳалҚәа»

Актәи алахьынҵа

Хымш ҵуан Иасон аҿашәа имфеижьҭеи. Ҵәыцак аӡы изыржәуа димамызт. Дзаҵәын. Аџьынџьтәылатә еибашьра дуӡӡаҿы иааирԥшыз ифырхаҵарақәа рзы ианаршьаз иорденқәеи имедалқәеи заԥхьа иаркыз икьаҿ жәижәых аҟәардә иахьахарԥаз иаахыхны аалаҳәа иааишәиҵан, ҿыц аныҟәашьа зҵо асаби еиԥш дгыргыруа иуаҭах ҭшәа хәыҷ даадәылҵын, ашә аркны, дыбӷарҳәҳәо амардуан-лаҟә дналбааит. Амҩа дықәлеит ачаахәарҭахь. Уи ахьыҟаз рацәак бжьамызт, аха уанӡа анеира иара изы ишус-уадаҩӡаз ԥсырмаҷгаха иааинырит. Дааҭгылеит. Аҩы иашьу еиԥш дгазҽазуа кыраамҭа ус дгылан, нас дырҩегьых имч ааизиркәкәан иҿынеихеит. Ишә аԥхьа зҽырқьақьан итәалоз, хар имаӡамкәа фатәы-жәтәыла данеиқәшәаз акрызҿеиҵлоз, аабыкьа зхабар имбацыз алаӷра дугьы, уажә иахьаанагаз изымдырӡо, иааины иааивагылеит. Днахәаԥшит, аха алаҿимҭит. Ишьапқәа хьанҭан алу ишьоушәа, ишьҭарҳәазашәа аарла еихигон. Ԥаса иҭаҳаҭыӷьаӡа иҟаз ауаҩ бырг, уажә деиџьыԥӡа, ишиҭаху иҽизеиҵхуамызт. Зынӡа иныҟәашәа маҷӡоушәа анаба, Мура ҳәа зеиҳәалоз ари ала ҟьала, ԥхьаҟа инаиаԥызан, такәы иаанаскьеит, нас иаахьаҳәын, данааиуа ҳәа иԥшуа иааҭгылеит. «Ишԥаҳалгеи ацәыбзахшақәа, ишԥаҳалгеи, – игәи илаӷырӡи еилаҵәон Иасон дахьнеиуаз, - абри акәызма ҳзеибашьуаз, абри аума ҳхы зыхҭнаҳҵаз!..». 
	Оумаамҭа амҩа дықәхеит ачаҭирҭа аҟынӡа. Уа дахьнеиз хәыҷи дуи иара еиԥш имлашьуаз рацәаҩны ача иазԥшын. Иаарго-иаарымгогьы уаҩы издыруамызт, арахь алашьцара ишалаз иааны агәаран иқәгылаз рҭыԥқәа еимакны аицәҳара иалагахьан. «Ҳашԥаршьи, ҳашԥаршьи», - еиҭеиҳәахит Иасон. Зынӡа ихлахаҵ гьежьуа иалагеит, аԥсыкгьы ааигхеит дкаҳарц. Иара иаҵкыс рацәак иӷәӷәамыз ҭаҳмадак имахәар днахьынҳалан иҽааникылеит. Зшьапы хәарҽхахьоу аҵәҩан еиԥш дынхызаза-аахызазеит уигьы, аха иҽкаимыжьит. Рҩыџьагьы еибарӷәӷәо ус игылан, ацәажәара рылшомызт.
– Иахьа ныҳәоума? – ус Иасон иаԥхьа иаркыз амедалқәа ҷкәына хԥарак аҵәы нарылихит, цас ихы ларҟәны дрыхәаԥшуа.
– Ааи, ныҳәоуп, дад… угәырӷьала, - аарла иааиҳәеит Иасон, иԥсы апара иаӷрагылаз амӡышәа зынӡа диҿамԥшӡакәа.
– Ҳашәмыркьаҭеи… аҿар, адемократцәа, - егьи аҭаҳмадагьы, игәы иҵаххны, имахәар иахьынҳалаз иҩыза дааихьчеит.
– Акоммунистцәа еиӷьызма? – дҵааит аҷкәын ҵәылаҵаҩ, дырҩегьых цасҳәа дыҽхырччо.
– Ишԥеиӷьмыз… иага рыгзаргьы, рыжәлар амла иадыркуамызт, рыԥсадгьыл аӡә дахыччар руамызт…
– Ушаҟәыҵра наҟ! Урҭ роуп зынӡа ҳахзырҵәаз! – еилагылаз рахьтә аӡә ҿааиҭит. – Иахьатәи ҳҭагылазаашьагьы зыхҟьаз дара ракәӡами!
– Брежнев дыбзиан гәаҟ, дуаҩы ҳалалын, - иҳәахит аӡәы.
– Афганисҭан ухоумыршҭын, Афганисҭан! – уи инаиҿаирхьит хаҵак.
– Хрушьов, Хрушьов!.. Целина! - ҿиҭит даҽаӡәгьы, изхиҳәааз узымдырӡо.
– Аиеи, мшәа, Сибра аџьықәреи лашәҵа ҳәа рабжьигон, абзамыҟә!
– Уи шәиҟәаҵ, уи Карибтәи акризис ахирԥеит, Фидель Кастро дицхрааит, Куба социалисттә ҳәынҭқаррахеит, - иҳәахит даҽаӡәгьы.
– Имыркьаҭеи! – ҳәа даҽаӡәгьы ҿиҭхит.
– Сталин, Сталин иакәын ҳарҭ абыржә иаҳҭахыз, аха дабаҟоу! – иҽаарылаижьит аҽа ҭаҳмадакгьы, инап ҩанҭхьқәа рыла игәы адыжәҳәа дкыдсыло.
– Дыҵарҟәаҟәааит… уи илухи, Ленин иакәын иаҳҭахыз, Ленин!..
– Перестроика, перестроика! – даҽаӡәыхгьы хагаҵас ибжьы хьырвырӡа иааиргеит, аарла иԥсы ахац иакны дахьгылаз.
– Горбачов… Шеварднаӡе, Ельцин, Собчак! – иааиларыԥсеит ԥыҭҩык рыбжьқәа.
– Зегьы еилалан ҳақәырхит, ҳахәда ԥырҟеит! – илаӷырӡқәа ҩхажжылеит наҟ-ааҟ злабақәа рыҽрынҵа игылаз ауаҩыбжа.
– Изакә ҳәынҭқарроузеи ихырбгаланы икарыжьыз, зыԥсцәагәышьақәа ыҵызхыша! – дааӷьаԥ-чаԥит даҽа хаҵакгьы, иԥаҵа саӡамкәа, деимасабаха, илакыҵақәа ҵыӡәӡәаа дахьгылаз.
– Шәҽаанышәкылишь, хар ҳамаӡам, ҳаицәамхааитишь, - дааҽхырччеит уи ивагылаз пылтыҟсак, аӷәарџь еиԥш ихы мыцхәы иҟәазӡа.
– Абас иҟоу роуп зынӡа ҳақәызхыз… уаҳа ҳабоугари ҳаицәаханы! – зԥаҵа самыз ахаҵа илакҭа рыцәгьаны уи ахҟәаз днаихәаԥшит, уажәымзар-уажәы дисып угәахәуа. – Ахәарҭлаӷь, уара узыҳәа еснагь аамҭа бзиоуп!
– Сашәа анцәа уҟаиҵааит иумуӡозар!
– Иузызуа уасҳәап абыржәы… ухапыцқәа ԥыххааса уҿы иҭасыԥсоит! – иҭаҷкәымқәа раҵәаны инапы ҩышьҭихит.
– Даба игәаӷьишь! – апалтыҟсагьы иҽааирхаҵеит, дшьапҵыркьакьо. 
Ачаахәараҿ еиҳа срыцҳашьан здыруада снарышьҭуазар ҳәа есышьыжь зысаби мчыла ацәа далыкәкәаан даазгалоз аԥҳәыс, арҭ акы иалаҳәаӡамкәа еисыҵәҟьоит лҳәан, дгәыҭҟьа-ԥсыҭҟьаха лышьҭахьҟа днеихеит. Илгәыдырӷәӷәала илкыз лхәыҷы дшәан, арҵәаа ҳәа ибжьы хҵаны инеимеиҭәеит. Уи заҳаз руаҟьан-чаҟьан бжьы аарацәахаӡеит, ҳәсала-хацәала еилалан зегьы аицәҳара иалагеит.
– Шәҽаанышәкыл, шәаҟәыҵ ҳәа шәасҳәеит! – аҳәынаԥ еимырҵәазшәа, аԥша зҵасуа дызҵагылаз адәқьан ахьтә даарылаҟааит ахалаҭ шкәакәа зшәыз ачаҭиҩы. -  Шәаҟәыҵ ҳәа шәасҳәеит, амилициа срыԥхьоит!
– Иарбан милициоу уара, закәан аныҟаӡам! Уи аҵкыс иҳаҳәа, ача ааргоу иаарымгоу иахьа!
– Ача зларӡуеи уара, ачашыла ыҟамзар! Аихамҩа ԥыржәеит, умаҳаци, аихамҩа! - ҿыҭбжьык геит ауаа рыгәҭахьтә.
– Апровокатор, убжьы умырган ҳәа уасҳәеит!..
– Ажәантә-хәы иаԥсатәны ирҭиуа абааргеи?!
– Ашьақар ус, ашә ус, аҟәыд ус, акәац ус, ашьаҳариа ус, аманка ус!..
– Акәтаӷь зыԥсоу удыруама, акәтаӷь!
– Ауаҩы ида зегь рыхә дууп иахьа, ауаҩы-хгәаша!
– Иабаҟоу аиҳабыра, изҿузеи, абжьахәаахәҭцәа рнапоума ҳазнырҵаз?!
– Зынӡа ҳаршьырцоуп абри зегьы зыҟаҵоу, ҳандырҵәарцоуп!..
– Асессиа цоит, асессиа, иаашәычҳа!
– Фышықәса ҵуеит аизараҿ ипатҟалеиуеижьҭеи, фышықәса!
– Адепутатцәа, адемократцәа!
– Иалзхыда?
– Рыԥсцәагәышьақәа!..
– Уажәнатә шәгәышәҽанысҵоит… ача ааргоны иҟалозар, гызмалрыла сыбжьаланы изгоит ҳәа аӡә уаналага ухажә шухысыцҟьаауа удыруаз! – ус, иаалырҟьан дмақаруа, даарылаҟааит арҭ ахәышықәсакгьы амитингқәа рҿы ҽырбашақә иқәгыланы жәлар ахақәиҭра «рызҭоз» мцҳәаҩы-патриоткгьы, уажә зымгәа анҭыԥшша, хәашак азы зашьа гәакьагьы имеигӡоз. – Иаауеит ара, рысабицәа ргәыдкыланы, ма рмедалыжәқәа раԥхьа иахьнырҳаланы!.. – нациҵеит, инасыԥцәгьаха еилагылаз абыргцәеи зысаби ижьжьара уажәыгь иаҿыз аԥҳәыси ихы нарықәкны, иблақәа ашьа рхыҵәало. Аҵыхәтәантәи аамҭаз уи амалагьы игәы дахаҭҟәацӡон, алхрақәа раан уала-ҭахыла адепутатрахь иқәиргылаз икандидатура ахьзымцаз, апарламент дахьаламшәаз, дзывҵакьакьа даауаз иҩызцәақәак маанала иҵаланы «адамыӷ» ахьиаадырхаз. Уажә араҟа еибаргәамҵуаз милаҭрацәа рхаҭарнакцәа злацәажәақәоз ҿыц ихәра цәгьа дырмжьыжькын, схы знысҟьарыдаҳәаҵәҟьа дыҟан…
– Шәаагылишь, ара иҟалақәо жәбап иаарласны… Қарҭынтә иаашьҭу амилаҭ гәардиа иабзоураны, ара апориадок ӷәӷәаҵәҟьа ҟалараны иҟоуп дук мырҵыкәа! – ҳәа агыруакгьы ибжьы ааиргеит абри аамҭазы.
– Ааи, ааи, аихамҩа зыхьчашагьы ҿыц архәҭақәа аараны иҟоуп… ҳаргьы ҳчаҿаҵахәы ыӡуам ижәдыруаз! – уи иааицирӷызит даҽаӡәгьы, дхыҟаԥшьааӡа.
– «Иаандаз… саргьы срыцхраауан еиҳагьы», - игәы инҭиҳәааит адепутатра змаузгьы, згәаӷ имаз зегьы ықәцаны, Аԥсынтәыла «аҳас» иара дарҭзшәагьы игәы иааинаҭеит… 
Иасон уаҳа агылара илшомызт. Акыс, ача ааргаӡаргьы, ааигәара дназышьҭуада, дызнеиӡаргьы излааихәо ҳәа акапеи кылҵәак иџьыба ишҭамыз игәалашәеит. Уи ариабжьарак спенсиа хәыҷ сзаагозар ҳәа акассахь дныҟәон, аха имоуит, абанк аԥара ҭам, акооператорцәа иргеит рҳәеит. Уаҟа ицоз анибарҵәара, аҭаҳмадцәа, аҭакәажәцәа реибаргәамҵроуп иара зынӡа дызшьыз, иԥсы иҭазгьы ааҭызхыз. Уаҩы ишимбацызгьы игәы каҳаит. Асҵәҟьа уаҳа идгыло, дзыхьчо закәанк, уаҩрак ыҟаӡамкәа дықәхоит ҳәа ахаан ихахьгьы имааицызт.
Ԥара хәыҷқәак изынханы имаз рыла џьара ԥсымышьҭыгак сзаахәозар ҳәа ахымхәацәа ирызкыз адәқьан ҷыдаҿ иааимҩатәны дахьныдгылазгьы, рыблақәа ҭибахуа, ауаа рацәаҩӡаны агәаран иқәгылан, арахь изакәызаалакь «чаӷьак» адәқьан иҵаршәымызт. Акызаҵәык иҟаз, аетикетка мыцхәы ирыԥшӡаны изқәыз аборжом ԥаҭлыкақәа ракәын, урҭгьы раб ихә иаԥсаны ирҭиуан, хәшәыс зхы иазырхәоз дызусҭзаалак аӡәы изаахәомызт. Уи анаҩс, акаҳуа ршны ирҭиуан, цәыкәбарк зҭоу аҟәрышька хәыҷы ԥаса аасҭа ҩажәантә ахә еиҳаны…
Иугазгьы ааумгеит ҳәа, ԥскәармак илаӡамкәа, дхьагәгәа иуаҭах заҵә ахь даагәышьеит Иасон. «Абри лымбакәа дшыԥсыз ауп… абри лымбакәа», - ҩышықәса раԥхьа здунеи зыԥсахыз иԥшәмаԥҳәыс лсахьа ахькыдыз илаԥш нахигеит. Аибашьра ду иалаӡыз иашьцәа ракәзаргьы, аҩыџьагьы хаз-хазы иҟаз рпатреҭқәа егьырахь аҭӡы иахькыдыз аҟнытә, арратә форма иршәыз рышәхыҷҷаауа, рыблақәа ҭҳаца-ҭҳацаӡа, рӡамҩақәа аҵәахаҳа еиԥш иҭыԥхо арахь ихәаԥшуан. «Ҳхы зыхҭнаҳҵоз иарбану… ҳшьа зықәҳарӡыз иарбану… рацәа ҳаржьеит нас,  рацәа ҳақәырхит», - игәы дааҭауазырит аҭаҳмада. Ӡык хьшәашәаӡа иааижәын, иара ус еилажәжәа, ицәышьматырха иҟаз ииарҭа днылаиеит. Хԥаҟа шықәса роуп иҵуа иара, Егырнырцәынтә иаауа агырқәа ирхашәаланы, ааӡабцәгьала абри дзыҩноу ауаҭах ҭшәа хәыҷы дашшуа, деиҭашшуа, драшьапкуа, ҳәынҭқараа ирымпыҵикәкәааижьҭеи. Уаанӡа ажәҭра еиԥш еицыхәхәаӡа иҟаз, «Ацәымзаркыра» ҳәа иахьашьҭоу аҳаблаҿ аӡмахра илагылаз, аӡын аҵааршә зыҩназ, аԥхын амца зкны иқәыҷҷаа иблырҳәа изыцәшәоз, аҳәынаԥ зчычаз баракыжәк дыҩнан. Уоуп аибашьрахьтә дхынҳәны данаауаз ԥҳәысс иааигаз, инасыԥ здиҳәалаз аболгар ԥҳәызба хаҿылашеи иареи ирхылҵыз рыӡӷаб заҵәы, уажәы-уажә ахьҭа лылало, ахәышәтәырҭақәа дрыман ишҭаз мацара дахьырааӡаз. Уи аарлаҳәа знык аҟароуп уажә дааны лаб ибара ахьлылшахьоу, лхи лыхшареи еихьымӡо Краснодар ааигәара џьара дынхагәышьоит. Уаҳагьы идҵаало ҭынха димагәышьам Иасон.
Иаԥхьа игылаз аҟәардә хәышә гәарҭак ықәгылан, аха урҭ зегьы шҳамны, еиҳагьы ауаҩы дызго ракәны даарызхәыцит. Ус иара убри аҟәардә даахан, изигәалашәаз сеидру аха, анапы иарҵәны иҟаз, зыгәҭа ахьазеиҟароу хҭыԥла икылҵәаз, ипартбилеҭ ааҭиган, ахәаԥшра далагеит Иасон. Ӷәӷәала дыхәны агоспиталь данҭазтәи сахьақәакгьы ихшыҩ аҿы иаацәырҟьа-цәырасит, игәахы аӡыӡ наладыркьакьеит. 1942 шықәса рзы аибашьратә ҭабиа аҩныҵҟа, ҭоуба уны, далалеит акоммунист партиа. Заҟа агәра игози, заҟа ихы ахҭниҵози, заҟагьы игәы азыбылыхуази иахьагьы! «Ари закәызеи, шәанаџьалбеит, ари закәызеи… зегь шԥамцурашахеи!» - игәи илаӷырӡи ааилаҵәеит Иасон, нас, ипартбилеҭ адаҟьақәа еихыршәшәо, абасҟатәи шықәса иишәахьоу апартвзносқәа илаԥш рыхго иҿынеихеит. «Ма убарҭ рыбжа сымазар, уаҳа акры сҭахызма… мцала иблыша!» - ааихҭашәеит аҭаҳмада, ибжьы аӡәы иаҳазар аҟарагьы даацәшәеит, дагьаацәыԥхашьеит игәаанагара. Иаарццакынгьы иблеҭ ҩаԥхьа наҟ иџьыба инҭеиҵеит.
	Абар уиижьҭеи хымш ҵуеит, зынӡа амла дагаӡоушәа аниба, иахьа ииулак ихы даиааины адәахьы ддәылҵит Иасон, иага умҳәан, асҵәҟьа хьмыӡӷыла аԥсҭазаара дналыгәгәаа дцарц иҭахым. Насгьы иараӡәк иоума ас иахьа агәаҟра иҭагылоу, миллионҩыла асовет уаа аамҭамыжда рзыҟалеижьҭеи – Москва, Ленинград уҳәа ақалақь дуқәа рҿгьы амла иаганы аԥсра иалагахьоу рацәаҩуп, аблокада аныҟаз еиԥш, алақәа, ацыгәқәа, аҳәынаԥқәаҵәҟьагьы шьны, ҳаӷеиҭа, ржьы рфо иалагахьеит ҳәа ажәабжь хырзаманқәа ааҩуеит. Атәыла дуӡӡа ахьынӡа-наӡааӡо ԥаса еишьцәаз, азеиԥш ӷацәа еидгыланы рқьышә ҭазҟәаҟәоз ажәларқәа уажә наҟ-ааҟ бџьарҭыхла дара-дара нибарҵәоит, иахьықәибахра иашьҭоуп. «Гитлер илымшаз Горбачов абӷаџьыҟә илиршеит!» - иахьабалакынтә агәыԥжәа иаго ауаа рыбжьы уаҳауеит.
Ачаҭирҭа даԥырҵны данааскьа, шьҭа схы абасырхари, сара жәымҭа ҟыргә ҳәа дхәыцуа, ҵлак ашьапы кшәа дааҭгылеит Иасон. Ишьапқәа дрызнымкыло ус ԥыҭраамҭак дгылан. Арантә аџьармыкь харамызт. Дахьыԥшуаз ибон, ашьхыҵә ашьхымзаҭра ианҭало-ианҭыҵуа еиԥш, уахь ауаа рацәаҩны иццакы-ццакуа ишцоз – ишаауаз. Дахьгылаз ивсуазгьы бла ҭаала днарыхәаԥшуан: абасҟак ауаа рхы-ргәы каҳаны, ишәа-ӡыӡо, зегь неибеиԥшны еицгәамҵуа, рымгәахә иашьҭаны аибашьра шықәсқәа раангьы, уи ашьҭахьгьы имбацызт. «Америкаа ҳацхраауеит, америкаа», - иахьынтәааз изымдырӡо, ихшыҩ иааҭашәеит аҭаҳмада, гәаӷ ԥышәарччаракгьы еиқәыкыҷ иҟаз ихиҿы инықәлеит, нас урҭ рцасҳәазгьы сыҽкасыжьуам иҳәарызшәа, аҵла ашьапы аауижьын, дырҩегьых ԥхьаҟа днагәагәеит. Изыԥшны игылаз илагьы аацәырҵын, дырҩегьых инаиаԥызеит, умшәан, усҵәҟьа ҳаԥсрым аҳәарызшәа, маҷкгьы иааҵыхәаршәшәеит.
Амш еихашьшьы, аҷыхь аҿан, ауаҩага ирбааӡага ҳәа изышьҭоу аҳаскьынаагага рсса-рсса илеиуан. Аџьармыкьахь ицоз, иаауаз наицәхасуа, оумаамҭа амҩа дықәын Иасон. Ақәа илеиуаз иааубартә изқәа арцәаакит, акры зхыҵуаз, аҩ ирфахьаз ихылԥа арӡлачит. Адгьыл анҵысуа еиԥш, иҩныҵҟа зегьы акы дарҵысуан, дархыџхыџуан. «Шьашәа иҭарыблыша… шьашәы иҭарыблыша», - иҳәон алымҩанык. Имч шәаны, уаҳа наиламкәа аџьырмыкь агәашәқәа рҟынӡа днеит. Уажә арахь дзааз ихаҭагьы издыруамызт, дазхәыцны иҟаимҵеит, аха даазгаз амлакроуп. Иҿы ҭбаны ицон, игәы ҵышьшьаауан аҭаҳмада, илымҳақәа ҵуу рыҭгон, иблақәа акакаҷ рыҵашәон, ихлахаҵ ааҟәымҵӡакәа авырвын еиԥш игьежьуан. Аџьырмыкь агәашәқәа рганахьшәа ҳәсақәак, афҩы ашәшәы иго, ԥсыӡ-сса еилабаак аҭира иаҿын. Иаргьы урҭ рганахьшәа аанда кны даагылеит. Амла дшеиқәынҵәозгьы, аԥсыӡ баа афҩы гәырхынҳәагаха иааиҿасит. Уи ианакәзаалак аԥсыӡ-жьы ицәымӷын, ибаны даанхомызт. Уажә изеиԥшразаалак иӡны исымандаз ааигәахәт. «Ааи, сара хгәаша, ааи, сара гәаҟ», - игәы дааҭауазырит Иасон, иҽкамыжькәа дахьгылаз. «Исусхызи… саазцазеи абрахь… иԥсуа соупеи, иԥсуа соупеи…», - гәаныла дааҟәындҟәындит дырҩегьых. Ус иааигәалашәеит аџьырмыкь аҩбатәи аихагылахь узлахало амардуан абжара уанҩеилак архәараҿ, аҳәыркьицәа ахьтәало «шьаҟьасҭарак» шамоу. Амаҭ угәалашәар еиԥш, уи ааицәымыӷхеит Иасон, ихы инаркны ишьап аҟынӡа дааиланарӡыӡеит. «Шьҭа ихьмыӡӷыушьо егьыҟам… Уара иухараӡам ари, уара иухараӡам!» - иахьынтәааҩыз изымдырӡо, бжьык иаҳазшәа игәы иааинаҭеит. Имч зқәымхоз акы дагозшәагьы, уахь ишьи-ишьи еиқәҵо иҿынеихеит. Ауаа асҟак иахьеилачыз еиҳагьы изуадаҩхеит амардуан аҟынӡа анеира, ииулак уа даннеи, аҳәыркьицәа ахьтәалоз ахь дааҩаԥшит. Гәаҟцәгьак ихацәа днықәԥшит уаҟа, «Анцәа дсыманы сшәыҳәоит, шәсыцхраа» ҳәа ибжьгьы ӷар-ԥшарӡа илымҳа иааҭасит. «Аҩызагьы дсымоуп, исыбаргәузеи», - ихьааха игәы инҭиҳәааит Иасон. «Ирацәаҩуп  уҩызцәа, ирацәаҩуп… шәыгәнаҳа рзымгароуп», - бжьык ааиаҳаит дырҩагьых. «Ча-ҿаҵак… ча-ҿаҵак злаасхәашоуп – уаҳа саҳәом», -абри дназхәыцит аимгеимцараз аҭаҳмада, нас имч-илшара зегьы ааизыркәкәаны амардуан днаҿалеит. Злыԥха ҳаура, ауаҩы дызқәымшәо ҳәа акгьы шԥаҟам! Абасҟатәи ҳәынҭқарра афашизм иацәызыхьчоз, Реихстаг амҵанӡа еибашьуа инаӡаз, абжьас еиԥш зыбаҩ зцәыласыз, агәамч ду зызҭаз, зхымҭа камшәаӡоз, аибашьра ашьҭахьгьы гәеиҵахарак ззымдырӡо жәлар рынхамҩаҿы зхы аџьыка ықәыхуаз ахаҵа, уажә дымчыдаха, дрыцҳацәгьаха, ишьапқәа рышьҭыхра илымшо, деихеигәо-деихеигәо мацара, аҳәынҵәа зҿашьшьы, иҵәыр-ҵәыруа иҟаз ахаҳәмардуан даҿалан аҩеира даҿын. Даҽа знык аҟара ишьапы изышьҭыхыр «ашьаҟьасҭарадгьыл» днықәгылартә данҩеи, игәы икылачыз иԥсы ааивигарц, ишьамхқәа еиларӷәӷәа икшәа, ибӷа ырхәаны, дааҭгылеит. Аҳәыркьицәа ртәарҭаҿ аҟьамсар, аҭаҭын цыблаахақәа шьамхахьы икажьын, ахаҳә дашьма ажьцәа ықәтата, аҳәаҭра еиԥш иҟьашьын, абгыӡрымфҩы ықәышәшәо, ихырзаман еиқәаҵәха иҟан. Иасон зшьапқәа еишьклаԥса, зхылԥажә аарҳәны изымҵаҵа акәакь икҿатәаз аҳәыркьи днаихәаԥшит. Уи деицрыжәжәа, дҵачхәрызшәа дхәашабгаха, ифҩы ҟиуа дшыҟаз ааинырит. Иҩнапыкгьы ԥагәаӡа ихҵәан. Иаргьы илахь ҵарҟәыҿны, усԥырхагахац уааит акәу ҳәа архь Иасон дааихәаԥшит. Иасон уи ихылԥа ианԥсалаз аԥара ҿырпқәа илаԥш нарықәшәеит. Аԥсҭазаараҿ абриаҟара шихигахьазгьы, иблақәа џьашьатәшәа иҵарын иара. «Аҵәы иҭнахша… аҵәы иҭнахша», - ихы иназиҳәеит, уажә иибоз имбаӡозар еиӷьашьо. «Мап, ари сара исылшом… Сызмаҭәаӡам акы салагеит… ааи, сара гәаҟ, ааи, сара рыцҳа!» - дырҩегьых аеҵәа кыднахыртә, игәы дааҭауазырит, уаҩы ишимбацгьы ихлахаҵ ааилагьыжьит. Аҭӡы днамҵасит искуеит ҳәа, ацаҟь еиԥш иҟаз ахаҳә хьшәашәара узхьынҳало ҳәа акы амамызт, уаҳа даазыбзиамхаӡакәа дладыҩрын, ишьҭахьҟа дхышәҭны дынҭалеит. Амардуан иаҿалан иццакы-ццакуа ихалоз, илбаауаз ауаагьы, ҽеила дкаҳарц еиҳагьы амҩа ирҭозшәа, ианааиԥыреибаҳәа – уаҳа акы дыннамкылаӡакәа, дышиашаз хыхьынтә длеины зықәха ҵаҟа дыҩкаҳаит. Ихы ашьҭахь абетон ӷәра иахьаахаз убриаҟара иӷәӷәаны абжьы геит – ак тҟәацызшәа! Дахьынкаҳаз, ахы заахаз ардәына еиԥш, иара уаҳа даамқәацеит, аарла иқьышәқәа ашьа аарывҵыжжит. Дызусҭзаалак аӡә иааигәара дымнеит, дышьҭысхуеитҳәа даламгеит. Ашыҩ-сыҩ, ашыҩ-сыҩҳәа ауаа ршьапы рацәа ахьеилыхоз, инеихыкәша-аахыкәшо, дмаҵәыхәахәаӡа ацәаакыра дылажьын. Ус циган хәыҷқәак рԥынҵақәа хыҟьашьааӡа еибарҩны иааин, «пианица», «пианица!» ҳәа рыбжьы рго, Иасон рыцҳа дахькажьыз инеихалан, иаԥхьа икьаҿ иаркыз имедалқәеи иорденқәеи ажәжәаҳәа иаамырхын, дырҩегьых инеихибаҳәа еиҭацахит.
Амардуан данаҿалоз, уара уахь иҟоу гәаҭ, сара арирахь ԥсымышьҭыгаҳәа акыр сԥыхьашәозар снашәа-аашәап аҳәарызшәа, аԥхьан аџьармыкьа агәашәқәа ирҭалан ицаз ала, инеимда-ааимданы, дук аҽынмырхакәа еикәшаны ианааи –Иасон ҵаҟа дышкажьыз абеит. Иааҟыу-ҵәыуын, илахь абз нықәнашьит, игәы инықәфҩит, нас игәаҭеиуа, гәырҩала иҭәыз аблақәа шаҟь-шаҟьо, илиас-ҩыиасуаз шәуаами, иҳахьыз шәымбо ҳәа ирыдӷьаҵәы-ӷьаҵәло иалагеит. Дызусҭзаалак аӡә дазхьамԥшит. Уимоу, алышькьынтыр урыхәхааит иҳәан, акыр ажьы аацартә, хаҵа ԥшьагьаҭҳа дук ишимчыз шьапԥықәла дацәхасит. Ҟыт ҳәа абжьы мыргакәа, ичҳаны, хыма-ԥсыма урҭ иаарылсын, амашьынақәа ирыҵахарц егьаагымхо, амҩа ду еихҵәаны, ахы шхо икәлаауа, иццакы-ццакуа, Иасон дзыҩназ ауада хәыҷ аҿы иааит. Амардуан лаҟә инхалан ашә инадбӷьаҭлеит, иааӡырҩит. Уа ԥсы зхоу аӡәгьы дшыҟам дырны, иаахынҳәын, ари аҩнеихагыла ду аҿаԥхьа иаагылан, ахы шьҭыхны, аԥенџьырқәа зегьы ирзеиԥшны ирыҵаԥшуа, сыбжьы аӡәыр иаҳарымашь, анаџьалбеит, аӡәыр игәаҿы инеирымашь ҳәа игәжәажәо, инеихырууалаӡан ауура иалагеит!..


	Ари игәаҽанҵагаз, иуаӷеимышхараӡаз уубыжь-дуун, аха изаҳаудаз: Қарҭ, Москва… иахьабалак егьырахьгьы, ԥасатәи Асовет республикақәа раҳҭны-қалақьқәа рҿы амчрахь инеиз аиҳабырақәа, ажәытәтәиқәа, аха иҿыцхаз «адемократцәа», уаха-саха ҳәа еилыхон, еиҿыхон, зегь шзахәоз, еиҳа зызго ҳәа, ртәи-рымааи реилыргара иаҿын, ахархьуаа ракәзар, аӡыхәашь хыҵны ҵхыбжьон изҵалаз реиԥш, агәаҟра ӷәӷәа иҭагылеит, аҩа ркыр иԥҵәо, аӡа ркыргьы иԥҵәо, рхи рыхшареи рызныҟәымго, цәгьала агәысакара иқәхеит. Атәыла дуӡӡа иахьабалак қалақьи қыҭеи ирыланхоз жәлары зегьы, ациганцәа реиԥш, абжьахәаахәҭрахь ииасит, хи-ԥси ҳәа еихеит. Арахь уахгьы-ҽынгьы алақәа руубжь шгац игон. Иасон рыцҳа ила акәзаргьы, убри аҽны ауура иахьналагаз, иааҟәымҵӡакәа, инеиҭа-неиҭасуа, аҩнқәа ирыҵаууан, аҵыхәтәан аиҳабыра рыҩны аҿаԥхьа инеины, апарламент аҿы ицоз ашыкьбжьы ахы ақәкны ауура иалагеит, аха уи заҳауадаз! Уаҟа аԥсуа депутатцәеи, ақырҭуа депутатцәеи наҟ-ааҟ рҽеиҩшаны «аҳәаҭыхла» еиҿагылан, «рыблақәа ҭибахуан». Урҭ рахьтә иҟан, аиашазгьы, зыԥс нҭыркәкәаа зыжәлар рынасыԥ иахгәаҟуаз, хамеигӡарыла иазықәԥоз, аха иҟан даҽа шьоукгьы, ихышхыҵәаны аҳәаанырцәынтә иааз «адемократиатә» ӡыхәашь зхы иархәаны, зхатә «ԥсыӡқәа» зкырц, зхатә интерес «дуқәа» алызгарц иаҿызгьы!
	Ари аиҿыхара бааԥс аҿы зымч мхо, иаҵахо иалагаз ақырҭуа депутатцәа, аҵыхәтәан, Қарҭтәи «рыхшыҩҭра» бгахәыҷ ҵыхәабаба хыш-гызмал рҽынаимардан (уи усгьы блеихмырсыӷь арҭ рықәԥара дахылаԥшуан), ҳара ҳкариеристцәақәакгьы маӡала рыжәҩа анроу, Қырҭтәыла Аҩнуҵҟатәи аусқәа рминистрс усҟан иҟаз, Гвенцаӡе зыжәлаз, «апориадок» аҟаҵараз ихаҭыԥуаа ицны Гыртәыла дахьааз «азвиадистцәа» дҳәынҷаны Аԥсныҟа дааганы дҵәахны дрымоушәа, убри дызӷьычыз дрымхны ирхынҳәра иашьҭоушәа, анаҩс, «атеррористцәа» иԥыржәаз аихамҩагьы ашәарҭа бааԥс иҭагылазшәа, уи ахьчараз уаанӡагьы арахь иааргахьаз рмилаҭтә гвардиа амч ақәымхоушәа уҳәа, хыҭҳәаа ҽыҵгас иҟоу зегьы лыҟаҵаны (ари аус еиқәаҵәа Ельцин гәаҵәажәпагьы днақәыршаҳаҭны), Егры ирны, Аԥсны аҳәаа ихыҵны иҭалеит бџьарла еиқәных иҟаз Қырҭтәыла Аҳәынҭсовет Ар.
	Ушыцәоу ухы ԥҽны иубар еиԥш, ҳажәлар ргәырҽанӡамкәа аибашьра иҩаладыргылеит!


                         Аҩбатәи алахьынҴа

                                        Мсаусҭ ихьаа
	
Есышьыжь ишыҟаиҵалацыз еиԥш, ақалақь агәҭа зызқәа-ҭыԥқәа ыҟоу Аԥсны ахьчаҩцәа-фырхацәа рҳаҭгәынқәа рҟны днеит Мсаусҭ. Ҩыџьа иԥацәа «еиваиоуп» араҟа: руаӡәк иԥсыбаҩ еибганы иоуит, егьи «иццышә» заҵәык ааргеит ауп – уаҳа егьыҟам, аха убригьы ҳазшаз иџьишьоит. Ауаҩы дызқәымшәо акгьы ыҟам аԥсабараҿы. Иац  ами, мшәа, Мсаусҭ ихаҭа дыҷкәынӡаны Аҟәа данаалагылаз. Усҟан ари апарк Ԥаҵақьалажә ихьӡ ахын, ибаҟагьы еиқәызза уи агәҭа ахьазеиҟароу иқәгылан. Уажә уи аҭыԥаҿыҵәҟьа, иара Мсаусҭ иԥацәа аҩыџьагьы назлоу, жәларык Аԥсны зхы-зыԥсы ақәызҵаз агәлымҵәахқәа рыхьӡ акамыршәра иазку «абаҟа» арсуп. Ааи, иарсуп. «Ҳгәахы иалаз аҵәымыӷ жьакцақәа азымхозшәа, ари закәызеи – ҟамангьы иҟамамкәа, алашәага ирылырхыз абаҩ-рӷәыҵәы еиԥш, ҿыцха иадырсыз! Изакәи абри, иаҳәои ҳәа зегьы азҵаауеит. Схаҭагьы заҟаҩ сазҵаахьоузеи – ирасҳәо сҿашәом. Ҟамоуп, аԥсыуа ҟама, сҳәахуеит. Уи еиҳагьы иџьаршьоит. Ҟамазаргьы, ианбыкәыз аԥсуа аибашьраҿы аиааира анигалак, иҟама хагәха ианаирсхьаз, ҳаӷеиҭа, даҵахазшәа. Аԥсуа иабџьар аҭра иҭоуп ианакәзаалакгьы, ҭыхтәыс ианиоу – деибашьит, диааит, дырҩегьых аҭра иҭеиҵеит ауп, уаҳа ҭыхтәыс исумҭан ҳәагьы ҳазшаз диашьапкуеит, избанзар, аибашьра иҭахым аԥсуа; ҩаԥхьа шәарҭак ҵысыхыргьы, иҟама ахьыҵоу днеины аҵхра далагаӡом. Ааи, абаақәа, иҳахьыз ҳзымхозшәа, иаҳзырузеи, баҟам ари, иҽеим. «Ахәра ашәа» ахьӡырҵахит – еиҳагьы ҳахәрақәа зырмжьыжькуа… ҵхышьас иамоузеи шьҭа, долларла ахәгьы ахшәаауп рҳәеит. Шәымшәан, ҳаҷкәынцәа, ԥсыхәак азаауп, шәымшәан, – Мсаусҭ игәҭахәыцрақәа ара зҳаҭгәынгәынқәа ыҟоу афырхацәа рышҟа иниаигоит, – шәаргьы «шәгәахы» ишалоу здыруеит ари «аҟама». «Иқәыжәга наҟ, иаҳҭахым зынӡагьы, –  рҳәахуеит даргьы, –  иҟәнаҳшьоны акәым, ҳара абаҟазын ҳмеибашьит. Баҟак рхагыландаз шәҳәозар – уи ҟаҵара аҭахӡам, изцәаблагәшагьы дыԥшаатәӡам. Аԥсны зегьы баҟоуп ҳара ҳзыҳәан, Ерцахә ашьха ӷьазӷьазуа иаҳхагылоуп, еиқәҳархаз Ҳаԥсадгьыл шеибакәу баҟоуп ҳара ҳзыҳәа. Убри шәыхьча наӡаӡа, убри шәахылаԥш… Ари наҟ иҵышәх, хьмыӡӷ амаӡам, изқәымҿиаз аҟаза иԥхеимшьааит, иарамоу зырҿиамҭақәа зыԥсы рхазҵоз Микьеланџьело дуӡӡагьы даныманшәаламхоз ыҟан, насгьы ари уи еиԥш уеизгьы-уеизгьы дадԥсылаха ахаҳә иагәылимцәааит…	Ҳара ҳахьӡ наунагӡа ҳнапала иаҳчаԥахьеит, шьҭа иҳаҭаху аҭынчроуп, ҭынч ацәаха ҳашәҭа… иалшәх, иалшәх ҳгәахы иалоу ари аҵәымаӷ жьакца!» – рыбжьқәа ккаӡа иаҳауеит Мсаусҭ. «Ааи, ааи, уи ԥсыхәак уаҩы иаиҭап, ус иаанрыжьрым… Иара «зчаԥазгьы» ламыс змоу уаауп, иазхәыцып, иаарашәраӡа», – абас ҳәо мацара, аҳаҭгәынқәа зегьы дырхысуеит Мсаусҭ, игәыԥшқара ииааины, илаӷырӡқәагьы ҩхажжылоит. Ҵабыргны, иац ами ихаҭа дыԥшқарахӡа Аҟәа данаалагылаз, уажә иара убасҟан ихыҵуаз аҟара зхыҵуа, уимоу еиҵбацәоугьы, зыжәлар рхақәиҭтәраз наӡаӡа адунеи иаԥырҵыз ақәыԥшӡақәа рсахьақәа наӡаӡа ибла ихгылоуп. «Ҳзықәгәыӷуаз ҳаҵәҩаншьапқәа, ҳахьҟәыршәақәа… ҳаи, абаақәа, абарҭ рҭыԥан аума абри «аҵәҩан» хәахәа ахьашәырсыз!» - дырҩегьых ихьаа ашҟа днианагоит, аха уи мчыла иҽнампыҵжәаны, ҭаҭын-рҳәык ааҭыганы амца нацраирсуеит, иаарццак-аарццакны днаҿыхоит. Амцхә гәырҭәыла илбааидаз аҭаҭын-лҩа џьбара анихәласлак, дамхеимҳәоит. «Саҭамыз, дад, саҭамыз…». Убасҟан иааигәалашәоит иҷкәынцәа руаӡәк – Заур захьӡыз аиҳабы – аҭаҭын дшахоз. Уи иаб ицәиҵәахуан, иахьибоз душьыргьы иҿеикуамызт. Иаб моу, зынӡа изымдырӡо еиҳабык амҩан дааиԥыларгьы, дзыхоз иҭаҭын ааиҿкәыцәааны ишьҭахьҟа инаваикуан. Зны иҩызцәа дрыдтәаланы аҭаҭын дшахоз, игәиҽанӡамкәа иаб даннеи – али-ԥси рыбжьара иҭаҭын еилагәа ишьҭахьҟа инаваикит. Иҭаҷкәым ахьааираҵәаз ишакәым даблит убасҟан, инапсыргәыҵа аӡаӷьа ыҵанаҵеит. Ашьҭахь иҟалаз иаб ианиарҳәа, «уара аубыџьыр, уҽубылуазма… иузеицәоуп акәымзар, сара уахысшьаауазма, шьҭа ухаҵоуп, уара утәы уара иудыруеит» иҳәазаап. Инапсыргәыҵа убриижьҭеи ашәахсҭа анхаланы иҟан Заур. «Ҳашблышаз мҩашьо.. ааи-ааи, ааи абаақәа, иаҳԥеиԥшызи!» - зынӡа игәы ҿкаан илаӷырӡқәа ҩхажжылаӡеит Мсаусҭ, аӡәыр сибамашь ҳәагьы даанаԥшит. Уи ԥсыҽрак иласыр ҳәа дшәон аԥсҭазаараҿ ианакәызаалакгьы, уажә «ҭымҭшәарраӡак» дыбжьанакит акәымзар. Иԥацәа шхәыҷнатәызгьы, излаилшоз ала, хаҵаӷьеиҩран ирылаиааӡоз. Ишқәыԥшӡақәаз еиднагалаз урҭ рани иареи зынӡа изышьцылаӡамыз ақалақь ԥсҭазараҿы изларааӡазгьы џьашьатәыхаҭан! Дара ахьынхоз ахаҳәтә ҩны ду «Шанхаи» ҳәа иашьҭан зегьы – убасҟак ауаа рацәаҩны, еилаҵәаҵәа иҩнан, зжьы ужәыр зтәан еиламгылозгьы ракәын дара зегьы, амала, шамахамзар, гыруа, қырҭуа дрыларшәымызт, урҭ уи раҭәаршьозма! Аихатә мардуан хланҵы икьынааӡа изҿаркьакьаз  ари абетон ҩнеиқәаҵәа ду, аҽеимаа еиԥш акәын ихыгьагьааӡа, агылашьа шыҟаз. Убри аҽеимаа аҩныҵҟа ихтыз адгьыл хәыҷ акәын шҭара зуазгьы. Уи еимакны аҳәса нибарҵәон. Арахь изаҟаразаалак мра шәахәак ҭаԥхомызт. «Шанхаи» актәи аихагылаҿ уада заҵәык иҩнан Мсаусҭраа рхәыҷқәеи дареи. Аҩныҵҟа уахгьы-ҽынгьы афымцалашара аркызар акәын. Аԥхын аҳауа рзымхо, ихәаҽӡо ианалагалак, ашә ҟьаҟьаӡа иаадыртуан – аламлашьқәа рышәхымс инылаҳауа. Иаархыргози!.. Убас шакәызгьы, аҷкәынцәа аҵара бзианы ирҵон, абжьаратә школ иалгеит раӡын медалла, арра маҵурақәа рхыргеит, иреиҳау аҵарақәа ирҭалеит – руаӡәк аҩбатәи акәырс аҿы дтәан, егьи – шьҭа ахыркәшарахь днеиуан, аҩыџьагьы иуристцәахон… Мсаусҭ ихәыҷқәа зыҩнеиааӡаз, ԥенџьыр зҿаӡамыз убри ауада заҵәыҵәҟьагьы дахырбаауан, ихашәҵарыма, имырхырц изашшуазгьы ыҟан, аҵыхәтәан гыруак дичдырчан, иԥсы ааҭихӡарц егьшигымыз аибашьра рыхьӡеит. «Алахшақәа, алахшақәа… ҳарфахьан, акыр ҳаҟазма, – ихапыцқәа ааихаирӷәӷәеит Мсаусҭ, – ишааи-шааиуаз зынӡагьы ҳақәырхӡарц инақәыркит, аха шәара ишәымуит, дад, шәара шәдауаԥшьха шәырҿагылеит – ԥхыӡ иаҳбар иҳазхамҵоз афырхаҵара дуӡӡа аашәырԥшит!..
	Аҳаҭгәынгәқәа дырхыҵны дшааиуаз, ани «аҟамахь» деиҭанхьаԥшит Мсаусҭ. Уи «амҵәыжәҩақәа» хахаӡа, аԥша еиланажәжәаз ауарбажә еиԥш, агылашьа дырҩегьых игәы инасит. «Шәара аиааира аибашьраҿ мацара акәымкәа, шәҟазараҿгьы ижәгазаап» ҳәа, ари «абаҟа» збаз ԥсшьаҩык иҳәеит ҳәа жәаха ҽнак ԥҳәыск далацәажәон. Ҟәышк лоуп лара, аха уи аԥсшьаҩы ирониала ииҳәаз шԥалзеилымкааи, – дхәыцуан дырҩагьых Мсаусҭ, – ари доуҳатә ӷарроуп ианыԥшуа, иааирам аха, аарҩара бааԥс, адоуҳатә аарҩара!.. Аиааира доуҳатә гәамчлагьы, фырхаҵарылагьы иаҳзыргаз шәа шәоуп, дад, шәыԥсы сакәыхшоуп, – абри ҳәо, ашьапы «пахәанцалеиӡа» аҟама ахьыҵаркьакьаз, иаакәыршан амармалташь ҳаҟьақәа нбан шкәакәала (хьы-нбанла ҳазҳәом) ирныз афырхацәа рыжәлақәеи рыхьыӡқәеи рыԥхьара далагеит. «Аӡәк дышәҩыкын ҳара ҳзыҳәа, шәҩык – зықьҩыкын ҳара ҳзы… иараби, иараби, шаҟа шәрацәаҩузеи ҳхьырԥарцәа!.. Зегь ара шәҽеидышәкылеит… Еидкылам, дырҩегьых еиԥхьыттаз – арахь иҟоу ҳауп… Аха убригь ԥсыхәак аиуп, ҳазшаз ҳрыцҳашьан даҳзылбааԥхахып… Аҳ, аҳ, исҳәақәозеишь, – дырҩегьых иџьыкаӡырӡха, ицаҳә-цаҳәо илаӷырӡқәа нхаддылеит. «– Иахьа мыцхәы акалашәа сыҟоуп, амцхә шәсыргәамҵцәеит, саҭамыз, дад», – ҳәа игәы дҭацәажәо, жәларык «ҽмырҵысы» ишьҭаз ҳҵеицәа дырԥырҵны, иаарццакны агаҿахь иҿынеихеит. Дышнеиуаз, ажәытәан агазеҭқәа рҭыжьырҭа атипографиа ахьыҟаз дааҭгылеит. «Ажәытәан…» – иабатәи жәытәтәиу аха, иззымдыруа, иахааным ара «Аԥсны», «Советскаиа Абхазиа» уҳәа ҳгазеҭқха ҭыҵуан ҳәа иоуҳәар ихеиҵома – баша аҳәира ахыиааны, идәышкәаӷьазха ишьҭоуп. Аҿаԥхьа, ԥаса акрыфарҭа бзиа ахьыҟаз, уажәы еиқәыцырцыруа абензин-ҭирҭа ҿыц гылоуп. Иагьшԥарацәахеи ақалақь аҿы урҭ, уахьнеилак бензин ҭирҭоуп. Ашәҭыц иаҩызаз Аҟәа абензин-фҩы алшәшәа ицоит. «Анаџьалбеит, аамҭа аҽшԥеиҭанакуеи, зегь рыҽшԥарыԥсахуеи», - Мсаусҭ, игәы хьаауа, аибашьра ҟалаанӡа атипографиа ахьхьа-џьџьаҳәа аус ахьауаз днавсын, дышнеиуаз, арымарахь, аамҭақәа аныбзиаз зны ҳаҳҭны-қалақь зегьы емблемас иамаз асасааирҭа «Абхазиа», «аблақәа» ҭыкка, ицәыббылӡа иахьгылаз илаԥш нақәшәеит. Ибар иҭахӡам арҭқәа, аха иблақәа изларцәиҵәахрызеи. «Абри анырбыл нахыс  жәлары зегьы хырзаманк шаҳԥеиԥшыз ҩашьомызт – игәҽанҵаган, цқьа ҳхахьы иаҳзаамгеит акәымзар», – рацәак дазхьамԥшкәа наҟ днавсырц инақәикит, аха уажәы қыҭа-қьаԥҭак еиԥш амыӷқәеи аҭырасқәеи згәылиааны иҟоу асасааирҭа ашәқәа рҿаԥхьа дааҭгылахт. Еимгеимцаракгьы исахьаха ибла иаахгылеит амҳаџьыр хылҵшьҭра еиуоу аԥсуаа Ҭырқәтәылантә, Шьамтәылантә ианаалак абра зегьы шрыдеизалалоз. Игәалашәеит иҷкәынцәагьы иманы урҭ рбара дшааиқәахьаз – мҳаџьырра анкьа зны иагаз рыжәлантқәеи дареи шеибабаз, рҿи-рылаӷырӡи еиқәымхуа ишеидҵәыуалақәоз. «Анцәа иумырӷьацан жәынгьы-ҿангьы ҳхи-ҳахшареи ҳаиҵазмыргыло, аибааӡаха ҳазымҭо», – аҭакәажә леиԥш ашәирақәа ианакәызаалак ишицәымӷызгьы, абас игәы инҭиҳәааит, адыр-дырҳәагьы ицәеижь неихыбзааит. Еиқәылашьца, ԥсыԥха зыҩнаӡамкәа игылаз асасааирҭа маҷкгьы даацәшәеит. Еимгеимцарак ала дырҩегьых  иааигәалашәеит убас зны, Ҭырқәтәылантә иааны иҟаз рашьцәеи дареи рызхара изеибамбакәа аерапорт аҿы ианеиԥырҵуаз аламҭалаз, ирыдеизалаз рыуеи-рҭахыреи дареи еибаргәырӷьо, иагьеибарҵәыуо, хазгьы ажәытә ашәақәа ҳәо, рнапқәа еинҟьаны кәашарыла ианеиԥырҵуаз, харантә иааз турист еинралк «арҭ зыргәырӷьои, иагьзырҵәыуои?» ҳәа дышиазҵааз. «Вам не понять этого» ҳәа, иаахжәашәа аҭак шииҭаз. «Ааи, ааи, ҳара ҳхьаа нагӡаны еилызкаауа ҳәа адунеиаҿ ӡәыр дыҟахыума! Ҳхала, ҳзықәшәалак, ҳхы ҳанҟәышланы ҳцалароуп, аха ҳабацо… сабацо сара уажәы?», - даахәыцит. Уаҩы ишимбацгьы изаҵәра днамҽханакит. Ухьаа, угәҭыха зоуҳәода? «Тоска» захьӡу Чехов иажәабжь афырхаҵа ихьаақәа иҽы ишеиҳәоз еиԥш, гәашьак унадгыланы ацәажәара уаламгозар, мамзаргьы, ахага еиԥш, ухала ухы хҭакны цәажәарҭас ишьҭумхуазар!.. Асҵәҟьа дзаҵәны, дагьусданы ахаан дҟамлацызт, занааҭла инџьнырыз Мсаусҭ. Ҳаӷоу-саӷоу далахааит ақалақь – уси хықәки умаӡамкәа! Даагылазар хҭацәыха змамыз – абри аиԥш лахьынҵас изиоузеи? Аха, мап, иҽаҵаимырхароуп дырҩегьых, ҩыџьа Аԥсны Афырхацәа раб, иҵеи хьӡырҳәагақәа имырԥхашьароуп. Ҿыц абас игәы ааирӷәӷәан, агаҿа иқәсуа, Амҳаџьырқәа рымҩаду захьӡу амҩа ааихиҵәан, амшын ахықәанҵәҟьа игылоу, Аҟәа иаахьоу зегьы еицырдыруа, шьҭа кәрыжәаа ирықәлоуп ззуҳәаша аевкалипт-ҵла ашҟа иҿынеихеит – убри амҵан снатәаны, маҷк сыԥсы ааиҭакны, «сааԥҭражә» ахь сеиҭахынҳәып ҳәа дназхәыцны. Акамбашьқәа аҭакар аныҟоу аӡмах аҿы ишеизо еиԥш, атәанчаҩцәа зегьы иахьреизарҭоу, насҭха аԥса-ҵлақәа рымҵахьгьы даанаԥшит зны, уахь снеиру-сымнеиру ҳәа длак-ҩакуа. Уаҟа акаҳуажәырҭа аҿаԥхьа, нас дара убарҭ аԥса-ҵлақәа рымҵан игылаз «аишәақәа» ирыдеибагәала, адамино, амаца иасуан жәларык «амшгацәа» – ус дрышьҭан иара. «Ирылзыршоузеи, ранаџьалбеит, шьыжьы инаркны уаха хәлаанӡа абри иаҿуп… Аракәзаап дара адамино иасуашәа ҟаҵо, русқәа зегьы ахьырыӡбо. Адунеи аҿы зтәы рымҳәо, изламцәажәо егьыҟам…» – игәаанагара  аӡәы еиҳәозшәа, ихы дацәажәо, «ных-ных, урҭ рахь ус сымам» иҳәан, хықәкыла дыззаауаз аевкалипт-ҵлахь ишьаҿақәа неихигеит. Уи амҵа ҵыкка иҭацәын – дааигәырӷьеит. Даазқәылаз, дшызаҵәугьы, ауаа изымычҳауа далагеит. Иибахьоу, игәы аартны дзацәажәартә иҟоу шамахамзар уаҩ диԥылом. Убри аҟнытәи, ҵабыргны, аевкалипт-ҵла ра-ҵлазар еиӷьгәышьан, аха ашьапаҿы унатәаны, аԥша ахәхәаҳәа иусуа, иареи уареи шәеицәажәозар еиӷьу иҟоузеи!.. «Ушԥаҟоу, уххьзгеит? – иҳәан, аслан ҿаша еиԥш, зшьаргәацә ҟьантазӡа, акы иазмырҵысӡо, зцәа иҭыԥхаауа  игылаз аевкалипт-ҵла днацәажәеит Мсаусҭ, – усымбеижьҭеи иҵӡозеи!.. Аибашьра ҟалаанӡа шьыжьи-хәылбыҽхеи, еимҟьарак анааҳаулак, сҩызцәеи сареи ара ҳааилон, иудыруеит, бзиа иаабон умҵан ҳнатәаны ацәажәара – убасҟангьы ҵыхәааԥҵәарада иаҳхьааз Ҳаԥсадгьыл алахьынҵоуп: ҳзынцәажәалоз зегьы ҩыран иунызҭгьы, заҟа иҭоурых духарызи – иҭабуп ҳәа уасҳәоит уи уахьыҵнамырҩааз… Схәыҷқәа аныҩеидасгьы ара исыманы сааилон, иугәаламшәои, зынгьы ран дҳагәҭыларгыланы, ҳашҭаацәаныз ҳпатреҭқәа еицҭаҳххьан…». «Ааи, ааи, ишԥасгәаламшәо, иабаҟоу дара уҷкәынцәа?» - аҳәазшәа иаҳаит аҵла, гәҽанҵарылагьы «иааӡырҩыхит». «Иабаҟахыу… исзымыхьчеит, дад, аибашьра исцәалаблит!» – игәы дааҭауазырит Мсаусҭ. «Иауауеи гәышьа…, ран дабаҟоу, ԥҳәыс бзиак лакәын?» – иҵаахит аевкалипт-ҵла. «Рангьы дара дысцәыргеит, дад, лгәырҩа лызхымгеит… Сара адәы сықәуп ишубо, уара уҿынӡагьы сааит…». «Адунеи ухы ахумбаан, уара шаҟа уҽурӷәӷәо аҟара дара рыԥсаҭа иазеиӷьуп… Ари умбои, саргьы сзаҵәуп сахьгылоу, аха адунеи зегьы салахәуп, амшын дуӡӡеи сареи иахьеи-уахеи ҳаицәажәоит. Гәҟычгас иҟоу – гәҭыхаҳәароуп». «Изоуҳәо данумо», – хьаала даацәажәеит Мсаусҭ. «Изоуҳәо ыҟоуп – адунеи дуӡӡа уаԥхьа ишьҭоуп, шәеицәажәала…».
Абри аамҭазы, наҟтәирахь еидҳәыԥла еилагылаз анҭ «анард» асыҩцәа ргәыԥ иаацрыҵын, ҩыџьа ахацәа, зцәа зтәым аԥҳәыс леиԥш итәаа-маауа, арахь рҿаархеит. Урҭ ааины, Мсаусҭ дахьтәаз иҿаԥхьаҵәҟьа игылаз «арымӡ» инықәтәеит. Дара анааиҵәҟьа, иидыруаз шьоук ракәмызт аха, дырхаҵгыларц егьааигымхеит. «Арахәҵәҟьа ахьтәоу уанавалалак еиханы иҩагылоит, ауаҩы-моу. Зынӡа ҳаламыс мцазар, иабихәац», - дназхәыцит Мсаусҭ. Аха иааиз абраҟа ауаҩы дтәоу, иара ус ҳаҭхәыжәк арымӡ иқәу рзеиԥшны, игәхьаагьы рымкит, зынӡа иагьихәамԥшит, заҵа аԥсшәа рымҳәарыз. Ас иҟоу узырхаҵгылахуеи. Дара оумашәақәа еилаҳәан, иршәыз аиԥш зеиԥшу маҭәа имбацызт. Ишынатәаз еиԥш, руаӡәк инапаҿы иикыз амобилтә телефон (ус ахьӡуп рҳәеит, акраадыруоу) аҳәыҳә еиԥш изнапык аҿы иааимпыҵаирҟәыҟәын, егьи инапала аномерқәа «нҭеиԥсан», џьара «аҭел» дасит. «Привет, Самсон Акакь-иԥа, - иҳәеит иара дыҽхырччо, аӷьара-аӷьараҳәа ибжьы даҵаҳәҳәо, - Луман соуп изҳәо!.. Иҟоу уасҳәап, абра Едрысгьы дсыдтәалоуп, аказы ҳуҳәоит, иаҳзыҟауҵароуп!.. Иақәхоит, иақәха, умч ақәымхозтгьы зынӡа иуаҳҳәаӡомызт… Изакәу уи ауп – 500 тонна «аихаӡа-металлалом» ҳҭахуп, иҳарԥсах, нас иуаҳҭоит… Амашьына ааҳхәарц ауп, ԥарала ахә ҳшәоит аха, иҳаазырхәо аихаӡоуп ииҭахыу. Егыр нырцәынтә!..  Джип, джип, ааи, зынӡа иҿыцӡоуп… с завода!.. Мамоу, ҳашԥеижьо! Иуам уара, аԥара долларла иаҳамҭои аха иуам… Ианбаа – ахәылбыҽха? Зеиԥшааны – асааҭ быжьбоу? Бзиоуп, сузасуеит, еилкаа… ҳуқәгәыӷуеит!...». Рцәажәара ааҿахиҵәан, «пиит-пиит» зыхгоз ателефонгьы аҿы ааихеикит. «Анцәа ҳрыцҳашьа», – игәы инҭиҳәааит Мсаусҭ. Ус дара рцәажәара даҽак ашҟа иниаргеит. Мсаусҭ имбошәа имаҳауашәа деиқәышьшьы дахьтәаз, дырҩегьых даарызҿлымҳахеит. «Сыԥсы ҭами – сырзыӡырҩып, нас сцап… иахьатәиқәоуп, иҿыцу уаауп арҭ, са «сахьыҟоу» иҟам роуп, ирҳәо саҳап…»
– Иуҳәан еиԥш, зегь партиак-партиак еиҿыркаауеит, акыр ҳагхазаргьы, ҳарҭгьы ҳхатә партиак еиҿаҳамкаар ԥсыхәа ҳамаӡам, - иҳәеит ателефон иасуаз иакәымкәа егьи, уигьы хаҿ-ҟьаҟьа дук иакәын, аха шәагаалеи мҽхакылеи еиҳа дааиҵан, дымгәлыҿӡа, аԥхӡы илхәаҭо дахьтәаз.
– Амала президентс иқәҳаргыло иоуп аус злоу, ҳхы ахьирхо аадыруазароуп: Нато лышҟа акәу, Қьаҭо лышҟа акәу!..
– Уара ухәмаруеит аха, арахь даҽа лымҳаҭасқәакгьы ыҟахыуп…
– Уи арбахын?
– Ҭауади-аамысҭеигьы акы иаҿқәоуп рҳәоит…
– Иабатәи ҭауади-аамысҭеиу, урҭ ирылымгахьеи уара!
– Ирылгаз џьаҳшьоит, рхылҵшьҭрақәа ыҟами.
– Ируеи урҭ?
– Аҽеидкылара иалагеит. Уажә ааигәа ара Аԥсынгьы раҭәамшьакәа, «Всеобхазский аристократический Конгресс «Абаза» ҳәа зыхьӡырҵаз раԥхьатәи реизара ду мҩаԥыргеит Шәача. Болгариантәгьы шьҭрала и-Чачбоу «аҳык» дааргазаап… уара ишԥоумаҳац абри!
– Ак саҳақәазшәа сыҟоуп аха, рацәак сыхшыҩ азысмышьҭит умбои. Еиҿызкаада уи аизара нас?
– Аҟәарчатәуп.
– Аҟәарчатәи уахь усс имои, даамысҭоума?
– Зынӡа ааигәагьы дыҟам, аха «аинциатива» иара игеит – драԥысит! Аамысҭара атитул аиуразы ашәҟәы алеиҵарцгьы игәы иҭоуп рҳәоит.
– Иабалеиҵо уара уи? Ус егьыҟаӡамеи?
– Иҟарҵарц иаҿуп ами… Ҳшыхәмар-хәмаруа дырҩегьых амонархиатә система ашҟа ҳдыргьежьуа убап – аҳ дахадыргыларц рҭахуп уара Аԥсны!.. Амала… ӷәӷәалаӡа аӡәы ирыҵеикит, иқәақәра сцааит.
– Дарбан уи?
– Канада инхо аԥсуа аамысҭауаҩы Мураҭ Иаган – ижәла ус иҩуеит, аха, иара д-Маануп…
– Ҵыԥх ара иааны иҟазу?
– Нас… дубама уара уи?
– Мап, дсымбеит аха, иӡбахәқәа смаҳаи!..
– Даара дҟәыш-дууп… уахәаԥши… уазыӡырҩи, Шәачатәи реизарахь уааи анырҳәа, ирзааицҳаз, – иҳәан, амгәлыҿ иџьыба ажәжәа-ԥԥыҳәа дынҭалан, қьаадк ааҭигеит.
– Уара иузҭада ари?
– Иалоухи исызҭаз, саргьы «разведкак» сымамкәа сыҟоума. Уазыӡырҩы арахь, англыз бызшәа аҟнытә аурысшәахь еиҭагоуп иара, – абри ааиҳәан, аԥхьара дналагеит: «Конгресс  не представляет для меня никакого интереса, и по этой причине, я не намереваюсь присоединяться к его работе.
Более того, я не думаю, что на земле остался хотя бы один представитель старой абхазской аристократии.
Настоящая абхазская аристократия начала вырождаться 500 лет тому назад. Когда ислам стал проникать на Кавказ, он абъединил силы  в форме оппозиции к Христянству, которое пришло сюда раньше, и, обе эти силы, незнакомые друг другу, совместно работали на уничтожение абхаской аристократии и черкесской арситократии в целом. Что касается меня, то если бы абхазская аристократия (которое выражается словом Аамысҭа) где-либо существовала, я бы присоединился к ней на скачущем коне с развевающимся флагом. Точно так же я поступил бы в случае, если бы нашел подлинную демократию или подлинный коммунизм – но эти понятия исчезли сегодня в результате своей продажности…» – Убома уара ари ииҳәо, ихаҭа Канада дтәаны аԥсуа қьабзқәа ауаа идирҵошәа егьиуашәа Дон Кихотрақәак дырҿызаргьы, иубома заҟа диашоу!.. Уареи сареи ҳанхаҩ хылҵшьҭрақәоуп аха, уазхәыцҵәҟьар – ихырзамануп ари! Иабаҟоу уара арахь ааскьагьы ҳабдуцәа зықәгәыӷуаз асоциализм, акоммунизм?.. Уажә иааз «адемократиа» аума, уара, ҳажәлар ныҟәызго! – дналанагалацәаӡеит.
– Уҽаанкылишь уара… узынцәажәалақәо закәи?! Уи ус «аламгәа ҭишьааит» аха, ҳарҭ ҳаццакыроуп – иага умҳәан ҭауади-аамысҭеи ҳәа узҿу рхылҵшьҭрақәа Нхыҵ-Аахыҵ, Нырцә-Аарцә иахьабалак еигәныҩны еибаԥшаауа, рҽеидыркыло иалагар – даараӡа рымҽхак ҭбаахоит, ирызгәакьоу нхаҩыжәлар рыжьрацәарақәагьы уахь ирыцлар – иахьа Аԥсны иҟоу апартиақәа шеибакәу зегь дара рышҟа иианагар ауеит… Усҟан ауп зынӡа «ахлаԥоҭ» ҳанақәшәо!..
	Мсаусҭ жәытәшьҭрала дамысҭажәлан, аха иара иаҟара инхаҩу, ааӡабла, џьаха-џьафарыла изызҳаз дабоуԥшаауеи. Иара ус иабацәеи иабдуцәеи рҭоурых ҭуҵаауазаргьы – изакәытә џьамыӷәа цәгьоузеи ирхыргахьоу! Рымацара  роума – ирхьыԥшыз рыжәларгьы даргьы акрынеилызцоз, амилаҭ иагәашьамхыз зегьы шамахамзар ирылыршьаахьеит. Уажә аҵыхәтәан ирыхьӡаз «афырҭын» цәгьа акәзаргьы, ихаҭа иԥацәа аҩыџьагьы ицәагеит… Арҭ  ахацәа уажәраанӡа излацәажәоз «ауасамырҳәыгақәа» шџьеишьоз, аҵыхәтәан иаацәырыргаз ажәабжь даршанхаӡеит – «сабаҟоу уара, Аԥснакәу? – игәы дааҭахәыцит, даанаԥшы-ааԥшит, дыштәазгьы адгьыл иҵагазҽазызшәа ааибеит, – зынӡа ҳаилыҩрызаапеи, аламалак акәымкәа, зынӡа ҳаиԥхьдырттазаапеи!.. Асҟатәи гәыԥ-гәыԥла аҽшарақәа иҟоу азмырхакәа, ҭауади-аамысҭеи рхылҵшьҭрақәа еидикылоушәа иҽыргызмалны, ҽамыршьагала ирылахәаахәҭуа дарбану? Дызсуҭада аҭоурых аҿы ҳзыниахьоу ззымдыруа иҟоу?! Ҳац икылакны иҳааӡаз ҳасабицәа бжаҩык аибашьра (иара иҽызцәиҵәахыз) иалаблит, иаанхазгьы цәгьашьыццәақәак илаԥшықәырҵаларц аума ари заԥшьигаз, измааноузеи?» – абри дшазхәыцуаз мацара, иԥсахы еибакуа дҩагылан, спектакль бааԥсык дахәаԥшуаны, ианизымычҳа, анҵәамҭа дазымԥшкәа, атеатр ддәылҵны дцошәа, хыма-ԥсыма шьҭахьҟа ддәықәлеит. «Шәҳацхраа, шәшьапы шәықәгыл» ҳәа иҳәарц иҭахызшәа, деиханы деиҭааихит Афырхацәа рызқәаҭыԥқәа ахьыҟаз апарк аҿы. Уажәык илаԥш зынӡа иҵашәар иҭахымызт ҿыцха иарсыз ани «аҟама», аха лабҿаба иба-имба – зегь акоуп дахьцалак еиҳа иахьжьакцоу, еиҳа ашҳам ахьамоу аҵаррала игәахы иалакьакьоуп, аш еиԥш асахьа ибла ихгылоуп. «Цқьа иҳаракны иқәыргылам, уи ауп иманшәаламкәа изыҟоу, иҳаракны иқәҳаргылар иҟаимаҭхоит» ҳәа, ихьаршшаны иахцәажәоз, «зегь здыруа» иреиуоу ҟазацәақәак ражәагьы ааигәалашәеит. «Иага ажәҩан иалашәҵаргьы, иҽеим уара, иаҳҳәо шәаҳауазар, иҵышәх наҟ, иахьышәҭахыу ижәга, инаган амузеи аҿы икҿашәҵа шәҭахызар! Нахьхьи Иаснаиа Полианаҿы Толстои дуӡӡа инышәынҭра баҟа шахагылам еиԥш, ргәы шьац иаҵәараха иҟазааит ҳаҷкәынцәа – уи ауп даргьы ирҭахыу, шәырҟәаҵ шәуаазар, шәбаҩхатәра «дуқәа» аашәырԥшырц шәҭахызар даҽаџьара иаашәырԥшла, - аԥхьан ашьыжь данааиз аасҭагьы игәы ԥшааӡеит Мсаусҭ, - абас ҳзыҟои уара ҳара, уаҩ иҳәа ҳмаҳауа, ҳажәа еибамкуа?!» Ус иааигәалашәеит ари «абаҟа» ҵыԥх зны ақалақь зегь архыџ-хыџыртә шьоук «алаӷәым» шаҵаԥыржәаз. Нас аԥхьан аевкалипт-ҵла амҵан «аметалоломқәа» рыӡбахә змаз анҭ «аполитикатә қьачақьцәа» рышҟа ихшыҩ ниасит. «Абанс иҟоу шьоук ракәхап ари абаҟа зеиԥшразаалакгьы алаӷәым аҵаԥызжәаз, ишаҳгәамԥхо рдыруеит аҟнытә, зынӡа ҳаиладырҩынтырц, ҩныҵҟала ҳара-ҳара ҳаибарфаны дырҩегьых дара рыфеидак алыргарц… Ааи, абаақәа, макьана аибашьра еилымгаӡацт, еилгаз џьаҳшьоит аха, «ҳҟамақәа» хагәха иарсны иаанымхароуп, ҳахьыцәоугьы  иҳаҟәнызароуп – уаҳа ԥсыхәа ҳамаӡам, уаҳа!!» – ихаҭа иааџьеишьартәы, игәашьамх ааџьбарахеит.
Абри аимгеимцара инақәыршәаны, рҟыт-ԥсытыбжь мгаӡо, ирацәаҩны ӡӷаби-ҷкәыни, хәыҷ гәарҭак еицхрышьшьы ишааиуаз ибеит. Урҭ раԥхьа игылаз, еиҳа ихбыџыз аҷкәыни аӡӷаби шәҭыла иҩычаз авенок ркын. «Ажәытәан» зны Сталин еиқәаҵәа ибаҟа еиқәуауа иахьықәгылаз аҭыԥанҵәҟьа иҵаркьакьоу «аҟама» аԥхьа абас саси-ԥшәымеи авенокқәа рыманы инеиуа ибацыԥхьаӡа, еиҳагьы хгарҭа имоуа, адунеи дамкуа далагон Мсаусҭ. «Ҳара ҳазшәииз дыҵарҟәаҟәароуп… ҳаазыниазеи уара, абра изыҟаларызи ҳҳаҭгәынқәа – ҳаҳҭны-қалақь агәҭа… насгьы зполитикатә хәымга-ӡымгара иахьагьы Кавказ зегьы иалымӡаауа аџьныш ибаҟажә ахьықәгылаз аҭыԥанҵәҟьа, ҳаҵаурхеит, ахаангьы иааишьа ҳамам ҳҳәошәа, «ҳҟама» ҿыцха иҵаркьакьаны… иалшәх, иалшәх ҳгәахы иалоу аҵәымаӷ жьакца!» – арҵәааҳәа дырҩегьых иҿыцҳҳараӡа игәы дынҭаҳәҳәеит Мсаусҭ.
	Арҭ иааиз ахәыҷқәа ҩажәаҩык раҟара ыҟан, рвенок наганы, зынӡа рыбла иазгәамҭаз «абаҟа» ашьапаҿы «анаара» инкыддыркьакьалеит, нас ихарахаԥшуа, ихьаҳә-хьачо ианааилагыла, ирыцыз аиҳабацәа иреиуаз рҵаҩ-ԥҳәыск, арахь шәааскьеи, ахәыҷқәа лҳәан, Мсаусҭ ддырны, ишҟа илыманы лҿыналхеит. «Арҭ ҳхәыҷқәа роуп, – лҳәеит лара, Мсаусҭ ирбо, иҭахаз шәыҷкәынцәа рцымхәрас иаазгеит лҳәарызшәа, Ҭырқәтәылантә иааит…». «Иаԥсыуааума?» – дҵааит иара, блала еимдо. «Ааи, иаԥсыуаамкәа… амҳаџьырқәа ирхылҵыз рами… Ахәыҷқәа, ари ижәбо даду ҩыџьа Аԥсны Афырхацәа раб иоуп», – иҭоурыхқәак лҳәарцгьы лҽыназылкит, екскурсиа мҩаԥгаҩык лаҳасабала, аха аԥсшәа заҳауаз шмаҷыҩӡаз мҩашьо, илҳәаз зынӡагьы ирымнырӡеит дара, аӡәык-ҩыџьак рыда. «Шәаԥсыуааума, дад дшәыкәыхшоуп?» – цқьа агәра игарц, еиҳа ирылыҳәҳәоз ҷкәынак ижәҩахыр днахьысшәа диазҵааит Мсаусҭ. «Аиеи, сара аԥсуа соуп», – иҳәеит уи аарлаҳәа, иҿы акуа иашьҭуа, аҭырқәа акцент ибжьы ианыԥшуа. Иҷкәын аиҵбы днаиеиԥшнишьалеит – дхыцәӡа, ибла маахырқәа ҭыԥхаауа. «Иужәлоузеи?» – диазҵааит. «Габлиа». Ари ахәыҷы мчыла ииҳәаз иаԥсшәеи, иҳәашьақәеи, иҷкәын дахьиеиԥшныишьалази уҳәа, еиҳагьы игәы дырԥшааӡеит Мсаусҭ. «Иахьа зегь шԥасзеилалеи, сабиц… ааи, ҳара аубыџьырқәа, адунеи ҳаԥсаҟьаны ҳашԥалаԥсоу, ҳара ҳтәы ҳхашҭны, ҳзыцҟьаз рбызшәақәа ҳац иқәкны… Ҳаидызкылода шьҭа, ҳбызшәа аԥсы ҭазҵода инагӡаны, ҳара ҳхаҭақәа ҳааизырбуада, иҳаԥсыхәои?!
Дхәыцырҭа мацараха ус уа дышгылаз, арҭ ахәыҷқәа аазгаз еиҭа ирыманы ицахит – адунеигьы уаҩы ишимбац иааҭацәӡеит. Мсаусҭ дҳашҳатәараха дахьгылаз, ихаҭа дхаҳәханы, ахаан мчык дазықәымго, Аԥсны жәытәаахыс ҳаӷацәа иазырухьоу ацәгьарақәа зегьы иныԥшуа, наӡаӡа дықәгылазарц ааиҭаххеит. Акыраамҭаӡагьы иҭыԥ дахымҵысуа ус дгылан, нас ишьи-ишьи неиқәҵо, агаҿахь дкылсны, есыхәылԥаз ишыҟаиҵалацыз еиԥш, иҟаԥшьы-уарцеиуа аҭашәара иаҿыз амра шаша-хыгьежьаа ду иԥсы ахьыхәхәа «дашьҭаланы» иҿынеихеит. «Ес-иԥсуа ирыцыԥсуа, ес-ииуа ирыциуа ҳхьаа – Анцәа иџьшьоуп убригьы ҳхымԥсаауа иахьҳацу. Уи аныҟамлоуп ҳанҭахаҵәҟьо…» – игәы ааижьжьеит, гәырҩала згәырҩақәа рыхәшәтәышьа зҵахьаз Мсаусҭ гәеиҵамха!



                            С б а а ш   а д ә н ы ҟ а т ә и   а д ҩ ы л а


                                                 АҴХ ШКӘАКӘА
                                                                                 
 «Да здравствует солнце,
 да скроется тьма!..»
                                                                                                       А.Пушкин.
	
Алашьцара сгәы шкыднаххьоу адыруазшәа – Санкт-Петербург саареи «Аҵых шкәакәақәеи» еиқәшәеит. Иџьашьтәуп ари! Сахьцалак абас аԥсабара ахаҭа сыцхраарц аҭахыуп, сызхьынҳалаша маҵәык сзыланарҟәгәышьоит – адунеи аԥырҵра уахымыццакын, ушьҭахьҟа иага убахьазаргьы, макьана уаԥхьаҟа иумбац, уагьызхьымӡац амыцхә ирацәоуп ҳәа сыҵанаҳәоит. «Бзиоуп… шьҭа сабаццакуеи, сыццакуеит зҳәада?» - сҳәоит саргьы, маҷк аирониа зҵоу ԥышәырччарала. Аирониа анакәха, Петербург аҟара уи здыруада, иагьеилызкаауада!.. Исызхаҵома сара, абыржәы Невтәи Апроспект саныланы снеиуеит ҳәа – Гоголь лаша абасҟак иџьашьтәха дзыхцәажәахьоу, ихаҭа дахьныҟәалоз… Пушкин… Жуковски… Баратынски… Толстои… Достоевски… Салтыков-Шьчедрин… Лермонтов… Некрасов… Белински… Тургенев… Чехов… Бунин… Блок… Ахматова… Стасов… Репин… Зошьенко… Булгаков… Шостакович… Станиславски… - аԥхьа иргылатәу, ашьҭахь иргылатәу ҳәа акәымкәа, раԥхьа зыхьӡқәа аасҿашәаз роуп, ас заҟаҩ рыӡбахә уҳәода! Шаҟаҩ ршьапышьҭақәа анузеи, шаҟаҩ рдоуҳа аҽшаны аҳауа иалаӡҩоузеи ара макьанагьы, ахаан еицакра аиурангьы иҟоума!.. Уи адоуҳауп саргьы бжеиҳарак схы-сгәы зыӡрыжәыз, схатәы бызшәа инадкыланы сҟырҟы зырхәыхәыз абызшәа ахыҵхырҭаҿ ауп уажә сааины сахьыҟоугьы… Саазгазгьы ҳаирпланӡам, мап… саазгаз доуҳа-мҵәыжәҩақәоуп. Ара уажә ада сшымаацгьы, акырынтә саахьоушәа сгәы иснаҭоит – убасҟак сдоуҳа-мҵәыжәҩақәа сааргахьеит, сыргахьеит… убасҟак исзааигәартәхьеит.

Беги, сокройся от очей,
Цитеры слабая царица!
Где ты, где ты, гроза царей,
Свободы гордая певица?

Приди, сорви с меня венок,
Разбей изнеженную лиру,
Хочу воспеть свободу миру,
На тронах поразить порок…

	Пушкин иҩымҭақәа рацәаны ишыздыруагьы, измааноу сеидру, уажә еиҳа абри налкаан изысгәалашәаз – сқәыԥшра аамҭақәа рзы Џьгьарда ҳхәы снықәгыланы, сыбжьы рдуны сахьаԥхьалоз акәу, схаҭа аҭынчра сазгәышьуа, ҟыба-ӡыбеи еибашьреи, гәаҟ-ҵәаҟреи згым ари ҳдунеи ҟәыкы ду аҿы ԥсеивгарҭак сахьашьҭоу акәу?!
	Петербург  сахьалоу исыцуп саб иаҳәшьаԥҳа Гәында лыҷкәынцәа – Костиеи Мақсими. Урҭ ара иит, ара ирызҳаит. Раб доурысуп, ран даԥсуоуп. Аԥсшәа рҳәоит ицқьаӡа, бжеиҳан Дәрыԥшь иааӡахьеит – рабду Константин Аимхаа иҩнаҭаҿы, ҳҵасқәа зегьы рдыруеит. Абыржәоуп дара аарлаҳәа 17 шықәса анаархыҵыз. Костиа еиҳа шәагаала дмаҷуп, Мақсим даууп аҟнытә, арҭ шеицииз уздырӡом, аиҳаби аиҵби ракәу џьушьоит, ԥшра-сахьалагьы усҟак еиԥшӡам. Костиа дхышӡа, иблақәа ҭиаҵәааӡа… Мақсим ихахәы, иблақәа ҭышәшәааӡа, дкахәхәа, дыԥхашьа-ԥхаҵо, уи аамҭазгьы деилҟьаӡа… - Бесик иԥшра-исахьақәа, иҟазшьақәа, иныҟәашьа еиҳа ихыскаауеит… Арҭ ран иралымҳәакәа дыҟам, аҳақьымцәа раасҭагьы иара изы еиҳа ихәшәу иибо-иаҳауа, ихы-игәы ихазыршҭуа роуп… шәмаашьакәа ақалақь аҭыԥ ԥшӡарақәа, аҭоурых ҭыԥқәа ишәырба ҳәа. Ус шакәу гәҩарас исымоуп – убасҟак сыгәцаракны, исдырбара, сахьыргара рыздыруам. Сара сакәзаргьы, макьаназ сахьаанагаз адунеи цқьа ишысзымдыруагьы, зныкҟьарала зегьы збарц сҭаххоит. Аха уахьашьцылам аҳауаҵәҟьагьы амыцхә гәырҭәыла илбааудар иухәлаҵәан уашьыр алшоит аҟнытә, рацәак сыццакуам, сынҭгыла-ааҭгылоит, саанаԥш-ааԥшуеит, аҩнқәа сыбла нархызгоит, наҟ-ааҟ амҩақәа саарныԥшылоит, аҭыџь-цҳақәа зхыу аӡҭыҳәҭа хәыҷқәа снарҭаԥшуеит, ладеи-ҩадеи иҳавсуа ауаа снарыхәаԥшуеит – рцәажәашьа сазыӡырҩуеит,  ҿыц ацәажәара зҵо асаби еиԥш, ражәақәа рхы ахьцо еилыскаарц сҭахушәа…
	Невтәи апроспект аҿы акәын Пушкин ихаан, уи аԥхьагьы, иахьыҟаз зегь еицырдыруаз алитературеи амузыкеи рсалонқәа, ашәҟәыҭирҭақәа, атипографиақәа, абраҟа акәын асахьаҭыхымҭақәа рцәыргақәҵа дуқәа ахьеиҿыркаауаз, абракәын атәылан зегь реиҳа иԥшӡаз, зегь иреиӷьыз адрамтеатр – Александритәи ахьгылаз, аимак-аиҿак ӷәӷәаны изхылҵуаз Гоголь ипиесақәа ахьықәдыргылоз… Иахьагьы акультуреи аҟазареи иргәышҭоуп зхышәара-ҵышәара ԥшь-верск инаӡо, аӡхыҵра еиԥш ауаа жәпа еилаџьлыҭуа изну, ҵҩа змам амашьынақәа знысуа ари апроспект ду. Ҳанылан ҳахьнеиуа убарҭ шеибакәу зегьы «рдац-ԥашәқәа» ахьыҟоу аилкаара сашьҭоуп… Иаабоит араҟа «Ашәҟәы Аҩны» ҳәа изышьҭоу, шеибакәу асаркьа, аиха, абетон ирылхыу, џьашьатәшәа иԥшӡаны еиласоу, ҩба-хԥаны еихагылоу аҩн ду. Иаабоит «Аҟазара Аҩны» хазына, ҳнарывсуеит аредакциақәа, амузеиқәа, акинотеатрқәа… Ҳнеиуеит «Асасааирҭа агәарԥ» ҳәа изышьҭоу ахәаахәҭырҭа ду аҿы… Ҳанхықәгылоит Невтәи апроспект надаада еихызҵәо акәара ҭылашьцаа хәыҷ Фонтанка, уи анышьқәа ҭаныҟәоит, оумашәа иԥшӡаны аԥаҩқәа абетон иҭачаԥоуп, оумашәа иԥшӡоуп нырцә-аарцә ихықәгылоу ажәытә хан-хьыҵәцарақәа – Петербург ақалақь аҿы раԥхьаӡатәиқәа ируакыу Строгановаа рыҩны назлоу… Ари акәара шьшьылаҳа акыр ҳара ҳ-Басла ааугәаланаршәоит, уи ахықә ӷәӷәала иадҳәалоуп Пушкини Гоголи рыԥсҭазаара, урҭ араатәи аҩнқәа рҿы инхон, ара ирылеи-ҩеирҭан, араҟа иаԥырҵон рҩымҭақәа… Ҳнеиуеит «Набережнаиа моика, 12» ҳәа зегь еицырдыруа, Пушкин аҵыхәтәантәи аамҭақәа рзы дахьынхоз, иԥсҭазара дахьалҵыз аҩнаҿы…
	Невтәи апроспект ҳанылан ҳахьнеиуа иҳамҩатәны иаҳбоит иара убас Казантәи анцәаиҳәарҭа ду аҿаԥхьа ҳаракӡа иқәгылоу афельдмаршал Кутузови ар рԥыза Барклаи-де-Толи рбаҟақәа. Анцәа иҳәарҭа баашхьыҵәцара ҳныҩналоит, аброуп иахьамадоу иара Кутузов иԥсыбаҩгьы… Араҟа Аԥсны зхы ақәызҵаз ҳҵеицәа рахраҭ абзиахаразы иасыркуеит ацәашьқәа. Уа ҳандәылҵны ҳнеиуеит Исакиевтәи анцәаиҳәарҭаҿы – араҟагьы иасыркуеит ацәашьқәа. Уи аҿаԥхьа иҟоу «Аԥхынтә баҳча» ҳныҵалоит. Араҟа еиуеиԥшым акәакьқәа рҿы ана-ара иқәгылоуп апоетцәа Жуковски, Лермонтов, Крылов рбаҟақәа, акомпозитор Глинка  ибаҟа… урҭ зегьы рҿаԥхьа снагылоит, гәаныла ҭабуп ҳәа расҳәоит рҟазара ду азыҳәа. Уи абаҳча ҳҭыҵны ҳҿынаҳхоит, ҳнеиуеит Петербург моу, Урыстәыла зегь азыҳәангьы еиҳа ихадароу – «Абҩатә ҽыуаҩ» ҳәа зыхьӡҵаны, Пушкин ипоезиатә  шедевр ззикыз Пиотр Актәи ибаҟа ду аҿы. Абаҟа гылоуп «Аимператрица Екатерина лҟынтә ҳамҭас» ҳәа хьтәы нбанла ианҵаны. Ишеибакәу абҩа иалхыу ари абаҟа оумашәа иссирны иҟаҵоуп. Пиотр Актәи дызҽыжәу аҽы-ҭоуӷан ашьҭахьтә шьапқәа аҵарџыхны, иҳаракӡа аԥхьатә шьапқәа шьҭыхны, ишнаҵҟьара иқәгылоуп, иара иакәзар ихы-игәы дақәгәыӷуа, иҽы аӷәра нҭарс икны, иблақәа ҭҳацаӡа иаԥхьаҟа дыԥшуа, икәадырырҭа  дыӷәӷәа-ҟацаӡа дантәалоуп. Уахьихәаԥшуа иаразнак ухшыҩаҿ иааиуеит Пушкин ицәаҳәақәа:

	…Какая сила в нем сокрыта!
	А в сем коне какой огонь!
	Куда ты скачешь гордый конь,
	И где опустишь ты копыта?

	Абаҟа аҿы хоуп Нева аӡиас ду ашҟа, мшынк иаҟароу уи агәы ихыԥшыло… «Шьыри, ҳара ҳаԥсҳа Леуан лаша ибаҟакгьы абас иҳазгыландаз ҳжәытә ҳҭны-қалақь агәҭа, Анаҟәаԥиа ахәы иқәгыландаз адунеи зегьы иабо», - ҳәагьы сгәы инҭысҳәаауеит…
	Арантә ҳҿынаҳхан, 1812 шықәса рзтәи Аџьынџьтәылатә еибашьраан аурысқәа Наполеон иахьииааиз аҳаҭыр аҟнытә, аимператор Александр Актәи изкны иҟаҵоу, зхақәцәан аџьар зкыу аԥааимбар хәыҷ ифигура зхагылоу агәашьа ҳарак ду зықәгылоу, «Дворцоваиа плошьадь» ҳәа изышьҭоу ашҭа ҳазкылсуеит. Аригьы уаанӡа сзышьцылан избахьоу ак акәушәа ауп схы-сгәы ишаднакыло – убасҟак ашәҟәқәа рдаҟьақәа рыла издыруеит. Астәи ҳныҩналоит иара аҿаԥхьаҵәҟьа игылоу, ажәытәан «Аӡынтәи Ахан» ҳәа изышьҭаз, аиҳабыра иахьыртәарҭаз (шаҟантә араҟа ҳара аԥсуаагьы ҳлахьынҵа ӡбо иалацәажәахьази), иахьа аҟазара аныха ззуҳәаша «Ермитаж» ахыбра хан-хьыҵәцара. Ҵҩа змам уи азалқәа мчыбжьык урыҩназаргьы иузеимдом, – аҷкәынцәа саԥызаны, ана снаго, ара сааго, ҳзыхьӡоз даара акры сдырбеит. Уа иҩнызгаз аԥшӡара ду сгәы иҭахәхәа ишсыцыз, иахьала шьҭа иазхоит ҳәа ԥхьаӡаны ҳаауеит аҩныҟа. 
Адырҩаҽны електричкала ҳцоит уажә Пушкин ақалақь ҳәа изышьҭоу, ԥаса «Царское село» захьӡыз аҳ иқыҭа ашҟа. Заҟа иԥшӡоузеи ари ақалақь хәыҷ, ашәаԥыџьаԥ еихашьшьы. Ҵабыргны, мшаҽнеиԥш иҿыцҳаҳараӡа Пушкин идоуҳамч ахьуԥыло абракәҵәҟьоуп – шьаҿацыԥхьаӡа уи уныруеит. Ақалақь уахьналало раԥхьа уназыдгыло, иҟьаҟьаӡа иаарту агәашә дуқәа «Мысратәи  агәашәқәа» (Египетские ворота) рыхьӡуп, рхиашьалагьы, ирну асахьақәа рылагьы иубоит мысратәи ажәытә ҟазара ацәа шаҟәну. «Ари ҳамҭас Мысрантә иаарҭииз акоуп, – лҳәоит, ас изыҟои ҳәа сзазҵааз аҭыԥантәи ԥҳәыск, иара Пушкин жьра-цәарыла Африка дахьалахәу аҳаҭыр аҟнытә иаарҭиит, акыр ҵуеит уи…».
	Ҳнеиуеит Пушкин аҵара ахьиҵоз алицеи аҿы. Заҟа иԥшӡаны иҟаҵоузеи ари ахыбра еицырхәоу ду, иахьықәгылоу аҳаракырагьы заҟа ибзианы иазалхыузеи! Заҟагьы сгәы иалоузеи аҽны амузеи аус ахьамуаз, аҩныҵҟа сыҩналан избартә сахьзыҟамлаз (уи исгәаланаршәеит зны Бесики сареи Москва ҳаныҟаз, Третиаковтәи агалереиа исырбоит ҳәа данназга аус шамуаз, аремонт ишықәгылаз, иахьысзимырбаз шаҟа хьаас исымаз…). Иара ус алицеи акәша-мыкәша акыр ҳныҟәеит, зхықәан Пушкин днатәалоз аӡҭачқәа (акәатақәа рацәаны изхыӡсало), дзықәныҟәоз адәҳәыԥшқәа, дызҵалалоз аккара еиужьқәа ҳбеит… Устәи ҳнеит Анна Ахматова аҵара ахьылҵоз аҳәса ргимназиаҿы, дахьынхоз аҩнаҿы… 
Адырхаҽны Мақсимраа раб Борис Трифонов симан дцоит «Алеқсандра-Невского лавры» захьӡу анцәаиҳәарҭа Ныхабааш ахьгылоу, Урыстәыла аҵеицәа дуӡӡақәа анышә иахьамадоу ашҟа. Араҟагьы анцәаиҳәарҭаҿы Аԥсны ахақәиҭтәразы иҭахаз ҳфырхацәа рыԥсы арҭынчразы иасыркуеит ацәашьқәа…
	«Алеқсандр Невски абраҟоуп Урыстәыла иаӷацәа-бааԥсқәаз ашведцәа драбашьны иԥыххаа иахьықәиҵаз… иара ихьӡ акамыршәразоуп ари анцәа иҳәарҭагьы зыргылоу», – иҳәоит Борис, шеибакәу зегьы ирыҵанакуа ахьысзеиҭеиҳәо. Агәашә хәыҷы аартны ҳанҭалоит аҳаҭгәынқәа рышҟа, араҟа зымҩатәырахь Столыпин инаиркны, Урыстәыла аҳәынҭқарратә усқәа реиҿкааҩцәа дуқәа рацәаҩны ирызқәаҭыԥуп. Оумашәа иҟоуп дара рҳаҭгәынқәагьы, аҭыџь иалхыу ашәындыҟәра дуқәа реиԥш, рацәак еиҿкаарак рымаӡамкәа, арма-ӷьырма адгьыл иқәыҳәҳәо еилагылоуп – абыржәымзар-абыржәы ӷбакы инақәҵаны џьара иргарц ргәы иҭоушәа... Уа ҳанҭыҵны, егьырахь аҿаԥхьахь хаз иҟоу аҳаҭгәынқәа рахь ҳанҭалоит. Уаҟа ижуп Достоевскии, Гомер иҩымҭақәа реиҭагаҩ ду Гнедичи инадыркны, акомпозитор Чаиковски иҟынӡа, алитературеи аҟазареи ԥсра зқәым рыхьӡырҳәагақәа рацәаҩны. Урҭ аӡәаӡәала рҳаҭгәынқәа снархагылоит, гәаныла асаара схырхәан ҭабуп ҳәа расҳәоит рҟазара дуӡӡа азыҳәа…
	Абрантә ҳцарц иақәҳкуеит ақалақь анҭыҵ иҟоу, «Петродворец» ҳәа изышьҭоу Пиотр Аактәи иаҳҭынра ду ашҟа, аха аамҭа ахьҳацәмаҷу аҟынтә ҳахьӡом. «Еиҳа иреиӷьу ҳцәынхеит, аха уи ҽазны уанаауа иубап» - иҳәоит сымҩаныза Борис. Арҭ аҩымш-хымшк избазгьы (иага хыхь-хыхьла акәзаргьы) маҷума? Мызкы иназынаԥшуа сахьышьҭаз ахәышәтәырҭаҿы аҳақьымцәа нап исыдыркылази, ара Петербург инхо, аусгьы зуа аԥсуаа рхеидкыла аиҳабы, ауаҩ гәыҭбаа, Аԥсны апатриот ду Рауф Аибеи, уи ихаҭыԥуаҩ Боча Аџьынџьали, егьырҭ ҳҭыԥҳацәеи ҳарԥарцәеи инеи-ааиуа сбара иадырбалаз аџьабаа, исықәырҵаз апату иабзоураны сшьапы сықәгылеит, ҳәарас иаҭахыузеи, аха зегь реиҳа хәшәыс исзыҟалаз, ҵабыргны, «бла иабо хы иаԥсоуп» ҳәа, ариабжьарак избаз-исаҳаз роуп… Амала, убас шакәугьы, шьҭа сыԥсы ҭанаҵы хәышәтәышьа змам схьаа ду ҭаха снаҭом, ихьу-хьууа сыԥсы аҵауларахьӡа џьара ишыснырыц исныруеит, снеиҭаҵ-цыԥхьаӡа ахы аасгәаланаршәоит – сыҷкәыни уи иқәлақәеи рылымкаа избо зегьы схы рхызбаауеит, рацәак ҵак рымамшәа сгәы бжьажьо, слак-ҩакуа сықәдырхоит... Сышьҭахьҟа, Аԥсныҟа, ахынҳәра сахыццакуеит – арахь саанӡа уа Аҟәа ақалақь агәҭа ахәышәтәырҭаҿ санышьҭаз, снаҩс шьаҿақәак набжьаны апарк аҩныҵҟа зызқәа ҭыԥ ҟалаз ҳҵеицәа рывараҿыҵәҟьа саргьы сышьҭоушәа сгәы иснаҭон, уахгьы-ҽынгьы гәаныла даргьы-саргьы ҳаицәажәон, ҳгәалақәа еибаҳҳәон, саргьы шәара шәахь сыҟоуп, шәара сшәыцуп, шәымшәан, шәҿахәы ҳәамкәа иаанхаӡом ҳәа ргәы сырӷәӷәон... Уажә харантә еиҳагьы иӷәӷәаны исныруеит – сыбла ихгылоуп, иблу, згәы ҭаԥҽу… ԥаса ашәҭыц иаҩызаз ҳ-Аԥсынтәыла гәеицамк! Сыбла ихгылоуп ҳаҷкәынцәа зегьы – зыԥсы ҭоугьы, зыԥсы ҭамгьы, ихәугьы, ихәымгьы!.. Имцаха исыцроуп ԥхьаҟатәи ҳԥеиԥш… Зегьы абрахьынтәи, Урыстәылантәи ауп рхы шҵысуа – зны абраҟа «Аврора» иҭнарҟьаз ахысыбжь ауп Аԥснынӡагьы инаӡаз, ҳарҭ аԥсуаагьы ҳаԥсҭазаара аарҳәны ахы иқәзыргылаз… иахьагьы абрахь ҽеирак ҟамлакәа ҳара ҳҿгьы ҽеирак зыҟалом… Кавказ ицоит аибашьра, еибашьуеит ҳара гәыӷырҭас иҳамоу аурысқәеи ақырҭуа фашизм ҳаҿагылан ҳақәԥараҿы ацхыраара ду ҳазҭаз ҳашьцәа ачеченцәеи… Ишԥаҳаԥсыхәо, абри еиԥш аамҭа азыҳәа, иаҳԥеиԥшузеишь аринахысгьы ҳаԥхьаҟа?


                                              * * *
Петербург ианакәызаалак амш цәгьақәа адыруеит, лассы-лассы ашәшьы хылоит, ақәа леиуеит, аха сааижьҭеи мыцхәы иԥхаррацәоуп, амш каххаа еилгоуп, маҷк иааилахәаргьы, ашьха ҳауа еиԥш, идыды-мацәысны, иаақәашарпыҟҟаны ирласны еилгоит. Ари аҩыза аԥхын бахҵәа-бара ааигәа-сигәа иҳамбацт ҳәоуп араатәи ауаа ирҳәо. Аҵых шкәакәақәа ракәзар, заҟа иссирузеи! Абар Аҟәантә сааижьҭеи мызк ҵуеит, аҵх лашьца захьӡу сымбаӡацт, уахгьы-ҽынгьы инеиужьны лашароуп, асааҭ 10-11-нӡа амра ҭашәаӡом. Уаха ҵхыбжьон (ус узахьӡҵозар) санааԥшлакгьы ишысҭахыу цәашьыда ашәҟәы саԥхьоит. Ақалақь дуӡӡаҿы уахынла иреиҵоу «кәаҷабкгьы» адыркуам – иахьуҭахыу уцартә аҽнышьыбжьон еиԥш амҩақәа лашоуп…
Амҩақәа уахгьы-ҽынгьы аԥсабара иарлашоит, аха Санк-Петербург ԥаса иалаԥшхьоу идыруа иҟам ҳәоуп зегьы ахьеидашшыло ирҳәо – еиҳа иҟьашьуп, еиҳа агәам алажьуп. Невтәи апроспектҵәҟьа иахьабалак акәкәбаақәа реиԥш иангылоуп ахәаахәҭырҭа қәацәқәа, урҭ фатәы-жәтәыс ирҭиӡогьы аҳәаанырцәтәиқәа роуп: еилыӷрааӡа, иблахкыгаха… Ауаа ракәзар – зегь реиҳа иаамысҭашәоу, Европатәи акультура ду злысхьоу ҳәа ԥахьа ирԥхьаӡоз – ӷәӷәала рҟазшьа еицаркит, еиқәгәамҵуеит, аҟыҿыҳәа еицҳауеит. Зегь реиҳа ирыцҳахеит абыргцәа – Аџьынџьтәылатә еибашьра ду аан Ленинград аблокада ианҭакызгьы ари аиԥш агәаҟра иҭагыламызт, амла иакуеит, иршәым, ирхам… Ирацәоуп иахьабалак аметроқәа рҭаларҭа-рҭыҵырҭақәа рҿы иҳәаркьиуа игылоу…
	Аҟазара, алитература акәзар иахьа рацәак ҳаҭыр ҳәа егьрықәым. Зегь аӷьычцәеи ахәаахәҭцәеи ирымҽхаркит – ирацәоуп арҳәрақәа, ақәыларақәа, ауаҩшьрақәа… Апоетцәа, ашәҟәыҩҩцәа… иара Санкт-Петербург мацара акәым, атәыла зегьы аҿы аӷьараҳәа зҩымҭақәа рыла зыбжьы алыҩуа аӡә дыҟам. Ухшыҩ аҿы иааиуеит дырҩегьых Пушкин хьыӡкамшәа ицәаҳәақәа:

	Беда стране, где раб и льстец
	Одни приближены к престолу,
	А небом избранный певец
	Молчит, потупя очи долу…


* * *
Аҵх агәахьы ианнықәлоз аамҭазы, даҽа уахыкгьы аҷкәынцәа сыргеит Нева ахықәахь – уа ихыу ацҳақәа рхала ишеиҿыҵуа уҳарбоит ҳәа. Ҳааит машьына хәыҷык ала. Ацҳақәа руак аԥхьа ҳааины ҳаагылеит, амашьына ҳҭатәоуп ҳаицәажәо – ацҳахь  ҳаԥшуа. Уи ҟьаҟьаӡа, иӷьазӷьазуа, ишьшьылаҳауа иаҵҩыр ицо аӡиас ду ихыуп, наҟ-ааҟ амашьынақәа аҿыжә-сыжә ҳәа иқәсуа. Ухахьы иагьааиуам абри ацҳа дуӡӡа шьҭыҵшьак аиуп ҳәа. Ус ахахьы алашара ҟаԥшьшьӡа иаакуеит – ари дыргоуп, амашьынақәа аангылоит. Ҳаргьы ҳазҭатәоу амашьына ҳааҭибаҳәоит, ҵабыргны жәҩангәашәԥхьара анааимҟьо цқьа ҳахьӡаны иаҳбарц ҳҭахыҵәҟьоушәа… Ацҳа ашьҭыҵра иалагоит. Ишьҭыҵуа-ишьҭыҵуа мацара, наҟ-ааҟ агәҭахьазеиҟароу аҽеиҩшан, аҩ-ганкгьы хаххала, еиқәызза ажәҩан рыҽналаркуеит. Убри инақәыршәан, дук аамҵыцкәа, Нева иҭалан, зымҩа аатыз аӷбақәа рҿаархоит…
	Абригьы сахьа ссирны сыблақәа ишрыхгылоу, сгәы иҭахәхәа ишҭоу, хазгьы иахьа ауаа рыгәқәа рыбжьара,ԥаса еишьцәаз ҳмилаҭқәа рыбжьара ихыхыу, ирбгоу ацҳақәа, уи иахҟьаны иҟало арыцҳара дуқәа сышрызхәыцуа  мацара ҳаауеит аҩныҟа. Аҷкәынцәа шьҭалоит - иаразнакгьы ицәоит. Сара сынкахәыцуа стәоуп, ус иаалырҟьан, еимгеимцарак ала, маҷк иаалашьцоит, сааҭыбжак аҟара ааҵхьан еиԥш, аҳаԥы иааҵыҵызшәа, - еиҭаалашоит. Иара убригьы Пушкин ишиҳәаз еиԥшҵәҟьа:

	И не пуская тьму ночную
на золотые небеса,
	одна заря сменить другую
спешит, дав ночи полчаса…

	Абарҭқәа зегьы џьашьатәшәа ибо, аԥхыӡ иалоу аӡә иеиԥш, стәоуп сыштәац – сынкахәыцуа. Раԥхьаӡакәны лашарада ашәҟәы саԥхьоит, сыԥсҭазараҿ раԥхьаӡакәны (сыблокнот аацәырган) лашарада изыҩуеит ажәеинраала:

О аҵх лаша, аҵх шкәакәа,
		Ҳаицылашап – уааи-сааи!
Алашьцаражә – ауаа зыргәаҟуа,
		Наҟ иԥхаҳҵалап – уааи-сааи!..
Уи акәын сызҿыз сара усгьы,
		Уаргьы уи акәӡами узҿӡоу.
Ҳус аанҳажьрым аринахысгьы,
		Ҳус идуӡӡоу, ҳус иԥшьоу…
			О аҵх лаша, аҵх шкәакәа, -
				Петербургтәи аҵх!

Ииун 28,
1995, Аҟәа – Санкт-Петербург.
	


ҲазҬалаз ашәышыҚәса Ҿыц Азтәи сбааш адҩыла ҾыцҚәа


Нанҳәа 19, 2000 ш.

Ашәышықәса ҿыц ҳҭалеижьҭеи аамзы заҵәык роуп иҵуа, иара уигьы цқьа имхаҭәаацт. Ҳгәыхь-хыхьқәа, ҳгәаҟ-ҵәаҟрақәа ҳашьҭахьҟа иаанҳажьыз џьаҳшьон, аха арахьгьы иҳацҭалеит – нанҳәа мза (аибашьра  ианалагазтәи амза еиқәаҵәа) 16 рыҽны, Аҟәа, амҩа ду агәҭа, игәиҽанӡамкәа цәгьахшақәак ишьҭахьҟала еихсны дыршьит апатриот цаҳә-цаҳә, ауаҩ гәыҭбаа ду Зураб Ачба!
Уи дызшьыз, дызхыршьааз рыҭҵаара, урҭ ашьауӷа рақәыршәара уҳәа зуалу апрокуратуреи ауӡбацәеи роуп, аха ҳара убригьы  ҳазырҭынчуама – ҳаԥсадгьыли ҳажәлари наӡаӡа дырцәыӡит изықәгәыӷуаз аҵеи бзиа, аҵеи лаша!
Абар, уи аныҟалаз амшмыхәлақәа раан, рыцҳарыла иҭадырхаз ҳашьа схы наиқәкны, сбааш аҭӡамц иадызҩылаз:

Угәы ҳалал ду бзиабарала
Ихыхәхәо иҭәын.
Уи ҷыдала, уи лымкаала
Уԥсадгьыл-ԥшьа иазкын!
Ахақәиҭра уашьҭан, - 
Уи азы уқәԥон.
Нхыҵ-Аахыҵ ҳашьцәа
Зегь рзы улашон!..
Абжьас еиԥш ужәылон, - 
Аиакәым убар!
Кәалӡыс уашәын Утәыла,
Иухьчон есшар…
…Ишаԥу еиԥш, хыма-ԥсыма,
Амра аԥсы шҭоу,
Анышә уқәԥсара ҳзыгәаӷьрыма,
Уара ас ибзоу?!
Мап, Зурик, уааԥсеит ауп,
Унықәиеит уԥсы ушьарц.
Ҳаргь абраҟа ҳааузыԥшуеит ауп,
Уанҿыхалак ҳаиқәшәарц.
Нас дырҩегьых ҳаивагыла
Ҳҿынаҳхарц ҳақәԥо!
Ҳазхыршьаауа ҳ-Аԥсынтәыла
Хшыҩла еиқәырхо!
Уқәиаз ус, цәамҭахаала,
Ҽеила уԥсы шьа.
Цхыраарада, уара ухала,
Иуухьеит ушьа!



                                     Маи 14, 2001 шықәса
                                                                                    Ҳгаӡара ҳаҭоумҵан…

Иацы Тҟәарчал ҳаҟан гәыԥҩык ашәҟәыҩҩцәа. Уахь ҳҩеит асааҭ жәаҩа инархысхьаны. Араҟа Тҟәарчалтәи жәлар ртеатр аҿаԥхьа иаҳԥылеит Тҟәарчал иахьатәи аиҳабыра. Жәлар Реизара ахантәаҩы Заур Џьынџьал (д-Џьгьардатәуп, иара сидырит, сара дысзымдырит). «Витали, бзиала уаабеит», – ҳәа дгәыкы-ҵәыкуа сгәыдикылеит, – ари иан арҵаҩ ду лоуп зегь ҳзааӡаз», - иҳәеит ҳҩызцәа ихы нарықәкынгьы. Сгәы иаахәеит.
Ара даҳԥылеит Шәарах Ԥачалиа напхгара зиҭоз Тҟәарчалтәи, шьҭа иҳәынҭқарратәу, адраматә театр аиҳабы, актиор, арежиссиор Шьалуа Гыцба. Аҽны иҟан Д.Гәылиа ипиеса «Анаурқәа» иалхны уи иқәиргылаз аспектакль апремиера. Ҳарҭгьы иаҳҭахын уи ахәаԥшра, аха еицыз аиҩызцәа ҩ-гәыԥкны ҳаршеит. Гәыԥҩык: сара сназлоу, Б. Гәыргәылиа, М. Лашәриа, Пл. Бебиа, Р. Џьапуа, А. Мықәба, С. Ҭаркьыл Тҟәарчалтәи аԥсуа бжьаратә школ № 1 ашҟа ҳаргеит, араҟа ашкол хәыҷқәа «Аԥсуа бызшәа ашықәс» ахьӡала имҩаԥыргоз аиԥылара ҳҽалаҳархәырц. Уи цәгьа ишьахәны еиҿкаан. Иара мҩаԥызгоз арҵаҩы, ааӡаҩы Фросиа Хаҳәбиа-ԥҳа дшырҵаҩ бзиоу ҩашьомызт. Ахәыҷқәа ракәзар изыԥхьоз, ирҳәоз ашәақәа уҳәа, абасҟак аибашьра, абылра иалҵыз Тҟәарчал ԥхьаҟа аԥеиԥш бзиахарц шалшоз азы агәыӷрақәа урҭон… ҳарҭгьы ҳҩымҭақәак ҳрыԥхьеит, акыр ҳацәыхҟьаны ҳшыҟоу ҳныԥшуа…
…Адрамтеатр аҿы ицоз аспектакль анынҵәа, ашкол аҿтәи аиԥыларагьы анхҳаркәша ашьҭахь, зегьы ҳшеимоу ҳамҩа хан шьҭа зегь реиҳа зҵазкуаз, зегь реиҳагьы ихадараз аиԥылара ду ашҟа – Лашькьындар-ныха амҵахь. Иахьа уаҟа имҩаԥыргозаап Аԥсны ахы-аҵыхәа зегь злахәу аныҳәара.
Лашькьындарҟа амҩа ҳахьықәыз, ҳарҭ зегьы иаҳбоз аԥсабара ҳаршанхо ҳнаԥшы-ааԥшуан, шеибакәу зегьы ҿыцбарах иаҳбон: «Ҳазқәырфахьоу Аԥсны рыцҳа, заҟа уԥшӡацәоузеи!» - абри акәын зегьы ҳгәы иҭаҳҳәаауаз.
Лашькьындар ашьха, ахы ҵәрыԥсаӡа, шьарда иҳаракуп, ишеибакәу шәаԥыџьаԥла ихҩоуп, иџьоушьап, абри ахра еилаҭәахра абасҟатәи ҵиаа злаҿиааз! Лашькьындар ашьапаҿыҵәҟьа Аалӡга цқьакәакәараӡа, Аԥсны аӡиас дуқәа акы еицәамкәа, ииаҩыр ицоит, абжьы иахылҵуагьы «ашшы» ҳәа аҩхаа бжьнарцәажәаауеит. Лашькьындар уавԥшны ушиашоу уахьԥшуа, уарӷьарахь, иубоит Хәаџьал ашьха, уармарахь – Аисырра. Аалӡга ахықәала, аԥсҭа иҭаршәны, ишшапаӡа ицоит аихамҩа – аҩада ашахтақәа рахьтә арацәа злааргоз адәыӷбақәа зламҩасуаз. Анкьа уи абаҟаз, аԥсабара ахы иақәиҭны, ахала иҟан. Уажәгьы аихамҩақәа егьырнысуам, ихьшәашәаӡа ииагоуп, аха акы ишазыԥшу ҩашьом…
Ҳарҭ ҳазлаҩеиз амашьына Лашькьындар аҿаԥхьа ианаангыла, игәышьҭыхгаз аԥша ахәхәаҳәа иаҳҿасуа, зегьы ҳанҭибаҳәеит – ҳахьԥшра ҳзымдыруа. Хыхь амҩа аҟнытә алада аԥсҭа ҳанынҭаԥш, лбаа адәҳәыԥш аҿы, аԥсыуа чара дук шубахьоу еиԥш, ашьаԥа ду еиҵҳәа, уи аҿаԥхьа ауаа рацәа қызықызуа ҳнарылаԥшит. Ршыкьыбжьгьы Аалӡга ашыкьыбжь иалыҩны иааҳаҳаит. Ари акыр иааџьаҳшьеит. Асҵәҟьа ҳақәгәыӷуамызт! Ҩбагьы, аӡәгьы иҳаимҳәеит заа, ариаҟара ишдухоз иахьатәи аныҳәара. Ҳуаӡәыкгьы, иахьиаҳаз сеидру, иахьа Владислав Арӡынба иирамшуп, убри иақәдыршәеит, маҷк игәы бзиам, иқәныҳәарц рҭахуп  ауп иҳәеит. Сара иаразнак иаасгәалашәеит, аибашьра ҟалаанӡа зны Владислав Арӡынба изы исоухьаз агәаанагара. Уи есааира уажәгьы аҽырҵабыргра иахьалагаз маҷк саацәшәеит – ҳажәлар дырҩегьых иҿыцӡоу шәарҭак ахықәан иааины, анцәа ҳрыцҳашьа ҳәа иашьапкуазшәа аазбеит. Лашькьындар ақәцәахь сааҩаԥшит – уи ҭынчӡа, зегьы азеиԥшны, ҿымҭ ус игылан. Ирҳәоит уи ахыцәқәан аныхабааш хәыҷы ықәгылоуп ҳәа, инеихьоу, избахьоугьы ыҟоуп ҳәа. Ашьха агәҭа ахьазеиҟароугьы «абӷарҭа» ыҟоуп ҳәа. Уаҟа иааикәыршаны ахаҳә еишәақәа, ахаҳә қәтәарҭа дуқәа уажәгьы иҟазаап. Анкьаӡа адоуцәа ҳәа ззырҳәоз шьоукы ирыҟаҵамҭазаап. Урҭ иреиуоу аӡәгьы абраҟа зымҩатәырахь џьара иԥсыбаҩ адгьыл иҵырххьазаап. Уи изшьахәарк иахьатәи ауаҩы ишәараҟара идузаарын. Иԥсыбаҩ аҭҵааразы Санкт-Петербургҟа иргеит рҳәоит, иахьыҟоу, «иалахьынҵахаз» здырхуада…
Уи иазаҳаугәышьои, инаҳагӡалап ҳажәабжь. Хыхь амҩадуаҿ ҳахьгылазынтә Лашькьындар ԥыҭраамҭак ҳанаҵаԥшқәа, лбаа ашьаԥа аҿаԥхьа иаҳбоз ауаа рышҟа ҳалбааит. Араҟа, Аԥсны аиҳабыра-аиҵбыра, хар змам ҳәа иԥхьаӡоу зегьы ҳҩарылагылеит. Ҳзыхьӡоз аԥсшәа раҳҳәеит. Срылаԥшуеит иҟоу азусҭцәоу ҳәа: иахьа ишырҳәо ала, абар, Аԥсны аиҳабыра Рԥыза-министри уи ихаҭыԥуааи, Авице-президент, иара убас уи «ишькылкцәа». Избоит араҟа Гал администрациа аиҳабы ихаҭыԥуааи иареи,  Аҟәа администрациа аиҳаби, Аԥсны аполиграфиатә еидҵара аиҳабы ихаҭыԥуааи иареи. Избоит араҟа Аԥсны аимадара аиҳаби Аԥсны ԥасатәи Аԥыза-министр, уажә «Амшын Еиқәа-енерго» аиҳабыс иҟоу иҩызцәеи иареи. Избоит ар рнапхгаҩцәа, Аԥсны ашәарҭадара аусзуцәа… Дызбоит араҟа акурорт Пицунда апансионатқәа реидҵа аиҳабы, дызбоит Аԥсны атаможниа аиҳабы…
Ажәакала, зегь реиқәыԥхьаӡарагьы уахәом, ирацәаҩӡоуп араҟа иҟаз.
Уачамчыра араион администрациа аиҳабгьы аҵыхәтәаншәа даарылызбааит. Уи шьоукы драцәажәо дгылан. Ихаҭыԥуаҩгьы аганахьшәа аӡә мыцхәы дыхҭакны диацәажәон.
Араҟа зымҩа зегьы дрылкьшәа дгылан Аԥсны апрокурор хада. Уи дивагылан Аԥсны ҩыҟаҵара анџьныр хада.
Араҟа иҟан Аԥсны Аҩныҵҟатәи аусқәа рминистр ихаҭыԥуааи уи иҩызцәеи.
Ажәакала, еиҭасҳәахуеит, даара ажәлар рацәаҩны.
Ашьаԥа ду аганахьшәа, зымҩатәырахь игылан цқьа излымгацыз, ҿыц иршышыз ԥацхак. Уи аҩныҵҟа ҳхы ныҩнаҳкит – ахәышҭаара хьшәашәаӡа, знык аҟара амца шеиқәырҵахьоу мҩашьо, кәасҭӷа хыблаахақәак шьҭан, ахәа рыҿхысны. Иахьагьы еиқәырҵарауааз амца ааҳгәахәит, абри амшныҳәараха, ус еиҳагьы еиӷьымхози…
Аԥацха аҿаԥхьаҵәҟьа, арыӷьарахьтәи аганаҿы, иҩаҳаракны ашьаҟақәа ирықәҟаҵоуп аныҳәарҭа еишәа ԥшьрыкца. Уа иқәуп аныҳәа ахьӡала иршьыз ашьтәа агәи агәаҵәеи арасамахә иахаҵаны. Аишәа аҵаҟа асаара ианны игылоуп иршьыз ашьтәа ацәа.
Ажәлар аууы рыхга, инеицәажәа-ааицәажәо еилагылоижьҭеи маҷ ҵуама, аха аныҳәарагьы ыҟам, аҽакгьы. «Иззыԥшуи?» – сиазҵаауеит ара избаз саҳәшьаԥа. «Ркәакәарқәа мжәыцт» – иҳәоит дааԥышәырччашәа. Иааџьасшьоит, аха исҳәараҳәа егьсҿашәом. Ус даҽа ԥыҭрак ашьҭахь, асцена иқәушәа, иаацәырҵуеит аныхаԥааҩцәа: Лашькьындар-ныха ахылаԥшҩы (Харчлаа), Дыдрыԥшь-ныха ахылаԥшҩы (Чычба), даҽаӡәгьы дрывагылоуп, Елыр-ныхатәи иакәзар ҟалап. Ара дыҟоуп Аԥсны ақьырсиантә ныҳәарҭақәа зегьы реиҳабы аб-Басариан Аԥлиа, аха уи арҭ рааигәара рацәак днеиуам.
Аныхаԥааҩ Харчлаа агәи-агәаҵәеи анҩышьҭихлак, иара иахь рҿынархоит зегьы. Убри аамҭаз сылаԥш наиқәшәоит уаанӡа игәасымҭацыз Аԥсны адәныҟатәи аусқәа рминистр. Уи илымҳа ихы ҭакны ак иеиҳәон Жәлар Рфорум «Аидгылара» ԥасатәи ахаҭарнакык. Арҭ зегьы сахьынарыхәаԥшыз аибашьра аламҭаларазтәи аамҭақәа ккаӡа иаасгәалашәеит. Исгәалашәеит зынӡа аибашьра аламҭалазҵәҟьа Мықә иҟаз жәлар реизара, Нхыҵ-Аахыҵ асасцәа рацәаҩны излахәыз. Усҟан Шьамтәылатәи ҳашьцәа ааны иҟан… Убасҟан ҳара Мықә ҳангәырӷьоз, аҩыжәра, ақьафҟаҵара ҳанаҿыз, ишәсырбап аныҳәашьа зеиԥшроу ҳәа, ҳаӷа маӡала аибашьра иҽазирхион, заа иааигахьаз амилаҭтә гвардиагьы рҽыҵәахны иӡрыҩуа иԥшын!..
	Иахьагьы ҳныҳәоит. Ҵоуп, Ҳазшази ажәлари рымчала аиааира ду ҳгахьеит, аха «ҳаибашьра» еилгахьоума!..
	…Аԥхьаншәа ара бырг бзиак дҳацәажәон. Уи, - «Лашькьындар-ныха аныҳәара мацара иазкуп, ара ашәира ҟалаӡом», – иҳәеит, аӡәыр ашәира игәы иҭаны дибоу сыздыруам. Иара аныха, лабҿаба уаҩ иибо ныхоуп, иҳәеит. Сара санқәыԥшӡазгьы лабҿаба избахьеит, иҳәеит. Хәылԥазык саб аԥҳә еиқәиҵон, сара ҷҟарапатла аԥҳәнымҩақәа исыркуан, иҳәеит, ааилалашьцахьан, аԥҳәнымҩақәа аҷҟарапат иаркны ианҩышьҭысх, иҳәеит, ажәҩан ижжаӡа ак ҩадызбалеит, саб, ари закәи анысҳәа, «Лашькьындар-ныха аҭрахьы ицоит ауп» – иҳәеит саб. Уи ашьҭахьгьы акырынтә избахьеит, иҳәеит. Иныҟәан иааны абра икыдтәалоит иҳәеит. «Аныхақәа еиҭанеи-ааиуеит рҳәоит, уи ҵабыргумашь?» – дҵааит ҳҩызцәа руаӡәы. «Уи атәы сыздырцәом, – иҳәеит аҭаҳмада, – амала, сгәы иалоу, сарамоу сықәлацәа зегь ҳгәы иалоу… иахьа цәгьа ҳҟьаланы ҳаҟоушәа аабоит, дад. Шьоук леи иласын, ҳабнақәа хыршьааит, ҳныхақәагьы ирцәымшәакәа! Уи анаҩс еихалыхс иҟоу зегьы, ашахҭақәа рыҩныҵҟа иҟазгьы, зегь еиҩыҵәҵәа-еихыҵәҵәа Тҟәарчал иалган иргахьеит. Даара аиакәым иаҿуп, даараӡа ҳазмырӷьацо!.. Шьҭа аныхагьы ахьҳахәацәо сыздыруам!..»
	Иаҳҳәо ҳҿамшәо ҳнеиҿаԥшы-ааиҿаԥшит, харак ҳаргьы  иҳадны ҳхы ҳбозшәаҵәҟьа. Ус, – «Тҟәарчал ахьӡ абантәаауеишь?» – иҳәан, ҳҩыза деиҭаҵаахит, уи акәу џьушьап еиҳа аус злаз. Абырг зназы  ҿимҭит, нас ихы дааҩахан, – «Тҟәарчал ахьӡ – атҟәа-қьала, атҟәа-чала… ажәакала, атҟәара иадҳәалоуп. Ажәытәан аибашьраҿ ауаа тҟәаны ианааргоз абра иҭаркуан рҳәоит, рҭакырҭақәа ыҟан…»  «Иахьагьы иҟазар цәгьамызт», – иҳәеит ари иазыӡырҩуаз, иаҳзымдыруаз хаҵак. «Аныха азааигәара абахҭа ҟауҵар ҟалоума», – иҳәеит даҽаӡәгьы. «Изыҟамлои, наҟ-ааҟ еицхырааны еиҳагьы ауаҩы дрымбжьои!» – аҵәы налхшәа даҽаӡәгьы иааиҳәеит. Арҭ рцәажәашьа сгәы инасит. Уажә уи слымҳа иҭаҩуа, аныхаԥааҩ Харчлаа сизыӡырҩуеит. «Анцәа улыԥха-угәыԥха ҳамаз, Лашькьындар-ныха уаҳзылбааҷҷа» ҳәа дныҳәеит, атәым ажәақәа налаԥсо. Тҟәарчалаа рныхаԥааҩ ишьҭахь дныҳәеит Дыдрыԥшь-ныха аныхаԥааҩ.
	Арҭ аныҳәара ианалга агәи-агәаҵәеи еиҩырссаны сак-сак ааигәа игылаз инаддыркит. Урҭ иаразнак рҿы инҭарҟаҟеит. Нас анапыӡәӡәарахь ииасит, аха, шамахамзар, анапыӡәӡәарахь уаҩ дымнеикәа, зегь ашьаԥахь еихоит.
	Ишынатәаз еиԥш, еиҳабгьы-еиҵыбгьы, зегьы гәыҳәны иҟоушәа, хыма-ԥсыма акрыфара иналагоит. Схарахаԥшуа стәоуп, снапы шасыркра сзымдыруа. Ԥыҭрак ашьҭахь, зегьы иҟарҵо ҟаумҵар ауам ҳәа, «Анцәа ҳрыцҳашьа, иаҳзымдыруа ҳаҭоумҵан» ҳәа, хаҷапыр сак аақәысхуеит, ихьшәашәаӡа, ҽыҭк аамаԥысҽуеит. Сҿаԥхьаҵәҟьа дтәоуп Тҟәарчалаа рҳақьым, аибашьраан аума зегь аџьабаа збаз, арымарахь сганаҿ дтәоуп арежиссиор Миша Мархолиа, арыӷьарахь дсыватәоуп Сарион Ҭаркьыл. Саԥхьа итәоу аҳақьым диватәоуп адраматург, аҟазараҭҵааҩ А.Аргәын. аладахьҟа  еидтәалоуп Пл.Бебиеи, А.Мықәбеи, Б.Гәыргәылиеи уҳәа егьырҭ ҳҩызцәагьы. Сахьынаԥшуа зымҩатәырахь избоит Р.Џьапуа, В.Занҭариа, М.Лашәриа. Араҟа насҭхашәа сылаԥш рықәшәоит ҳпоетессацәа Инна Ҳаш-ԥҳаи Лиолиа Тәан-ԥҳаи. Арҭ ҳаҳәшьцәа аҩыџьагьы Аԥсны имҩаԥысуа ахҭысқәа шеибакәу зегьы мыцхәы иҵарны згәаҿы иназго иреиуоуп. Л.Тәан-ԥҳа д-Ешыратәуп. Уи мыцхәы лылахь еиқәуп, акы, аибашьраан лашьа иҭахара хьааха илыцроуп, илхымԥсаацт, уи аныҟалашагьы анцәа идырп. Ҩбагьы, Владислав Арӡынба игәы бааԥсуп ҳәа ҿыц иааҳалаҩыз ажәабжь акырӡа ларгьы лшьара дықәнаҟьеит. Аԥсны ҳаԥхьаҟатәи алахьынҵа даргәаҭеиуеит, ҳиааира ԥхасҭартәыр ҳәа дшәоит.
	«Ҳазҿу закәызеи, шәанаџьалбеит» ҳәа схәыцуеит саргьы сахьтәоу. Ажәакала, иахьа ныҳәоуп. Анцәа ҳиашьапкит, аха иара Адуӡӡа ишиҵасу ала имҩаԥаҳгама? Еиуеиԥшым ажәлақәа зегьы ҳаизаны ари иԥшьоу Лашькьындар-ныха ҳамҵагылар ауазма, иаабац чарак ҳахатәоушәа, ҳҩы-ҳуатка ҳамҵаргыла, ҳҿы иааҭашәаз ҳәо, ҳаихысамырҟәылуа. Аҭамада далхны, аууы ҳахга, аӡәы ииҳәо егьи имаҳаӡо.
 «Иахьатәи абри аныҳәа амҩаԥгашьа гәнаҳа амазар, иҽеимкәа иаԥшьызгаз, абас иагьымҩаԥызго ирымазааит», – бжьык саҳауеит схы ҭыууа сахьтәоу, агылашьагьы сақәымшәо, иҟасҵара сзымдыруа.
 «Ари аишәа-чара иахатәоу аӡәырҩы иахьа Аԥсны еимҵәа иқәызҵо, аӷа изымгаз згаз, аӷа изымфаз зфаз, аӷа изымшьыз зшьыз, иқәызхыз роуп, дад!» – еиҭасаҳахуеит бжьык, аԥхьан иҳацәажәоз аҭаҳмада ибжьы еиԥшшәа. «Мап, уиҵәҟьа сызхаҵом!» ҳәа сгәы ҳәҳәоит. «Арӡынба Қарҭҟа дымцар акәын, Лакоба дызшьыз ахәымгақәа аригьы изыруыз сеидру, дшалҵшагьы седру. Иахьатәи аныҳәагьы изеицәамхозар – иабеизеӷьу?.. Иҭыԥгьы рзеимакырахозар акәхап… ҳара ҳабацо, ҳара ишԥаҳаԥсыхәо, нан, ишԥарыԥсыхәо иара заԥхьа дгыланы деибашьыз ҳаҷкәынцәа?» - ааигәа-харантә анацәа рыӷьаҵәы-ӷьаҵәыбжь саҳауеит.
Уаҳа сзымычҳакәа сҩагылоит, ашьшьыҳәа адәахьы сындәылҵуеит. Сышьҭахьҟа аууҳәа ауаа ршыкьыбжьы хырзаманха ашьаԥа ишыҵҩыц иҵыҩуеит, аҭамада аӷьара-ӷьараҳәа дахьныҳәо ибжьы урҭ инарылкьуеит. Жәабаҟа аҵәыца хыхәхәо имҵагылан, урҭ зегьы данрыхныҳәаша, ианижәша сеидру…
Абраҟа иахьа абри аишәа-чара иахатәоу сахьынарылаԥшыз, даара ҳусқәа еиқәышәшәа ҳаҟоушәоуп бжеиҳараҩыкгьы рхымҩаԥгашьа шыҟоу. Абас еиԥш иҟаз рзы акәхап аибашьра анцозгьы Мирод Гәажәба хьыӡ камшәа, шьоукы дырныӡбо, изиҳәоз: «Иахьа ирацәаҩхеит ҽыда тәыӷәраҳараа, уамашәа иубаша, ҳахшыҩ азхом, ҳамч ақәхом ҳәа имхәыцӡакәан рчынқәа ирыҵаҽырбоит, амаҵурақәа ираҩаӡоит… Иахьа хыԥхьаӡара рацәала аҭакԥхықәратә маҵурақәа ирхагылоу шьоукы-шьоукы урзыӡырҩыр, зегь рыла ҳаиқәышәшәа ҳаҟоушәа ицәажәоит, аха ус иҟам ҳусқәа… Урҭ аибашьра ҟалаанӡагьы ус ҳдыргәыӷуан, иара иахьа ашьаарҵәыра ҳанылагылоугьы, сгәаныла, усҟантәи рымцқәа изырхымыҳәҳәеит. Аиаша здыруа аибашьра ацәаҳәаҟны аҭабиа иҭатәоу асолдаҭ заҵәык иоуп…» «Ааи, иахьагьы ус ауп» ҳәа ари инацырӷызны саргьы сгәы инҭысҳәаауеит, нас ашьшьыҳәа сҿынахан снеиуеит аԥхьан аныхаԥааҩцәа ахьныҳәаз аҭыԥ аҿы. Уаҟа гәашьак сыжәҩа надҵан сааҭгылоит. Лашькьындар ахь сҿы аанасырҳәын, гәаныла Анцәа сиҳәоит дҳацхраарц, даҳзылбааԥхарц, ҳгаӡара, ҳамдырра ҳаҭеимҵарц. Лашькьындар ахь сҿы хоуп, аха са сызҵаныҳәо адунеи ақьырсианцәа зегьы рынцәа Хьышьаргәыҵа дуӡӡа иоуп, саҳәоит уи илыԥха-игәыԥха, аибашьраҿ иҳацәҭахаз ҳҵеицәеи иахьагьы аҭабаиақәа ирҭатәоу урҭ рҩызцәеи рыхьӡала сиашьапкуеит даҽа зныкгьы ҳаԥсы ҿихырц, ҳазхықәгылоу атыша лашьца ҳацәихьчарц, ҳтәылеи уи аҵеицәа иашақәеи наӡаӡа Рыҩны лаша иаԥшәмацәан иҟаиҵарц.
 «Амин, амин ақәзааит исҳәаз», - схала схы иназысҳәоит, аха гәҭынчра ҳәа егьсымам…


АпылҳаҬ

Рхы неиларкын – абиуџьет
Ирылшоз ала идырџьеит.
Даҳԥырхагоуп, рҳәеит, Апрезидент,
Изутәуп, рҳәеит, епичмент!
Ирҽеитәуп, рҳәеит, Аконституциа,
Имҵысырцаз «апроституциа».
Иақәӡбеит Апарламент, –
Иӷәӷәам, рҳәеит, афундамент,
Иахагылоугь хәарҽуп кыр, –
Зегь ҳақәнагоит, рҳәеит, ихбыкьыр!..
«Амцахара ОПД» –
Убригь абруқәа мкәаде,
«Аиҭаира» акәзар имиӡеит,
«Ахьаца» акәзар имбылӡеит.
«Жәлар рпартиа» ҿнаҭуеит,
Амцхә иахырҟьан идыдуеит!..
«Аидгылара» ҿыц ицәырҵт,
Иацәеимпхьоу зегь хыннарҳәырц,
Аха акгьы алшаӡом ожәшьҭа, –
Зеидымгылароуп ахаҭа!..
«Нужнаиа» мықәшәатәхеит,
«Ехо-чехораа» еицәахеит.
«Аҟәа-Сухум» – абжам-ҽам, –
Ҳбызшәа азыҳәа акгьы иаԥсам!
Ҳаит, амарџьа, абааԥсы,
Уаазыниазеи уара Аԥсны!
Арахь дкылатәоуп ҳаӷа,
Иара итәала иҽырӷәӷәа,
НАТО  ашҟагьы дыԥшуа!..
Злыԥха ҳаура, зегь ҳазшаз,
Ҳалга апылҳаҭ ҳазлашәаз!
Ажәытәтәи ҳхьышьҭрахь ҳахнырҳәы,
Абзиара ашҟа ҳҿы нарҳәы.
Уизымгәаакәан Абрыскьыл,
Ҿыц жәҩахыркны зегь ҳаидкыл.
Мап анакәха – ҳуцәҭахоит,
Атымитыша ҳауцәагоит!..

20004,
Аҟәа.



СБААШ ИАЦӘТӘЫМУ АДҨЫЛАҚӘА

Аҩнду аҭыӡшәа ду
                         
«Ахи аҵыхәеи, ҳчымазарақәа, ҳхьаақәа, ҳагхақәа дырҩегьых иҵәахны, иҟаӡамшәа ҳамтәароуп. Зегь ирдыруа усуп – згәырҩа зӡаз иан дагоит!..»
А. Гогәуа.

«Уи дхәупаз – иажәақәа кшоит…»
Б. Гәыргәлиа.

	
Аԥсны Ахада ҿыц иалхра иахҟьаны ҳажәлар ироуз аҭагылазаашьа бааԥс мыцхәы сахьаргәаҟуаз, исҭахын телехәаԥшрала ҳажәлар рҿаԥхьа сықәгыларц, абасгьы сажәа ахы скырц: 
 «Ишәасҳәарызеи, сыԥсы злоу сыуаажәлар? Ижәбома дырҩегьых ҳполитикцәақәак ҳазҭадыргылаз аамҭа зеиԥшроу?! Ижәбома, афырҭын зласыз абӷьыжә еиԥш, шаҟа ҳаиладырҩынтыз, иара усгьы иҵалӡны ицоз ҳахәрақәа ҿыц еиҭашхыртӡаз, шаҟа хьаацәгьа ҳарҭаз! Ирзаҳаурызеи, ргаӡара иаҭаҳҵару, иаҭаҳамҵару? Иаҭаҳҵарым, избанзар, даргьы изшаз исасцәоуп, ҳара иҳажьрацәароуп, шьак иеицалҵыз аишьцәа ҳауп, ишԥаҳаури!..
Ҳара-ҳара ҳӷыӷеибаго акәымкәа, амшын аԥшацәгьа анаҵало еиԥш, иаҳмырдырӡакәа ҳшызынтәыку иҳаҵаргалаз, асҟак ҳаилазырҩынтыз ауп зегьы еицгәнаҳгаша! Иахьӡузеи уи? Адемократиа! Иаанагоузеи «адемократиа»? Жәытә бырзен ажәоуп, ҵакыс иамоугьы «ажәлар рымчроуп» – дасу хаҭала имчреи ажәлар рымчреи. Аха ари аиԥш «аидеал» ахаангьы ҟалашьа змам ауп, избанзар, адунеиаҿ иахьабалак адемократиа ахьаацәырҵлак раԥхьа хар амамшәа, илаԥшхырԥагаха аҿынанахоит, нас гәыԥҩык зхы зымакәачрахо, ажәлар жьаны дегьызмаха еимызҵәо амалуаа ирымпыҵархалаз мчраны иааҟалоит. Уи амчра знапаҿы изкыз рымпыҵхра егьырҭ «аган иавахаз» азгәышьцәа еибарҳәага инашьҭалоит – ари зеибарххара ҵыхәаԥҵәара амам усхоит, есааирагьы апартиақәа, агәыԥқәа рацәахоит, амилаҭ ашоит, ракзаара хнарбгалоит, «ицҟьашәҟьа» иқәнаҵоит! Ҳара ҳҿгьы иааит абри «ахазына», зны асоциализм «шааз» еиԥшшәа. Ари, акәты ашьыга ашьапхыц ишыҵнахуа еиԥш, ахәҭакахьала ҳара ҳхала иааҳгеит, аха Асовет ҳәынҭқарра ду аҩысҭаарыла иаҵалан еилазыжьыз аҳәаанырцәтәи агьангьашцәа маӡа-аргама рыбз аҵоуп. Уи ззеилымкаауа ҳара «ҳмилаҭ-лахьынҵаӡбаҩцәақәак», агаӡа инапала амаҭ аныркуа еиԥш, рхы иархәаны, дара рус хәымгақәа рылаҟарҵоит, Сорос ифонд еиԥш иҟоу афонд гызмалқәа рыла ихырхуеит, идырлашәуеит, амаҭ асаса адаӷь анҭанагало еиԥш, рыг-рҿамырҳәаӡакәа ирыхәларгалоит…
	Абас, ҳаблақәа шааԥшуаз, ҳажәҩа ҭҟьаны, ҳажәлар ныҟәызгаша ҳәа изхәаԥшуаз хәҩы-фҩы рҵеицәа зныкҟьарала, имааибӡо ацәуӷәқәа арма-ӷьырма ианеиваркуа еиԥш, еиваргыланы, урҭ хаз «аҽыхацәа» рыцҵаны, рсахьақәа рыла Аԥсны зегьы хҟьаны, ҳаибарххо ҳшааиуаз, аҵыхәтәан зынӡа ҭыӷьӡаа реиԥш ҳҩеилалеит! «Аус» ҳаибаҭеит, усла ҳанырзеилмырга напышьашәала ҳаилаларгьы алшо. Уи иазкылԥшуеит абри азҩа-ҿкы ҳалазҵаз «асценаристцәа». Анцәа иумҳәан, аха напышьашәала ҳанеилалалак, «ҳаиҟәкразы» иааргашагьы рыӡбахьеит. Урҭ хықәкыс ирымоу ҳара ҳаиҟәкра акәӡам, абар шьҭа жәашықәса раахыс ҳаӷацәеи ҳареи ҳабжьара ибжьаҟазо иҳабжьагылоу, зны-зынлагьы иҳабжьыԥсаауа, аурыс «миротвореццәа» рықәцароуп, Урыстәыла иаҳнаҭо ацхыраарақәа зегьы рыԥхасҭатәроуп. Шьакаҭәарыла, зықьҩыла ҳаҷкәынцәа рыԥсы зыхҭынҵаны иааҳгаз ҳхақәиҭра ҳампыҵхны, ҳзеиуоу ҳзымдыруа ҳақәырхароуп! Абри абас иҟаларц ашәарҭа шыҟаз аҵанӡа иагәылаԥшны избоз, иагьыздыруаз Владислав Арӡынба гәеилыҷҷа алхрақәа ҳрылагаанӡагьы ажәлар раион-раионла, қыҭа-қыҭала ибжьы рықәиргеит, ргәырҽаниҵеит, ишаҭахыу абасоуп, сызкәыхшаша, шәазхәыцроуп иҳәагәышьеит, аха Сорос идолларқәа идырҩашьахьаз ауаа ирмаҳаит! Абжьыҭирақәа рышьҭахьтәи ҳҭыӡшәақәа, ҳаимакқәа раангьы ҿыц ибжьы  еиҭаҳалаиргеит ари ауаҩы лаша, аха уигьы згәахьы инеиз маҷыҩхеит. Наҟ-ааҟ еиҩнашаз ажәлар, рҽеишьа змам ахь икылсырц егьрыгымхо, ашәарҭа бааԥсӡа иҭагылеит! Аԥсны апрезидентрахь зкандидатурақәа ықәгылаз гәыԥҩык рахьтә «аиндаҭларақәа» раан ҩыџьа аанхеит, егьырҭ «канаԥсеит». Иаанхаз аҩыџьагьы, абжьыҭираан ироуз абыжьқәа анеимакха, услагь ҽеила ианеилыргамха, дасу ирыдгылогь даргьы хаз-хазы аизарақәа рымҩаԥгара аԥшьыргеит – зынӡа ақырҭқәеи ҳареи ҳаимакқәа раантәи ҳҭагылазаашьақәа ааугәаладыршәартә. Ақырҭқәа иахьатәи рҳәынҭқар ҽырхықәымҵаҩ иакәзар, «В Абхазии антигрузинские силы потерпели поражение!» ҳәа дгәырӷьаҵәа аҿыҭра даҿуп. Уи иаанаго Арӡынбеи уи идгылаҩцәеи аҵахеит, ҳара ҳтәқәа аиааиуеит ҳәоуп. Изусҭқәада асҟак дзықәгәыӷуа «иара итәқәа?». Изусҭцәада ҳара ҳҿы иаахҵәаны ихырҵәагоу аопозициахь иҟоу? Агәра сызгом сара уи, аха уажә сызлаԥшуа, сыблала избо ӷәӷәала сарлакҩакуеит. Иараби, иараби, шаҟа маанала ҳҵыржаарц иаҿузеи ҳаӷацәа! Аибашьраан зхырбгалара рылымшаз ҳакзаара, ҳажәҩахыреибыҭара, ҳаидгылара абасҵәҟьа ҳара ҳнапала иԥхасҭартәырцу, уи амалахазгьы ирылҳмыршароуп!!!»
	Схы сымагәыхьха, иҟасҵара сзымдыруа, жәларык Аԥсны зхы-зыԥсы ақәызҵаз ҳҵеицәа рҳаҭгәынқәа сырхатәоуп Аҟәа агәҭа. Ҩахьхьи, ицәыбблы игылоу Аԥсны аиҳабыра ԥасатәи рхыбра ду аҿаԥхьа, ахақәиҭра ашҭаҿы, зхәамц заҵәык аанхаз, зхы ақырҭуа нацистцәа  «ихырҵәаз» адунеи апролетарцәа рвожд Ленин ибаҟаҿы атрибуна еиваӷӷа иқәгылоуп Аԥсны Ахадас иҟаҵаразы зыхьӡ ҳәоу ҳкандидатцәа руаӡәк идгылаҩцәагь иаргьы. Урҭ араҟа иахьа «жәлары зегьы реизара ду» мҩаԥыргоит. Дара астәи сыԥшны исбарҭам, аха дасу иқәгыланы ицәажәо ибжьы ккаӡа, убра сивагылоушәаҵәҟьа исаҳауеит, дасу дызусҭоу сымҩашьо ибжьалагьы дыздыруеит – убасҟак амикрофон амчхара дырдуит! Аизара мҩаԥызго ажәа зиҭо ихьӡ-ижәла иҳәоит, дасу дцәажәан далгацыԥхьаӡа араҟа ишьахны еилагылоу ажәлар агәырқьҳәа рнапқәа еинырҟьоит. Ирыцҳаушьашагьы убарҭ роуп. Ес-жәашықәса ҳажәлар ргәынамӡарақәа ахьаадырԥшлоз абри ашҭаҿы уажә абарҭ ауаа рнапқәа ззеинырҟьо закәызеи, ирдыруама, аӡә дналымхкәа ҳарҭ зегьы, изакә ӡыхәашьу иҳаҵалаз!
	Аизараҿы  ацәажәара иаҿу «араторцәа» рыбжаҩык аханатә аахыс Арӡынба Владислав ивагылаз, ихаҵкы казмыршәуаз, иаргьы зхаҟара пату зқәиҵоз, зыгәра игоз «иарӷьажәҩацәа» роуп. Уажә иаахтны иҿагылоуп, ҳаҵаирбгеит, аграждантә еибашьрахь ҳкылигарц даҿуп рҳәеит! Иахьатәи аиҳабыра ирымпыҵаку амчра зҳарымҭо ирфахьоу рҿыҵыр ҳәа иахьшәо ауп рҳәеит. Ацәажәаҩцәа руаӡәкгьы ақырҭқәа Аԥсны «мҟаҟаӡакәа» ишеибгоу ианылбаардоз зҟытбжьы мгацыз дреиуоуп, уажә дфырхаҵаха даацәырҵит! Ари џьашьатәыхаҭоуп!
	Дықәгылеит пату зқәаҳҵо ҳара ҳҩызакгьы, иахьатәи аиҳабыра ҳрывадыргылом, ҳраҭәаршьом ҳәа ихы дахашшаауа. Заҟа иԥшӡамзеи! Аиҳабыра сшәывашәыргылом ҳәа аҽыԥныҳәа риҭарызу, иаҳҳәап, Пушкин, мамзаргьы Лермонтов? Рхы иаҭәаршьарызу уи еиԥш аҽыларҟәра? Ҳара ҳҭоурых аҿы аиҳабыра ҽыхьшьырҭас иҟаҵаны, рышәшьыра зҽыҵакны иҟаз аӡәык-ҩыџьакгьы, ҳамҭас иҟоу зегьы еизыҳәҳәо, дара рхы мацара иашьҭан акәымзар, ҳзеиԥш ус аиӷьтәразы иҟарҵаз егьыҟам. Урҭ аиҳарак изҿыз рҩызцәа рыцәгьаҳәаракәын. Ари чмазара бааԥсны иаауеит аханатә аахысгьы!..
	Дықәгылеит ари аизараҿы ҭоурыхҭҵааҩ заманакгьы. Уеизгьы-уеизгьы амчра ҳнапаҿы иааҳгароуп иҳәеит уи. Закә рыцҳароузеи? Амчра зымпыҵихуада, насгьы, ишахәҭоу иақәиҭҵәҟьаны, изкыда уи амчра? Иабаҟоу? Аруаа ҳара иҳадгылоит, амилициа ҳара иҳацуп иҳәеит, ашәарҭадара амчрагьы ҳара иҳавагылоуп ҳәагьы нациҵеит. Дзеибашьуада, иаӷацәа зусҭцәада? Ари усҟак дҭоурыхдырыҩы дузар, аҭоурыхаҿы иҳахьқәахьоу изымдырӡои, абас гаӡарыла дцәажәар  ауама?! Иара инаицырӷызны, егьырҭ иқәгылозгьы Аԥсны анеофашизм ҟалеит рҳәеит. Ари зынӡа иҿаасҭан! Дара шазхәыцуа сыздыруам, аха ахааназ ҳҭоурых ианымҵуа дамыӷны рҽанырҵоит ҳәа сыҟоуп. Ас уҳәар ҟалоума, ҵаҵӷәык амаӡамкәа! Аԥсуаа ианакәызаалакгьы имилаҭ еилыхцәамызт, амыцхәгьы зегьы рзы ргәы аартцәан, иреиӷьӡоу рҵеицәа милаҭеилыхыҩцәоушәа рызҳәаны изырӡуаз, изшьуаз ҳаӷацәа ракәын. Арҭ зыӡбахә рымоу зусҭцәада нас? Гал  иқәынхо агырқәа «тоже наши граждане» ҳәа ирхыбаан иԥсуеит. Еилкаауп ус зырҳәо, рыбжьы рҭахуп, аха урҭ аибашьра ҟалаанӡа Гал мацара аума иахьынхоз, иахьабалак рыуа-рҭахырагь даргьы Аԥсны иахыҵәахьанеи, шьҭрала иаԥсуаау ԥыҭҩык алаҳамҵозар,  аҵыхәтәан зынӡа ҳақәызхуа ирыдгыланы иҳабашьуа рҿаархеитеи! «Тоже наши граждане» зҳәо агәра ганы дыҟоума, урҭ иахьа абӷа анриҭалак, уаҵә еиҳагьы ҿыц ишаҳхымҵәо, иаргьы еилыргашьа амамкәа иусқәа шыдмыруадаҩуа? Галтәи агырқәа «рхы зымшьшьыуа» зегьы  нео-фашистцәахама? Изакәи ҳҭоурых адунеи иахзырҵәахьоу ҳәа араҟа иахырҟьаӡан идырҽхәаз, авице-президентра зҽазызкуа ари аҭоурыхҭҵааҩ уажә «деиқәымарксистха» аинтернацоинализмра ҳақәныҟәалароуп ҳәа ицәыригаз?! Аԥсны иқәынхо амилаҭқәа, агырқәа аԥхьа инаргыланы, дыргәыбылҩха дабаацәырҵи? Цас дыҽхырцәажәома? Иазҳәада уи аԥсуаа иаагылазаргьы рхада уаҩ дырҭахым, милаҭеилыхцәоуп ҳәа? Ус иҟазҭгьы ас рыхьуазма, амилаҭеилыхраз адунеиаҿ зегь раԥхьа игылоу ақырҭқәа ракәӡами, урҭ ракәӡами дара агырқәагьы «рыфара» иаҿу, урҭ ахьырфо ҳаргьы ҳрыдырҟьаларц ианакәзаалак иашьҭоу?! Ихьзеи ари аҭоурыхдырҩы, гәаҟрыла аибашьра иалҵыз ҳарҭ, иахьа Аԥсны иқәынхо амилаҭқәа ҳаичрчарц даҿума? Убри ихы иархәаны аиҳабырахь днеирц аума? Насгьы ари ауаҩ иара изымдыруа дҟаларым, аинтернационализм ҳәа уажә «иҿыцҳҳараӡа» ицәыригаз, асовет аамҭаан,  абзиа аҵкыс аԥхасҭа ду шыҟанаҵаз, уи аиашьара зырӷәӷәо ҳәа хьӡыс иаҭаны, амилаҭқәа «рхырҿсахьа», рыхдырра шарӡуаз, аманкуртцәа реиԥш, дасу изеиуоу рзымдыруа иҟанаҵарц егьшагмыз! Ҳара абасҟак џьамыӷәа-шьаарҵәырамҩа ҳанысны ҳахьаауа, ҳбызшәа, ҳкультура ҳзеиқәырхозар ҳәа ҳаԥсы ҳац икылакны ҳанеихо аамҭазы, иара «динтернационалист» духа дзааҳҿагылазеи! Ихьзеи ари аҟәыш, дзырҩашьазеи, иҟам-ианым дзалацәажәоузеи! Иара ихаҭа ихатәы бызшәа гәыблырҭас имазҭгьы, аҿҿаҳәа далацәажәозҭгьы, иҷкәын заҵәгьы, ҳаӷеиҭа, аибашьраан уи ихы ахҭниҵахьазҭгьы – ус шиҳәоз аабарын! Уажә изимҳәозеи, дполитикуп, артистцәа реиԥш ҳцәаныррақәа «дрылахәмаруеит», хәмар хабыҟә алымҵыр!...
Даҽа цәажәаҩыкгьы ари аизараҿы, зынӡа иааиаҭәоумшьартә, диктор ҳасабла ибжьы даҵаҽырбо, ҳҳәынҭқар иааԥсара ду аҵәаӷәа ахьызшьуа «ашьауӷа» даԥхьеит – ус еиԥш ҟазҵо, ҳиааира џьамыӷәацәгьала иаазгаз афырхацәа (Арӡынба ихаҭа аԥхьа днаргыланы) раҳаҭыр лазырҟәуа ирықәыӡбыша закәанк анаԥҵатәу аамҭазы! Ари дзыԥхьаз «ахырзаман еиқәаҵәа» знапы аҵазҩыз рсиаҿ аԥхьа игылоу ҳҩызцәа еиҳабацәа аҩыџьагьы роуп зегь реиҳа иџьоушьаша. Арҭ руаӡәк аибашьра ҟалаанӡа, акыр жәа-шықәса раахыс, маӡа-аргама аиҳабыра ирҿагылоз, акоммунисттә идеологиа «иаӷаз», «аҳәаҭыхла» ахақәиҭра иазықәԥоз дреиуоуп, егьи дкоммунист «иашан», аиҳабыра арӷьажәҩас дрыман. Ажәакала, бзиара шрыгымгьы, дара-дара ҟазшьалагьы, хымҩаԥгашьалагьы зынӡа еицәтәымын. Уажә еидызкылазеи? Ԥасатәи аамҭақәа раасҭа ашәарҭа бааԥс ҟалама, ҳаӷацәагьы дреиԥшымкәа, убасҟак дхырзаманхама Аԥсны ахақәиҭра азҭаз, жәларык агәлымҵәахқәа ираԥхьагыланы еибашьыз, аимҵәацәа ҳтәыла иалызцаз, имилаҭтә фырхаҵа дуӡӡоуп ззуҳәаша Ауаҩ?! «К сожаленью, мы не можем скрывать от вас, что сегодня дееструктивной силой, разобщающей наше общество, является именно наш президент, из которого мы долго делали кумира», - рҳәоит арҭ еицҿакны. Дара зегьы ирҳәоз дшадгыло мҩашьо дықәгылеит иара абраҟа ҳаҭыр зқәу даҽа профессоркгьы. Уи – «абасҟаҩык ажәлар сахьшәылаԥшуа мҵәыжәҩада ажәҩан салаларц егьсыгым», – ҳәа иажәа, «поезиатә бызшәала» ашьапы икит. Аибашьраарн Аҟәа «далахан» дыҟан, ҭабиак ахь днеиртә дзыҟамлеит. Иаргьы, иара еиԥшызгьы, Аҟәа иалахан иҟаз, абарҭ ауаа ҳаӷа «имаҵ» руан, иахьырхәтәуп ҳәа рсиа рыманы аибашьра ашьҭахь шьоукы Арӡынба иҿы ианнеи, ҳара ҳмаҷҩуп, жьра-цәарала ҳаибаркуп зегьы, уажә уи ҳзалагом ҳәа инеиз ирхынҳәит. Уи азоума нас уажә ас дара «пату» зиқәырҵо?! Исзеилкаауам сара арҭ ауаа!
	Араҟа ицәажәоз зегьы, анцәа иџьшьаны, аӡәгьы аибашьра иԥырхагамхаӡеит, хаҭала лыԥсаа дырмоуит, уимоу аибашьра еиҳагьы ирзеиӷьхама уҳәо, инхеит-инҵит, мал-шьаллагьы рыҽдырҭбааит. Ус иага иҟазаргьы, арҭ ауаа са сеиԥш иҟоу рхьаа еилызкаауа роуп ҳәа ҳрықәгәыӷуан, аха ҳгәы ҳажьозаарын! Урҭ, ганкы мацара рҽадкыланы, рхатә интересқәа ирызхәыцит мацароуп, рхахьгьы иаарымгеит, уажәтәи рхымҩаԥгашьала, зықьҩыла анацәеи абацәеи ргәырҩа ишацырҵаз, ҳаҷкәынцәа зынӡа иҭахаӡама, анаџьалбеит ҳәа, ҳиааира агәра рымго, ҳԥеиԥш ргәы азҭамло аҟынӡа ишдырлакҩакыз, адунеи зынӡа рхы рзаламкуа ишықәдырхаз!..
	Абри исҳәаз «амҳәыр» аархан ишьақәирӷәӷәарц иҭахызшәа, аизараҿ, зынӡа иҭыԥӡамкәа, иара ишиаҭәаӡам ала дықәгыланы дцәажәеит Аԥсны апрокурор хадагьы. Уи дԥышәарччо дивагылан ҳпарламент ԥасатәи ахантәаҩы, Владислав жәа-шықәса раахыс ӷәӷәала зыгәра игоз, уажәы, саҭеимҵааит аха, маҷк Шекспир ифырхацәақәа руаӡәк дааугәалаиршәартә зҽеиҭазкыз!..
Иџьоушьаша, ҳара ҳҿы шьоук аханатә аахысгьы иаарҳәо, иааруа зегьы, абас ажәлар еизганы, ажәлар алархәны, урҭ рнапалоуп ишыҟарҵо. Абри заҟантә игәасҭахьоузеи! Абри ибахьан ҳҩыза апоет гәеилыҷҷа, ақырҭуа фашистцәа иҭадырхаз Таиф Аџьбагьы. Уи аполитикцәа «идыргаӡаз» ажәлар игәы рзыԥжәо иҩуан:

Избахьеит аҵабырг шыршьуа,
Мшынҵас ажәлар еилашны.
Рҵеицәа иреиӷьу аҵәы ихьыршьуа, - 
Сгәы ҭаԥырҽхьеит иӷәӷәаны!..

	Аҵыхәтәан дықәгылеит аизара аазыртыз, арктәысгьы измаз, даҽа ҳҩыза философкгьы. Уи иҳәеит ажәлар аиҳараҩык бжьыла иалырхыз Аԥсны Ахада ҿыц шьҭа уаҵәы-уаҵәашьҭахь иахымгакәа иус дахагылароуп, иҭыԥахь («итронахь») днеироуп, амала уи шыҟаҵатәу ҳазхәыцроуп ҳәа. «Атанкқәа икәыршаны дҳартәоит, иарбан зхәыцрас иаҭахыу» ҳәагьы ҿызҭқәаз ҟалеит. Ас, хыцлеи хәымпаллеи еибыҭоу апапуасцәа драҳушәа, ишабалак днаган дшәыртәо, ажәла бзиа иалиааз, забдуцәа ианакәызаалак Аԥсны ахақәиҭтәраз иқәԥоз, иара ихаҭа мамзаргьы ихы иаҭәеишьарыма уи аиԥш аҿаасҭа аҟаҵара! Мчыла дуртәаргьы, асҟак ажәлар ахьеҩшоу усушьас имои? Насгьы агәра ганы дыҟоума уи, иахьа Владислав Арӡынба абас «лажәхырԥа» изызуа, уаҵәы-зны иара еиҳагьы еицәоу ахырзаман шиҵарымгало!
	Абас, атрагикомедиахь ҳкылзгарц егьзгымхаз арҭ «ҳдемократцәа» реизара          (Галтәи агырқәа рделегациа ду злахәыз), шәаҳәарылеи кәашарылеи (уи змааназ сеидру) ихыркәшаны, хыма-ԥсыма иаразнак еимпит. Ашҭа ду ҭыкка дырҩегьых иаанхеит ахала, «Всадник без головы» ҳәа изышьҭоу еиԥш, Ленин ихәамц заҵәык ахаанха…
	Аҽны абраҟа  (хроникала маҷк исцәеилагоу сыздыруам аха) абри аизара анцоз аамҭазы, анаҟтәирахь, Аԥхынтә филармониаҿы, дара реизара мҩаԥыргон Аԥсны ахадарахьы зкандидатура ықәгылаз егьи ауаҩгьы идгылаҩцәа. Араҟагьы ажәлар рацәаҩын. Ашәы зхьыхәхәа иҟаз анацәа, абацәа еибаргәамҵуан. Аӡәаӡәала иқәгыланы ицәажәон, зегьы ирҳәоз абжьыҭира алҵшәақәа ишзакәану, ишламысу ицааит ҳәакәын. Аусеилыргаҩцәа ирымоуп, ҳаарзыԥшып, амала дырҩегьых еилагарак ҟамҵакәа уаҩрала ицароуп, иҟарҵо алкаа ҳаҳаанӡагьы абра ҳаҟазаауеит рҳәеит. Жәамш раахысгьы абра еибаргәжәажәо еилагылоуп. Аибашьраан зԥацәа ҩыџьа ҭахаз хаҵак, сԥацәа анҭаха сымҵәыуаӡеит, избанзар изызҭахаз здыруан, уажәы самхаҵәыуеит, убасҟак  дара рхы зқәырҵаз шьоук иахьа ашәарҭа бааԥс иҭадыргылеит иҳәеит! Усҟан ҳзеибашьуаз ҳдыруан, уажәы ҳзеибашьуада иҳәеит даҽаӡәгьы – уигьы ҩыџьа зҵәҩаншьапқәа зцәыӡыз иоуп. Ари ахьсаҳауаз, изӡарым, сыԥсахы ааилахәан, саргьы сылаӷырӡқәа ҩхажжылеит.
	Абас, макьана иҟало еилкааӡамкәа, Аԥсны зегьы еилагәаҭеиуеит! Аиашьеи аиаҳәшьеи, агәылеи агәылеи рыгәра еибамго игачамкны еиҿаԥшуеит, цәгьак-бзиак аҿы иахьааиқәшәо ажәақәа еимакны бџьарла ианеиқәмақаруагьы ыҟоуп!...
	Аминистрцәа реилазаара аиҳабыс Москвантә иааганы аамҭала Аԥсны амаҵура иахадыргылаз иакәзаргьы, иусқәа цәгьа иуадаҩуп: уи уажәы-уажәы аилатәарақәа мҩаԥигоит, неилых ҟамҵакәа, ҳшызынтәыку зегьы азакәан иаҳәо ҳақәныҟәароуп, убри бзианы еилаҳамкаакәа изакәызаалак ак ҳзыҟаҵараны, ак ҳзырҽеираны ҳаҟам ҳәа дӷьаҵәы-ӷьаҵәуеит. Изеиҳәо ираҳазшәа ҟарҵоит, арахь досу «аԥша ахьасуа» ҳәа ихарахаԥшуеит. Зхыԥхьаӡара рацәоу аҳәаанырцәтәи ателерадио-корреспондентцәа ракәзаргьы – ирҳәо рҿамшәо, ихрааӡраауа Аҟәа иалоуп…
	Абри аиԥш ауадаҩра ӷәӷәа аныҟоу аамҭазы, «Аидгылара» захьӡыз ԥасатәи ахеидкыла алидерцәақәак зымҩа ицан, асҟатәи партиа рацәа иҟаз ҳзымхозшәа, «Асоциал-демократиатә» зыхьӡырҵаз даҽа партиакгьы ашьапы ркыхит (уи аиԥш апартиа анкьа зны ақырҭқәагьы иаԥырҵахьан, Аԥсны ҳампыҵаҳхалоит ҳәа бџьармцала иақәлахьан), ҳара шәеимак ҳалам, «ҳцентристцәоуп» ҳәа џьашьатәқәакгьы рҳәахуеит! Уажә ҳашцо ала, Аԥсны ахаангьы ҭынч уаҩы дынхо-дынҵуа изыҟалом, иаҳаулак ҳхада ҿыц далаҳхыргьы, аиҿагылара, ладеи-ҩадеи ҳәа аибарххара, апартиақәа реишьклаҳәра, аҵәылеибахра, аибаҭира, аҭыӡшәа бааԥс аҵыхәа ԥҵәашам!
	Урыстәыла дуӡӡаҿы, адемократиа иахьа експериментк аҳасабала иахәаԥшуа, ари ҳа ҳзы рацәак иҽеим, ҳара ҳхатә модельк шьақәҳмыргылар ԥсыхәа ҳамам зҳәо рацәаҩуп, 70 шықәса реиҳа нызымҵыз Асовет мчрагьы експеримент бааԥсык еиԥш иаҳхаагеит ҳәа рыԥхьаӡо иҟалахьеит. Нас ҳара ҳ-Аԥсны хәыҷӡа абарҭ реиԥш иҟоу «аекспериментқәа» еиҳа иалаӡома, арахь шьоукгьы аԥсуара, аԥсуарада хәшәы ҳамам ҳәа иҽхырцәажәоит. Иабаҟоу уи ҳазхыҽхәо ҳаԥсуарагьы, ҳаламысгьы, «адемократиа» иаанагаз ахазынарақәа уажәнатә ирыхҭнаҳҵозар, еиҳа узықәгәыӷша ашәҟәыҩҩцәа, аинтеллигенциа рхаҭарнакцәагьы уи еиланагозар!..
	Владислав Арӡынба ҳаиҩишеит рҳәахуеит. Арӡынба иакәӡам ҳаиҩызшаз, сажәа ахы аныскуаз ишысҳәахьоу еиԥш, маӡала иҳаҵалаз аҳәаанырцәтәи (ақырҭқәа ирыцхраауа) афондқәа роуп, адолларқәа роуп, урҭ рнапаҿ иааргаз агазеҭқәеи «аграждантә» журналқәеи роуп! Абарҭ зегьы, ацәыкәбар ахаҳә шкылнаҵәо еиԥш, иааҟәымҵӡакәа џьарак икшо мацара, зегьы еицхырааны ирылдыршеит аибашьра аламҭалази, уи ашьҭахьи, Нхыҵи-Аахыҵ жәлары зегьы еидызкылаз, ԥасатәи Асовет Еидгыла ахыбгаламҭазгьы ажәлар маҷқәа зегьы имшәа-имырҳа рҿахәы зҳәоз, уи адунеи зегьы иазырҳауаз, Владислав Арӡынба иҿагылашаз апозициа аҟаҵара. Ҿырԥшыс иаагап «Аиҭеира» захьӡу апартиа – иарбан араҟа «еиҭеиз» ҿыцрас? Уи зҿагыладаз, ҳаӷацәа роума? Ари апартиа алидерцәа руаӡәк «Аиҭеира» зҿу хаир шаламыз (иҟаиҵаша аныҟаиҵа ашьҭахь), ҽеирак шахылымҵуаз збаз, уажә ааскьа дацәыбналаны дцеит! Уи «ҟәышроуп», аха дахьиасызгьы, дызцәыбналаз апартиа ацәақәа ихыркаауа иалаган, ҿыц дызхадыргылаз аколлектив еиҿымҵыр ада ԥсыхәа амамкәа еиҩнашеит. Егьырахь иахьабалак ҳарҿиаратә усбарҭақәа рҿгьы иҟалаз абри ауп, ҳпарламентаҿыҵәҟьа абри аҭагылазаашьа ыҟоуп! «Амцахара» ҳәа аибашьцәа еиҿыркааз апартиагьы, ианаацәырҵҵәҟьа аибашьраҿ иҭахаз, зыԥсадгьыл зхы ақәызҵаз рҩызцәа аибашьцәа рыхьӡ акамыршәра, урҭ рхы зқәырҵаз Рыԥсадгьыл агәцаракраҿы, аҳәынҭқарра аргылараҿы иаарылшо зегьы ҟарҵап, гхақәак иҟоу раԥыхраҿгьы аҳәынҭқар ицхраап, имч змырхо дыриааиртә алшара ирҭап, ибӷа дҭыргап ҳәа гәыӷрақәак ааҳауын, аха урҭгьы иҽеим «ахыԥшақәа» зҵалаз егьырҭ апартиақәа иаареиԥшхеит – аӷа иҭыԥан рхы «иабашьуа» иалагеит, аҵыхәтәан рхаҭақәагьы рҽеиҩыршеит. Зегь реиҳа ихьааугаша иреиуоуп, Сергеи Дбар еиԥш иҟоу, аибашьраан «зцәа» зхыҵыз, аума аџьабаа цәгьа зхызгаз Афырхацәагьы абри аполитикатә ҟыба-ӡыба ссақәа иахьрыланагалаз. Урҭ командирцәа шьахәқәоуп, еибашьцәа бзиақәоуп, аха уажә ирымбо, ирзеилымкаауа рацәоуп, ҳашнеиуа, еилыркаауа ианалагалак, иага ргәы ԥнажәап, иҟалап иахыԥсаауа дҟаларгьы. Ари зегь ҳзеиԥш рыцҳароуп!
	Абарҭқәа изырхымыҳәҳәеит, аполитика аҽалагалара чмазараны измоу ҳколлегацәақәакгьы (зегьыҵәҟьа еидыскылом аха). Урҭ рахьтә иҟоуп аибашьраан хысбжьык гар ишәаны аҩ иҵалоз, уажә иԥхамшьаӡакәа, дара амца қьоуқьад иалызгаз, рыԥсы еиқәзырхаз, ирымбацыз дзырбаз, инзырхаз-инзырҵыз Ауаҩы лаша уқәҵ наҟ, «ахаҵара аарԥшы» ҳәа зыбжьы иқәзырго. Ари хырзаманымкәа изакәызеи нас! Урҭ уаанӡа унцәоуп ҳәа имҵахырхәон Владислав Арӡынба, ишьапкырҭа рибаҭомызт. Абас иҟоу, анаҳә-ааҳәра здыруа, шәцәак зхарԥоу аинҟьаҩцәа, аинтриганцәа роуп ианакәызаалак ҳара ҳазмырӷьацо, хыла-гәыла ҳаилазҵо, уимоу аибашьрахьгьы ҳкылызго, Владислав Арӡынба иакәым аха! Анхаҩыжәлар рыхшара бжьыԥсаауеит, аԥсадгьыл рхы ақәырҵоит, дара шашьцылахьоу еиԥш рхи рыхшареи рҵәахуеит, акымзаракгьы рыхьуам, ианеилгалак зегь ҟазҵаз дара ракәушәа ифырхацәаха иаацәырҵуеит, «рыхьӡ-рыԥша» аҳаракрагьы иҿҟьаса инашьҭалоит. Уажәгьы убри ауп ԥыҭҩык зҿу, аха ас ианбанӡа?!
Зыԥсадгьыли зыжәлари рҿаԥхьа зуал иреиҳаӡоу хәԥсала – зԥазаҵәқәа, ҩыџьа-ҩыџьала, хҩы-хҩыла зҵеицәа рахҭынҵарала изшәаз рыгәхьаа амкра – еицәоу гәнаҳа зыҟалаӡом. Уи агәнаҳа иаҵалаз иаҵхрагьы  ҳазшаз ида уаҩытәыҩса илшаӡом!..
	«Аҳәаанырцәынтә агәыҳалалратә фатәқәа анаҳзаарго ҳәа шәхы иаҭәашьан шәзыԥшузеи, шәалага уаҩҵас ахандеира, шәҽеидышәкыл, аӡәи-аӡәи шәеицхыраа, адгьыл шьҭа шаҟа шәҭахыу шәара ишәымоуп, ишәԥырхагада, шәықәаарых, шәықәӷьаца!.. Ԥаса шьоукы-шьоукы, знапхы ҽеимыз шәеиҳабацәақәак, ара иҳаланхоз, дара иреиԥшыз ақырҭуа напхыцәгьақәеи дареи рыжәҩахыр еибыҭаны, еицӷьычуан, ишәмырдырӡакәа шәеимырҵәон, бзазара шәырҭомызт… ианаарҭаххалакгьы шәеизыргон, шәара рхы шәархәаны, рус хәымгақәа рҿы ирԥырхагаз ауаа иашақәа апровокациа рылхны рмаҵура иамырхуан, дара ирыхәашаз арҭон… уажә ус еиԥш иҟоу аҳәаш-гашқәа еиҭаажәгарц, дырҩегьых убас шәҟаларц шәҭахымзар, шәҿыха, аибашьраан иаҳхаагаз шәхашәмыршҭын, шәынхамҩақәа гәцарашәк, шәыҽшәырӷәӷәа, шәара шаҟа шәыӷәӷәахо аҟара саргьы абӷа соуеит, ҳаицхыраап!» - абас шаҟантә дӷьаҵәы-ӷьаҵәуа иҳәахьази Владислав Арӡынба аибашьра ашьҭахь, аха иахьа аҽԥныҳәа изҭо нхацәақәакгьы уи рмаҳаит. Аӡә ихала заҟа илшарызеи, аибашьра ҳалиго, ҳагьынирхо, ҳагьихьчо, ҳаӷацәа иҿыржәахьаз «Аԥсны амаагьы» шьҭыхны аҭыԥаҿы иҿеиҵо! Уажә ҳахқәа ҭеибаҽҽуа уи «амаа» акра изылшогьы излымшогьы ҳашьҭоуп, дырҩегьых ҳаӷацәа иҿыржәарц шалшо ҳхахьы иаамгаӡакәа!..
	Сгәы иаанагоит, абжьыҭирақәа рҵыхәала «ҳдемократцәа» ҳазларыжьыз абри апылҳаҭ еиқәаҵәа ҳшаалҵлак /ус сгәыӷуеит/, дасу ҳҽааиқәкны, ҳабжьара амалахазгьы гәаӷк мырҵысыкәа, ҭынч ҳхы ҳазхәыцроуп ҳәа, нас ҵара-дыррала еиԥш, иара ус ԥсабарала иҟәыӷоу ҳуаа-ҟәышқәа адгаланы, адәышкәаӷьаз ҳақәгыланы акәымкәа, аибашьра иацәынхаз хыбрак аҿы ҳлеилатәаны, иахьынӡауа ираамысҭашәаны ҳаицәажәароуп ҳәа. Аибашьраан, уи ашьҭахьи, ҷыдала уажә ҳзықәшәаз ауадаҩрақәа инарҵаулаӡан анализ рзуны, иҳаӷоуи иҳашьоуи ҳаҩныҵҟа ҽеила еилҳмыргакәа, дасу иҭыԥаҿ даҳмыргылакәа ԥхьаҟа цашьа ҳамаӡам!
	Цқьа еилкааны иаҳдыруазароуп зқьҩыла ҳахшара зыхҭнаҳҵаз ҳмилаҭтә идеиа арбану. Уи азы иҳамазароуп хырԥашьа змам аҳәынҭқарратә программа ду. Убри акәша-мыкәша, ҳаӷацәа ҩныҵҟала иага ҳрыцҟьазаргьы, ҳшыжәларыку зегьы ҿыц хшыҩла ҳҽеидкыланы, дасу дызмароу аҿы хеигӡарак ҟамҵакәа ламыс цқьала аус ҳаулароуп, ҳгәи-ҳәгәаҵәеи ҳазцәымӷыу дызҭамԥшыртәгьы «ацаԥха» аркызароуп, уажә ҳполитикцәа изакәызаалак ҳхызҩо ак «ҳашәӡамкәа» «ҳҟьантазӡа» ҳшеилырхыз еиԥш акәымкәа! Амала адунеи ду ашҟа ҳгәашәқәа аартызароуп, уаҩрала, ламысла иааиуа – ламысла  ҳарԥыларатә, гьангьашрыла зҿаазхо – рқьышә ҳанҭасны раанкылашьа ҳақәшәо, ашәарҭа бааԥс ҳҭазыргыло чарҳәаҩцәақәак цәырҵыргьы – заа рымахцә ианкны рҭыԥ ақәҵашьа ҳақәшәо!

	Исҳәо сҿамшәо, арахь ҿымҭ атәара сылымшо, абри ауп ишәасҳәагәышьо. Абраҟа инацысҵоит ажәытә философ ду иажәақәагьы: «Сара издыруеит сара акгьы шысзымдыруа». Зегь ҳахшыҩ еилаҳҵап абаақәа, ахьмыӡӷ ҳхы иаҳмыргап!!!

	Сара абас сыгәжәажәо сышхәыцуаз, Аԥсны ахадас аҟаларазы еиндаҭлоз ҳкандидатцәа аҩыџьагьы рыбжьара ицоз ари аибарххара, ари аимак ҿаасҭа аҽарӷәӷәаӡеит, абжьыҭираан рыуа ииаиз-еиҵеиз усла аилыргара, аҭҵаара знапы ианыз Аусӡбарҭа ашҟа аҭыӡшәа ахы археит… Наҟ-ааҟ акандидатцәа ирыдгылоз ракәзар, дырҩегьых аизарақәа рымҩаԥгара иалагеит. Ирылагеит моу, руаӡәк идгылоз ажәлар Аҟәа, афилармониаҿы, инеилымшәаӡакәа, жәамш-жәохәымш раахыс, рыфа-рыжә ыҟамкәа, еибаргәаҟуа, иқәықәма-шәықәмаха еилагылан. Зынӡа  аибашьра анцозтәи амш бааԥсӡақәа ааугәаладыршәо. Егьи акандидат идгылоз ракәзаргьы, жәаха ҽнактәи реизараҿы ишеибырҳәахьаз еиԥш, ҿыц еиҭеизахит Ленин ибаҟа ахы хҵәаны иахьықәгылаз ашҭаҿы! Урҭ уа ианеиза, аратәиқәа  афилармониа аҿынтә рҿылархан, аиҳабыра рыҩны ааигәара,   аибашьраан ақырҭуа нацистцәа ирблыз Аԥсуа институт (АБНИ ҳәа ҳзышьҭаз) ԥаса иахьгылаз, уажә иқьаԥҭаха иахьыҟоу аҭыԥ ашҟа ииасит. Урҭгьы уаҟа иалагеит реизара амҩаԥгара. Згәаҵәа еилго аԥсуа изыҳәа ари аҭагылазаашьа еицәоу хьмыӡӷ зыҟалом! Аишьцәа гәакьақәа абас ҳаблақәа ҭибахуа, ҳнибарҵәо аҟынӡа наҟ-ааҟ ҳаиҿагылеит. Зынӡа ҳанықәибахуаҳәагьы дкылԥшны дааԥшуан ҳаӷа, уи зыбз аҵаз аокеан нырцәтәи «адемократцәа» бзиахәқәа, «кандализа раисраа» ракәзар, ҳара ҳтәы иакит ҳәа ргәырӷьара ҳәаак амамызт, – аурысқәа р-Кремли ҳара ҳ-Аҩны Шкәакәеи реиҿагылараҿы иаарласны аиааира дуӡӡа ҳгараны ҳаҟоуп, уи ашьапы бзианы иаҳкит Кавказ Аахыҵ, ҷыдалагьы Ӷәырџьысҭан, зынӡа ҷыдалагьы уи иахәҭакыу Абхазиаҿы ҳәа. Агәра ҳгару иҳамгару сыздыруам аха, изларҳәо ала, рдолларқәагьы маҷымкәа рҿаадырхахьан, уи ала ихырххьаз, иаархәахьаз аԥсымҭәқәа рацәаҩын – зынӡа Қырҭтәыла ишыҟарҵахьаз еиԥш. Урҭ, «аинтеллигенциа» рыбӷа анроу, аиҳабыра русҳәарҭа ашә иҩажәлан, зеиӷьаҟамыз аԥҳәыс ҟаимаҭ, апатриот ду (машәырла иҟала, ишыҟалазаалак) уа дҩылашьны,  аԥсуа «трон» аӷацәа ирымпыҵырхуазшәаҵәҟьа, дара рашьцәа гәакьақәа «ирабашьны» амчра рымпыҵыржәеит! Ԥасатәи аҳәынҭқар исахьақәа ахькыдыз икыдыжәжәаны икажьуа, шьапыла иаӷрагыланы еилаҟәаҟәо… «ура!» ҳәа ашампан ҩы ыжәуа, (Саакашвили Баҭым шигаз еиԥшҵәҟьа!) дара ирҭахыз, иалырххьаз днаганы дырҩегьых иҿжәаны икажьыз «Аԥсны амаа» идыркит. Уи «иҭабуп» ҳәа нареиҳәан, идыркыз амаа аҿаҵарҭа блала деимдо иаразнак днашьҭалеит, аха иара «амаа» ахаҭа хәахәа-жьахәаны излаҟаз ала, ҿыц аҿаҵарҭа ԥшаашьа амамкәа изладырхәашахьази рыла, политикала иӡрыжәу, ақәԥараҿ аԥышәа змоу ари ауаҩ иҭагылазаашьа бааԥсӡахеит. Еиҩнашаз ажәлар ракәзар, зышьхымзаҭра иаԥырҵыз ашьхыҵә реиԥш, еидкылашьа рмоуа ус ишеиҩшаз иаанхеит. 
Арҭ наҟ-ааҟ аизарақәа ҟаҵо, ҩ-цәқәырԥак реиԥш ианеиҿагылаз иарбан ганыз иҭахаз ҳҵеицәеи сареи ҳхы здаҳкылашаз, ҳабацарыз?! Ари адәныҟатәи аӷа иҿагыланы аибашьра аҵкыс еицәахеит!
	Сдоуҳа гәаҭеиуа, ахала аҽазымшьуа, гәышԥыла еиҿагылаз, иара зыжьрацәараз, ԥсыс иахаз уаҩ дазеилымхуа, уахьгьы арахьгьы игәаҭеиуа ирхаԥыруан, ишаҟь-шаҟьо, ицо-иаауа аҩ-гәыԥкгьы ирыбжьан, игәжәажәо, Аҟәа агәҭа ишьҭоу ҳҵеицәа рызқәаҭыԥқәа рҿы ишнеиц инеиуан. Жәҩангәашәԥхьараҟа ицахьазгьы рыԥсқәа хынҳәны, уаҩ ибла иамбаӡо, ҵҩа змам аԥсаатә реиԥш, урҭгьы араҟа еилаҳанто еилыхон. Ари  ҳаӷеимшахара усын.
Сгәы ҳәҳәон уажә ҿыц иааҟәымҵӡакәа:

Сажәа, о, сажәа… умчыдахама,
Сыбжьы сызҭымкаауа сҟырҟы иҭахама,
Сҳашҳатәарахама, зынӡа схаҳәхама,
Аҭыӡшәа, аҟыба-ӡыба самҭахәхама!

Шәабаҟоу, шәабаӡи шәарҭ аҟәышқәа,
Сылахь иалҵуеит аԥхӡы-пҟышқәа,
Ҳҵеицәа рҿаԥхьа сыԥхашьоит, -
Адамра хыла иахьасуа сгәаҵӷа ԥҵәоит!

Шәызҿу закәызеи аӷа игәырԥсаҳәа,
Шәеизыҭрысуа, шәабџьар шәахо!
Гәаӷшақә наҟ-ааҟ шәеиқәмақаруа, -
Шьҭа иҭахазгьы, исашәҳә, ишԥаруеи?!

Рхы зхыҭнырҵаз ишԥаԥсыхәо,
Излеиқәҳархаша иарбан ныхоу?
Ас ҳаилазҵаз, ҭыӷьӡаа реиԥш,
Рацәа идырцәгьарц иаҿуп ҳԥеиԥш!!!

	Ари аҭагылазаашьа бааԥс ԥсыуа зхылаҳәоу зегь рзыҳәа хгашьа змамыз акәын! «Иҭахазгьы баша шәҭахеит, иаанхазгьы баша шәаанхеит, ижәбаз аџьамыӷәа цәгьа мцурашахеит» ҳәа иахьабалак цасҳәа аҩсҭаацәа еибархәыҭхәыҭуан. Бааԥсылаӡа ашәарҭа иҭагылеит ҳҵеицәа рыбзоурала аӷа иҟынтә еиқәхаз, ибзианы зшьапы кыз, акырӡагьы «зыҭӡамцқәа» ҩеихьаз аԥсуаа Ҳаҩны лаша Ду!
Иӷьаҵәы-ӷьаҵәуа, ҵыхәаԥҵәарадагьы аҳауа иалыҩуан азҵаарақәа:

Ҳаиҩызшада, ҳаихызшада,
Ҳзыԥсаҟьада ас?
Аҿыгә-сыгәҳәа ҳаинызҟьада,
Ҳаибарԥсыртә џьмаҵас?!

Иҳалалазеи, иҳаҵалазеи,
Иарбану ҳзықәшәаз!
Ҳазхыҽхәоз ҳаламыс ду згазеи,
Ҳҭыӡшәауаахартә абас?!


Ус ҳшыҟаз, дырҩегьых еиҳабгьы еиҵбгьы Ҳазшаз ҳрыцҳаишьан, ҳаиҭеиниршәашәа иугәышьеит, аха хаҭа-хаҭала еиԥш, гәыԥ-гәыԥлагьы иҳабжьалаз аӷаанџь мыхьшәашәеит, дук мырҵыкәагьы ҳахәрақәа еиҳагьы имжьыжькуа рҿаархеит.
	Уи азмырхакәа, ицәырҵит алхрақәа реихшьаала аҟаҵара зҽазызкуа иалагаз шьоукгьы. Дызҿу иусҵәҟьа иҽахаршәаланы, измааноу сыздыруам аха, зегь реиҳа уи ихы иадиҵеит ҳаҭыр ду зқәаҳҵо ҳҩызак. Уи иҭаххеит, акьыԥхьаҿы дықәгыланы, жәлар рԥыза хаҭала дшихыҳәҳәо,  уимоу иқәӡбарагьы «азин шимоу» ауаа идирбарц, иара ԥасаӡа зны, ишиҭахӡамыз дыззыркыз, напхгара зиҭоз ауаажәларратә хеидкыла «Аидгылара» уажә ахыԥша шьҭихӡарц, зегь ҟазҵаз, ҳиааирагьы, ҳхақәиҭрагьы зыбзоуроу иароуп ҳәа иҳәарц. Ас аҳәара ахьыгәнаҳароу адагьы, сгәы иалоуп уи ауаҩ ҟәыш ақәԥара ду ицоз хыркәшоуп, ахақәиҭра нагӡа ааихьеит, шьҭа иаанхаз уи еиҳа зылшамҭақәа алоу реилыргара, дасу ирыхәҭоу «ажьыхәҭақәа» рызшара заҵәык ауп ҳәа агәаанагара ахьиоуз.
	Рыцҳарас иҟоу, афорум «Аидгылара» уаанӡа иалшаз акрыҟазаргьы, аибашьра аламҭалаз аилҩырра иалагахьан, иԥсыҽхахьан, аҳәоуеиқәымшәарахь ииасхьан, иара анапхгаҩцәеи алахәылацәеи иреиуаз аӡәырҩы, ҿыц иааиз «адемократиа» иацныҟәаны, хаз-хазы апартиақәа реиҿкара иашьҭалахьан. Убарҭқәа ирыхҟьаны ҳзеидымгылара збаз ҳаӷацәа маӡа-аргама бџьарла ҳақәлара рҽаздырхион, заагьы рмилаҭтә гвардиа архәҭақәагьы, «апориадок» аҟаҵаразы, гьангьашрыла Аԥсны иаларгалахьан, урҭ гәыԥ-гәыԥла иахьабалак ҳақалақьқәа рҿы игылан, ана-ара рыҽԥхьакны, рабџьарқәа харшаланы ихәыҵатәан…
	«Аидгылара» анеиҿыркаа инаркны зегь реиҳа зыжәлар рҿахәы ааҭырҟьаны имшәа-имырҳа изҳәоз, зыда ԥсыхәа ыҟамыз ҵеи лашан Владимир Аҵнариа, аха уи заагьы, уаҟа игәамԥхоз ахымҩаԥгашьақәа анырацәаха, ажәлар баша ржьара сылшом иҳәан, иара ишиҟазшьаз еиԥш, дгәаан даԥырҵит, аҵыхәтәан илахьынҵахаз, иԥсҭазаара шыхиркәшаз зегьы ирдыруеит, рыгәгьы иалоуп, аха уи ихьӡ наӡаӡа иаанхоит инапы злакыз аԥсуа филологиаҿы. Даныҷкәынӡаз инаркны жәлар иргәашьамхны иҩагылаз Игор Марыхәба иакәзаргьы, 1989 шықәса рзы, Қарҭтәи ауниверситет афилиал ахьыӡҵаны, Аҟәа иреиҳау аҵараиурҭа ҿыц аартра ақырҭқәа рҽаназырк, ҳуниверситет ианаҿыҵ, уи иахҟьаз аҭыӡшәа бааԥсқәа раан «Аидгылара» аганахьала иараӡәк иакәхеит ажәлар мҩақәҵаҩыс, хьӡи-хьмыӡӷи зегь рыҵалатәыс изауз! Уи ашьҭахьгьы «Аидгылара» анапхгаҩцәа ҿыцқәа ажәлар ртәы аасҭа рхатә интересқәа аԥхьа идыргылошәа аниба, ақәԥара дшацәхьамҵызгьы, зымҩа днаскьеит, афорум анапхгаҩцәа рахьтә аҵыхәтәанынӡа «қәԥаҩыс», «жәылаҩыс», иуристтәла ҳажәлар рзинқәа рыхьчаҩыс иаанхан иҟаз Зураб Ачба ԥсаҭа шкәакәа заҵәык иакәын ҳҳәар алшоит… Уи акы, ҩбагьы Владислав Арӡынба Аԥсны Иреиҳаӡоу Асовет Ахантәаҩыс даналхха нахысгьы, амчра зегьы иара ишҟа ииасхьан, иаразнак жәлары зегьы дыргәашьамхны, дырҿахәеиҭаҳәаҩны даақәгылахьан, афорум «Аидгылара» акәзар – афункциақәа зегьы ԥсыҽхахьан. Уи иахҟьаны шьыцрақәакгьы ҵысуа иалагахьан…
	Абасҟатәи џьамыӷәа цәгьа анаҳхаага ашьҭахьгьы, уи рацәак ҳзалымҵит (аиҵашьыцроуп сызҿу). Аҩадахьҟа зыӡбахә сымаз ҳҩыза «иреиӷьу иреиӷьӡақәоу ҭахеит» ҳәа ҳҵеицәа гәлымҵәахқәа иахьырзырҳәогьы игәамԥхошәа, ҳаӷеиҭа, дагьаҵашьыцуашәа, «ҳара ҳмилаҭтә хақәиҭратә қәԥара атәы ҳзымдырӡошәа, иҟаӡамшәа иавстәума», – иҳәоит, – уи ахыҵхырҭақәа рҿы иреиӷьыз ҳажәлар рҵеицәа шгылаз, зхы ақәызҵахьоугьы ртәы, урҭ иларҵаз ахақәиҭра аԥхьа иргыланы? Ус анакәха, аиашаҵәҟьа цәыргахар иаҵаӡуа, изҭахым ыҟоуп» - ҳәагьы нациҵоит. Ажәытәтәиқәа алаҳамҵозар, ҳҭоурых аҵыхәтәантәи аамҭақәа рзы, ҳҿар роуп акәымзар, аиааира «алаҵаҩцәа», «аидеологцәа» рахьтә аибашьра аилашыкьырҭаҿы зыԥсадгьыл зхы ақәызҵаз ҳәа аӡәгьы дыҟам, зегь еибгоуп, рыԥсы ҭоуп, ирулак аибашьра рҽацәырыхьчеит! Уи акы, ҩбагьы, дызусҭада ари ҳҩыза бзиа «аиаша цәыргахар уи иаҵаӡуа ыҟоуп» ҳәа дызҿу - Владислав Арӡынба иоума, уи хацәнмырха ицеибашьуаз, иреиӷьыз иреиӷьӡақәоу ҳәа рызҳәара иахибаауа, Зыԥсадгьыл зхы ақәызҵаз роума? Мамзаргьы зыԥсы аарла изманы аибашьра иалҵыз урҭ рҩызцәа афырхацәа ракәу? Иԥсыда-инхада  ҳәа ицоз аибашьраҿы арҭ миааизҭгьы, анкьа шьоукы «зыжәла карыԥсахьаз» аиааира иара ахала аиааира азгозма, уи баша ажәала акәымкәа, абџьарла, хаҵаус ӷәӷәала, шьакаҭәарала, ԥсахҭынҵарала ианыхьчатәха, ианеиқәырхатәха аамҭазы! Убри ауп аусҵәҟьа злоугьы, уаҩ ихамышҭыша, абиԥарала инеимда-ааимдо, ҵыхәаԥҵәарада зыӡбахә рҳәалаша! Уи аҭыԥан ҳҩыза игәы иалоу «Аидгылара» «аҭоурых иашаҵәҟьа» ахьҩым ауп, иаҳхаагаз аибашьра хырзаманеиқәаҵәа аҭоурых ҵабырг акәымкәа! Аиаша аахтны иаҳҳәозар, «Аидгылара» иалшеи аибашьраан, насыԥс ажәлар ирнаҭеи уи ашьҭахьгьы, иахьагьы иабаҟоу? Зны КПСС аҭоурых мчыла ианаҳдырҵоз еиԥш, иахьатәи ҳҿар ҳашколқәа рҿы «Аидгылара», мамзаргьы даҽа партиак аҭоурых (шьоук рыхьӡ ҭаҳгоит ҳәа) амацара дҳарҵалоума, уи аума еиҳа зҭоурых ҩтәу, жәытәи-ҿатәи Аԥсны аҭоурых зегьы ҽеила ианҩым, ҳҿар иандырҵам, ҳаӷацәа ракәзар ианҳамаркуа, шәара шәыԥсадгьыл ара иабаҟоу, иагьанбаҟаз, шәабатәиқәада, ари адгьыл қырҭуа дгьылуп, ҳаҳцәа ҳәа шәзышьҭоугьы ҳара ҳаҳцәа роуп, шәара шәтәқәа Ефиопиа ишәыԥшаала ҳәа, ирҳәац ҳәо, иахьагьы ианаҳҿагылоу аамҭазы!
	Абри исҳәаз инаԥшьны, иаасымҩатәны исҳәарц сҭахуп, цәгьа ишҵарбгагоу шьоукы-шьоукы, ҳаӷацәа ирҳәо рыцдырӷызуашәа анкьа Аԥсҳацәа еиҿыркааз, иаԥырҵаз Аԥсуа ҳәынҭқарра ду еиҳагьы иаҳԥырхагахазшәа аҿар ирылатәан иахьырҳәало, иагьахьырҩло! Ҳабантәаауеи, нас, ҳарҭ, аҵлагәаҩа ҳҭыҵма? Ҳагьабацо?!
	Ҳҳәынҭқарра 1200 шықәса ахыҵуеит, Англиатәи акралреи Киевтәи Урыс ҳәынҭқарреи аныҟамлаӡацызгьы ҳабдуцәа рхатә аҳра ӷәӷәацаӡа иаԥырҵахьан, ҵҩа змам адокументқәа ус шакәу шьақәдырӷәӷәоит. Нас ҳазхашәҵа ҳәа иаҳҳәо ҳара ҳхаҭақәа агәра ҳамгозар, уимоу, уажә шьоук шаҿу еиԥш, ҳнапала иаҳҵәаӷәозар, ҳазхазҵода? Мамзаргьы ҳазхарҵарц рҭахыму? Изышьҭои?!
	Ҳҿатә ҭоурых аҿы Ахьы Владислав Арӡынба заҵәык иоуп Аԥсаҳцәа, ҷыдалагьы Леуан Аҩбатәи Адуӡӡа иҟаиҵаз, илшаз аҵакы ахьынӡаҵаулоу еилкааны, уи иалихыз Амҩаду имшәа-имырҳа, иацҵо, ирҿыцуа аӷьараҳәа ианылан ԥхьаҟа зҿыназхаз! Уи ҳаӷацәагьы иаҽԥнырҳәоит иааҟәымҵӡакәа, ианарыжьырцгьы ргәы иҭаӡам!
	Абри зымбо, мамзаргьы избарц зҭахым, ргәанала, аҭоурыхаҿ иҟаз пату ақәзымҵо, еихаҳаны изымго роума аҳәынҭқарра ҿыц еиҳа изыргыло? Ус иҟоу, аҳәынҭқарра уаҟәыҵ, аԥшӷәынҵә қьалаҵәҟьагьы изыргылом!
	Аҭоурыхаҿ иҟаз зегьы раасҭа «Аидгылара» амҽхак ирҭбааӡарц азын, Кавказ ашьхаруаа рконфедерациа зхылҵызгьы иароуп иҳәоит ҳҩыза. Ус акәзаргьы ҟалоит, аха аиашаҵәҟьа ҳҳәозар, ԥсаҭала ҳцәажәозар, цқьа уазхәыцыр, убригьы мҩахҟьаган, тәым бызшәала иуҳәозар, утопиан. Кавказ ажәларқәа зегьы жәҩахыркны еидгыло, ҿык еицҭацәажәаны, рзеиԥш ҳәынҭқарра рзаԥҵо иҟазҭгьы, уаҳа акрырҭахызма ҳабдуцәа, уи шаҟантә рҽазыркхьази, заҟантәгьы баша иақәӡхьази! Аконфедерациа аиҿкаара – ари иахьатәи ҳаамҭаз еиҳа ишәарҭаӡаз аӷацәа ҿыцқәа рырҳара акәын иаанагоз, ахәҭакахьала ҳаибашьра убригьы  иахҟьеит, избанзар, ҳазҿыз анырба, «аҩадахьтәи ҳашьцәа еиҳабацәа», азежәтәи ашәышықәсаз ишыҟарҵалацыз еиԥш, ҳақәхра згәы иҭазкыз «аладахьтәи ҳашьцәа бзиахәқәа» абџьар рырҭеит, рус хәымгақәа рынагӡара иақәшаҳаҭхеит. Фактлаҵәҟьа иуҳәозар, иҳақәлартә иҟарҵеит! Ҵоуп, урҭ анҳақәла Аконфедерациа ахьӡала аибашьцәа (урҭ рымацарагьы ракәым) ирулак шьхала иааит, ҳаҷкәынцәа инарывагыланы ӷәӷәала ацхыраарагьы ҟарҵагәышьеит, рыхгьы ҳақәырҵеит, «ельцинраагьы» Кавказ зегьы аилаҩынтра иацәшәо иҟарҵеит, аха иахьа шьҭа иабаҟоу Аконфедерациа, иабаҟоу уи аиҿкааҩцәа? Иара анапхгаҩцәа дуқәа иреиуаз, ҳара ҳзыҳәа зыԥсы нҭыркәкәаа иҟаз руаӡәк – Иусуф Сосланбеков – аибашьра ашьҭахь шьоук маӡала ицәыҵатәан Москва даныршь, уи сахыҽхәом аха, сараӡәк соуп ари иҟалаз агәаҟра гәыхь-жәеинараалала зыбжьы ақәзыргаз, акьыԥхь аҿы иқәгылаз. Уи еиҳа дыздыруаз ҳполитикцәа аӡәгьы ҟытҳәа ибжьы имыргеитеи! Ииашазаап нас, аполитика ус ҟьашьуп ҳәа ирҳәо, уаҟа изакәызаалак гәеизыбылрак ыҟамзаап! Ажәакала, Аконфедерациа аиҿкаара ганкахьала ицәгьагәышьамзар ҟаларын, аха даҽа ганкахьала, иахьатәи адунеи гьангьаш аганахьала, ақәыџьмақәа рҭыҩра унапы ҭушьыр иаҩызан! Исгәалашәоит Звиад мӡышәа ихаан, ҳара ҳ-«Аидгылара» активистцәа шьоукы Аԥсуа ҳәынҭқарратә драматә театр аҿаԥхьа амитинг мҩаԥыргеит, уаҟа иқәгыланы ицәажәоз ҳҩызцәа Римтәи, Византиатәи рзаарыгӡа, ажәытә империа дуқәа зегьы ргәаладыршәеит, Урыстәыла аимпериа ҳақәнаххьеит, ҳара ҳназлоу, Кавказ ажәларқәа хнарҵәахьеит рҳәеит!
	Аҭоурыхтә ҵабырг ҳәалатәуп, иҩлатәуп, аха уи анҳәатәуи иахьуҳәашеи удыруазароуп! Уи аамҭазы Владислав Арӡынба гәеилыҷҷа иааилшоз зегьы аҟаҵара даҿын, Урыстәыла игәра аго ихы ҟаҵаны, маршәкрала, ииулак Қырҭтәыла ҳалигарц. Звиад Гамсахәрдиа уи хаҭала «Кремль агент» ҳәа изиҳәон. «Аидгылара» «афырхацәақәак» абратәи рмитинг ашьҭахь, аухаҵәҟьа, иара убри Гамсахәрдиа хаҭала, телехәаԥшрала дықәгылеит, аԥсуаа аурысқәа ирҿагыланы Аҟәа амитинг ду мҩаԥыргеит, ҳара иҳадгылеит ҳәа! Ари са сыблала избеит, слымҳала исаҳаит. «Аидгылара» усҟангьы абас,  иаҭахы-иаҭахым, Владислав Арӡынба иԥсы нҭыркәкәаа, маанала, хшыҩла дыззықәԥоз аус иаԥырхагахо иалагахьан. Аибашьра анаҳзыҟала «Аидгылара» «иалшаз» атәы ҳҳәахьеит. Иахьагьы уи иҟам-иным «ахыԥша» шьҭыхны, аӷа игәырԥсаҳәа, егьырҭ зегьы рџьабаа амцурашатәра еицәоу хырзаманс иҟоузеи! Уаҩ дзықәгәыӷрызеи нас ҳаԥхьаҟа?!
Сара абри зҳәо сажәа ахы скызар аахыс зыӡбахә сымоу зегьы исҭахыу, исызгәакьоу уаауп, уи аҟнытә, схаҭа исыгхоушәаҵәҟьоуп рхымҩаԥгашьақәа шыгәнызго, ишхьаазго, ҳажәлар рҿаԥхьа ишыԥхасшьо!…

	Аибашьра ааилгазар аахыс, сара дсымбеит урҭ рахьтә  аӡәызаҵәык идамзаргьы, аӷа дҳақәлеит, дҳабашьит, аха ҳара ҳхаҭақәа иҳагхазгьы, иаҳхароугьы ыҟоуп, иага-иага ҳундазгьы, ҳхаҭақәа иҳазмырҽеиз ауп ахәҭакахьала асҟатәи ҳаҷкәынцәа қәыԥшқәа ҳацәзырӡыз ҳәа ӷәӷәала згәы иаланы, ихьааганы изҳәо! Убри еиҳау ҳақгьы зыҟаломызт урҭ рҿаԥхьа! Владислав Арӡынба «игхақәа» ртәы анаҳҳәо, ҳара абригьы-абригьы ҳагхеит, хаҭала сара абри схы иавызбоит ҳәа џьаразаҵәык иадамзаргьы руаӡәы иҳәозҭгьы, ари ҩныҵҟала ибеиоу, ԥсаҭацәҟьала ицәажәо, аиаша иацәхьамҵуа уаҩыҵәҟьазаап ҳәа изырҳәо, зегь рыла иажәа агәра рго дҟалон, аха зегьы рхы ахьрылдыршәшәо, рыкәша-мыкәша иҟоу ауаа ргәаҟра ахьырымбо, сабик, анык рылаӷырӡ иадамзаргьы ахьынӡахырзаманцәгьоу рхахьгьы иахьаарымго, рхаҭақәагьы ирызгәамҭаӡакәа, цәгьа иланарҟәуеит!


	Владислав Арӡынба ихаҭа ҽнактәи игәаҟра атәы ҳҳәозаргьы, убри амацарагьы абанӡанаӡо! Уи иахьеи-уахеи ивагылаз «иҳәаҭҳаныҟәгаҩцәа», ихьчаҩцәа ибзиаӡаны ирдыруеит жәыларацыԥхьаӡа изакә хаԥсырацәгьоу ихигоз, аӡәызаҵәык идамзаргьы иҭахара заҟа игәырҩацәгьа дуӡӡахоз иара изы, дырзымҟажо, игәы дҭасуа дышҵәыуоз! Изларҳәо ала, игәы мыцхәы иахьԥжәацәоз, уахыки-ҽнаки уи 15-20 пачка асигарет дахон, акаҳуа ижәуан, чаик днаҿыхәон ада акрифаӡомызт. Уахгьы-ҽынгьы лацәааихьшь ҟаиҵомызт, уаха ҵхыбжьон бзарбзан хык џьара ианкаҳалак, ихьчаҩцәагь рыгәхьаа мкыкәа, ихала амашьына аԥсҟы аанкыланы, дцон аибашьцәа рҭагылазаашьа иблала ибарц азы. Арахь хазы дааҟәымҵӡакәа ҳзықәшәаз арыцҳара атәы адунеи аиҳабырақәа зегь рахь ацҳара дшаҿӡаз даҿын, ҳаӷацәа ирыдгылозгьы даргьы ҿаԥҽуа!
	Ари аиԥш аидара ӷәӷәа зыбӷа ԥнамҵәара, згәашьамх зыҵнамхра иҟада, убри акәзаргьы ҟалап иара ашьҭахь аиҳарак афырҭын бааԥс еиԥш ихьӡаз, игәабзиарагьы ӷәӷәала ишьақәызҟьаз!
	Абарҭқәа зхысҳәаауа, ҳарҭ рацәак ҳамхәыцкәа, инықәырҩыршәа аӡә играқәа ртәы анаҳҳәо, ҳхаҭақәагьы ҳхы ақәыӡбашьа ҳдыруазароуп, агәаҟра ӷәӷәаӡаан ҭыԥс иаанаҳкылазгьы ҳҳәалароуп, мамзар ҿаҳамҭӡар еиӷьушәа збоит…


	Аибашьра анцоз, зынӡа аилашыкьымҭаз, Пицунда иҟаз Аконфедерациа ар рыштаб аҿы, пату зқәу Муса Шанибов аибашьцәа ҿарацәа рҿаԥхьа дықәгыланы данцәажәоз, Ельцинраа игәы рзыԥжәаны иҳәозу сыздыруам аха, слымҳала исаҳаит «ақырҭуа оккупантцәа Егры ирцаны ҳшаахынҳәалак, шәареи ҳареи анаҩс аус ахьҳамоу аурысқәа рҿоуп» ҳәа ииҳәаз! Схәы-сжьы ааилагылеит, сгәы ҳәҳәеит арҵәаа ҳәа – ари аҟәыш ду ииҳәо закәзеи ҳәа! Абас зҳәоз шьоукы-шьоук роуп ажәытәгьы ҳақәызхуаз, иахьагьы Нхыҵ ҳашьцәа ачеченцәа рус ԥхасҭазтәыз; урҭ шьакаҭәарада ахақәиҭра нагӡа роурц егьрыгӡамызт, Дудаев еиԥш иҟоу, аццакра мыжда зласыз ирыхҟьаны шаҟаҩ ҭахахьоузеи, шаҟа хаԥсырацәгьа ажәлар ирхыргахьоузеи, макьанагьы ргәаҟра аҵыхәа анԥҵәаша здыруада!
	Ҳаргьы убри аҩыза ҳхы ақәҳаршәарызма?

* * *
	Х-нызықьҩык инареиҳаны зҵеицәа зыцәҭахаз анацәеи абацәеи иахьа ҳаԥсы злаҭоу аибашьраан ҳахшара рыбзоурала Аиааира иаҳгаз ауп. Уи аиааира аԥхьа дгылоуп ахьӡырҳәага Владислав Арӡынба. Уи ҳара ҳаҷкәынцәа фырхацәақәа рыхьӡи рыхьмыӡӷи дадҳәалоуп, дара дрыхнаҳшьалоит. Владислав Арӡынба иларҟәра – ҳҵеицәа гәлымҵәахқәа зегьы рыларҟәроуп, аҵәаӷәа рыхьшьроуп, урҭ зхылҵыз рыгәхьаамкроуп иаанаго! Владислав Арӡынба ишакәым ихцәажәара, тәамбашақә илакьысра – иахьа ҳшыҟоу аҵкыс жәантә еицәаны ҳаиҩызшо, зынӡа харабӷьара ҳақәызҵо, ҳҭоурых зырҩашьо акоуп!
	Абри заҟа ишәарҭоу, заҟа ихырҵәагоу зегьы иаҳдыруазар акәӡами! Жәытәаахыс иҳамоу ачымазара бааԥс – аҟәнибашьара, атәеибамбара, аиҵашьыцра еиқәаҵәа – ишԥазахымыҳәҳәеи шьоукы-шьоукы, ирыхьзеи, изырлашәызеи, ҳҭагылазаашьа згәарымҭозеи!!
	Ԥхыӡ избар ихасҵомызт аха, «Аидгылара» еиҿызкааз среиуоуп, ахақәиҭреи ахьыԥшымреи раагара зыбзоуроу сара соуп ҳәа аанаго ауп ицәажәашьа шыҟоу сажәа ахы аныскуаз аахыс, сгәы ишацәымӷугьы, зыӡбахә сымоу ҳҩыза. Ихьыз сыздыруам, сыхәҭаахь исзымбатәбароуп. «Владислав ималазаҵәык икандидатура ықәыргыланы ҳара ҳауп СССР жәлар рдепутатс далызхыз» иҳәоит уи. Владислав Арӡынба аӡәыр диҳәама депутатс сҟашәҵа ҳәа? Уи дыбзиахәха, хьыӡла-ԥшала Москва аус иуан, иус даҟәыхны, умаар ҟалом ҳәа иаҳәаны даарымгаӡеи? Иҵасума, иламысума ҽԥныҳәак иҭара?! Фазиль Искандергьы ҷыдала дазкны СССР жәлар рдепутатс далырхын, аха акыр дрыхәама? Уи иара ихаҭагьы идыруеит дызмараӡамыз аус аҿы акымзарак шилымшаз! Владислав Арӡынба аниакәха, усҟантәи адепутатцәа рахьтә зегь реиҳа иӷәӷәаны, иҵоураны зхы аазырԥшыз иоуп. Дарбан аԥсыуоу ҩышә шықәса раахыс Владислав Арӡынба СССР Иреиҳаӡоу Асовет Асессиаҿы дықәгыланы ииҳәаз амилаҭ гәҭыха ду аиԥш зҳәахьоу, ацәыргара згәаӷьхьоу?! (Иара абригьы зыбзоуроу иара иакәушәа иҩуеит ҳколлега даҽа имшынҵак аҿгьы, Арӡынба  дцәажәеит, аха ажәа ирҭартә иҟазҵаз сара соуп иҳәоит. Ари џьашьатәыхаҭаӡами!)
	«Аидгылара» анакәха, иааӡарым аӡәырҩы рхатә интересқәа аларыхьчарц, ркариерақәа алаҟарҵарцгьы ишалаз. Аибашьра аламҭалаз акәзар, ишысҳәахьоу еиԥш, уи зынӡагьы еилҩырхьан, «Аидгылара» аҟнытә – «Азеидымгыларахь» ииасхьан.
	Уажә ааскьаӡа Аԥсны Ахада ҿыц иалхрақәа рыламҭалаз акәзаргьы, уи «ааӡамҭацәа» аӡәырҩы рхымҩаԥгашьақәа уаҩ дырхыҽхәартә изыҟамлеит. Абар урҭ руаӡәк, «Аидгылара» ԥасатәи анапхгаҩцәа иреиуоу, ашьҭахь иминистрхаз хаҵак ихымҩаԥгашьа дақәӡбо (уи Арӡынба  Аԥсны Ахадас иара иҭыԥан иҟаҵаразы  зыӡбахә иҳәаз икандидатура даԥырхагахарцаз, цасҳәа имаҵура ааныжьны даԥырҵит) хьыӡкамшәа Ҭамара Шьаҟрыл-ԥҳа акьыԥхь аҿы дықәгыланы илҳәоз: «… своим уходом с поста вы никого не напугали. Скорее всего впору испугаться тем, к кому вы переметнулись. Ведь ваше вхождение в «альянс» - не самое лучшее знамение для той организации, если учесть, что в свое время, став председателем «Аидгылара», Вы добились лишь того, что остались втроем, так как каким-то образом умудрились отторгнуть от организации все многочиленное сообщество…
	…Однако очевидно, для Вас и Ваших сторонников было важнее уйти при нынешнем Премьере и вынудит уйтти и его, что могло бы дать вам возможность избавиться от самой неугодной вам кандидатуры…»
	Уи аамҭазы «Аидгылара» ааӡамҭацәа даҽаӡәгьы иааиџьумшьартә, дааҟәымҵӡакәа «аҭамӷьар» дасуан, ашәарҭа ҟалеит, Арӡынба ҳақәихуеит ҳәа, егьырҭгьы еибарыҩуа уи иҭамӷьар абжьы ахьиргоз иашьҭан… Иахьагьы инерциала зҽыззаанымкылац ыҟоуп!..
	Абри абас ишыҟалоз заагьы иахьгәеиҭаз, ицәа иахьалашәаз азын акәхап, «Аидгылара» мыцхәы гәрагарыла еснагь иазыҟаз, иацхраауаз ҳҩыза поеткгьы аибашьра аламҭалаз уи хыбгалаӡо ианалага, дӷьаҵәы-ӷьаҵәуа, – «шьоукы-шьоукы зынӡа иаасзеилкаауам, зны икоммунистцәан, нас «Аидгылара» иалалеит, уи ашьҭахь – адемократиатә партиа, уажә «Жәлар рпартиахь» ииасит. Анцәа иҳәозар, макьана иага партиа ҟалап, иагаҩ иага рыла рҽырыԥсахып!» ҳәа зиҳәоз!


* * *
	Владислав Арӡынба Москва СССР Иреиҳаӡоу Асовет Асессиаҿы дықәгыланы ҳгәылацәа «бзиахәқәа» шәышықәса раахыс иаҳзырухьоу ацәгьарақәа зегьы ртәы аахтны адунеи зегьы ианаирҳанахыс «Враг № 1» ҳәа изырҳәеит урҭ, ус ишьҭан, ус ишьҭоуп иахьагьы. 
	Ҳаӷацәа ҿаԥыцла, бџьарла, еибашьрала ианамыхәаӡа, ишыҟарҵалацыз еиԥш, ҩныҵҟала иҳаӷраланы, дара ирыдгылаша, аиҳарак бжа иагыруоу, бжа иаԥсуоу,  чарҳәаҩцәақәак ԥшааны, ажәлар рҿы Владислав Арӡынба ихыԥша, иаҳаҭыр аларҟәра рҽазыркит. Уи здырҟаҵоз аибашьраан Аԥсадгьыл ахьчара иацәыбналаз, зегь еидыскылом, аха Аҟәа зҽалазырхаз, ма Гәдауҭа инеины цхыраарак ҟазҵозшәа ауаа идзырбоз, мамзаргьы Аԥсны иалҵӡан ицахьаз шьоук роуп. Урҭ еихьышәшәа-еиԥышәшәа иаауа мацара, аҽеидкылара иалагеит, хәыҷы-хәыҷла ҵаҟала ҳаҵшәаара напы адыркит. Избанзар, дара ржәытә «хьыӡ дуқәа» рышьҭыхразы уаҳа ԥсыхәа рымамызт, ҳиааира акәзар, рџьабаа ҳәа егьаламызт, уи еиҳагьы аларҟәра иашьҭалар акәын, изааӡарызеи, ҳаӷа иҿаԥхьагьы «рхы дырқьиар» акәын! Ирылдыршазгьы рацәоуп урҭ «афырхацәа бзиахәқәа»! Арҭ ирзуурызеи, аха еиҳа узықәгәыӷшагьы абри иахьаланагалаз ауп агәыԥжәага – абас шԥарыхьи!
	Владислав Арӡынба аибашьра анцозгьы «актәи аешелонаа» иара иганахь агәынамӡара рызцәырҵхьан иҳәоит ҳҩыза. Аригьы заҟа аҵабырг иацәыхароузеи! Владислав Арӡынба аибашьцәа рымацара ракәымкәа, жәлары зегьы ихӡыӡаауан, зегьы рыла игәра ргон, анаџьалбеит, ак имыхьындаз ҳәа рыблақәа ҭырхаха изхәаԥшуаз иара иакәын. Аибашьра ашьҭахьгьы ус изыҟан, ишысҳәаз еиԥш,дҵызжаауаз, иԥырхагахоз цәырҵуа иалагеит акәымзар! Президентс иара ҿыц иалхраан жәытә хыԥшала даауазшәа, шьоук «играқәа» хырҩозшәа дырҩегьых ҳҩыза ииҳәогьы заҟа иаҭәамкәа иҳәозеи! Уи иара гәрагаҩыс дивагылан алхрақәа раан, ус анакәха, ҳаижьозаарын, Владислав Арӡынба «играқәа» хызҩоз иара раԥхьа дгылазаарынеи! Ас уҳәар ҟалома, ирыхьзеи абарҭ ауаа, еиҳа ҳзықәгәыӷуа еиҳагьы изҳаҵаркуазеи!
	Шәиира зқәызааша аибашьра акәхап зегь зхароу! Изакә ҿаасҭоузеи уи, зегь шԥаанараҳәи мышкаха-мышкаҵыхәала! Ишԥеиҭанаки ауаа рҟазшьақәа!
	Аибашьра ԥаса ишәаргәындаз дфырхаҵанатәит, ифырхаҵаз дшәаргәынданатәит, ԥаса зыламыс цқьаз иламыс ицәаҟьашьит, зыламыс ҟьашьыз иламыс арыцқьеит… аӡә аибашьрахь данцоз дуаҩны дцеит, дааит дуаҩымкәа… Аибашьра иаԥсахит шеибакәу зегьы, иахьа ҳарҭ зегьы даҽа хышәара-ҵышәарак, зынӡа даҽа дунеикаҿ ҳаҟоуп, уи ззеилымкаауа, зыжәҩа ҭҟьаз реиԥш, ихарахаԥшуеит, иахьаанагаз рыздыруам. Ԥаса ибзиан еибадыруаз анеиԥылалак изеилибакаауам, ахаан еибамбацшәа инеивыс-ааивысуеит…
	Абри аиԥш иҟоу аамҭа уадаҩ (аамҭацыԥхьаӡа ишыҟаз еиԥш) зхы иазырхәо уаа гыгшәыгқәакгьы цәырҵит – аҿаҩа иаԥну ақьаԥҭақәа рҿы абгыӡ шырацәахаз еиԥш. Урҭ Аԥсны бџьарла иалҳцаз аӷа иаҵкыс еицәоуп, ҳа ҳтәқәа роуп ҳәа ҳрыхәаԥшуеит, ҳнапы рылалом, абжьарак цәгьамзар бзиа ҳзыруам. Ус иҟоу цәыхцәыфақәак ҳдоуҳатә ԥсҭазаарагьы иаӷраларц иаҿуп, рыбаӷь-жакьа хәыҷқәа аужьны, рыбла гызмалқәа ԥсеи-ԥсеиуа, рнацәхыԥқәа хыриааны…
	Ааи, ирацәоуп, ирацәаӡоуп аибашьра хлымӡаах еиқәҵәа иаанарԥшыз, иаҳнарбаз, иҳанаҳәаз! Макьанагьы заҟа ирацәоузеи уи ахҟьа-ԥҟьақәа ҳазладырԥшраны иҟоу! Ааи, уи ҳаҩнашеит, Гәмысҭа аӡиас аибашьра аилашыкьымҭаз ҳшеиҩнашаз еиԥш. Уи аҭҳәаа ҵаула ду аламалак иаарласны еимамло, иҭылашьцааӡа ус егьаанхоит – ҳаԥсҭазаара ҳәаақәнаҵоит, аибашьра алагаанӡеи аибашьра ашьҭахьи ҳәа. Ҳара ҳаҟәыҵроуп аибашьра ҟалаанӡатәи «ҳфырхаҵарақәа» рыла аҽхәара. Уажә аабыкьа еизарак аҿы, «Аԥсадгьыл ахьчара зхы ақәызҵаз рзы аорденқәеи афырхаҵартә хьыӡқәеи аԥҵоуп, аибашьра ҟалаанӡа аԥсуараз иқәԥоз ҳзы ҳамҭа ҳәа агьзыҟамзеи» ҳәа, изџьумшьаӡашаз шьоук атрибуна иадгыланы рхы иахашшаауа саҳаит, сыблала избеит. Рыбжь згәы иқәыҩуаз агәлымҵәахқәа егьырцәыԥхамшьеит!
	Аибашьра ҟалаанӡа ҳазҿыз зегьы ҳус-ҳәысқәа, изыхҟьазаалак, ишыҟалазаалак, аибашьра хырзаман еиқәаҵәа ашҟа ҳкылнагеит, Аԥсны ҭамхар амуа атымитыша лашьца ҳанхықәгылеит! Иагьҭахон уи – ҳажәлар аҟәыӷареи ахачҳара дуӡӡеи аарԥшны, ирыхшазгьы даргьы, раԥхьагыла инеихьыԥшны, хацәнамырха аӷа иҿамгылазҭгьы, рыԥсы нҭыркәкәаа Рыԥсадгьыл иахҭынҵаны иҿырымхызҭгьы!
	Шьҭа зегьы иеилаҳкаарц ҳахәҭоуп, ҳара ҳҭоурых ҿыц абрантә ишалаго, абрантә амҩа ҿыц ишанылаз, уаанӡатәи ламырҟәыкәа, абрантә ишьҭаҳхыз, ,абрантә ҳазҵалаз ахьӡи-ахьмыӡӷи шьардаӡа ишырацәоу!
	Абас сҳәон, абас аҳәара саҿуп уажәгьы, ҿыц исзырҳәогьы аҿыц «фырхацәа» роуп. Абри мацара иунарбартә иҟоуп, сгәанала, ҳарҭ игәаҟхьоу, шьоукы рхымҩаԥгашьа иахҟьаны, ӷәӷәала ҳаиҭашдыргәаҟуа!
	Ҳара уажәтәи ҳцашьақәа злаҟоу ала, Аԥсны иалҳцаз ҳаӷацәа еиҭаҳцәыхынҳәыхуеит!
	Иахьа даҽаамҭанык еиԥшымкәа еиҳагьы агәаҽанызаара ҳҭахуп, иахьабалак иалаҳхуа, амилаҭ зҵаара аӡбарахь инаҳго зусҭцәоу нҭырҳәыцааны иаҳдыруазароуп. Ҳҩызагьы ихьааган иҳәоит уи, «сферацыԥхьаӡа ишалхлатәу зыламыс ҳараку ауаа ҟәышқәа, анхаҩ бзиа инаиркны аҵарауаҩ иҟынӡа». Убрахь инагалатәуп «хьаҳәа-ԥаҳәада зыгәра гоу, зуаҩра, зиашара, зхаҵара ԥышәоу, ауаа ирдыруа. Алхрақәа рҿгьы шәага-загас аламыс ыҟазароуп» иҳәоит. Дасу иара иаҳ дидымгыло, ма жәлантәык иадицәыло, ма ауа-аҭахы рганахь мацара дыгҿанамыжьыртә!..»
	Иахьа ишԥаҟоу нас убри аганахьала ҳусқәа, злабашьақәа нкыдхны, жәлар-рус-ԥшьа алацәажәарахь, аӡбарахь уажәы-уажә амҩа иқәу ҳәсеи-хацәеи «ахшыҩҭрақәа» зеиԥшроузеишь, цқьа еилкааны ишәымоума?
	Иахьа, изааӡарызеи, ауаа цәгьа игәамҵны иҟоуп, рҭагылазаашьа уадаҩӡоуп. Гәыԥҩык ԥхашьара ззымдырӡо аимҵәаҩцәа зда царҭа амам ала ибеиахеит, егьырҭ уаҳа наҭахымкәа ишӷарцәаз иаанхеит, еиҳарак Аԥсадгьыл ахьчаразы хаԥсырацәгьа зхызгаз, аибашьра иуаҩыбжанатәыз. Абар, шәылзыӡырҩи аҳақьым илҳәо (Ашә-ԥҳа Ирина, аҳақьым-невропотолог, аибашьра аветеран): «Инвалиды войны, оставшихся с увечьями, родителей погибших, стариков и сирот, неспособных наскрести средства даже на одну ампулу для лечения у нас очень много, я каждый день сталкиваюсь с этой проблемой.
	От безысходности на себя люди руки накладывают. Суицид приобрел широкий размах. А что государство делает во спасение этих людей? Ветераны войны от отсутствия перспективы спиваются, кончают жизнь самоубийством. Они – не востребованы. Они безработные».
	Иахуҳәаауазеи ари, ихырзаманӡами?!
	Асҵәҟьа иҟамзаргьы, Владислав Арӡынба иаангьы еиӷьӡамызт аҭагылазаашьа ҳәа зҳәо ҟаларгьы алшоит. Уи аҭаксгьы исҳәо, усҟантәи аамҭеи уажәтәии хаз-хазуп, шьҭа зынӡак еидкылашьа рымаӡам. Владислав Арӡынба адунеи аныӡаара амҩа ҳаӷацәа иқәдыргылаз ажәлар џьаҳаным иҭигеит, еиқәирхеит, уи иреиҳаӡоу иара имиссиа акәны лахьынҵас Анцәа ииҭеит, фырхаҵарыла анагӡарагьы илиршеит, шьҭа уи аасҭа еиҳау егьыҟамызт, егьырҭ абзазаратә усқәа зегьы сса-мыссақәан, рацәак рыҵаркуамызт иара изыҳәа. Уи ауп изыхҟьазгьы аибашьра ашьҭахьтәи ихымҩаԥгашьақәа, «иԥсыҽрақәа», уи рхы иадырхәеит ԥасатәи «ачынуаа», иахьа «идемократцәахаз», ажәлар «рныҟәгара» зҽазызкыз. Урҭ уаха-саха ҳәа, ишьны икажьу аҽы абгақәа ахалан ишырфо еиԥш, аарла аӷа ицәынхаз Аԥсны афара иалагеит, арахь иара ажәҩан дхагалан аҽхәаԥхьыӡқәа изҳәо, изҿыҵәҟьоу изгәамҭарц азы, иахьабалак «анаҟә» ықәырчуа!
	Урҭ Гудауҭа ҳаныҟазгьы раԥхьаҟа русқәа нап шрыларкышаз иазхәыцхьан.
	Ибзиан исгәалашәоит, иахьа урҭ рхымҩаԥгашьа згәамԥхо, зажәа акыр ԥхылнадо ҳәа иԥхьаӡо ҳҩызак, Аҟәа ахы иақәиҭхаанӡа, Гәдоуҭа ателехәаԥшра еиҭаз аинтервиу. Уи иҳәеит усҟан иқәгылараан, ҳаҳҭнықалақь Аҟәа аӷацәа аимҵәара ишаҿу, амал зегьы алганы Қарҭҟа ишырго, аха ҳнеир, иҳәеит, иаанхогьы ҳара иҳазхоит. Абри акәын приказк еиԥш ираҳарцгьы ирҭахыз, аибашьра адәаҟнытә ахәцәа злаарго бензинк аныҟаӡамызгьы, дара иҵәахны, рмашьынақәа шнаҵҟьара астарт иқәргыланы измаз «ацәыҵараҿтәи аешалонқәа!» Ҳаҷкәынцәа џьамыӷәацәгьала Аҟәа ахы ишаақәиҭыртәыз еиԥш, урҭ еижәыланы,  амҩаду ианибамырӡало, Ачадара ацҳа иқәеибамырӡо, иҩеины Аҟәа иҩалалеит, ҩны рыцәнымхо, зауад рыцәнымхо, фабрика аанырмыжьуа!.. Аҟәа амацараҿгьы иаангылама! Иаанызкылодаз – иаанызкылашазгьы дара иреиԥшхеитеи! «Иаанхогьы ҳаннеилак ҳара иҳазхоит» ҳәа акәӡамызт урҭ ишраҳәатәыз, амарџьа, Аԥсны ахы ианақәиҭхалак, ҳаӷацәа ҳреиԥшымхароуп, аибашьраҿ иҳацәҭахаз рацәаҩуп, ҳаԥхьаҟа еиҳагьы ҳусқәа уадаҩхар ауеит… даара ҟәышрала ҳаизхәыцны, аҳәынҭқарра амал мацара акәымкәа, егьырахьгьы шеибакәу зегьы иҽеиу мҩакы иқәҵаны, ишахәҭоу акантроль азуны, ҳмал жәлары зегьы ирзеиԥшхартә, рхы аланыҟәыргартә, рҳәынҭқаррагь аладыргылартә иҟалароуп ҳәа акәын ираҳәатәыз, изаҳауадаз акәымзар! Иахьа уажәраанӡагьы урҭ зҿыц иаҿуп, уимоу, амчрақәа рахьгьы инеит, Аԥсадгьыл ахьчаҩцәа ракәзар, аҩадахьҟа аҳақьым ишылҳәаз еиԥш, иҭахаз ҭахеит, иаанхаз бжеиҳараҩык хымхәацәаха, аамҭеиқәаҵәа рзыҟалан иҟоуп! Дызбода нахьхьи ақыҭа ахаҩаӡараҿы џьара зхәышҭаарамца аарла ахы еиҿакны, ирыцҳахәха итәоу анхаҩ гәаҟ, зԥацәа зегьы зыцәҭахаз?! Ашәҟәыҩҩы иакәӡами зегьы раԥхьа иргыланы зылаԥш дыҵашәаша, гәыла-ԥсыла деилызкааша, акгьы дзимыхәозаргьы, ма ажәала игәы зҟажаша! Убригьы данаҳгәалашәо абжьыҭираан, аизарақәа раан ауп, дыргыланы дҳаманы ҳаауеит, иҳахәаша ажәақәак иҳарҳәоит иԥсы иаанхаз нҭшәаанӡа!
	«Ҳидеиа хада ԥсҭазаран аҟаҵара, ахырхарҭа иаша ганы, зегьы убри азы аус руа иҟаҳамҵар, ҳхала ибжьаҳамхыр, ҳхьыԥшымра азхарымҵар ҟалаӡом» ҳәагьы иҳәоит иара убри ҳҩыза. Иарбан ахырхарҭа иаша ҳәа дызҿу? Владислав Арӡынба илихыз еиӷьу ҽак идыруазар иаахтны ажәлар иреиҳәароуп, мамзар баша дыҽхырцәажәошәа дҟалоит, насгьы ҳидеиа хада ҳәа иара дызҿу аӡбахә иҳәом.
	Владислав Арӡынба сҭыԥ аҿы иааиша, сус знапы иасыркыша ҳәа дзықәгәыӷны зыӡбахә иҳәаз акандидат идгылозгьы «ахәбатәи акалониа еиуоу» ҳәагьы рзиҳәеит ари ауаҩ. Урҭ Арӡынба «икульт ашьҭыхра иаҿын» иҳәоит. Асовет аамҭақәа раан шәҟәыҩҩцәақәак иахырҟьаӡаны, излаҟамыз иацҵаӡаны ркульт ашьҭыхра иаҿӡамыз, уаарылакьакьар ҟамлаӡо? Уи ахыԥшала ҳмааӡои иахьагьы шьоукы-шьоук? Уи акәзар зегь реиҳагьы иаҳԥырхагоу?!
	Иаԥсоу иоуп ианаамҭоу ашәа зызҳәатәыҵәҟьоу, зыхьӡгьы-зыԥшагьы шьҭыхлатәу! Уи азы агәаӷьрагьы анаҭаху ыҟоуп. Аибашьра аилашымҭаз, изҩит сара «Аԥыза» захьӡу ажәеинраала, ҳажәлар аибашьра уаӷаимшхара анырзыҟала, хацәнмырха рҵеицәагьы даргьы ираԥызаз, ҳаибашьцәа агәымшәарахь ирыԥхьаз Афырхаҵа ӷьеҩ ду изкны. Уи зызҩыз уи ауаҩ «икульт» ашьҭыхраз акәызма? Уи ажәеинраала Гәдауҭа ҟырыҵәырыла, рыцҳарыла иҭыҵуаз ҳгазеҭ заҵәы «Аԥсны» ианысҵеит, аҭабиақәа рҿы ҳаибашьцәа аԥхьон. Усҟан шьоукы Арӡынба изкны заҵа џьара ажәа бзиак рмыҩрыз, макьана иҟало рзымдыруа, Аҟәеи Гәдауҭеи ицәыҵаҟәындҟәындуа ирылан, ҳаишьит, ҳақәихит ҳәа иқәыӡбо, Арӡынба иакәу џьушьап атанкқәа зманы иааз! Ҳаӷеиҭа, ҳаҵахазҭгьы, зегь иара ишиқәрыжьра, иара ишихарартәрагьы иазхәыцуан, уи ала рыԥсажәқәа ҿырхырц азыҳәа! Ҵабыргны ҳаҵахаҵәҟьазҭгьы, зыҷкәынцәа еибашьуазгьы, еибашьуаз афырхацәа ашәа рзызҳәозгьы мҳаџьырра ҳцар акәхон, зынӡа ҳахҵәар акәхон! Нас шьоукы иахьагьы Владислав Арӡынбеи иҭахаз ҳаҷкәынцәеи «аҵадырхарц» зырҭаххазеи, абас аума Рыԥсадгьыли рыжәлари рлахьынҵа ишазыҟоу! Ргәы иаанагома Владислав Арӡынба «даҵарханы» иахьатәи аиҳабыра аиааира ддыргоит ҳәа? Урҭ еиҳагьы ирԥырхагоупеи, апрезидент ҿыц иалхраан «ахәбатәи аешолонаа» ҳәа изҿыз ирҿаргыланы ицоз апропаганда бааԥс – «аурысқәа абаҳҭахыу, цәгьам-бзиам ақырҭқәа еиҳа еиӷьуп, ҳаиуацәоуп-аҽакуп, акы еимаҳкызаргьы, иаҳхаҳаршҭыроуп» ҳәа зҳәоз – ирчақьыз иахҟьаны еиҩнашаз ҳажәлар аиҳабыра зынӡа ирзеидымкыло, наҟ-ааҟ маӡа-аргама Ҳаԥсадгьыл ԥшӡа еимакны еиндаҭло аҳәынҭқарра дуқәа ҳрыбжьыԥсаарц рҭахымзар!
	Ари ухы уаӷоуп акәӡами иаанаго?!
	Шьоукы-шьоукы рҳәамҭақәа рҿы зынӡагьы иҟам иҳақәлаз, ҳанзырҵәоз, адунеи ҳаныхра зҭахыз ҳаӷацәа рықәӡбара, шьауӷатә харак рыдҵара! В.Арӡынба шаҟа иқәӡбо аҟара Гамсахәрдиеи, Шеварднаӡеи, Нодареишвилии ирықәӡбозар асҟак ҳҳәозма! Уажә ааигәа газеҭк ианырҵеит «Ардзинба и Шеварднадзе были личными врагами» ҳәа. Зегь зхароу убарҭ аҩыџьагьы рымааиброуп акәымзар, ҳара еимак ҳамаӡам, ԥсадгьылк ҳатәуп ҳәа аанаго. Абас рҳәартә алшара зраҳҭоузеи, ҳҩыза, шәарҭ абзиахәқәа, шәызҿу закәызеи, шәзырлашәызеи!
	Владислав Арӡынба шьоукы-шьоукы «ахшыҩҭрақәа» аханатәгьы идыргалоз амҩала дцазҭгьы ҳаӷацәа зынӡа ҳақәырхуан – ҳабдуцәа иҟарҵаз агха еиҭаҟаимҵеит уи. Убри амацаразгьы ахьы иалхны ибаҟа ргылатәӡами!
	«Алхрақәа раан амч бзиақәа ирыбзоураны машәыр бааԥсык ахырԥахеит» ҳәа дцәажәоит уи ҳҩыза, ажәа азҟазацәа дуқәа  ируаӡәкыу, Ҭамара Шьаҟрыл-ԥҳа дышҭахаз, наҟ-ааҟ еиҿадыргылаз ауаа дышрыбжьыԥсааз аӡбахә мҳәаӡакәа! Анцәа иҟәырхуп, аха, иара уи зҳәо ихаҭа ус машәыр хырзаманк ихьызҭгьы, ма изааигәоу даҽаӡәы –усҟангьы арыцҳара ҟалеит ҳамҳәаӡози? Ҭ.Шьаҟрыл-ԥҳа леиԥш иҟоу лҭахара рыцҳара думкәа изакәызеи нас! Убри лоуп, даҽа ганкахьалагьы, зынӡа ауаӷеимшхара ҳацәызыхьчаз, лҭахарала, згәы шны инеиуаз «ажәылаҩцәа» маҷк рхы аҭыԥаҿ иаазгаз, аԥсык иаанызкылаз!
	Амала убри аимгеимцара анахысгьы, аинралцәа ркомандала, аханатә аколлона иалагыланы, згәышԥы ҭырсакьа, «амчра бзиа» знапаҿы иаазгарц инеиуаз аинтеллигентцәа дуқәа, «аидеологцәа», абри еиԥш ахырзаман еиқәаҵәа аныҟала, ҳаҳәшьа бзиа, аԥҳәыс ҟәыш ас лшьа анкаҭәа, уи ҳахысны аиҳабыра рыҩны ашәхымс ҳхыҵуам, Сафарбеи Ачачба Аԥсны аҳра дазкны, бџьарла ицхраауаз Егыр нырцәынтә данааргоз еиԥш, Аԥсны аҳәынҭқарс иҳартәарц иааҳгогьы уи аиԥш ҳазиаҭәашьом рҳәазҭгьы, иаргьы лак-ҩакрада дрықәшаҳаҭхазҭгьы – убасҟан акәын ахаан уаҩы ихамышҭуа, наӡаӡа аҭоурых иазаанхартә, хьыӡ дуҵәҟьа зегьы ианаҳгоз, анаџьалбеит, хыԥхьаӡарала иага имаҷзаргьы, арҭ ауаа ламысла шаҟа иҳаракузеи, изакәтә жәлары хазыноузеи ҳәа ҳаӡбахә ҿырԥшыгаха адунеи зегьы ианалаҩуаз, ҳаргьы ҳшыжәларыку дырҩегьых уаҩҵас ҳаидкыланы ҳаныҟалоз, ҳҳәынҭқар ҿыцгьы гәыбылрала ижәлар дара рхала рнапы дықәыргылан данышьҭырхуаз. Аха уи еиԥш аразҟы – ҳразҟы иаламшәеит, иаҳаурызеи!
	Аӷагьы дӷоуп аха, «ухы иазууа ацәгьара уаӷагьы иузиуам» ҳәа ирҳәогьы аҵакы абанӡадуу! Ианакәызаалак аполитикцәа ԥсыҽқәа ибааԥсны имҩаԥырго рполитокауп иахьабалак адунеи аҿы ажәларқәа зыргәаҟуа, рҵеицәеи дареи аибааӡаха рызымҭо,  ртәылақәа ашәарҭа ӷәӷәа иҭазыргыло!
	Аибашьра ашьҭахь, сгәы бааԥсны Санкт-Петербург ахәышәтәырҭаҿ сахьышьҭаз, адунеиаҿы еицырдыруа ахирург ду, апрофессор, акардеолог Ф.Углов исеиҳәеит, ихирург бзиоу аҳақьым ачымазаҩ иаразнак дыԥҟаны дказыжьуа иакәӡам – ачымазаҩ дԥымҟаӡакәа, ихьаа ахьаа ацымҵакәа, дызхәышәтәуа иоуп ҳәа. Цқьа инарҵаулан уазхәыцыр, ҳполиткцәа дуқәоуп ҳәа зхы зыԥхьаӡо ҳара ҳполитикцәақәакгьы ахирург бааԥс еиԥш ауп рхымҩаԥгашьа шыҟоу, уажәы-уажә урҭ инарыхҟьангьы, ихәыҷы-иду, изакәытә гәыԥжәарақәоузеи ҳназықәшәало, изакә хамышҭыхәузеи иаҳзаарго, арахь дара ҽмырҳа-ҽырдагәа ҟаҵаны, «жьыхәҭак-жьыхәҭак» налго иаауеит! Убри атәгьы аахтны иҳәалатәуп, ажәлар ирдыруазароуп…
	«Ииасыз ашықәсазтәи ҭагалан Аԥсны акыраамҭа ирхамышҭуа инхоит, иахаану рызгьы, аҭоурых азгьы» иҳәоит даҽаџьарагьы убри ҳҩыза. Ҵабыргыҵәҟьаны, ари ҳаӷоу иибара хамышҭыхәуп, аҭоурых ианаҳҵар ҳахьынӡарԥшӡацәо сыздыруам! 
	«Иаҳхаагаз аибашьра шьаарҵәыра ашьҭахь, - иҳәоит иара убас анаҩсҵәҟьагьы, - асҟак ҳхы ҳалзырԥшыз, уаанӡа маҟҿаҳәара зсахьа аадыруаз (амала маҟҿаҳәара лахыс акәу, ҩахыс акәу хҩа-ҿҩашәоуп ишиҳәо) рахьтә ирацәаҩны рхаҟынтә ршьапаҟынӡатәи рсахьа цәырызгаз, аполитика ду ҳәа изышьҭоу (абри акәзар аполитика ду, адунеи аҿы егьыҟам) амонстр (?) ахапыцқәа зегьы ҳаԥхьаӡартә иаҳзырбаз аҽакы ҳақәымшәацт». Иоригиналтәу ахшыҩҵакыи абызшәа аилататареи рнаҩсангьы, араҟа уаҩы ибом абри ҳҟәыш ду ихаҭа ихы дахьынӡалԥшыз, насгьы «зхапыцқәа» ԥхьаӡатәфыс иоузи», аамҭа «еилнахызи» зусҭцәоу! «Цәгьа умбакәа бзиа уздыруам, абарҭқәа иаҳдырбаз, ҳзыздырхәыцыз даара акрыҟоуп ҳәа сгәы иаанагоит! – иҳәоит. – Урҭ зегьы неиҩымсрада иарбатәуп, уажәраанӡатәи ҳамҩақәа ҳзырбоз, акырӡа еиҭактәу, ирҿыцтәу ахсаала, амҩа еихысрҭақәа рҟны ажәытәтәи алакәқәа рҿы ишадырбоз еиԥш», – иҳәоит. Уаҩы ишԥеиликаари абарҭқәа зегьы? Уажә абасҟаҩык ршьала иҿаҳхыз, ҳнап иаку Ҳаԥсадгьыл ахсаала акәымкәа, иарбану еиҭактәу, ирҿыцтәу? Насгьы, «амҩа еихысрҭақәа рҟны ажәытәтәи алакәқәа рҿы ишҳадырбалоз еиԥш» ҳәагьы нациҵоит. Уи закәи? «Ари тема духеит» ҳәагьы наԥишьуеит, – адыргақәа зегьы ршәага-зага иҵгатәуп» – иҳәоит. «Аӷба амҩа ылзхуа алоцман аӡаҵантәи арифқәа ирылганы излеиго ахсаала еиԥш, аԥхьаҟазы еиҳа иманшәалоу амҩақәа рыԥшаараҿ ихәарҭахартә», – иҳәоит. Ас еилгаӡамкәа, арахь хшыҩ дук аҵоушәа ари ииҳәогьы – уаҩ мҩа иашак дықәнаҵо, иаԥхьаҟа еилганы акы инарбо ҳәа иҟам! «Ус акәзаргьы убарҭ ирызкны ишаанагара иҟоу статиак аҿы иалаӡаша згәаҭарақәак ҟасҵар акәхоит саргьы, саналагах», – ҳәоуп иажәа даналагозгьы мчыла ихы инадҵаны дшалагазгьы, уаҳа иахьатәиала ажәлар хшыҩк рызҭаша уаҩ даанымхазшәа, изыӡырҩуа зегьы гаӡақәоушәа. Иԥшӡоума ари? Ишаабо еиԥш, аумеиқәаҵәа зхызгахьоу, иара усгьы игәашаха иҟоу ҳажәлар еиҳагьы изыргәамҵша, еиҳагьы еиҟәызҭхаша анаҩс, изакәызаалак иҟәышу хырхарҭак димырбеит. Абри ауп, ашәҟәыҩҩы «аполитика» иҽалеимгалар еиӷьуп ҳәа Гиоҭе дуӡӡагьы изиԥхьаӡоз. Уи еиҳагьы ишьақәнарӷәӷәоит, еиҳагьы иккаӡа иаҳнарбоит зыӡбахә сымоу истатиа анҵәамҭаҿ иажәа  злахиркәшаз ифилософиатә «хшыҩҵак ду», қьафшақә ииҳәо: «…Егьырахь, иаҳгәалаҳаршәап сынтәатәи ашықәс (2005) арбаӷь ишатәу. Арбаӷь анҿнаҭлак ҳажәлар (дырҩегьых ажәлар!) ирҳәо рыцаҳҳәап: «Абзиа уҳәозар еиҭоуҳәааит, ика-ика-ԥшьыкаҩаҩа!». Ашәаҵас  амелодиа аҵаҵаны, ахәы дықәгыланы, згәы хәу ажәлар абас нарылаҿиҭит!
	«Анцәа ҳрыцҳашьа, ҳзықәшәахьоу еицәа гәаҟра ҳақәумыршәан» ҳәа, даргьы ргәы иааҭаматанеигәышьеит, ирҳәо рҿамшәо.


	Ус ҳшааиуаз, дырҩегьых, ииун 6, 2006 шықәса рзы, Аҟәа, Ахақәиҭра ашҭаҿы, жәлар реизара ду ҟалоит ҳәа ааҳалаҩит. Азныказыҳәа схәы-сжьы қақаӡа иааилагылеит, убриаҟара арҭ аизарақәа ҳгәы кыдырххьеит, бааԥсыла ҳагьдыршәахьеит! Ашьҭахь, изызку ҳхьыԥшымра азхаҵаразы адунеи ажәларқәа рахь ааԥхьара аҟаҵароуп анырҳәа, сыхәҭаахь еиҳа сыԥсы ааивызгеит, сыгәгьы иаахәеит. Уаҵәы еизараны уаха еиԥшгьы, убри сааигәырӷьашәа, аха хьаала схы-сгәы ҭәны, изҩит ажәеинраала, абарҭ реиԥш иҟаз ацәаҳәақәа злаз:

…Ҳаиҭеизахит Аԥсны агәы ахьеисуа,
Ҳхақәиҭра ашҭаҿ ауп ҳахьааз!
Дук набжьамкәа араҟа ҳнаҩсҵәҟьа,
Ишьҭоуп ҳҵеицәа - иҳацәҭахаз!
Рыԥсы зыхҭнырҵаз башамхарцаз,
Имцурашамхарц, ҳаӷеиҭа, -
Адунеи зегь ҳагәра агарцаз,
Ҳаицҿакны ҿаҳҭырцоуп еиҭа!

	Ҵабыргны, шықәсык уажә аԥхьа хаха еиҿагылаз ажәлар, уажә еицҿакны ицәажәоит анырҳәа, ари еиҳау гәырӷьара иарбаныз нас! Ажәа сырҭар, (сызгәалашәодаз аха), снықәгыланы сажәеинраала аԥхьаразгьы агәаҳәара сыманы снеит саргьы аизараҿы. Ажәлар иааџьоушьартә ирацәаҩын. Ари исгәаланаршәеит 1978 шықәсазтәи Жәлар реизара ду. Усҟан агәамҵра бааԥсӡа ыҟан, гәыԥҩык ҳауаажәлар рхаҭарнакцәа Москваҟа ирҩыз ашшыбӷьыц аҵыхәала. Уахьынтә аиҳабыра еиуоу (Капитонов) дааит, қарҭаа рқәыџьмақәа реиҳабӡа (Шеварднаӡе) дааит, аилаҩеилас бааԥсын, ԥхьаҟатәи ҳԥеиԥшгьы еилганы уаҩы ибо иҟамызт. Исгәалашәоит, убасҟан аусураҿ сахьтәаз, ашҭаҿ ажәлар аизара иаҿуп ҳәа ансаҳа, сгәы акы иҩҿнакаан, сылабжышқәа цаҳә-цаҳәо ишыҩхаддылаз, – иҟалап ԥхьаҟа ҳзыниаран ҳаҟаз сцәа иалашәазар! Уажә иахьа акьыԥхь аҿы ицәырҵыз Б.Шьынқәба имшынҵақәа рҿгьы, усҟантәи ахҭысқәа ртәы ахьиҳәо, иазгәеиҭоит: «Сара излазбо ала, провокациа бааԥсык ҳаԥхьаҟа ишьҭоуп, ашьа каҭәар ҳәагьы сшәоит. Ашьа сылаԥшуа аиҳабырарҿ сызлатәарызеи?..». Усҟанҵәҟьа, разҟны, шьакаҭәара ҟамлеит, ажәлар реиқәкраз Аиҳабыра қәҵрақәак рыдыркылеит, шьоукы аилыхара иҟаз рхы иархәаны маҵурақәак алыргеит, егьырҭ дыргәаҟит, уи ала ҳаилгашәа ҳуит, аха ахҭыс цәгьақәа зегьы ҳаԥхьаҟа иаҳзыԥшын – урҭ зегьы иреицәахеит аҵыхәтәан ҳҩазладыргылаз аибашьра ду, ашьакаҭәара дуӡӡагьы уиакәхеит! Убригьы ааӡаб цәгьала ҳалҵит, аиааира ду ҳгеит, аха уи ашьҭахьгьы ҭынчра зыҟамлеит, ахҭысқәа ҿыц реиҭаҳәара сеиҭалагом, зегьы иреицәаны иаҳзыҟалеит Аԥсны Ахада ҿыц иалхра! Шықәсык уажә аԥхьа зҽеиҩызшаз ҳажәлар меидыԥсылар амуа аҟынӡа аусқәа наргеит. Усҟангьы абраҟа, абри ашҭаҿ амитингқәа руак мҩаԥысуан (уи атәы зыҩхьеит). Згәаҵәа еилгоз ауаа, еиныршәашьак ҳзыҟаҵозар ҳәа игәаҟуан, ашәы зшәыз анацәа, абацәа гәжәажәон. Абасҟатәи аибашьра ду анаҳхаага ашьҭахь, дырҩегьых ҳҳәоуеиқәымшәара иахҟьаны, аамҭа мыждак ҳзыҟалар ҳәа зегь шәон!
	Убри аимгеимцара бааԥс азы аҩадахьҟа зыӡбахә сымаз ҳҩыза иҩны дахьыҟаз ауаа шьҭны, ацҳаражәҳәаҩцәа инырҵеит, ԥсыхәак амазар уаҳзааи, Жәлар рхеилак  ԥасатәи аиҳабацәа уреиуоуп, ажәлар еиқәызкша ажәак ҳазраҳәа ҳәа, аха ирҭаху ҟарҵааит иҳәан, дмааит. Дааргьы уи аамҭаз иажәа иԥхылнадоз сыздырцәом!
	Ус, абар, иахьа ҳазхаҵаразы ааԥхьара адунеи ажәларқәа рахь иҟаҳҵарц азы ҳаизеит ҳахьеизац ашҭаҿы – Ленин ихәамц заҵәык ахьықәгылоу аҿаԥхьа. Ажәлар ирымоу аҽеиҩшара аныԥшуазаргьы, аизара ԥхьаҟа гәыӷрақәак унаҭартә иҟоуп.
	Жәлар иахьатәи реизара ду амҩаԥгараз иааз аиҳабыра ахьықәгылаз атрибунахь сыԥшын, абар, ԥаса ирзаамгаз ҳҩыза дахьаарылызбааз! Еиҳа данырҭахыз, хәшәык еиԥш иажәа ианазыԥшыз дмааит, аха иара иахьа дахьаазгьы сыхәҭаахь сгәы иаахәеит. Дук мырҵыкәагьы ажәа ирҭеит, аха уаанӡа иаҳхаагахьаз ахҭысқәа изаҟаразаалак хҳәаак рзыҟамҵаӡакәа, ԥхьаҟагьы ажәлар зырԥшыша, еидызкылаша акгьы мҳәаӡакәа, дырҩегьых аоригиналразы заа ииӡбахьаз «хаҳә кылҵәақәак» рыӡбахә цәыригеит! Насгьы уажәраанӡа иааирас, еихьӡарақәас иааҟалахьоу зегьы иара ибзоуроушәа акәын дырҩегьых ицәажәашьа аинтонациа шыҟаз. Дырҩегьых уаҩы аргама ибартә иҟан, са исыхәап ҳәа, ганкы мацара ишадицәылоз, иҭахы-иҭахым ажәлар еиҳагьы ишеиҟәишоз! Абри ауп сара сцангьы-саангьы арҿиара-ус иарааԥсахьоу ашәҟәыҩҩи аполитикеи еимаҭәам зысҳәо!  Ашәҟәыҩҩы ианакәызаалак ареалтә ԥсҭазаара аасҭа ирҿиаратә ԥсҭазаара далоуп, ихы иҭиҳәаауа ифырхацәа «рпроблемақәа» рыӡбароуп дызҿу. Уи ицәымхьаны иҟоу асаби диеиԥшуп… Шьынқәба дуӡӡагьы даныҷкәыназ аахыс дызланагалаз аполитика иага иҽацәихьчаргьы, ирҿиара ус иаԥырхагамхар, иԥышькламсыр ауамызт, ихаҭагьы игәнигон уи, аха знык даналашыҩк ԥырҵшьа изыҟаҵомызт. Са сахьахәаԥшуа, ҳаԥхьаҟа  аполитикаҵәҟьада даҽак иаҿым, уи ԥсабарала иазшоу, зегь рыла иазыҟаҵоу ауаа  мгылакәа, ас рацәак  иамарам надгало, уала-ҭахыла ҳаихонаҵы, ҽеирак ахь ҳазкылымсыр ҟалап. Ҳҵеицәа нахәлаԥсо ҳабанӡацалои!
	Абри аиԥш агәаанагара сыманы, сызлаԥшуаз схы-сгәы армаҷны, аизара нҵәаанӡа иааныжьны, смида-гәидаха ҩаԥхьа ҳаҷкәынцәа рызқәа ҭыԥқәа рахь слеигәышьеит. Уа сахьтәалац сҭыԥаҿ сеиҭанатәеит, сџьыба иҭаз, сжьы кылнаҵәартә сызбылуаз сажәеинраала аҵыхәтәантәи аҩ-куплетк сгәы иҭҳәаауа:

Ҳагәра жәга, ҳхьыԥшымра азхашәҵа,
Адунеи ажәларқәа ҳшәашьоуп.
Ҳазну амҩа ахаан ҳацәхьаҵуам, -
Уи ҳа ҳзыҳәа хьӡыла иԥшьоуп.
Уи мариала ҳара иаҳмоуӡеит,
Афырхацәа рыԥсы ахҭынҵоуп!..

	Исыздыруам «ҳзықәгәыӷуа шәара шәоуп, ҳаргьы ҳара шҳакәу гәашәҭа, ҳагьазхашәҵа» ҳәа сызҿыз зусҭцәоу. Урҭ ҳабардыруеи! Иахьа адунеи аҿы иахьабалак «зжьы ужәыр зтәан еиламгыло» амилаҭқәа зегьы рхатә хьаақәа рымоуп, еиҿыхоит, еилыхоит, акырџьарагьы еиҿагыланы дара-дара нибарҵәоит. Сара сыбжьы заҳауада, сеилызкаауада, сгәаҟра збода, еиҳа сзықәгәыӷуа сашьаҵәҟьагьы исыҵеикуазар!
	Дырҩегьых, гәеицакрак ззымдырӡо аԥсыуа хаҵак иаҳасабала, схала схы-сгәы еиқәҳәаланы, иҳацәҭахаз агәлымҵәахқәа раҳаҭыр аҟнытә зегьы чҳаны, сҽырӷәӷәаны, сдоуҳа амҵәыжәҩақәа сыҽрыҵакны сҿынасхароуп – уаҳа ԥсыхәа сымаӡам!..


                                       Адҩыла   Ҷыда

	Ҳаибашьра зынӡа алагамҭазҵәҟьа, 1992 шықәса, ииуль 19 рыҽны, аԥсуааи аедыгьақәеи ркультурақәа Жәларбжьаратәи рфестиваль зыхьӡны Аԥсны ҟырыҵәырралашәа иаԥшьгахаз иазкны, Мықә ашҭаҿы имҩаԥгаз Абжьыуаа реизара ду аҿы дықәгыланы дахьцәажәоз, Б.Шьынқәба ус иажәа иалеиҵеит: «Дызусҭада мышкала аҳәынҭқарра шьақәзыргылахьоу? Уи зымҽхак ҭбааӡоу жәлар рзеиԥш ус иаҭахуп аџьабаа ду, иаҭахуп аамҭа!	Ҩыџьа аҽыбӷа ҟазацәа рҽыжәлашьа еиԥшымзар ҟалоит рҳәон ҳабацәа. Уи зхысҳәаауа, ари азҵаара ду аӡбарахь ҳназго амҩақәа еиԥшымхар ҟалоит, азҵаара ду акәша-мыкәша аимак-аиҿак цәырҵыр ҟалоит, иахнаԥаауа дшыҟало еиԥш, иаҵнаԥаауагьы дҟалар алшоит.
	Сара сыззааиуа: ари еиԥш азҵаара дуӡӡа аӡбара аусаҿ иҟамлароуп ццакырак, аха иара убри аамҭазгьы иҳаҩҳмыжьроуп аҭоурыхтә шансқәа, еилаҵатәуп иҳамоу иреиӷьу ахшыҩқәа, иҳагымхароуп харанаԥшра. Ҳажәлар ирылшо шаадыруа еиԥш, ирылымшогьы аадыруазароуп!..»
	Баграт ду арҭ иажәақәа зегьы акакала урзааҭгылан урызхәыцыр – ирыҵаҵәаху даара ирацәоуп. Акы, уи ахақәиҭрахь ҳазланеиша амҩақәа рацәоуп ҳәа иԥхьаӡоит, дзыдгылогьы еибашьрада, ҟыҟ-ҿыҟрада, мыццакрада анеироуп. Ари еиԥш иҟоу азҵаара ду аӡбараҿы «иахнаԥаауа» дызидымгылар алшоит, амала «ашанс иҳамоугьы ырӡтәым» иҳәоит. Уи ҟаҵашьас иамоу иаргьы еилганы ибом. «Иаҭахуп аамҭа» ҳәа дызҿызгьы, иара аамҭа ахаҭа иарласит, иуҭахы-иуҭахым, зегь иреицәоу ҟалеит, еибашьтәхеит, уи ала ҳхақәиҭрахь инеитәхеит! Иара арахь «бааԥсыла ҳазларсыз «ҳашьцәа» мыждақәа (уи уажә акьыԥхьра ҳазҿу ихаҭа имшынҵақәагьы ирныԥшуеит) «батоно» ҳәа ҳарҳәахуа, «батоно» ҳәа ҳара инараҳҳәахуа, ҳаибажьо ус ҳазцоз џьишьон, аха уабанӡеибажьало? Уи нҵәара зқәым акәын,  ус ала ахаангьы ахақәиҭра ҟалашьа амаӡамызт. Аибашьра ианалагагьы, «ҳажәлар ирылшо шаҳдыруа еиԥш, ирылымшогьы ҳдыруазар ауп» ҳәа дызҿыз ҟалеит. Уи аиԥш «аҽыԥныҳәа» зиҭозгьы деилкаауп. Уи «дыццакцәеит, ҳақәихит» ҳәа иаразнак изҳәара иалагазгьы маҷҩымхеит, аиҳаракгьы аинтеллигенциа рыҩныҵҟа. Иара Баграт ду иакәзаргьы, поетк, гуманистк иаҳасабала, ижәлар гәыҭбаа, ижәлар гәыраз аибашьра хырзаман цәгьа иаҿагылан изиааиртә еиԥш агәымбылџьбарара рзаарԥшрыма, идыреибашьуа усҟаҩык абаҟоу, иҳамчузеи ҳәа дарлакҩакит. Дырҩегьых «аиашьарақәа» иҳабжьаҳҵахьоу ҳхы иархәаны, ҭынч мҩала ԥсыхәак амазар иудыруазеи ҳәа дазхәыцуан. Дара «батонораа» ракәзаргьы, аибашьрагьы еибашьроуп, аха аҽраԥшра аҟнытә ржәытә «ҩызцәагьы» рус хәымгақәа ирыладырхәыр рҭаххеит. Уи ауп, чарҳәаҩцәақәак рхы иархәаны,  гьангьашрыла еиҿыркааз, «Комитет спасения Абхазии» захьӡыз даларҵарц иаргьы иҿҟьаса изишьҭалаз, ахаан ижәлар рҿы ихымҵшаз ахьыӡ бааԥс ихырҵарцгьы аԥсык зааигхаз! Аҭагылазаашьа ас ианыҟала, «иццакцәазгьы» ҿыӷәӷәала данзрыдымгыла, дкәанызануа данықәха,  ишԥеиурыз жәлар рпоет, Аԥсны далҵны дцагәышьеит. Сара сыхәҭаахь ари усҟан даара сгәы армаҷит, ас шԥаҟалеи ҳәа игәнызгеит. Ҳаҷкәынцәа хаԥсыра цәгьа рыхго, аха уаҩ иимбац афырхаҵара аарԥшуа еибашьуан, раԥхьагыла иакәзар еиҵахарак ныҟамҵо, «ԥхьаҟа, ԥхьаҟа, абаақәа!.. Шәымшәан, аиааира ҳара иаҳтәхоит!» ҳәа, аибашьцәа рымацара ракәымкәа, жәлары зегьы ргәы ирхаҵон. Аҵыхәтәан, иагаҩ рыԥсы ахҭынҵатәхазаргьы, аиааира ҳара иаҳтәхеит. Ари џьашьатәыхаҭахеит, аха аиааира нагӡаҵәҟьа, ахақәиҭра нагӡаҵәҟьа макьана иҟаӡамызт, иахьагьы ҽеила уақәгәыӷыртә иҟамлаӡацт, аха Баграт лаша, аиааира днеигәырӷьаны, маҷк дыццакцәаны, «Абрыскьыл иоуп рашьла инеиуа» ҳәа ажәеинраала иҩит, Абрыскьыл иакәӡамызт инеиуаз, Арӡынбеи жәлар рҵеицәеи ракәын аха. Уи ажәеинраала хиркәшоит абас еиԥш иҟоу ацәаҳәақәа рыла:

«…Иашоуп, дақәӡит ҳаӷа иԥсымҭәра,
Ҳадгьыл акәхеит иуахҭа.
Аԥсны иагеит ахақәиҭра,
Сҿазҳәо дзыҟалом уажәшьҭа!..»

	Ари инашьҭарххны, аиааира зылшара алазарц зҭаххаз зегьы цәыҵеибаҳәа иаацәырҵын, статиала, ҭамӷьар асрала уҳәа, аҿыҭра иалагеит, уимоу шьоукгьы иҽыжәыз «Абрыскьылгьы» шьҭа дҽыжәхны иҭыԥ ааныркыларгьы цәгьа ирымбо аҟынӡа инеит!
	Арахь макьана ицон, иахьагьы ицоит ақәԥара ду, «сҿазҳәо дзыҟалом уажәшьҭа» ҳәа Баграт ду ифырхаҵа Абрыскьыл иирҳәо шзаацәоу, уи инагӡаны аҳаԥы дшызҭымҵыц, макьана бжара иҵиххьоу игәашьаҿы дшыҟоу, аҵыс мышьҭацәгьагьы аԥсы шҭоу, аҟәыш ибартә дыҟоуп. Ҳҿазҳәарц зҭахыу ҳаӷацәа ҳацрыҵран иҟаӡам ҳиааира ду аҵыхәтәанынӡа, дәныҟалагьы, ҩныҵҟалагьы, ишахәҭоу аиааира-хаҭа аҳмыргакәа! Уажә ҳшыҟоу ҳаҟанаҵ Аԥсны аҳәынҭқарс ҳаԥхьаҟагьы иахагыло дызусҭзаалак, иага хшла дкәабазаргьы, ижәлар рахьтә агәрагара нагӡаны иоуӡом, иаргьы ахьажь еиԥш дхьаԥш-кәаԥшлар акәхоит. Егьырҭ иаанхаз аполитикцәагьы, рҽырҟәышны, еиуеиԥшым амҩақәа ирышьҭалоит, рхы ахьдырхара рзымдыруа, амчрагьы рзеимакырахоит, нахьхьи џьара ишысҳәашьоу еиԥш, арахь уи амчра ишахәҭаҵәҟьоу еиԥш иахьа уажәраанӡа ҳара иаҳтәӡамкәа, ҳаҩны ҳара ишаҳҭахыу еиԥшҵәҟьа ҳаԥшәымацәаӡамкәа. Дырҩегьых ҳаҩн ду ҳаӷацәа маанала, гызмалрыла иаҳцәыҩналар, ҳара ҳдыԥшылацәахар алшо ашәарҭа бааԥс ҳҭагыланы!..
	Абас иҟоуп зыԥсадгьыл зыԥсы ахҭнызҵаз рыгәнаҳа, рҳақ ду, абас иҟоуп аҵыхәтәантәи «Аԥсҳа» ҿыц иџьамыӷәамҩа, абас иҟоуп ҳарҭ зегьы ҳлахьынҵа!


СБААШ ИАДҨЫЛОУ АЕҲӘШЬА ЛУАСИАҬ АЖӘА

«Иаҳауеи шьыри, ҳарҭ зегьы ҳхамаԥагьарақәа ҳнарылҵны,  ҳгәеизынхарақәа шеибакәу наҳхаршҭны, ҳажәҩахырқәа  ҳзеибыҭазҭгьы – шаҟа ҳзаманахәхарызи, изакәызаалак мчыкгьы заҳиааиуамызт!» - абас, уасиаҭ ажәаҵас, лҭахамҭаз акьыԥхь аҿы дықәгыланы илҳәахьан хашҭра зқәым ҳаҳәшьеиҳаб хьӡырҳәага лаша Ҭамара Шьаҟрыл-ԥҳа.

Ари уасиаҭуп, ааи, уасиаҭуп,
Иуасиаҭ ажәан ибҭынхеит.
Ҳаиныршәараз иҟаимаҭуп,
Аха ҳамч мырхакәа баҳцәагеит!

Бӷьаҵәы-ӷьаҵәуа бҳабжьагылан,
Ҳарҭ алашәцәа бҳабжьыԥсааит!
Уиижьҭеигьы бажәа ҳааннакылом,
Убасҟ аџьнышқәа ҳҵыржааит!

Аринахысгьы, быбжьы ҳмаҳакәа,
Быгәҭыха мнеикәа зегь ҳгәаҿы,
Дырҩегьых џьарак ҳаиламҵәакәа,
Хаир ҳбашам ԥхьаҟагьы!..

Ааи, хаир ҳбашам. Ус анҳахьгьы, Лыхны, ма Аҟәа, ес-жәашықәса жәлар реизарақәа ҟаҵаны ҳаззықәԥоз ахақәиҭра, ахьыԥшымра, уи иахҟьаны аибашьра шьаарҵәыра ҳаналагылагьы иаҳгаз аиааира ду, ԥсаҭатәыс иҟаҳҵаз зқьҩыла агәлымҵәахқәа рҳақ, рыгәнаҳа ҳзаҵыҵышам, иҳаргылоит ҳәа ҳазҿу аҳәынҭқаррагьы аԥшӷәынҵә қьала еиԥш инеимышәшәа ицап, хьымӡӷ ду ақәҳгап!
Абри аиԥш ахәыцрақәа сзааиуан аҵыхәтәантәи аамҭақәа рзы Аԥсны Ахада ҿыц иалхраз ицоз абжьыҭарақәа раан иҵысыз аимакқәа, аҭыӡшәа бааԥсқәа ирыхҟьаны. Уажәшьҭа, дырҩегьых Ҳазшаз Ахьышьаргәыҵа ибзоурала, маҷк аҟыба-ӡыбақәа ҳрылҵгәышьеит, аха дырҩегьых сахьынаԥш-ааԥшуа, сахьынаӡырҩ-ааӡырҩуа, иныҵыҩ-ааҵыҩны исаҳауа-избо рацәак уаҩ гәҭынчра инаҭом. Убригьы  еиҭазыхҟьахуа аҳәоуеиқәымшәароуп, ҳамааиброуп, хара ҳамхәыцроуп. Аԥсуаа жәытәӡаахыс ражәа иалоуп: «Ҳаӷоу ҭыӷьӡаа дреиԥшхааит» ҳәа. Сгәыӷуеит ҩаԥхьа абригьы ҳҽамҭакәа ҳаиааип, аҟәышра ааҳарԥшып ҳәа. Ихадараӡоу ҳус ԥшьаҿы ҳаиҭеилаҵәап ҳәа – уи Ҳаҩн ду астатус, ҳшьа зызкаҳҭәаз ҳхьыԥшымреи ҳхақәиҭреи рыхьчароуп!
Агәра згарц сҭахуп, инеира иага хынҭа-ҩынҭарыла иҟалазаргьы, Аԥсны Ахада ҿыц имаҵура данахагыло аҽны, ижәлар рҿаԥхьа днықәгыланы данқәуа, ҭоуба аниуа, игәы инапы надкыланы абарҭ реиԥш иҟоу ажәақәа шиҳәо: «Ҭоуба зуеит, ҳаԥхьҟа иага уадаҩра срықәшәаргьы, сыжәлар зну ахақәиҭрамҩа шьаҿак сшацәхьамҵуа, зқьҩыла Аԥсны аҵеицәа рхы зқәырҵаз рыԥсадгьыл чарҳәара шазысымуа, ҳаӷа дааины ҳнышәынҭрақәа ргәы дықәгыло ишыҟасымҵо, Стәылеи суаажәлари аибашьра ҿыц ишаласмыргыло, иаҭаххаргьы, хақәҵарыла ишысыхьчо, ԥасатәи Аԥсны Ахада Владислав Арӡынба фырхаҵарыла ишьҭеиҵаз ауасхыр ду  ԥхасҭамтәуа сышнеило, сара снаҩсгьы игыло аҳәынҭқарцәа уи еиҵахарада иргаларатә анарха шрысҭо…
Мап анакәха, шәиира сықәзааит, ажәлар шәҳақ хара самышьҭааит!..»



ШьанҴала сбааш иадзҩылаз сажәаҳәамҬа

Сентиабр 24, 2005ш.

	Иахьа абраҟа, саси ԥшәымеи ҳаизаны ҳахьгылоу Џьгьарда ақыҭа  – ижәытәӡатәиу, аҭоурых ду змоу шьха-қыҭоуп. Дал, Ҵабал, Ԥсҳәы анаҳҳәо – иаргьы убра ирывагылоуп. Азежәтәи ашәышықәсаз аԥсуа жәлар ихырзаман цәгьаха ирзыҟалаз амҳаџьырра Џьгьардагьы ӷәӷәала иацрасит. Уи иацәынхаз ирхылҵыз роуп иахьа араҟа иқәынхо ажәлар!
	Џьгьарда ақыҭа жәытәӡаахыс ауаа ҟәыӷақәа, ауаа хатәра дуқәа ирқыҭоуп. Аԥсны агәы змаз аԥсуа хацәа ӷьеҩқәа Маршьан Таташьи Ашәы Данаҟаии ирқыҭоуп! Багаԥшь Раџьаԥи Ашәы Ҳабыџьи ирқыҭоуп! Аӡын Ҳаџьараҭи Амҷы Баӷәазеи ирқыҭоуп! Нарҭаа ражәабжьқәа еихызҳәаалоз ажәа азҟазацәа дуқәа Шармаҭ Теби Қәачахиа Абаси ирқыҭоуп! Џьгьардоуп излиааз ахьӡырҳәагақәа Ҭемыр Маҳмед-иԥа Қьецбеи Иван Гамсараҭ-иԥа Амҷбеи. Ус шаҟаҩы!...
	Џьгьарда ашкол аҿы аҵара иҵон аԥсуа поет бзиахә Қьаазым Агәмаа, Џьгьарда тәарҭа-гыларҭас иман ашәҟәыҩҩы хазына Миха Лакрба, Џьгьарда иԥсы аҿҳәаран апоет гәлымҵәах Иуа Коӷониа, иаргьы дқәыԥшӡаны, ипоезиагьы ҿыцҳҳараӡа ахы анҩыҵнахуаз  аамҭаз Џьгьарда аҵара иҵон Баграт Шьынқәба. Лассы-лассы Џьгьарда даҭаауан Аԥсны жәлар рпоет Дырмит Гәлиа, ароуп раԥхьаӡа инасыԥ дахьалалазгьы, раԥхьаӡатәи ишәҟәы иахьақәныҳәазгьы, арахь имҩахыҵуан аҵарауаа Симон Басариеи, Андреи Ҷоҷуеи, арҵаҩ ду Платон Шьаҟрыли, абраҟа рҵаҩцәас аус руан Владимир Маани Дырмит ду иашьа гәакьа  Мышьа Гәлиеи. Џьгьарда акырынтә даахьан Нестор Апполон-иԥа Лакоба, уи иԥсҭазаара еиҳа ианшәарҭаз хыхьчарҭас иахьимаз Маршьан Таташь иҩнаҭаҿакәын. Џьгьарда лассы-лассы даҭаауан Самсон Ҷанба, уажәы-уажә инаукатә експедициақәа иманы дҩеилон аетнограф, аҭоурыхҩҩы ду Шьалуа Инал-иԥа…
	Џьгьарда жәытәӡаахыс, Бақьҟан иҵыҵуа ацыха ӡыхьқәа реиԥш ицқьаны, уаҩы иџьеишьартә еиҿкааны ирҳәон аԥсшәа. Уи азыноуп аҵарауаҩ ду, академик Николаи Иаков-иԥа Марр аԥсшәа иҵарц, наукала инарҵаулангьы иҭиҵаарц аниҭахха Џьгьардаҟа дзааргазгьы…
	Абас, зынӡа иааркьаҿӡаны иуҳәозар, зҭоурых ҵаулоу Џьгьарда иалиааз аҵеицәа, Асовет Еидгыла аныҟаз, ԥасатәи, 1941-45 шықәсқәа рзтәи Аџьынџьтәылатә еибашьра дуӡӡа аангьы, аӡә ишьҭахь имгылакәа, афырхаҵара дуқәа аадырԥшит. Ирацәаҩуп хьыӡла-ԥшала Аԥсадгьыл зхы ақәызҵаз, еибгала аҩныҟа изымхынҳәыз. Иахьа ахәҭакахьала дара ирызку абри абаҟа анааҳартуа, иҳақны исыԥхьаӡоит аӡәаӡәала урҭ зегьы ҳгәалаҳаршәар, рҿаԥхьа ҳхырхәар...
	Абас еиԥш иҟаз афырхацәа дуқәа злиааз Џьгьарда, уажә ааскьа, 20-тәи ашәышықәса анҵәамҭаз, дырҩегьых Аԥсны аџьамыӷәацәгьа ианҭагыла, аӷабааԥс данҳақәла, иара иаҵиаан иаҵагылаз аҿар, зынӡа хьысҳак изууазеи акәымзар, дасу дахьыҟазаалак рыҽхьарымкит, ахаан аҵысҵәҟьа зымшьыцыз зынӡа ақәыԥшӡақәагьы, хыма-ԥсыма абџьар иаҵагылеит! Ирацәҩуп хьӡи-ԥшеи ду зчаԥаз, фырхаҵарыла, рабацәеи рабдуқәеи реиԥш, зыԥсадгьыл зхы ақәызҵаз! Иахьа абраҟа рыхьӡала иааҳартуа абри абаҟа аҟаҵара аханатәгьы иаԥшьызгаз, зџьабаагьы ӷәӷәаны иадызҵаз, зҵеицәа ҭахаз анацәеи абацәеи рыхьӡала ҭабуп ҳәа расҳәоит!
	Ааи, арҭ агәлымҵәахқәа абаҟа ду иаԥсаз ҵеицәан! Дара уи азы еибашьуамызт – руаажәлари рыԥсадгьыли реиқәырхара акәын изыргәаҟуаз! Уи рылдыршеит фырхаҵара дула! Баҟа рхагылаӡамзаргьы, дара рзыҳәа Ԥанаҩ ашьхеибаркырақәа баҟами, Ерцахә баҟами, шеибакәу Аԥсны зегьы баҟами, аха ҳаԥхьа игыло абиԥарақәа ирдыруазароуп Рыԥсадгьыли рыжәлари еиқәзырхаз зусҭцәоу: Аӡәк дышәҩыкын урҭ ҳа ҳзыҳәа, ашәҩык – дызқьҩыкын ҳара ҳзы!...
	Сара абри зҳәо, раԥхьаӡакәны алитература ду, ҳдоуҳа ханхьыҵәцара ду ашҟа сшьаҿақәа анеихызгоз, абра, Џьгьарда ҳхәы ҳарак снықәгыланы сзыԥхьаз сҩымҭа хәыҷы иахыҩуаз абжьы Аҟәанӡа инаӡеит, ус Аԥсны зегьы иналаҩит, ишнеи-шнеиуаз, Аԥсны аҳәаақәагьы инархыҵит. Иахьа абраҟа исҳәо абри сажәагьы исҭахуп уеизгьы-уеизгьы Аҟәанӡа инаӡарц, Аԥсны зегьы иаҳарц, Аԥсны анҭыҵгьы, адунеи зегьы иалаҩырц. Зегьы ирдыруазааит иҟалаз аибашьраҿ аԥсуаа егьшаҳхарам, бџьармцала ҳаԥсадгьыл ҳамазкыз ҳармабашьыр ада ԥсыхәажәла шаҳмоуз, хацәнмырхагьы ишаҳахьчаз! Адунеи иадыруазааит Ҳхақәиҭреи Ҳхьыԥшымреи жәларык агәлымҵәахқәа ршьацқьа шахҭынҵоу, ахаангьы уаҩы ишиаҳамҭо!
	Аӡәк дышәҩыкын урҭ ҳа ҳзыҳәа, ашәҩык – дызқьҩыкын ҳара ҳзы, уараид-игәышьа, уараид-имыхәа, ҳакәыхшароуп урҭ рыԥсы!
	Абзиара шәԥеиԥшзааит изаҳауа, нагӡара ақәзааит Аԥсынтәыла!


СБААШ ХАРАНТӘ ИҨНАҨЫЗ АЕҲӘШЬА ЛҾЫҬБЖЬЫ

Апоет, Аҟаза, Ауаҩы лаша уахь!
(Ушәҟәы «Актәи атом» санаԥхьа)

Баҩ ҷыдак сыланаҵеит ушәҟәы, сарӷәӷәеит,
Мҵәыжәҩада сагеит сышьҭԥааны!
Снанагеит Бақьҟан, Чагьамҟа сагеит,
Арамҵақәарҿ снеит - Џьгьарда агәаны!

Сурччеит, сурҵәуеит, сгәы сҭаурхәыцӡеит,
Аԥсны сакәуршеит, гәарабжьарак аанмыжь!
Сгәалашәарақәа шеибакәу зегь урҿыцӡеит,
Аибашьра сеиҭахужьт, мышкгьы аабжьамыжь!

Сызхааныз, лабҿабоушәа, салаурԥшит ҿыц,
Сурқәыԥсычҳаит ахәхәаҳәа – лоунынтә!
Исышьҭурхит ҿыц саргьы скалам, сыбӷьыц,
Ҿыҭбжьқәакгьы ааҩит, абар, Аԥснынтә!

Чагьамаа сызцәырҵуеит: «– Бабацеи, бабаҟоу?»
Бақьҟанаа ԥшуп ҳашкол хәыҷы ашҭаҿ.
Ахәы сынхшәар: «- Баау, ҳаҳәшьа, бышԥаҟоу?!»
Гәырчхьаагьы сԥылоит ачаирҭа аҵыхәаҿ.

Сугаӡахуеит ус, мшыннырцәҟа, иахьыҵысуа агара,
Уа аԥсуа маалықь хәыҷ дыцәоуп дҭахәхәа.
Ҵабал акәымзи иабдуцәа-ӷьеҩқәа рашҭа, ргәара,
Даныҩеидаслак дзызхьаауа, дзызгәыкуа!..

Сгьежьуеит нас ҳаудиториахь, насҭха акәакьҭаҿ,
Багаԥшь-ԥҳа Света, уара, сара, ҷыдала  ҳаизгәакьаӡа,
«Џьгьардаа, саҳәшьцәа» ҳәа уааҳадтәалон улашауа,
Иааихьушьлон жәеинраалак, алаф ҳахҳәаауа!..

Ҽазных ҳсахьақәа ҭухуан, ҳкахәхәа-кахәхәа,
Иџьашьатәын, игәеизырҳаган уара убара!
Исхашҭуам, исыцуп, урҭқәа зегь сгәы иҭахәхәа, -
Ҳашԥеигәырӷьоз нас Москваҟа уцара!..

Сгәалашәарақәа ркәиц-мца сҭаршәуп,
Саҿуп цәашьушәа абылра.
Исҳәарызеи, изурызеи абра, - 
Акызаҵәык, иудыруаз, сашьа,
Инымҵәо ишсыцу угәбылра!..

Ушәҟәы уахгьы-ҽынгьы исацәажәоит жәа-ҟәышла,
Сеикәаргьежь сама ицеит, ицаӡеит!
Апоет ду, Аҟаза, с-Уаҩы-раз, с-Уаҩы-ԥшӡа,
Уажәақәа снаҭит, ушәҟәы ссир сыԥшьауеит!


Витали бзиа – узырлашо, иурлашо ҳаԥсуара уагымзааит!
Гәыкала, ҳаҭырла, гәыбылрала иузыҟоу уаҳәшьа дукәыхшоуп!
Абзиараз – абзиарақәа уцзааит!
Иузӡатәу – Бабуца Абыхә-ԥҳа.

Москва,
2007 ш.



Сбааш зынӡа иҶыдаӡоу адҩыла


ҲмилаҬ уасхыр ду

	Зқьи ҩышә шықәса раԥхьа, аабатәи ашәышықәсазы, аԥсуа жәлар рхылҵшьҭрақәа зегьы џьарак иаӡәкыу милаҭкны еидызкылаз, Аԥсуа ҳәынҭқарра ҭбаа-ҭыцә ду ауасхыр азышьҭазҵаз, хьаҳәа-ԥаҳәада уи ахақәиҭреи ахьыԥшымреи рҭоурых-мҩа ианызҵаз Аԥсҳа Леуан лаша ихациркыз абри Аус ԥшьа Дуӡӡа – аҩажәатәи ашәышықәса анҵәамҭаз дырҩегьых агәырҵҟәыл ду змоу ауаа гәеилыҷҷақәа рыбзоурала зырҿыцреи зеиҭашьақәыргылареи нап аркыз, уи иахҟьаны ҩаԥхьа аибашьра ҳанақәшәа, зықьҩыла Аԥсадгьыл аҵеицәа рхы-рыԥсы ахҭынҵаны иҿырхыз, ес-иҟаҳҵалак, аринахысгьы аиқәырхара: Ҳхақәиҭреи Ҳхьыԥшымреи амалахазгьы рыцәхьамҵра, ҳажәлари, ҳбызшәеи, ҳҭоурыхи блаҷыцҵас рыхьчара, адунеиаҿ ԥсуас зхы зыԥхьаӡо зегьы аӡәк иеиԥш зегьы  Ршьамдгьыл аҿы ҿыц реидкылареи ҳҳәынҭқарра иахьа иамоу аҳәаақәа ирҭагӡаны (ажәытәтәиқәа ҳрышьҭам!) ашьақәырӷәӷәареи аиҭарҿыцреи, уи ааигәа-хара иааҳакәршан иҟоу атәылақәа зегьы иазхарҵартә еиԥш аҭышәныртәалара, ҭынч ԥсҭазарала урҭ рыцынхара – абар, ҳарҭ аԥсуаа иреиҳаӡоу ҳмилаҭтә идеиа ду!
	Уи анагӡаразы, иахьа уажәраанӡа џьамыӷәа мҩала иҟаҵоу инацҵаны, ҿыц раԥхьа иргыланы нап зырктәу ҳәа сгәы иаанаго: иаԥҵатәуп, ҳара ҳажәлар рзыҳәа аурыс жәлар рҭоурых аҿы Пиотр Актәи иаҵкысгьы зҵанакуа, аԥсҳа Леуан лаша ихьӡ зхыу, жәҩахыреибыҭарыла, хшыҩеилаҵарала еиҿкаау, ԥхьаҟа ианакәзаалак Аԥсны аиҳабыра абӷа рызҭалаша, ҳидеиа ду анагӡараҿы аҩныҵҟагьы, адәныҟагьы ирԥырхагоу џьара акрыҟазар иаҿагылалаша, дара рхаҭақәа «шьацәхныслар» изырманшәалалаша, жәлары зегьы рдоуҳатә беирагьы даргьы зыхьчалаша, еиқәзырхалаша, еицырзеиԥшу Аԥсуа Аамысҭашәаратә-қьабзтә хеидкыла. Уи иалазароуп неилых ҟамҵакәа Ҳаԥсадгьыл иреиӷьӡоу аҵеицәа, аиҵбы инаиркны аиҳаб иҟынӡа: аҭоурыхҭҵааҩцәа, ашәҟәҩҩцәа, абызшәадырыҩцәа, аетнографцәа, аԥсуа гәаӷь зызҭоу, зыԥхӡашала зхи зыхшареи зааӡо, ҳшьам дгьыл ԥсыс иахоу анхаҩыжәлар рхаҭарнакцәа, аамысҭа хылҵшьҭра еиуоу, урҭ ржәытә шьа злоу ауаа, жәла цыԥхьаӡа аӡәаӡәа ирыдамзаргьы, убас ҳашьцәа ашәуаа, адыгьаа, ҟабардаа уҳәа рхаҭарнакцәа. Даараӡа ибзиахоит иахьа Аԥсны иҟоу егьырҭ ауаажәларратә еидгылақәеи аиҿкаарақәеи абрахь рҽадырҵар, рымчқәа еизыркыр. Ас иҟоу, амилаҭтә идеиа ду ныҟәызго Аидгыла уаҩы изыхәаҽӡом, уи аҳәынҭқарра зегьы гәыцәс ианазыҟалалак, шьамхыс ианаҵалалак, исхәаҽуеит ҳәа аӡә далагаргьы ихаҭа изыӷьашкуеит!
	Маҷ-маҷ аиҿкара иалагатәуп Аԥсҳа Леуан иаахыстәи ҳҭоурых атәы зҳәо, аҳәынҭқарра ду шҳамаз шьақәзырӷәӷәо амузеи аартра. Уи инарҭбаан иаанарԥшыроуп аҵыхәтәантәи аамҭаз ҳзықәшәаз аибашьра аҭоурыхгьы. Адунеи лабҿаба иабартә ицәыргақәҵатәуп ҳажәлар зқьышықәсалатәи рҭоурыхи рфырхаҵареи ртәы зҳәо шеибакәу зегьы…
	Аԥсуа жәлар ҳмилаҭтә идеиа хада инадҳәаланы, иааинырсланы, зынӡа иааркьаҿӡаны абраҟа зыӡбахә сҳәаз азҵаарақәа рыӡбара имариоу усым, аха уеизгьы-уеизгьы иӡбымзар ԥсыхәажәла змам роуп. Ҳара аабатәи ашәышықәса инаркны аҳәынҭқарра шҳамаз уаҩ изаҿаԥымҽуа документлеи иахьатәи ҳалшарақәеи рыла ишьақәырӷәӷәаны иҟаҳамҵакәа, ҽыԥныҳәа ҳагхараны ҳаҟаӡам, уи ҿыц ҳшьа шазкаҳҭәазгьы. Ҳаԥсадгьыл ҳамазкуа ақырҭқәа ааҟәымҵӡакәа ирҳәалоит ирҳәалац. Ирҳәац анакәха, абар уи шәышықәса раахысгьы изеиԥшроу: «…территория Абхазии, как в античную эпоху, так и в средние века была заселена грузинскими племенами. Древние абазги (абхазы), а также другие племенные группы, населявшие Абхазию (абсилы, мисимяне, саниги), были такими же картвельскими племенами, грузинского происхождения, говорящими на картвельских диалектах, как и другие племена Западной Грузии: имеры (имеретины), гуриицы, мегрелы и сваны.
	Грузинские племена, населявшие Абхазию, как известно, сыграли выдающуюся роль в формировании грузинской государственности,в виду чего в средние века в официальной номенклатуре грузинского государства, при перечислении грузинских племен, абхазы называются на первом месте (абхазы, картлиицы, раны, кахи…). Именно в виду того, что абхазы являлись грузинским племенем, наименование Абхазия в средние века употреблялось не только  в узком смысле, как название Сухумского края (Современной Абхазии), но и в расширенном значении – «Западная Грузия».
	Отметим к тому же, что грузинский язык, являвшийся родным языком населения Абхазии, как в античную эпоху, так и в средние века, запечатлен в многочисленных надписях на памятниках культуры, каковы, например, надписи величественных монументальных творении древнегрузинского зодчества в Абхазии: в Лихни, Бичвинте, Бедия, Дранда, Моква, знаменитая надпись Беслетского моста, новооткрытая надпись Члоу и др.
	На рубеже средних и новых веков, в эпоху упадка государственности, в ряде районов Грузии, как известно, пройсходит частичное вселение северных горских племен. Так в Картли, в Горийской области, вселяются осетины, в Восточной Кахетии вселяются лезгины (аварцы и цахурцы).
	Такое же частичное вселение произошло в эту эпоху и в Абхазии. При том в Абхазию  вселялись не чуждая этническая группа, а ближайшее родственное грузинам племя черкесской группы, которое слилось с основным населением Абхазии. Это смешанная грузино-черкесская этническая группа именует себя «абсуа», поскольку они населяют историческую грузинскую провинцию Абхазию и поскольку они, по происхождению, в основном те же грузины…»
(«Вестник Грузии», информационный журнал грузинской хельсинской группы, 1989г.)

Абас иҟоуп арҭ ҳгәылацәа бзиахәқәа рҵарауаа «хшыҩҭра дуқәа» зегьы еилатәаны мчыла еиддыргәагәалахьоу рымц-хыҭҳәааиқәаҵәа! Ҳара ҳгәызианра иахҟьаны иаҳхашҭырц егьҳагым аха, дара убри ала адунеи зегьы ҳжьоит ҳәа изҿу изаҟәыҵшам, шьҭа ихазҵо иага имаҷҩызаргьы. Рҿар зларааӡо рыпрограмма ду ауп. Уи ала иааӡан иҳақәлаз, Шеварднаӡе раԥхьа днаргыланы,  уи ала иааӡоуп иахьатәи рҳәынҭқар иҩызцәагь иаргьы, уи ала ирааӡалоит ԥхьаҟатәиқәагьы. Уи зхы ҭнаҟьаз роуп иҳақәланы ҳанзырҵәоз, иҳабашьуаз! Ари ҵыхәаԥҵәара аиураны иҟаӡам, ишысҳәахьоу еиԥш, ҳара ҳбызшәеи ҳдоуҳамчи шьагәыҭс измаз, ҳаԥсҳацәа иаԥырҵаз, еиҿыркааз, ихьыԥшымыз, зхы иақәиҭыз аҳәынҭқарра шҳамаз, иахьагьы уи ахьииз ашьаҭаҿыҵәҟьа еиқәырханы ишҳамоу, ҳарҭ зегьы ҿык ҳаицҭацәажәаны, ҳдыррақәа зегьы еизыркәкәаны, ҳажәҩахыр еибыҭаны, ҭоурыхтә ҵабыргыла, аргументла ахьчара хыркәшаны, уаҩ дзаламкьакьо «акәаԥ» ҳаргылаанӡа! Аброуп ҳара ҳаԥсы ацарҭа-аарҭаҵәҟьа ахьыҟоу! Уи ауп даргьы ааҟәымҵӡакәа изыӷрагыло! Аԥсҳацәа рыларҟәреи ҳаӷацәа ирҳәо рыцырӷызреи иаҟәыҵроуп шьоукы-шьоукы ҳаинтеллигенциа еиуоуи, зҩымҭақәа рҿы ҳаӷацәа ашәа рыцызҳәо, аҿатәтәиқәа ҳараҳкуеит ҳәа ҳжәытә ҳәынҭқарцәа ҵәылызхуа ҳпоетцәақәаки ҳашәҟәыҩҩцәақәаки. Ҳаԥхьаҟа Аԥсны ахадацәа ҿыцқәа алаҳхыцыԥхьаӡа ҭоуба рыулароуп убри ҳныхақәыра – жәра зқәым ҳмилаҭтә идеиа ду ахаан ишеиларымго ала! Убри ауп зегь раԥхьа иргылатәу. Ари лакәым сара сызлацәажәо, жәытәӡатәи ҳабдуцәеи ҳареи доуҳала ҳаимадароуп!..
Иахьа ҳашҟа имҳәа-мырза имҩахыҵыз «адемократиа» акәзаргьы, убригь ҳмилаҭтә идеиа хада иақәшәо иҟалароуп, мамзар аҳәаанырцә џьара рхы ишадырхәо еиԥш, ҳара еиҳа излаҳахәаша ҷыдарақәак аламгалаӡакәа, ишиашоу иҳадаҳкылар, иаҳмаабыр ауеит, уимоу уажәнатә аргама иаҳбоит наҟ-ааҟ ҳаиҿазыргыло, ҳаилызхуа ак акәхаргьы шалшо. Жәытәӡаахыс ҳҭоурых ахы инаркны аҵыхәанӡа уахәаԥшуазар, ҳара ҳажәлар раҟара идемократиатәу жәларык узыԥшаарым, убасҟак аҳра аныҟазгьы ажәлар рымч, рыԥсадгьыл алахьынҵа аӡбараҿы рҭакԥхықәра дуун, ирыӡбозгьы рацәан, зегь рҽеизакны амҩаԥгашьагьы иақәшәон. Иҟалап ҳара иаҳхарамкәа иахьа акырӡа уи ҳацәхҟьазар, убри аҟнытә ҳажәлар маҷ-маҷ, ишысҳәаз еиԥш, ҳара ҳмилаҭтә идеиа ду иаабыртә, адемократиа иашаҵәҟьа иазхьарԥшлатәуп, иаршьцылалатәуп, акәымзар, уажә иаахжәаны ишдәықәаҳгалаз ала, иҳаргыло сыздыруам аха, иҳамоу ахәыҷгьы еидкылашьак амамкәа, иԥыххааса иҳацәхнарбгалар алшоит! Иаахҵәаны иуҳәозар, ҳгәаҳҽанӡамкәа, афырҭын еиԥш зҿаазхаз «адемократиа» ҳажәлар зынӡа иазыҟаҵаӡамкәа, иагьазхиамкәа иаԥылеит. Уи акырӡа иугәаланаршәоит зны Асовет мчра ааишьагьы, акоммунисттә идеологиа ацәырҵшьагьы. Убригьы убас қәԥарыла, еиҿагыларыла амҩа ылхтәхеит, «Борцы за Советскую власть» ҳәа фырхацәа ҿыцқәакгьы цәырнагеит, егьырҭ зегьы ӷацәас ишьҭнахит. Анаҩсгьы, 37-тәи  ашықәсеиқәаҵәақәа уҳәа, арыцҳарақәа аки-аки неишьҭалеит!..
Ҳара иахьа уи аҩыза аҿаасҭа ҳмыхьроуп!
Аҳәынҭқарра аныҟәгара згәы иҭоу шьоукы ирҳәоит ҳара ҿыц иӡбатәу егьҳамаӡам, адунеи аҿы иахьабалак рхы иадырхәо анапхгараҭаратә стандарт ала ҳцалароуп ҳәа. Сара сгәы иаанагон урҭ ирҳәоит ҳәа, аҳәаанырцәтәи аԥышәагьы ҳхы иаҳархәоит, аха зегь раԥхьа иргыланы иреиӷьу ҳҵеицәа рхы зқәырҵаз ҳара ҳидеиа хада еихаҳауа, иацҵо ҳцоит ҳәа. Уи рацәак ҿыӷәӷәала иахьырымҳәаз сыхәҭаахь акыр саршәеит, ӷәӷәала сгәысҽаннаҵеит. Имӡакәа исҳәоит, макьанагьы сгәыӷуеит уи цқьа иазымхәыцкәа машәырла ирамхаҳәеит ҳәа, мамзаар ҳаԥхьаҟа рацәак ҳԥеиԥш маншәаламхар ауеит…
	Ҳара ҳидеиа хада аӡбахә анаҳҳәо, ҳарҭ ианакәызаалак иаҳхамышҭуазароуп аԥсуа даагылазаргьы имгәа злаирҭәыша ада хәыцырҭа имамкәа дшыҟамыз, уи рацәак ихы дагьшашьҭамыз, еиҳараӡак гәҭыхаси хьааси имаз иԥсадгьыли ижәлари рлахьынҵа шакәыз, урҭ рыхьӡи рыхьмыӡӷи зегьы иреиҳаны ишиԥхьаӡоз, еибашьтәхаргьы дыззеибашьуаз уи акәын. Абжьахәаахәҭра, аԥсықымқымра аԥсуа ианакәзаалак иҵкьыҵкьеишьон, хаҵа усны иԥхьаӡомызт, ҳаҭыр изақәмызт. «Убеиахааит» ҳәа иажәа ишалазгьы, уиакәмызт иара идеал хадас имаз. Уажә исҳәаз «демократцәа ҿыццәақәак» иргәамԥхар ауеит, уара ҳбеиахар уҭахым ҳәа. Мап, исҭахуп шәбеиахар, аха материалла аасҭа доуҳала, бызшәала, уаҩрала, ламысла! Исҭахуп убри аԥхьа ишәыргылаларц. Ҳара ҳаԥсадгьыл Аԥсынтәыла «аӡ улхны аҵа улазҵо» абжьахәаахәҭцәа, агызмалцәа иртәылам. Уи иаагылазаргьы гәаҭала иԥшӡоу, ихаау, ажәа азҟазацәа, ауаа гәыҭбаа дуқәа иртәылоуп. Ҳаԥсадгьыл сара рҿиаҩык иаҳасабала сцәаныррақәеи сыԥсы аҵантә иаауа схәыцра ҵаулақәеи ирхыҵхырҭоуп. Уи сара амалахазгьы ималырҳагоуп ҳәа схахьгьы иааиуам. Ҳаԥсадгьыл уи зыԥсы ҭоу ҳара ҳан гәакьа лоуп. Уан улылахәаахәҭуама, мамзаргьы, ҳаӷеиҭа, деиҩырсса-еихырсса, дыхәны, дышьны, дҟәаҟәаса думҵазар улхатәаны агәырӷьашәа узҳәома, џьара ак узҳәаӡаргьы – уи гәаҟ ашәахоит, уаз ашәахоит!
	Рыцҳарас иҟалаз, абри ззеилымкаауа, аиҵашьыцра мыжда изахымыҳәҳәаз ҳара ҳколлегацәақәакгьы, ҳхы-ҳаԥсы назықәҵо ҳаауа ҳаидеиа хада рхаршҭны, ҳмилаҭ гәҭыха ду агәхьаа мкыкәа, «адемократиа» иацныҟәаны, асса-мыссақәа ирыланагаланы, дара-дара ҵәылеибахуа, дасу цасҳәа ажәа рызҭо, уи ала асенсациа ҟазҵо, аԥара зырҳауа «ехо-чехораа» рдаҟьақәа рҿы аҳәынҵәеигәыдҭәалара иаҿуп, ҳҿахәы зҳәо ҳәа ирықәгәыӷуаз ажәлар гачамкны, ирҳәо рҿамшәо ирыхәаԥшуеит. Ажәлар ирдыруеит шьоукы-шьоукы абасеиԥш иҟоу рхымҩаԥгашьа бааԥс иахҟьаны дара агәамҵ-хамҵра, агәаҟра, уимоу рыҷкәынцәа рымзыкәкәаауа аибашьра еиҭақәшәрагьы шалшо – аӷдырра амца акырц азыҳәа кәиц хәыҷӡакоуп иаҭаху! Аӷа игәырԥса захьӡугьы убри ауп! Убри аамҭазы «аграждантә уаажәларреи» «адемократиа аинститутқәеи» ҳаззыргыло, арахь зхатәы бызшәеи зҭоурыхи ирыцәҟьалахьоу, «еиҳабыратәым» ҳәа изышьҭоу «анеформалцәа», иддырбаз сыздыруам аха, иҳабашьыз, зынӡа ҳақәхра зыгәҭакызи ҳареи ҳабжьара иныгәнысуа «ҳаиныршәара» иашьҭоуп. (Уи азоумашь қарҭаа Аҟәа ҳҩызцәа ыҟоуп зырҳәало?). Урҭ агәра ҳдыргама ақырҭқәа ҳҭоурых иазырухьоу афальсификациа, еибашьрала иҳақәланы ҳахьындырҵәоз, анцәа иҿаԥхьа иматанеины ишахьхәхьоу, ҳара ҳаԥсуа ҳәынҭқарра жәытәӡаахыс хазы ишыҟаз, ашьҭахь ажьра-цәара иахҟьаны иаҳзеилашәа ҳҟалазаргьы,  уи ауасхыр азышьҭазҵаз «нхыҵынтә иааз», жәла змам, шьҭра змам ҟьала-ԥалақәак шракәым, Аԥсуа жәлар шракәу, иахьагьы хазы ишыҟоу ҳҳәынҭқарра, дара уи шазхарҵаз, агәылеимабзиарада уаҳа знымзар-зны бааԥсык ҳашҟа ргәы ишҭарымкуа? Даҽакала ахәыцра иалагеит рҳәеит, иабаҟоу нас даҽакала рхәыцшьа? Ус еиԥш, бџьарла аҽеибыҭара иаҿуп акәымзар, ҳара иҳахәартә егьаабом! «Даҽакала рхәыцшьа бзиахеит» ҳәа ҳазжьарц згәы иҭоу Қырҭтәыла аҩызцәа ҳәа изышьҭоу роуп. (Убарҭ ракәхап «ҳнеформалқәагь» зыргәыбзыӷуа). Ус Сорос ифондгьы ацхыраара ҟанаҵошәа аҽыргызмалны ҳаҩнуҵҟа маҷ аус аухьома, иара ишаҭахыз еиԥшҵәҟьа аусқәа зымцазаргьы. Уажә абарҭ амшқәа рзгьы, Қырҭтәыла шәалазар устәи Европаҟагьы шәымҩақәа каххаа иаатуеит, зегь рыла шәкьаҭаран шәыҟоуп ҳәа ҳабжьызго, Маршалл ифонд ҳәа иҿыцҳҳараӡа даҽакгьы аацәырҵит! Арҭ цо-иаауа ҳаиҳабыра рымч дмырхар ауеит, шьоук ҳгәы ҳахаԥжәо, егьырҭ рхыхра марианы акәымкәа, ҳашжәларыку зегь ҳҽеидкыланы абӷа раҳҭаралоуп ҳԥызацәа, ҳрыцхраалароуп!
	Иахьа ҳпарламент аҿгьы, ҳаԥсы злаҭоу, хаз жәларык раҳасабала адунеи ажәларқәа ҳхатә хаҿсахьа ҳаманы ҳрылазыргыло ҳмилаҭтә бызшәа иазкыу азакәан адкылара аасҭа, аобиектқәа, асасааирҭақәа ахатә мал ашҟа риагара еиҳа интересс икны азакәан рзоужьра ҳахыццакуашәа, еиҳа ирмарианы иагьҳадаҳкылоушәа збоит, урҭ ахыбрақәа изықәгылоу адгьыл шаҟаҩ рыԥсыбаҩқәа ыҵоу, шаҟаҩ рыԥсқәа гәаҭеиуа ирхаԥыруа гәаамыкӡаӡакәа! Ишнеи-шнеиуа, амалуаа дара-дара, мамзаргьы еиҳа «иӷарцәоу» рыҵашьыцны, иагьырзеимакырахашт уажә адемократиа заахәара-зыҭира азин рнаҭаз ԥасатәи жәлар рзеиԥш мал. Убригьы иахҟьо ҩнуҵҟатә  «еибашьрақәакгьы» ҟамлааитишь! Ус еиԥш ашәарҭагьы ыҟоуп, ахатә мал ҽеим ҳәа шәацәҳаршәарц акәым ари заҳҳәо… 
	Даҽакгьы иазгәасҭо. Ҳбызшәеи Ҳаԥсуареи – акоуп, еилыхшьа рымаӡам. Ҳаԥсуара анаҳҳәо – уи ҳбызшәоуп, ҳбызшәа анаҳҳәо – уи ҳаԥсуароуп иаанаго! Амала «аԥсуара» ҳәа мацара иҿахаҳамҵәалароуп, иацҳҵалароуп а-15-тәи ашәышықәса аахыс ладеи-ҩадеитәи ҳаӷацәа иаҳхадыршҭырц изҿыз, азеижәтәи, аҩажәатәи ашәышықәсақәа раан акәзар, зынӡа иҳампыҵабарц аԥсык аазыгхаз ажәа ҟаимаҭ – аамысҭашәара!
	Арҭ аҩбагьы еицҵаны иаҳҳәалароуп – Аԥсуа аамысҭашәара ҳәа. Шьоук ргәы иаанагоит «аамысҭашәара» анаҳҳәалак, анхаҩыжәлар аҵанамкуашәа. Ари даамысҭашәа уаҩуп ҳәа, - аԥсуа нхаҩ бзиа изы иҳамҳәаӡои? Рацәа даԥсуа аҳкәажәуп, рацәа даамысҭашәа ԥҳәысуп ҳәа лзаҳамҳәаӡои - анхаҩ ԥҳәыс бзиа, ан бзиа? «Аԥсуара» ҳәа амацара иахьаҳҳәо, убри амацара ҳақәныҟәарц ҳахьаҿугьы, акыр ҳхьысҳанатәит, изхәарҭоузеи ҳаԥсуара – аамысҭашәарада? Ажәытәӡатәи Мысратәыла аҭоурых инаркны, ҳара ҳҭоурых ҵаула аҟынӡа, Аамысҭашәара ауп амч ду змоу, зныҟәгарагьы уадаҩӡоу. Аԥсуа аамысҭашәара иаҵанакуа рацәаӡоуп, уи иҵаулаӡоу философиоуп, адунеи ауаатәыҩса зегьы рыхшыҩ ззырышьҭыша уаҩааӡашьа-формоуп, уаҩышәароуп, ламысуп, доуҳауп! Ажәакала, аԥсуара анаҳҳәо, хымԥада иацҵалатәуп аамысҭашәара! Ма ҳбызшәа ишԥанаало уи, еицрыхшьас ирымоузеи! Уи ауп саргьы сажәеинраалак аҿы изысҳәо:

…Аамысҭашәароуп Споезиа,
Ԥсыцқьа-ҭыԥуп Саҳҭынра.
Уи агәеисра – сара исгәеисроуп,
Еиҳау егьыҟам Аԥсынра!...

	Аԥсуа аамысҭашәара аиқәырхара, ԥхьаҟа игылоу абиԥарақәа рымадара – ари ҳмилаҭтә идеиа хадақәа ируакуп. Ируакуп моу, иреиҳаӡоу ауп, зегь раԥхьа игылоу ауп! Уи ауп 1200 шықәса зхыҵуа ҳҳәынҭқарра ҳәа иахьа ҳаззыгәдуу ҳтәыла  уасхырс изықәгылаз.
	Ирацәоуп, ирацәаӡоуп агәҭыха узҭаша. Агәҭыхақәа зегьы иагьреиҳауп сажәа ахы скызар аахыс зыӡбахә сымоу, иреиҳаӡоу ҳара ҳагәҭыха ду – Ҳмилаҭтә идеиа анагӡара аус ԥшьа! Уи иахьа имиит, азқьышықәсақәа иргәылсны иаауеит, шәҩыла, зықьҩыла ҳабацәеи ҳабдуцәеи рцәеи рыбаҩи ақәдырӡхьеит, зықьҩыла ҳарҭ иахьатәиқәагьы ҳҵеицәа ԥсаҭатәыс иҟаҵаны рыԥсы ахҭнаҳҵеит. Уи ҳаидеиа ду – Ҳхьыԥшымреи Ҳсуверинитети реиқәырхара – иага уадаҩра бааԥс ҳрықәшәаргьы, ахаангьы иҳамԥсахроуп, ахаангьы ҳхы мап ацәаҳамкыроуп, уи мап ацәкреи – зынӡа ҳақәӡаареи ак шракәу ҳдыруазароуп!



СБААШ АЖӘЫТӘӠАТӘ ГӘАШЬА ДУ

   Ҳшьамтәыла

Ҳжәытә аб-хьышьҭра ду Аԥсынтәыла,
Зԥагьара ахра еиԥш иӷәӷәоу!
Зҟәымшәышәра шьацԥшқарахны еинҭәылоу,
Зҵаулара мшынны ицәқәырԥо!
Згәырҩа дуӡӡагь зыҳалалроу, 
Зҵеицәа ршьала згәы еисуа.
Зыхьӡ-зыԥша ажәҩан ҳарак иалоу,
Адунеи иахыҵәахьоу зхыԥша!..
Уаҳагь иумаӡам ҟалашьа,
Ҽакала уҽеиҭоукыр ауӡом.
Фырхаҵарыла уара уаашьа – 
Ахаҳәҵәҟьа иџьанамшьар ҟалом!..
Зхы ухҭнызҵаз рыԥсқәа ахьыҟоу,
Жәҩангәашәԥхьараҟа сҩаԥшны,
Акызаҵәык ауп иахьа сзыҳәо – 
Рыԥсы ҭынчыз инагӡаны;
Рыԥсы ҭынчыз зхы ухҭнызҵаз,
Згәымшәара ахра еиԥш иӷәӷәаз!
Аԥсҭҳәа ихылаз наҟ ихызцаз,
Уԥсы ҿызхыз, - уеиқәзырхаз!
Уҭоурых сагәылоуп гәыла-ԥсыла,
Ужәытә ҭоурых ду – сеимдауа.
Иааухҭысхьоу зегь хкы-хкыла,
Ҿыц избарҭоуп сахьыԥшуа!
Уԥхьарца абжьами слымҳа иҭаҩуа,
Уи ӷызыӷызуа иҳәацәоит.
Асыҭәҳәа асны асы шаҩуа
Сгәы иахьҭаҩуа сеилаԥсоит!
Иухыугахьоу сзымбатәбароуп,
Имшын дуӡӡан уи ҭатәоуп.
Аха учҳара мра-лашароуп,
Умҩа зырлшо иароуп…
Унеила ус, уара хьыӡкамшәа,
Наӡаӡа уҟаз уџьшьатәны.
Умра кыдыз ахаан иҭамшәо,
Ҳарҭ зегь ҳадгьыл-ԥшьа – 
                            А ԥ с н ы !


ДЫРҨЕГЬЫХ Сбааш иҩнаҩыз аеҳәшьа лыбжьы


Уԥенџьыр ахышә

«Аԥенџьыр ахышә сахьадтәало,
Аҟармашәҭ еиԥш сгәы цқьаӡа,
Зҵаара заҵәык сахьынҳалоуп:
Сабаӡхуго, слахьынҵа?»
А.В.
Кәапеик узхҵозма уӡыхтарҭа,
Сшабозаргьы, савсны саргьы сцон.
Иазыхынҳәуадаз уӡыхтарҭа,
Уҿаԥхьа рымаӡақәа рҵәахлон.

«Бымшәан!» - анларҳәо, изцроу амца,
Лыбла узхымԥшыло уаанхарын.
Иушәаҳар акәхон, иумоукәа хгарҭа,
Усышьҭуам сызаҵә ҳәа имҩа укыр!

Ирхамышҭӡаргьы уара ужәла,
Ухьӡ анырҳәо иааилахон.
Ибжамҽамхон имарымажаз уашәа,
Иахьынӡазыӡрыҩхьаз аздырхон.

Ухышә хәыҷ – иҭбаа-ҭыцәу хышәхеит,
Иаҟарахеит уроман «Аԥсҳа».
Иԥсы сакәхшоуп, дыжәҩантәхеит,
Уҿахәы еихазҳаз уара Уԥа!

Ахаҳә ӷьӷьаны зҭоурых анызҵаз,
Ҩашьара ақәым ушрыхшаз.
Зыжәлар рзы ацҳа хызҵаз,
Рыгәҭа уиргылеит уа Узшаз…

Ажәҵарақәа ухышә еимаркуеит,
Рԥацәа рхыхраз рыҭра ҟарҵоит.
Алаҳәажәқәа наҟ рҽыԥхьаркуеит,
Амышьҭацәгьа днықәӡаа дцоит!

Аҷараҳәа, ҟармаҵыск абжьала,
Ухышә аартны, иунаркуеит ахӡы.
Ушәхымс инхыҵны ԥшьшьала,
Ааԥын ҩнашьқьыруеит Уҩны…

Ухышә ашҟа илаԥшуеит ажәҩан,
Аԥсуа гарақәа анҵысуа.
Ужәлар урбарҭоуп, иӷәӷәоуп Уажәа,
Зкаҩбыжь ахара игауа!..

Ухышә дунеихеит ужәлар рзыҳәа,
Уи шьҭа ахаангьы иакуам.
Ашәаҳәара схы-сгәы азыҳәо,
Саргьы баша уахь сыԥшуам.

Ухышә илзбаауеит Ҳхьыԥшымра,
Уаҳа иаҳшәымло ашәы наҳшәых,
Ахаан иҭамшәо ҳҵеицәа Рымра,
Наӡаӡа ианылеит ҳа ҳҭоурых!

Белла Барцыц-ԥҳа.
Гагра,
2008 ш.






































Аамҭа иара анап-џьаџьақәа рыла сбааш
иаднаҩылаз анҵамҭа ҿыцӡақәа

Ԥхыӡла иубар иузхамҵашаз…
(нанҳәа мза  14, 2008 ш.)

Жәохә шықәса уажә аԥхьа иаҳхаагаз аибашьра ду ашьҭахь маҷк ԥсеивгарҭақәак зауа иалагаз ҳинтеллигенциа ахаҭарнакцәак, ҳпарламент иалоу, ҳаиҳабыратә усбарҭақәа рҿы аус зуа ҳполитикцәақәак, насгьы аиҳарак ауаажәларратә хеидкылақәа ирылахәу, иара убас ҳашәҟәыҩҩцәақәак, ҳжурналистцәақәак уҳәа шьоукы-шьоукы, Америкеи Европеи рахь ицартә-иаартә ҭагылзаашьақәак анроу, урҭ уатәи ауаа ианрылаԥш-ҩарылаԥшқәа, ианрыҿцәажәа-аарыҿцәажәақәа, рынхашьа-рынҵышьақәа, рыбзазашьақәа анырба, иҟалап ихнахзар, иаҵашьыцзар, ҳарҭгьы абарҭ реиԥш еиҿкаашьак ҳамандаз ҳәа агәаанагара роузар, арахь, Кавказҟа, Урыстәыла амчра уеизгьы есааира агхара иаҿуп, ишнеи-шнеиуа зынӡа иқәҵны имцар амуа иааҭагылар алшоит, нас ҳа ҳзыхьчода ҳәагьы агәаанагара роузар.
Иҟан ҳполитикцәақәак, аҵыхәтәантәи аамҭақәа рзы абри атәы иаахтны изҳәозгьы; адунеи агеополитика аҽаԥсахит, Азиеи Европеи ирыбжьанакыз ажәларқәа дасу дара еиҳа изықәгәыӷуа ҩызцәас ишьҭырхуеит, бӷас иҟарҵоит, ҳарҭгьы мҩак ада мҩа ҳамамкәа ҳаҟоума, ҳхы рҽеишьак аҳҭароуп, абыржәшьҭа ҳаԥхьаҟаз хырхарҭас иалҳхуа, мҩас ҳазныло аҿы ришашьа змам ҭоурыхтә гхак еиҭаҟаҳамҵароуп рҳәон, Урыстәылаҟа ҳхы ҳмырхароуп аанарго. Ҳара адәныҟа ӷа  дҳамаӡам ҳәагьы нацырҵон, ҳаҩныҵҟоуп ашәарҭа ахьыҟоу ҳәа уахь ҳхьадырԥшуан, убригьы зыхҟьо ҳаӷа шиакәу рзымдырӡозшәа. Арахь уи аамҭаз иара уи ҳаӷа хәымга шықәсқәак раԥхьа Кәыдырҭаҟа дырҩегьых гьангьашрыла иҳацәҭеигалаз ир уахгьы-ҽынгьы рхыԥхьаӡара иациҵон, зда царҭа амам бџьарла реиқәыршәара даҿын, уи аҿы ацхыраара ду ирҭон, ахаан уа ҭцашьа имамкәа ибӷа дырӷәӷәон аҳәаанырцәтәи идгылаҩцәа, Америкеи Европа атәылақәеи. Иҭцара акәым, зынӡа ҳахәҵәы злақәихшаз ипланқәа, ихсаалақәа шьақәиргылахьан, уажәымзар-уажәы рынагӡарагьы дазхианы дыҟан. «Урҭ уахь рынамышьҭра ҳалшон, уажәгьы иҭаҳцартә ҳаҟоуп, аха ҳарҭ аамысҭашәала, дипломатиала ҳазҵаарақәа рыӡбароуп иаҳҭаху» рҳәахуан ҳарҭ знапы ҳанԥшылоз ҳлахьынҵа «аӡбаҩцәа». Ус зҳәоз рышҟа еишьҭагыланы иаауан Евроеидгыла ахаҭарнакцәа, Америка ацҳаражәҳәаҩцәа. Урҭ аҵыхәтәантәи аамҭақәа рзы рхыԥхьаӡара иазҳаӡеит, Қарҭ иныдгыланы, уатәи атиран хәыҷы инаиҿцәажәаны, уи иусқәа рынагӡаразы арахь рҿаархон. Иаауа иалагеит зынӡа «аҟәазқәагьы» Евроеидгыла анапхгаҩцәа инадыркны Германиа адәныҟатәи аусқәа рминистр иҟынӡа.
Арҭ иаауаз зегьы еицҿакны: – Шәтерриториаҿы атеррористтә актқәа рацәахеит, излаабо ала, аситуациа есааира аицәахара иаҿуп, ҳарҭ зегьы ҳаицхырааны уи аҭыԥ ианықәҳамҵа, даараӡа аиакәым бааԥс ашҟа икылсуеит, ҳласыроуп, рҳәон, атеррористцәа ахьынтәаауа, изырԥыруа уаҩ дҭаӡамкәа, аԥшыхәратә ҳаирпланқәа аазышьҭуа азусҭцәоу зынӡа ирзымдырӡозшәа рҽыҟаҵаны. Ижәдыруаз – Саакашвили шәара дышшәмабашьуа, ус џьара акы игәы иҭеикӡаргьы ҳара ишиҳмырҟаҵо, шәицхраа уи Қырҭтәыла акзаара аиҭашьақәыргылараҿы, иаргьы шәаргьы шәшеимоу НАТО шәалалар шәҭынчреи шәсуверенитети наӡаӡа еиқәхоит, рҳәон, зегь рыла мышхәыбзазара шәоураны шәыҟоуп ҳәагьы нацырҵон. Ари зарҳәозгьы, анаџьалбеит, ихарҵомашь ҳәа агәаанагара уоуртә, иҿаԥха-ҿаччон, рысасцәа ргәы ҟаҵа, рхы ҟаҵа инаскьаргон. Ицаз рышьҭахь даҽа шьоук анааилакгьы, дырҩегьых иԥышәырччо еиҭанарԥылахуан, дырҩегьых еибаргәыбзыӷны еиҭанеиԥырҵхуан. Абри иаҿӡан. Абарҭқәа збоз, уамеиқәаҵәа зхызгахьаз ҳажәлар иахырҳәаара  рыздыруамызт, ҳаиҳабыра рыгәра ҳгару-иҳамгару ҳәа илакҩакуан. Арахь ҳтәыла аҩныҵҟа есааира ирацәаҩхо иалагеит маӡа-аргама икылеибаҳәа Егры аганахьтә иаауаз шьоукы, мыцхәы гәрамгарҭас иукышаз, ҩныргылаҩцәоушәа, уасҭацәоушәа, зҽырҩашьан иҟаз. Урҭ Аҟәа, Гагра, уимоу Гәыдауҭагьы гәыԥ-гәыԥла иуԥылон. Уажә излеилкаахаз ала, дара зегьы ҳақәхразы, ҳаҭҵааразы адҵа ҷыда зманы Қырҭтәылантә иаашьҭыз ракәын. Аахыҵ Уаԥстәылеи Кәыдырҭатәи ахҭысқәеи анҵысы, иаразнак гәырӡ-шашәарӡ Аԥсны иалеибаҳәа ицеит.
Убарҭ убас ианҳалаз ауп изхиҳәаауаз цқьа еилкаамкәа, Аԥсны адәныҟатәи аусқәа рминистргьы: «Иҟалап ҳаҩныҵҟа ҳаӷацәа рагентура маӡала акаҭқәа аҳахьазар», - аниҳәоз, Кәыдырҭа ахахьы ООН апалицаицәа рыргылара ҳақәшаҳаҭуп ҳәагьы анациҵоз. Маҷ-маҷ убранӡагьы ҳнеит, ҳаимызҵәаз ақырҭуа қәылаҩцәа рзы гәынҷыхьажәак ҳҳәар ҳазҭиуа-ҳаазхәо ҳзымдыруа, аибашьра анцоз аасҭагьы ҳгәы ҭынчымкәа, адыд-мацәыс аламҭалаз еиԥш, дырҩегьых ҳакәша-мыкәша аҳауа «ҵармақьа» фҩык алышәшәо, хырзаманк ҳԥеиԥшхар шалшоз мҩашьо. Уи аамҭаз, егьҟамлаӡазшәа, ҳдипломатцәа шҿаԥха-ҿаччац иҿаԥха-ҿаччон, ишааи-шааиуазгьы, ҳарҭ «многовекторност» (абригьы зынӡа итермин ҿыцны иҳаларгалеит) ҳадгылоит, убри амҩала ҳцалоит, адунеиаҿ иҳацхраауа ҳҩызцәа рацәаҩхеит ҳәагьы зынӡа иаахтны рхы иахыҽхәо иалагеит. Уи Урыстәыла иаӷа бааԥсыз Саакашвилираа рымҩа гьангьаш еиԥшын. Қырҭтәыла шьҭа ахаангьы ҳалалом, аха «многовекторност» еиҳа иаҳзеиӷьуп рҳәон арҭ ҳполитикцәа, ҳажәлар рақәыршаҳаҭразгьы, – уи амҩала ҳамцар мшыннырцәҟа анкьа зны иагаз амҳаџьырқәа рырхәынҳәра азҵаарагьы ҳзыӡбаӡом, арахь урҭ аамгакәа ҳҳәынҭқарра ргылашьа амаӡам, – рҳәон. «Пропогандистцәақәакгьы» маӡа-аргама инеиҭа-неиҭасуа рус иаҿын, Шеварднаӡе иаан ишырҳәалоз еиԥш, «Саакашвили ҳара дҳақәлаӡом, бааԥсгьы ҳзиуӡом, шәымбои уажә ааигәа аҳәааҿы итҟәаны иргаз ҳаҷкәынцәагьы еибга-еизҩыда ишдырхынҳәыз» рҳәахуан.
Ҳраионқәак, ҳқыҭақәак русҳәарҭақәа рҿтәи напхгаҩцәақәакгьы (чарҳәаҩцәақәак ҳҳәар еиҳа ииашахоит) ҳаӷацәеи урҭ рыдгылаҩцәеи ргәы иахәоит ҳәа, насгьы ирырҭоз ԥара ҟьашьқәак ихырхны, маӡала ақырҭқәа иреиуоу шьоукы шәҟәы-быӷьшәыла реиқәыршәара, апаспортқәа рзылҩаара, рҭаҩра рҽазыркхьан, ԥаса еиԥш ҿыц еиҭаҳахдырҵәарц азыҳәа.
Абри аамҭаз Аахыҵ Уаԥстәыла Ахада Едуард Кокоиҭи, ҳаӷацәа маӡала иҳаҵалар ауеит ҳәа, уахгьы-ҽынгьы ижәлар ргәырҽаниҵон, инаҿаршәӡангьы «многовекторност» ҳәа изышьҭоу ахырхарҭа мап ацәикуан, ҳҽаҳԥсаҟьар ҟалом, ҳарҭ Урыстәыла ада даҽа тәылак ҳаиқәнархараны ҳаҟаӡам, даҽа тәылак инагӡаны агәра ҳазгаӡом иҳәон. Шамахаӡамзаргьы аҳәаанырцәтәи, еиҳаракгьы аокеан нырцәынтә иаауаз адипломатцәа, идикылаӡомызт, имԥангьы иқәижьлаӡомызт. Қарҭтәи ҳаӷацәеи урҭ ирыдгылози рыгәҭакы хәымгақәа рынагӡараҿы зегь реиҳа ирԥырхаган ирбазгьы иара иакәхеит. Ҳара 1992 шықәсазтәи ҳаибашьра алагамҭаз дара рзы Владислав Арӡынба иқәхра раԥхьа игылаз зҵаараны ишыҟаз  еиԥш, Кокоиҭи уеизгьы-уеизгьы иԥырхра ихадараӡоу усс иԥхьаӡаны, ижәларгьы иаргьы зныкҟьарала ҳрылгапҳәаҵәҟьа иақәкны, нанҳәа мза ааба руха, аҵх лашьца рҽалакны, бџьарс ирымаз зегьы рхы иархәаны, Аахыҵ Уаԥстәыла иақәлеит, ауаԥсаа раҳҭнықалақь Цхьынвал ҟәыбаса иқәырҵеит, рқыҭақәа рблит, ртәыла шеибакәу зегьы ашьаарҵәыра иладыргылеит, асабицәаҵәҟьа шаҭарада танкла ирыӷрагыланы ирҟьацуа, зқьҩыла ҳәсеи хацәеи, бырги ҭакәажәи ндырҵәеит! Аҭоурых ду змоу ари ажәлар хазына реиуа-зеиуоу Аахыҵ Уаԥстәыла аӡә дыҟамкәа егьарылгаӡон, разҟны, Урыстәыла аиҳабыра, иаразнак иахьӡаны, мацәыс еимҟьараҵас араҟа уаанӡа ибжьадыргылахьаз рыбжьаҟазацәа ацхыраара ӷәӷәа рзаармышьҭызҭгьы, аибашьра еиҵызхаз Саакашвилии уи иарӷьажәҩацәеи «рҟар» ахҽра иазкыз, «по принуждению к миру» ҳәа адҵа ҷыда ҟарымҵазҭгьы. Убри адҵа инықәныҟәаны, Урыстәыла ар ааит афырҭын цәгьа еиԥшха – ауаԥс жәлар рзы иԥсҿыхганы,  ақырҭуа мпыҵахалаҩцәа рзы ихырзаман еиқәаҵәаны! Кавказ зегьы ашәарҭа бааԥсӡа иҭамгыларц азы, иахәҭоуп ҳәа ахьырԥхьаӡоз иахьабалак аҳаирпланқәа рыла адесант дыртәеит, Аԥсны агаҿа иахьаԥну амшын аҿгьы ирласӡаны, хыма-ԥсыма Ҟрымынтә иааргаз аурыс еибашьыга ӷба дуқәа ҭаргалеит, бџьарла зда царҭа амамыз ала еибыҭаз, зыбзарбзан гәыцәқәа Егры нырцәҟи амшын агәахьи ирхаз, Кәыдырҭа ахаҩаӡарагьы иақәкыз. Уаҟа, абар шьҭа ҩышықәса раахыс, ҳжәытә қыҭақәа кны иҭатәаз ақырҭуа қәылаҩ-еибашьцәа ашәаӡыӡара ӷәӷәа рзааит, ҳара шьаҭанкыла ҳақәхра ргәы ишҭаз, дара рхаҭақәа рхыхьчара иашьҭамлар амуа. Уирахь азежәтәи ашәышақәсазы мҳаџьырра иагаз ҳабдуцәа рқьаԥҭақәа ирхыланы, гәата-бӷата ишырҭаху иҭанхоз ашәанқәа ракәзар, маӡала ауаҩы дырнырҵахьан, шәхы шәахәа, шәҽыԥхьашәк ҳәа. Урҭ шьоукы Шәандуҟа ихалеит, ҽа шьоукы хара абнақәа рахь рыҽԥхьаркит. Ар-қәылаҩцәа ракәзар ультиматум ҳасабла иаахтны рҿаԥхьа иқәдыргылеит шәхала шәҭыҵ Кәыдры аԥсҭа, мап анакәха шәаџьал ҳрыцәгьоит ҳәа, дук аамрыҵыкәагьы, астәи аҳаирпланқәа шьҭны абомбақәа анаҟа-араҟа аԥсҭа иҭарыжьуа иалагеит, уахь ихагалан ааигәа-сигәа иқәдыргылаз артиллериатә хысга дуқәа рыла ҳаӷацәа рџьаԥҳаны ахьыҟаз, реибашьыгатә техника ахьгылаз, рыбзарбзанқәа ахьықәгылаз иарбаны ахысра ҩҭарҵаӡеит. Ҵыхәаԥҵәарада игоз ахҭҟәац-быжьқәа Кәыдырҭа ахаангьы иамбацыз шьҭыбжьы-цәгьахеит, ари аиԥш ахырзаман еиқәаҵәа ззыҟалаз ақырҭуа мпыҵахалаҩцәа, астәи «ирабжьыргаз» харҵаҵәҟьазшәа, ишзахоз еиханы, рабџьарқәа кажьны, еиԥхьытта, ӷәара-пара еиханы, рыԥсгатәы рыманы Кәыдырҭа иҭыҵны, рхы шхаз иахьынтәааз ашҟа идәықәлеит! Урҭ рыԥсахәага рыманы рыҩны ианнеилак изхылҵыз ранацәеи рабацәеи ирзеилкаарымашь ҳаруаа агәшаҭара дуӡӡаӡа шаадырԥшыз, рыҷкәынцәа уаҩ даанмыжькәа аԥсҭа иҭарҟәаҟәар шрылшоз, аха жәытәӡаахыс ршьа иалаз ауаҩра дуӡӡа ус еиԥшҵәҟьа шыднамырҟаҵаз?!
Абасала, ԥхыӡ иубар иузхамҵашаз аџьашьатәыҵәҟьа ҟалеит: анкьа ҳажәлар еиҵаҩҩы иахьҭанхоз, 140 шықәса раахыс ҽеила знымзар-зны ҳазқәиҭмыз, Аԥсны иаҟәҟьаны иҟаз, тәыла хәыҷык инадҩылома ззуҳәаша ҳадгьылқәа – Чҳалҭа, Гьанҵәыш, Ажара, Омаришара, Сакьан уҳәа, Ерцахә дуӡӡагьы налаҵаны, ԥсҭбара дук ҳмоуӡакәа, ҳнапаҵаҟахь еиҭаиасит, ҳбираҟқәа шәыршәыруа инархагылеит! Ажәытәан ҳажәлар Дали Ҵабали ирҭыганы изгаз Кавказ еимакны ицоз аибашьра фырҭынцәгьа акәын. Иахьагьы ицо Москватәи Кремли Вашингтонтәи Аҩны Шкәакәеи маӡа-аргама наҟ-ааҟ реиндаҭлара, реиҿагылара ауп. Убри аҿы иахьа Урыстәыла аԥыжәара агеит. Анкьа зны ҳажәлар Кәыдырҭа иҭнацазаргьы, уажә ҳахәҵәы зынӡа иқәызхраны иҟаз ҳаӷа гьангьаш дыҭрыцқьаны дагеит, ҳара ҳаԥсы еиқәнархеит!
Абарҭ иҟалаз ахҭысқәа ганкахьала ибзианы иаҳдырбеит, арҭ аҩышықәса-хышықәсак изакә мчы бааԥсыз ҳтәыла анҭыҵынтә ҳажәлар раԥхьагылацәа ирықәыӷәӷәоз, хыԥхьаӡара рацәала иаауаз, урҭ ирыдыркылоз аҳәаанырцәтәи ацҳаражәҳәаҩцәагьы гәыцхә-гәышьуа иаазцоз. Сгәанала, ибзиаӡангьы еилкаахеит иара убас ҳпарламент аҿы ҳбызшәа азы азакәан адкылара инаркны, ҳҳәаақәа ҳара ишаҳҭаху рырӷәӷәара аҟынӡа, нас ҳҳәоу еиқәымшәарақәа, аиҳарак 2005 шықәса рзы Аԥсны Ахада иалхрақәа раан ҩныҵҟала ҳзыцҟьаз, макьанагьы цқьа ҳшьара ҳзықәымло, лахә-лахәы ҳаишьклаԥшуа ҳақәзырхаз ахыԥша бааԥсӡақәа ахьынтәаауаз.
Нас излоуҳәарызеи, адәныҟа ӷа дҳамамызт ҳәа! Уи акы, ҩбагьы, иахьа Анцәа илԥхала иҟалаз аманшәалара ас иҟамлазҭгьы, Саакашвилии уи аҳәаанырцәтәи идгылаҩцәеи дара ишырҭахыз еиԥш русқәа цазҭгьы, Аахыҵ Уаԥстәыла дыршьамхнышгылазҭгьы, рнапаҿы иааргазҭгьы, ҳара ҳашҟагьы хаҳәырҵәиаа рҿаахан, ладеи-ҩадеи рабџьарқәа зегь харшалан иааҳақәыркызҭгьы, ҳполитикцәақәак ишырҳәоз еиԥш, дареи ҳареи еибаргәыбзыӷрала ҳзеилгарызу, ҳажәлар ишԥарарҳәоз, ҳазҵаарақәа зегьы ламысла, уаҩрала иҳаӡбоит ҳәа зҳәалоз? Уажәгьы ус рызҳәарызу? Уи акралҵрызу? Ухаҿы излааугарызеи аха, иҟамло егьыҟаӡам, иаҳҳәап нас, ирылшеит урҭ «уаҩрала» ҳаӷацәа раанкылара, ҳаинышәеит дареи ҳареи, аха уи ацымхәрас дырҩегьых ҳхы зқәаҳҵо ҳтәыла ахҭынҵатәымхаӡози, насгьы ааха зегьы зхахьы изгаз, ҳаӷацәа шьаҭанкыла индырҵәарц егьзгымхаз ҳашьцәа ауаԥсқәа уи иахырҳәаарызи, уи аиԥш агьангьашра ҳанарыжьрызу, ус еиԥш иҿаасҭоу агәнаҳа адунеихаан ҳзаҵыҵуазма, ԥсҭазаарас иҟалараны иҟази Аԥсынтәылан!
Анаџьалбеит, шьҭаҵәҟьагьы шьоук рзы еилкаамхаӡеишь Аԥсны раԥхьатәи Ахада Владислав Арӡынба аханатәгьы илихыз амҩа ада ииашоу даҽа мҩак ҳара ҳзы иахьатәи адунеиаҿ макьаназ ишыҟам, амҳаџьырра иагаз ҳажәлар рызҵаара акәзааит, ҳхьыԥшымреи, ҳхақәиҭреи, ҳазхаҵареи рызҵаара акәзааит, изакәызаалак акы Урыстәылада ҟаҵашьа, ӡбышьа шамам, иаракзаҵәык шакәу ҳарҭ ҩыза гәакьас, бӷа-ӷәӷәас иҳамоу! Ҳәарас иаҭахузеи, гәык-ԥсыкала иаҳзыҟоу егьырҭ атәылақәагьы мап рцәаҳкуам, зны иҳаӷацәоу ҳгәылацәа рҿы инеины, нас ҳа ҳашәхымс иаахыҵны, атәым магә-шьхәа шәҭал ҳәа ҳазҳәо ракәзар, зынӡагьы агәашә рзаартра иаԥсоума, ирацәажәатәума? Ҳаҩныҵҟагь, ҳадәныҟагьы аибажьара, ахәмарра шьҭа аҵыхәа ԥҵәатәуп. Ҳаӷацәа ҳазқәыршьаауа ҳидеиа ду акәша-мыкәша ҿыц ҳҽеидаҳкылароуп, аибашьраан хаԥсырацәгьа зхызгаз, аиааира ду ҳзыргаз афырхацәа рҭыԥан, уи зааԥсарак алаӡам, аибашьраан зҽыԥхьакны иҟаз пату рықәҳҵо акәымкәа, раԥхьатәи ҳҳәынҭқар инаиркны, иреиҵоу асолдаҭ иҟынӡа, иаԥсоу излаԥсаҵәҟьоу ала игәцараҳклароуп, ахьаԥш-кәаԥшра, анаԥш-ааԥшра ҳаҟәыҵроуп! 
Сара уажә абарҭқәа анысҳәо аамҭазы, ҳаӷацәа атрагедиа дуӡӡа иақәдыршәаз ҳашьцәа, ауаԥс жәлар, аџьамыӷәа цәгьа иаҵагылоуп, игәырҩоит, иџьабоит, ашәы ршәуп. Урҭ ргәаҟра ирыцаҵагылоу Урыстәылеи уи иаҵанакуа ажәларқәеи зегьы рҿгьы иахьа алахьеиқәра иамшуп. Алахьеиқәра ду иамшуп ҳара ҳҿгьы, лахьеиқәроуп егьырахь ламыс змоу адунеи амилаҭқәа зегь рҿгьы. Нанҳәа мза жәиԥшьуп иахьа, ари аҽны, 1992 шықәса рзы, ақырҭуа фашистцәа ҳарҭгьы ҳнырҵәаразы бџьармцала ианҳақәлоз ауп – мшеиқәаҵәоуп! Иахьатәи ауаԥс жәлар рылахьеиқәра мши ҳара ҳгәырҩамши еиқәшәеит, уи еиҳагьы иарҵаулеит ҳхьаа, ихнатит ҳахәрақәа…
Абри аимгеимцаразгьы Аахыҵ Уаԥстәылеи Аԥсны Ареспубликеи Рхадацәа Едуард Кокоиҭи Сергеи Багаԥшьи Москваҟа, Кремль ахь инарԥхьан иҟоуп. Урҭ уаҟа Урыстәыла аҳәынҭқари Франциа аҳәынҭқари раԥшьгарала иҟаҵоу, ф-принципк рыла ишьақәгылоу, аибашьра аанкылареи аҭынчра ашьақәыргылареи рзы ирыдыркылаз аиқәшаҳаҭра иазыразны рнапқәа аҵарҩит. Убас еиԥш иҟоу адокумент, ишиҭахымыз мчыла Саакашвилигьы иацы зны Қарҭ инапы иаҵадырҩит, аха уи идгылаҩцәагь иаргьы рыҳәаш-гашрақәа ирҟәаҵуам, иҟаиҵаз ацәгьара дуӡӡазы ашьауӷа зыхҭынҟьаны изқәыӡбатәу ахәымга дҳахьчоит ҳәа иаҿуп идгылаҩцәа. Қырҭтәыла акзаара шьақәыргылатәуп ҳәагьы ирҳәац рҳәоит, шьҭа уи ахаан ҟаҵашьа шамам шырбогьы. Иааҟәымҵӡакәагьы аибашьра иалагаз Урыстәыла акәушәа, Аахыҵ Кавказ адемократиа шәарҭахеит, ихьчатәуп ҳәа аҳәҳәара иаҿуп, уҳәан-сҳәанс иҟоу зегьы адунеи иахдырҵәоит.
Ҳара ҳакәзар, ҳгәыӷуеит шьҭаҵәҟьа ҳазхазҵо атәылақәа шԥаҟамлари ҳәа, зегь раԥхьа иргыланы Урыстәыла хымԥда уи агәаӷьып ҳәа. «Шәыжәларқәа ирҳәо, ирӡбо ҳахыԥараны ҳшыҟам жәдыруаз», – иҳәеит Урыстәыла Афедерациа Ахада Дмитри Медведиев. Аԥсуа жәлари ауаԥс жәлари дасу аханатәгьы рреферендумқәа рҿы ирҳәаз ауп уажәы-уашьҭангьы иацәхьамҵкәа ирҳәо – ирҭахуп наӡаӡатәи ахьыԥшымреи ахақәиҭреи! Уи зқьҩыла рҵеицәа рыԥсы ахҭнырҵахьеит, зқьҩыла иреиӷьӡоу рыжәлар рхаҭарнакцәа ақәыӡхьеит. Убарҭ рҳақ анагӡараҿы ирыдгылаз, ацхыраара рызҭаз, рыԥс иаԥшәмахаз роуп Ҳазшаз Анцәа дуӡӡа иҿаԥхьагьы зуалԥшьа назыгӡаҵәҟьо…
Абарҭ ахҭысқәа рышьҭахь, Аԥсни Аахыҵ Уаԥстәылеи Рхадацәа Сергеи Багаԥшьи Едуард Кокоиҭи Москвантә рышьҭахьҟа ихынҳәны имааицкәа, дырҩегьых Кремль ашҟа еиҭанарԥхьеит. Урҭ уаҟа ирабжьыргеит ртәылақәа рхьыԥшымра азхаҵаразы дырҩегьых жәлары зегьы реизарақәа рыла ишьақәырӷәӷәатәуп, ишьаҭарктәуп ҳәа. Арҭ ираҳаз ажәа рыманы ишаахынҳәыз еиԥш, дасу рыԥсадгьылқәа рҿы жәлары зегьы злахәыз аизара дуқәа мҩаԥыргеит. Ҳара ҳҿы уи аизара мҩаԥысит (нанҳәа мза 21 рзы) иахьымҩаԥыслац – Аҟәа, Ахақәиҭра Ашҭа ҳәа ҳзышьҭоу ашҭаҿы. Ажәлар  иааџьоушьартә ирацәаҩны еизеит. Аибашьраан иблыз аиҳабыра рхан цәӷәыхаа, «аблақәа» ҭыкка иахьааԥшуа, урҭ зегь хнаҩарц аҭахушәа иҩаҳаракны, надаада еиҵыхны, амаҿа сахьа зну ҳбираҟ кыдуп. «Апролетарцәа рвожд» ихәамц заҵәык ахьықәгылоу, ицәыжәжәа-цәыԥԥы, ахҭыԥ иаганы иҟоу атрибуна аԥхьатәи аган аҿы еицырхәоуны, зегь рылаԥш аахартә икыду алозунг нбан дула иануп: «Республика Абхазия – независимое государство». Аԥсышәала ажәакгьы кыдым, уи уарлакҩакуеит, угәгьы канажьуеит…
Атрибунаҿы иқәгылоуп Аԥсны Ахада С. Багаԥшьи, аиҳабыра ахаҭарнакцәеи, ар рнапхгаҩцәеи. Аизара ааиртуеит Жәлар Реизара ахантәаҩы Нугзар Ашәба. Уи ажәа лиҭоит ԥшьҩык зԥацәа Аԥсадгьыл иахҭнызҵаз ан Езыгәбаиа Ҭамара. Ҳбызшәа аиқәырхара иасимволу ари ан лажәа аурыс бызшәала иҟан, лцәажәара иналаҵан илҳәеит лара: «Россия доказала всему миру, что она является гарантом безопасности на Кавказе».
Уи лнаҩс иқәгылаз, Аԥсны ахақәиҭра аханатә аахыс азықәԥаҩцәа ируаӡәку ҳәа иԥхьаӡоу Иуана Шамбагьы иажәа хатәы бызшәала даламгеит. Убригьы ус иажәа иналаҵаны иҳәеит: «… мы ощущаем бескорыстную помощь нашего великого соседа России, ждем от нее признания». Иқәгылара анхиркәшоз иан лбызшәа ааигәалаиршәан, инациҵеит: « – Ҳаҩнуҵҟа аҽеидкылара аҭахуп, ари – ани дитәуп, егьи – ани дитәуп ҳәа ауаа реилыхра аҵыхәа ԥҵәатәуп…»
Абри ахаҵа ишьҭахь ажәа ирҭоит Д. Гәлиа ихьӡ зхыу агуманитартә ҭҵаарадыррақәа ринститут аиҳабы Уасил Аҩӡба. Иџьоушьаша, убригьы иажәа ҳзыхӡыӡаауа ҳбызшәала иҟамызт. Уи Аԥсны иахҭнагахьоу аҭоурых ааркьаҿны, ибзианы далацәажәеит, Урыстәылада гәыӷырҭа шыҟам иҳәеит, иазгәеиҭеит ҳақәԥаратә мҩаҿы аума зегьы шаҵанакуа Владислав Арӡынба иааԥсара, ҳақла уцәажәозар, уи илихыз амҩа шакәу ҳазну. Иҳәеит ӷәӷәала дшақәгәыӷуа Урыстәыла дуӡӡа ҳхьыԥшымра азханаҵап ҳәа.
Анаҩс иқәгыланы ицәажәоз Аԥсны Афырхаҵа Оҭар Ламиа, Анцәа иџьшьаны, аԥсышәала дцәажәеит. Иажәа иалаҵаны иҳәеит Аԥсны ианакәызаалак аԥсуа ида аҳ дшамамыз, жәытәӡаахыс ус ишаауа, аринахысгьы ус ишцалаша… Иаарлафшәа иҳәеит уи, ԥаса  аурыс ҳәынҭқар ҳазҵаарақәа рыӡбараҿ маҷк дыццакуамызт, аха уажәшьҭа ацхыраара ду ҳаиҭеит, ирмчқәагь иаргьы ҳаԥсы еиқәирхеит ҳәа. Егьи аԥҳәыс хаҿеиқәаҵәа Кандализа Раис лакәзар, иҳәеит уи, имҩаԥылгоз аусқәа ыҵабгеит. Ари аратор абарҭ иажәақәа ирыҵубаауеит 2004 шықәсазы Аԥсны Ахада ҿыц иалхраан наҟ-ааҟ ицоз аиҿагылара бааԥс ахыԥшақәа шинырыз, усҟан изакә ӡыхәашьыз иҳаҵалаз иара цқьа ибарҭоу сыздыруам, аха аурыс ҳәынҭқар уи аамҭаз «дахьаҵахаз», «дахьымццакыз» акыр игәнигошәа дцәажәеит. Издыруада шьҭа ауаа рыблақәа хтуа иалагазар, сара абри зегь реиҳа сеигәырӷьеит!..
Оҭар Ламиа ишьҭахь ажәа ирҭеит Аԥсны ахақәиҭреи ахьыԥшымреи рзықәԥара аханатә аахысгьы иазааԥсахьоу Закан Агырба. Уигьы аԥсышәала еиҿкааз иажәа ахы ахьикуазҵәҟьа иазгәеиҭеит ианакәызаалак Аԥсны аԥсы еиқәзырхоз аҵеицәа дуқәа шахылҵуа, убас, шәышықәса рахьтә знык ииуа дреиуаны, Анцәа ду Владислав Арӡынба дышҳаҭәеишьаз, уи ҳазниҵаз амҩаҿы иага мыҟәмабара ҳрықәшәазаргьы ҳажәларгьы ҳаргьы ҳамчымхарақәа ҳариааиуа ҳшаауа. Убри инацҵаны иҳәеит рхадацәа рганахьала ақырҭуа жәлар шнасыԥдоу, ишрыдашшылатәу. Зыжәлар ыҵазырбгаз роуп ҳәа еиқәиԥхьаӡоит Гамсахәырдиеи, Шеварднаӡеи, Саакашвилии. Аҵыхәтәантәи иакәзар, уик деилагаӡоуп иҳәеит. Згалстук мҟаҟаӡакәа изфо, адыдбжьы иацәшәо ашәыргәында иуома зыжәлар ныҟәызго – ҳрыдышшылоит урҭ ирзыҟалаз амықәшәатә азыҳәа!..
Закан Агырба, уаанӡа иқәгылахьаз Иуана Шамба иеиԥш, аҵыхәтәан ҷыдала дазааҭгылан иҳәоит: «Уара, сара ҳәа аилыхра ҟамлааит, шьҭарнахыс ҳаилызхуа – Аԥсны даӷазааит!»
Арҭ ари дзырҳәагәышьо, Аԥсны Ахада ҿыц иалхраантәи ахҭысқәа раахыс ҳажәлар еҩшаны иахьаанхаз, уи абри аизара иалахәу рылагьы иубаратәы иахьыҟоу ауп…
Абарҭ рышьҭахь ажәа зырҭаз Аԥсны ауаажәларратә палата амаӡаныҟәгаҩ Наҭела Акаба, лара ишылҟазшьоу еиԥш, лажәа «хыркны», ҿырԥшӡарыла дцәажәеит. Ԥсышәа ззымдырӡо ари «адемократ» ԥҳәыс уаанӡа лхы ахьхоу  маҷк аилкаара уадаҩын, ахьыԥшымра ҳазныҟәымгарашәа анылҳәозгьы ыҟан. Уажә шә-процентк рыла «лпластинка» аалырҳәит. Уи сеигәырӷьоит. Лажәа иналалҵеит: «… так называмое Мировое сообщество способствовало вооружению Грузии… они все лжедрузья Грузии… мы поддерживаем четкое поведение нашей Армии…» Убри анаҩс Кәыдырҭа аӷа иҭцараҿы Урыстәыла ароль аармаҷшәа, уимоу иаатәамбашәагьы ус лҳәеит: «Но мы прекрасно сознаем, что осуществить эту операцию былобы гораздо тяжелее без России…» Иара убри аамҭазгьы илҳәоит Урыстәыла Аԥсны ахьыԥшымра азханаҵап ҳәа дшақәгәыӷуа…
Абарҭ рышьҭахь иқәгылан ицәажәеит егьырҭ ҳраионқәа рхаҭарнакцәагьы. Урҭ зегьы еицҿакны Урыстәыла аиҳабыра рахь аҳәара ҟарҵеит Аԥсны ахьыԥшымра азхарҵарц. Убри ауп иқәгылараҿы инаҵшьны иазгәеиҭаз Аԥсуа ҳәынҭқарратә университет аректор Алеко Гәарамиагьы. Уи иажәахә аурыс бызшәала иҟаиҵеит, дшалагазгьы «мой многострадальный народ» ҳәоуп… Урыстәыла ҳхьыԥшымра азханаҵарц аҳәара ҟаиҵоит…
Аԥсышәала ибзианы иажәа иҳәеит аҳәаанырцә иҟоу ҳаԥсуа жәлар рыхьӡала ицәажәаз Октаи Чкәотуа. Уи ҷыдала дазааҭгыланы иҳәеит: «Аԥсны зхы ақәызҵаз ҳҵеицәа рыԥсы ҳхаԥыруеит абыржәы абраҟа… Владислав Арӡынба ифырхаҵара дуӡӡа абра иҳавагылоуп!» Уи дазааҭгыланы иазгәеиҭеит Урыстәыла абри абжьаракгьы имҩаԥнагаз аоперациа аҵак дуӡӡа шамоу… Уи ауаԥс жәларгьы ҳаргьы ҳшеиқәнархаз… «Аурыс жәлар идуӡӡан иҭабуп ҳәа расҳәоит ҳамҳаџьырқәа рыхьӡала», – абас ихиркәшоит. Уи инациҵоит: «Нагӡара ақәзааит Аԥсынтәыла! Нагӡара ақәзааит ҳажәлар рхьыԥшымреи рхақәиҭреи!»
Абарҭ зегьы ражәақәа иԥшьаҵәҟьозшәа, аҵыхәтәан дықәгылеит Ҳазшаз ахьышьаргәыҵа «ицҳаражәҳәаҩ», Аԥсны аепархиа аиҳабы аб Виссарион Аԥлиа. Уи, Владислав Арӡынба аԥхьа днаргыланы, ҳхьыԥшымреи ҳхақәыиҭреи зыбзоуроу рыӡбахә иҳәеит, дрықәныҳәеит. Ҳаиқәырхараҿы Урыстәыла имҩаԥнагаз ароль ду дазааҭгылеит, ҳҳәынҭқарра ахьыԥшымра хымԥада иазханаҵап ҳәа агәыӷра шимоу иҳәеит.
Абраҟа иахьа имҩаԥысыз абри аизара ду иалахәу зегьы еицҿакны Урыстәыла Ахада Медведев Дмитри Анатоли-иԥа иахь иҟарҵаз ааԥхьара атекст даԥхьеит С. Џьынџьал. Уи напҩахарыла агәырқьҳәа жәлары зегьы адгылеит.
Ари аизара ду анааиртуаз Н. Ашәба иҳәеит «егьырҭ амилаҭқәа аҳәынҭқарра закәу анырзымдырӡозгьы ҳара аҳәынҭқарра ҳаман» ҳәа.
Аизара анааиртуаз ауп Н. Ашәба дырҩегьых ианиҳәазгьы: «Россия спасла нас от геноцида, мы обращаем свои голоса к Российской Федерации признать независимость и суверенитет Абхазии».
Уажә ибжьы рдуны иажәа хиркәшоит: «Нагӡара ақәзааит аԥсуа жәлари аурыс жәлари реиҩызара!»
Убри ала аизара аркын. Ажәлар агәыӷра дуқәа рыманы рыҩныҟақәа еимпит.


*   *   *
Ишысҳәахьоу еиԥш, абри аизара ҟалеит нанҳәа мза 21 рыҽны. Аизара иаднакылаз Урыстәыла аиҳабыра рахь ааԥхьара уа иахьнеиз иззынашьҭыз анахәаԥш, ианрыдыркыла ашьҭахь, нанҳәа 25 рыҽны, Урыстәыла Афедерациа Ахеилаки, Аҳәынҭқарратә ДУМеи реилатәарақәа рҿы зегь еицҿакны Аԥсны азхаҵара иадгылеит, Урыстәыла Апрезидент ишҟа ааԥхьара ҟарҵеит.
Нанҳәа 26 рыҽны, асааҭ 3 рзы, Урыстәыла Апрезидент Медведев Аԥсны Ареспубликеи Аахыҵ Уаԥстәылеи рхьыԥшымра азхаҵаразы Аусԥҟа инапы аҵаиҩит, убри иара ихаҭа телехәаԥшрала дықәгыланы даԥхьеит, адунеи егьырҭ аҳәынҭқаррақәагьы ирабжьигеит Кавказ арҭ аҩ-тәылак абас рхьыԥшымра азхарҵарц…
Ари, ҳәарас иаҭахузеи, хҭыс дууп, аха аҟәышқәа ирбарҭоуп уи иаҵаҵәаху адунеи зегьтәи аполитикатә ҩысҭаара, Москвеи Вашингтони Кавказ еимакны реиҿагылара, аха уи уажәы иалацәажәатәума, аус злоу ҳақәызхырц иаауаз афырҭын бааԥс ҳахнагеит, ҳажәлар еиқәхагәышьеит. Абри иацу агәырӷьареи агәырҩеи наҟ-ааҟ еиҭеилаҵәеит, шьаҭанкыла адунеи аныӡаара иацәынхаз ргәырӷьара еиԥшу агәырӷьара ду иамҽханакит Аахыҵ Уаԥстәылеи Аԥсынтәылеи ҳажәларқәа. Ақырҭуа ӷа хәымга еилаԥиххааз ауаԥсаа раҳҭнықалақь Цхьынвали, жәохә шықәса раԥхьа ҳарҭ иҳахҭаҳгаз аибашьра ду уажәыгьы изныԥшуа ҳара ҳаҳҭнықалақь Аҟәеи ргәышҭақәа рҿы ауаа рацәаҩны ладеи-ҩадеинтә еизыҩҩуа иалагеит, иааихмырсыӷьӡакәа амашьынақәа рсигналқәа ҟарҵоит, зегьы иркуп аԥсуа бираҟи ауаԥс бираҟқәеи.
Аҟәа Ахақәиҭра Ашҭаҿы, ишырҳәо еиԥш, стихиала еизаз, мыцхәы агәырӷьара ду иамҽханакыз, аиҳарак аҿар, ашьхыҵә ангыло еиԥш еилахынҳә-еилагьежьуеит. Ленин ихәамц заҵәык ахьықәгылоу абаҟа аҿаԥхьа ауаа шеилыхоз, наҟстәи иаацәырҵуеит, С. Багаԥшь заԥхьа дгылоу, Аԥсны аиҳабыра ахаҭарнакцәа. Урҭ хьыӡрацарантә ихынҳәыз иреиԥшуп. Зшыкьбыжь еиқәымтәоз ажәлар маҷк рыбжьқәа анааихсыӷь, С. Багаԥшь Москвантә иааигаз, шьҭа зегь еицырдыруаз ажәабжь аацәыригеит, зегьы ирыдиныҳәалеит. «Аԥсны зхы ақәызҵаз аҵеицәа ирыбзоураны Аԥсны ахьыԥшымра азхаҵахеит… Иҭабуп ҳәа шәасҳәоит, шәҿаԥхьа схырхәоит урҭ зааӡаз анацәеи абацәеи… Медведев иҟнытә ҳшаадәылҵыз еиԥш, иаразнак Аԥсны раԥхьатәи Ахада Владислав Григори-иԥа  Арӡынба аҭел сасны идысныҳәалеит иҟалаз ахҭыс, избанзар иара иоуп зегь раԥхьа иргыланы иахьатәи ҳиааира зыбзоуроу. Уи Аԥсны азы аамҭа еиҳа ианыуадаҩӡаз ажәлар реидкылара илшеит, Аԥсны ахақәиҭтәра игәабзиара зегь ахҭниҵеит…» (Уи иашагәышьоуп, аха ижәлар рзы иара ииҭахыз акәҵәҟьоумашь идҳныҳәало, уи иара ишиҭахыз аиԥшҵәҟьа «ичаԥаны» изааҳгамашь? Абригьы хәыцырҭас иумоур ауам).
Сергеи Багаԥшь абри аниҳәа аимгеимцараз иаасгәалашәеит, шықәсқәак раԥхьа Аԥсны Ахада ҿыц иалхрақәа ҳрылагаанӡагьы Владислав Арӡынба «хҭынҟьақәак» изҭо иалагахьаз иреиуоу ҳҩызак «Аҩны аԥшәма» захьӡу «иажәеинраалак». Уи ари ишедевр аҿы ирмаанашәа, уара уоуп зегь ҟазҵаз, ҳаҩны ауасхыр шьҭазҵаз, аҭӡамцқәа ҩазгаз, ахаҳәҵәаҳә ақәызҵаз, ашәқәа, аԥенџьырқәа ҿазҵаз, ахыӷәра, аҭуан ҵызҟьаз, ахәышҭаарагьы еиқәызҵаз, аха иалоухи, ахыб ақәа кылсуеит, ишԥаҳаԥсыхәо ҳәа «азҵаара ду» ықәиргылоит. Зегь иара аԥшәма иҟаиҵазар, қәа-хәыҷык ахькылсуа шәа шәыҩхаланы иҟашәымҵо ҳәа усҟан исоуыз агәаанагара уажә Урыстәыла амчала инагӡагәышьахеит. Иккаӡагьы иааԥшит Владислав Григори-иԥа Арӡынба политикк иаҳасабала хара инаԥшра ахьынӡадууз, Аԥсуа Ҳәынҭқарра аиҭашьақәыргылараз илшара ахьынӡаҳараку, уи ларҟәышьа ахаангьы ишамам! Уи ауп С. Багаԥшьгьы уажәтәи аимгеимцараз, ԥаса аасҭа инаҵшьӡаны, уи зазгәеиҭазгьы.
Уаҩы иџьеишьартә иҟоуп Владислав Арӡынба аханатә аахысгьы ииҳәоз, дзықәныҟәоз ипринципқәа инарықәыршәаны, иара ихаҭа иҳәаҵәҟьошәа, иахьатәи Урыстәыла Ахада Медведеви ԥасатәи Ахада  Путини рцәажәара ахьеиҿыркаауа. Иубартә иҟоуп урҭ Владислав Арӡынба Урыстәыла аганахь имҩаԥигоз аполитика ҳаҭыр дуӡӡа шырзақәыз, иагьшырзақәу. Инарҵаулан уазхәыцуазар, В. Арӡынба СССР еилыбгаанӡа, уи ашьҭахьгьы, амилаҭ хәыҷқәа рҿахәҳәаҩык иаҳасабала Урыстәыла ӷәӷәала дацхрааит, аилаҳара ааникылеит изуҳәар алшоит. Анаҩс, 1992-93 шықәсқәа рзы ҳарҭ аибашьраҿ ҳаҵахазҭгьы, ҳаӷацәа уи ашьҭахьгьы маӡа-аргама иҳаӷралан хәыҷы-хәыҷ иҳаҵаргалаз ргьангьашрақәа ҳазрылымҵызҭгьы, уажә ааигәаӡагьы Аахыҵ Уаԥстәыла ианажәла ирымпыҵархалазҭгьы, нас арахь иаахьаҳәны, ҳара ҳтәылагьы, ҳажәларгьы ршьаҟьазҭгьы, изеиԥшрахози Кавказ зегь аҿы Урыстәыла аҭагылазаашьа? Ихырзаманхон!
Аиааира ду политикалагьы еибашьралагьы ишгоугьы, уи зызхымго ҳаӷацәа рыдгылаҩцәагь даргьы дырҩегьых иаарылшо зегь рыла Қырҭтәыла иацхраарц азы рҽазышәарақәа ирҟәаҵуам. Урҭ ирулак Ҳамшын Еиқәа иҭаргалеит НАТО аибашьыга ӷба дуқәа. Урыстәыла аибашьыга ӷбақәеи дареи наҟ-ааҟ еиҿаԥшуа, гәаныла еиқәымақаруа, Кавказ ашьхақәа «ирымҵагылоуп». Зҭоурых аҿы хырзаманс иҟоу зегьы збахьоу ҳара Ҳаԥсынтәыла шәҭыц ԥшӡа акәзар, мцала иблыр ҳәа ишәо, аблақәа ҭраа амшын агәы ихыԥшылагәышьоит…

*   *   *
Арахь Урыстәыла Ахада Дмитри Медведев Аԥсны азхаҵаразы иусԥҟа анҭижьыз аҽнытәи агәырӷьара еиқәтәомызт. Абри аухагьы ауаа шгәырӷьац игәырӷьон. Ари нанҳәа мза 26 рзы ахьакәыз аҟнытә – ҩажәифбантә салиут ҳасабла абџьарқәа ҭырҟьан, ҳажәҩан ҵдырлашаауан афеерверкқәа…
Абарҭ агәырӷьарақәа еиқәымтәо ишааиуаз, нанҳәа мза 29 рзы, Ҳпарламентгьы агәырӷьаратә еилатәара мҩаԥнагеит. Уи анапхгараҿ игылоу, аԥсыуеи, аурыси, шәамахьи, насгьы иалоу шамахамзар егьырҭгьы, жәытә коммунистцәоуп. Акоммунисттә режим гызмал аԥышәа ду рымоуп азы, аԥша ахырхарҭа дырны, иаразнак рус аҟаҵашьа иақәшәоит. Уаҟа иқәгыланы ицәажәоз зегьы Урыстәыла иҭабуп ҳәа шазырҳәара рыздыруамызт. Ҳара ҳарҿиаратә интеллигенциа рыхьӡала ажәа ирҭеит аизарахь инаԥхьаз апоет М. Лашәриа. Уи иажәа ҩ-бызшәак рыла ишьақәиргылеит. Амала, иџьоушьаша, ҳполитикцәақәак иара иаасҭагьы еиӷьума уҳәо «поезиатә бызшәала» ицәажәон, аурыс литература иааӡаз ҳауп, ҳагәра жәга рҳәозшәа, Тиутчев иажәеинраалақәа инадыркны иргәаладмыршәаз ак ыҟам. Арҭ ауаа асҟакҵәҟьа алитертаура иазааигәоуп ҳәа сыҟамызт! Амала ԥсышәала акгьы рҳәагәышьомызт, џьара аӡә иҿы ааихыԥхьаргьы, аҽагажә ҳаԥшьа хтыгоуп ҳәа, иажәа дахьналаго ажәақәак аԥсышәала иааҳәаны, нас еиҳа дыззыманшәалоу ҳәа ииԥхьаӡо ашҟа дниасуан. Ҳхақәиҭраз аџьабаа ӷәӷәа збахьоу Озган дуҵәҟьагьы ихатәы бызшәала рацәак имҳәеит. Уи араҟа, аҩадахьҟа џьара зыӡбахә сымаз «апоет» зынтәи иажәеинраала идыруазшәаҵәҟьа, ҳаҩны аӡбахә цәыригеит, уи афундамент ӷәӷәа (иҟазҵаз ижәла имҳәеит) азышьҭаҵан, анаҩс ахыбра ҟаимаҭ ахаургылеит ҳәа иахьатәи ҳҳәынҭқар дирҽхәеит, иагьазгәеиҭеит аҩнуҵҟагьы апориадок анузыҟаҵа, иуцназго дҟалом ҳәа. Иара Аԥсны Ахадагьы аҵыхәтәан агәырӷьаратә еилатәара иалахәыз зегьы ирҳәаз ражәақәа рзы иҭабуп ҳәа реиҳәеит, иааџьоушьартә, жәлар рыхдырра аизырҳараҿы алитература, иара уи аԥызҵо апоетцәа, ашәҟәыҩҩцәа рроль шдуу азгәеиҭеит… 
Ажәакала, ари аизара мҩаԥысит ашәҟәыҩҩцәа ааигәа имҩаԥаҳамгац, ажәытәтәи ҳаизара дуқәа иаареиԥшнушьалартә, гәхьаагарак угәаҵан иарҵысыртә.
Мышқәак ааҵуаны, Аҟәа абаӷәаза иҭалоит, амшын агәаҟнытә иааины, ашьшьыҳәа асқьала иаадгылоит ҳзыхьчарц мышқәак раԥхьа иаахьаз Урыстәыла аибашьыгатә ӷбақәа ротриад, зханы акреисер ду «Москва» гылоу. Урҭ ас иааигәаӡаны иҿықәгылеит еиҩызаратә визитла, ҳазхаҵара аныҳәа ҳадырныҳәаларц. Уи азы ажәа иҳәоит аӷба иҭыҵны асқьала зшьапы нықәзыргылаз, ахаан уажәада зыхьӡи зыжәлеи ҳмаҳац авице-адмирал Сергеи Мениаило. «Удачи и счастья абхазскому народу!» – ҳәа иажәа хиркәшоит.
Араҟа асасцәа ирԥылаз Аԥсны Ахада Сергеи Багаԥшь аниакәхагьы, иаҳаз ажәақәа рҭакс: « – Добро пожаловать в Абхазию! Вы пришли к себе домой», –  ҳәа ибжьы иргоит, авице-адмирал инапы имихуеит.
Ҩеижәашықәса раахыс Аҟәатәи ҳасқьалаҿы ӷба дук ааиуа зымбацыз  ақалақьуаа рацәаҩны еизоит, аӷбақәа ирҭыҵыз аматросцәа шәахьааз, шәахьҳацхрааз ҭабуп ҳәа рарҳәоит, ашәҭқәа ддыркуеит…


*   *   *
Адунеи агеополитика ззеимакыроу аҳәынҭқарра дуқәа рхаҭарнакцәа уажәы-уажә еиԥылоит, еидтәалоит, еимаркуеит, еиҿаркуеит Аахыҵ Кавказ иҟалаз ахҭысқәа, ифашисттә ҭыҩрахаз Қырҭтәыла акәзар, «ҳажәлар маҷқәа ҳара иаҳбоит, иныҟәаҳгоит, ирызхаша ахақәиҭрагьы раҳҭоит, Урыстәыла ҳԥырхагамхааит» ҳәа иаҳәац аҳәоит.
Ҳара ҳакәзаргьы, дасу ҳхы иазеиӷьу ҳазхәыцны, жәытә шьцыларала, наҟ-ааҟ ҳаибарҽхәоит, аҳәынҭқарцәа «рышәшьыра» шаҳзеимакырац иаҳзеимакыроуп. Убри аамҭаз иҟаҵәҟьоу рԥынҵа инахыҳәҳәаны зегьы ирбарҭаӡам. Зымгәацәа арҭәрада акгьы ззымдыруа ԥыҭҩыкгьы, аибашьра ҟамлеит, шьакаҭәарада ҳаилгеит, иҳабаргәузеи ҳәа «рхатә бзарбзанқәа» рҭырҟьара иаҿуп…
Абас иҿыцӡоу даҽа «ӡыблара дук» иналагылеит Аԥсынтәыла. Ари аӡыблара ԥаса иаабахьоу акы еиԥшым, даара ӷәӷәала ҳгәаҳҽанымзар, адемократиеи ахақәиҭреи рыхьӡала, зынӡа иаҳмырдырӡакәа ҳалбаанадар алшоит. Арахь иара ахьҿыцу аҟнытә иблахкыгаха иаҳбоит. Мшәан, Сократ ду иами изҳәаз: «Амузыка ҿыцҵәҟьагьы аҽацәыхьчара аҭахуп, избанзар, уи хааӡа улымҳа ишҭаҩуа, иумырдырӡакәа еиҳагьы уҳәынҭқарра акзаара, ужәлар реидгылара ҩнуҵҟала ихнарбгалар алшоит…»
Анцәа иумырӡын, аумеиқәаҵәа зхызгахьоу, Аԥсни аԥсуа жәлари!


*   *   *
Цәыббрамза (сентиабр) 7 рзы, Урыстәыла инашьҭарххны, хараӡа иҟоу Никарагәа атәыла Аԥсны ахьыԥшымра азханаҵеит. Уи азы ақәҵара (рпарламент аҿы ианахәаԥш ашьҭахь) инапы аҵаҩит Никарагәа аҳәынҭқар Даниель Ортега. Абас ахаан иаҳамбац ари ауаҩ итәылагь иаргьы ҳара ҳзы дгәакьахеит, ҳҭоурых данылеит. Агәыӷра ҳамоуп адунеи егьырҭ атәылақәагьы дара ирҿыԥшып ҳәа…


*   *   *
Абарҭ ахҭыс дуқәа анцо аамҭазы, ҷыдала уи иақәҳаршәап ҳәа иԥшызшәа, Аԥсуа телехәаԥшрала идәықәҵан, Аԥсны аҭоурых атәы еиҭазҳәо ҳәа иара аԥызҵаз авторцәа ирыԥхьаӡо, теледокументалтә фильмк.
Уи хар амамкәа Аԥсны шқьырсиантә тәылоу аанарԥшуеит, егьирахь иара зызкыҵәҟьоу Европатәи ажәларқәа цқьа ҳхы-ҳҵыхәа, ҳҭоурых, ҳкультура дырдырра ахьакәу аҟнытә, иагу рацәоуп…
Ари афильм ҳхьыԥшымра Урыстәыла иазханаҵаанӡа иҭырхыз акоуп. Убри аҟнытә, аполитика рацәак аҽаланамгалошәа иҟазаргьы, аргама иара иаҵубаауеит Европаҟа ҳхы зырхарц иаҿыз ҳполитикцәақәак рхыԥша. Уи аиҳарак ианыԥшит афильм «афырхацәа» иреиуоу, насгьы алагамҭаз еиҿкааз ахцәажәара зҽалазырхәыз ҩыџьа «ҳнеформал ԥҳәызбацәа» рцәажәара. Урҭ 2004 шықәса рзы Аԥсны Ахада ҿыц иалхраан иҟаз аиҿагылара аӡбахә цәырыргеит, Москва зыдгылоз акандидатура иахҟьеит абжьыҭираантәи ҳаиҿагылара рҳәеит. Иахьагьы Урыстәыла ҳԥырхагахоит, рҳәеит. Урыстәыла анапхгацәа зыдгылоз акандидатура ирулак ишаҵадырхазгьы рымӡеит уҳәартә иҟоуп, Европаа «ртәы» аиааира аҳаргеит ҳәа иахыҽхәеит, аринахысгьы изыдгылалатәу, изыцхыраалатәу уи ауп ҳәа аанаго.
Ишысҳәаз еиԥш, ари Урыстәыла Аԥсны азханаҵаанӡа иҭыхыз фильмуп. Изларҳәо ала, акыр абызшәақәа рахьгьы еиҭаргахьеит. Европа зегьы иддырбарц ргәы иҭоуп. Сгәы излаанаго ала, ари аиҳарак акоммерциа иадҳәалоу, иԥарарҳагоу акоуп, аха иныҟәнаго аидеиа хырҳагарас иалоузеи ҳара ҳзыхьчаз, аԥсра ҳацәынзырхаз иргәамԥхаша иалаҟазар, ҳҭоурыхи иахьатәи ҳҭагылазаашьеи нагӡаны иазаамырԥшуазар, ҳҳәынҭқарра аиҭашьақәыргылара зыбзоуроу, Владислав Арӡынба раԥхьа днаргыланы, рыӡбахә ҽеила иҳәамзар, иҳақәлаз, ҳаимызҵәаз ҳаӷацәа закәыҵәҟьоугьы аахтны, адунеи зегь иабартә иазаамырԥшуазар?


Сентиабр 15, 2008 шықәса

Иахьа Москва, Кремль, Екатерининтә зал аҿы имҩаԥысуеит Урыстәылеи Аԥсни, Урыстәылеи Аахыҵ Уаԥстәылеи наҟ-ааҟ реиҩызареи, русеицуреи, реицхыраареи рзы аиқәшаҳаҭрақәа анап рыҵаҩра. Аҭоурыхтә ҵакы змоу ари ацеремониа цәгьа ибзианы еиҿкааны имҩаԥысуеит. Атәылақәа рхадацәа рыхҩыкгьы адокументқәа рнапы анрыҵарҩы ашьҭахь, раԥхьа иқәгыланы ицәажәаз Урыстәыла Ахада Дмитри Медведиев инаҵшьны иазгәеиҭеит Аԥсни Уаԥстәылеи разхаҵара адунеизегьтәи аполитика ианырыртә ишыҟоу. Уи узнавамло закәанла ишыҟаҵоу, иагьшышьақәырӷәӷәоу. Аԥсни Уаԥстәылеи иахьа иҟарҵо анапаҵаҩра рыжәларқәа џьамыӷәа цәгьала, гәаҟрыла ироуз акоуп, иҳәеит уи. Ҳарҭ зегь ари ашҟа имариам мҩала ҳааит ҳәагьы азгәеиҭеит. Қырҭтәыла акәзар, Уаԥстәылеи Аԥсни рганахь иҟанаҵаз агрессиа, имҩаԥнагаз агеноцид ӷәӷәала деиҭақәыӡбеит, уи дырҩегьых бџьарла аҽеибыҭара ишаҟәымҵуагьы иҳәоит, ус ак агәы ианҭанакы, ҿыц изықәшәараны иҟоугьы имӡеит. Зегь рганахьала ҳарҭ ҳаицхыраалоит, ҳагьеибахьчалоит, иҳәеит…
Урыстәыла Ахада ишьҭахь дцәажәеит Аԥсны Ахада С. Багаԥшь. Уи қьаад ианӡамкәа ус иҳәеит иажәа, иҭабуп ахиҳәааит Урыстәыла дуӡӡа Аԥсны ахьазханаҵаз, иҳәеит уи иҳаднаҵо аҭакԥхықәрагьы шдуӡӡоу…
Уаԥстәыла Ахада Кокоиҭи иқәгылара заа ибзиаӡаны иҽшазыҟаиҵаз ҩашьомызт. Уи иқәгылара ҩны иман, ҭоурыхтә документк аҳасабала даԥхьан иҳәон. Уаԥстәыла аҭоурых инарҵаулан далацәажәеит, Қырқтәыла аганахьтә ауаԥс жәлар зықәшәахьоу агәаҟрақәа зегьы мӡакәа иаахтны еиҭеиҳәеит, Урыстәыла ԥсеиқәырхагахеит Аԥсни Уаԥстәылеи рзыҳәан, агеноцид иацәыннархеит, уи ҳажәларқәа рлахьынҵазы ԥхьаҟатәи гәыӷырҭа дуны иҟоуп, иҳәеит…
Даараӡа уаҩ игәы иахәартә иҟан абри аиԥылара алагамҭаз, иара закәу, изызку, ҵакыс иамоу дикциа бзиала аурыс диктор иахьиҳәаз, уи инаимданы аԥсышәалеи уаԥс бызшәалеи наҟ-ааҟ ҳара ҳжурналистцәагьы рыбжьы рдуны, еиҿкааны, аӷьараҳәа иахьырҳәаз, ҳтәылақәа рыҩбагьы рбираҟқәа шәыршәыруа Кремль аҩнуҵҟа Урыстәыла ду абираҟ иахьавагылаз! Амала маҷк угәы еихьызшьуа, абраҟа иахьа рнапы зҵарҩыз, аринахысгьы изҵарыҩраны иҟоу адокументқәа заа ҳажәлар иахьддмырбаз, ирну закәу ҽеила иахьырзымдыруа ауп. Уи наҟ-наҟ «ихыԥҽыгамхароуп», ҳпарламент аҿы ианрыхәаԥшуа ибзианы иҭырҵаароуп…
Са исыздыруам, иагьсмаҳацт Кремль аҩнуҵҟа ахаан аԥсшәеи ауаԥс бызшәеи ҩныҩхьеит ҳәа. Ари иазхәыцны иҟазҵаз Урыстәыла Ахадацәа убри амацаразгьы идуӡӡан иҭабуп ҳәа рмаҿа аанукылап! Уи дара рганахьала иаанаго – иахьа ҳарҭ ҳзыдгылаз, иазхаҳҵаз аҩ-ҳәынҭқаррак рхатәы бызшәақәа рыла рыҿиара, реизҳара ҳадгылоит, ҳацхраауеит ҳәа акәын. Ари адунеи зегьы иаҳаит, иҳазгәакьоу аргәырӷьеит, ҳазцәымӷу рыхлахаҵ аргьежьит.
Абас ауп ишыҟоу аҭоурых џьбара алеишәа! Сара акыр шықәсқәа раахыс уи ҭызҵаауа, сахьаркыратә ажәала аарԥшра иаҿу сзы абарҭқәа зегьы аинтерес дуӡӡа рыҵоуп, џьашьатәшәа избоит аамҭа иара ахала, иара анап-џьаџьақәа рыла иаҩуа, иаԥнаҵо еиуеиԥшым «ахаҿсахьақәа»,иҟанаҵо аҭагылазаашьақәа рҿы урҭ дасу рхымҩаԥгашьақәа…
Абарҭқәа шеибакәу зегьы ааԥсарада, хәыц-хәыц сбааш аҭӡамцқәа изрыдызҩыло наҟ-наҟ игыло ҳабиԥарақәа ирбарц, ираҳарц азоуп, џьамыӷәа цәгьала иаԥҵоу, шьакаҭәарыла еиқәырхоу ҳжәытә ҳәынҭқарра алахьынҵеи аԥеиԥши реиӷьтәра иазхәыцуа, иагьзылшо ауаа ҿыцқәа гылаларц, урҭ рабацәеи рабдуцәеи ирхыргаз агәаҟрақәа рхамышҭырц, џьара гхақәак рымазаргьы, дара уи аиԥш рмыхьырц, рхы ианҟәышлан ԥхьаҟа ицаларц азыноуп!..

*   *   *
Арахь ари абжьарак хыма-ԥсыма, ес-гәамҵхамҵрагьы, ес-ныҳәагьы ҳажәлар ахьеизало Ахақәиҭра Ашҭаҿы, ҳиааира ду 15 шықәса ахыҵра аҳаҭыр азы иҟалараны иҟоу Ар рпарад иазку аҽазыҟаҵарақәа мҩаԥысуеит. Уаанӡа мышқәак роуп иаанхазгьы. Уи хадара азиуеит Атәылахьчара Аминистрра Аинралтә штаб хада аиҳабы Анатоли Заицев.
Ҳгәырӷьара рхы аладырхәраны иҟоуп Нхыҵ-Аахыҵ, Нырцә-Аарцәынтә иаараны иҟоу асасцәа рацәаҩӡаны, аруаа, аказакцәагьы налаҵаны. Абри зегьы иахылаԥшуеит Урыстәыла аиҳабырагьы, урҭ адунеи зегьы иадырбарц, иадырҳарц рҭахуп Америка зышьҭаз, иагьзышьҭоу, «однополярность» ҳәа ззырҳәо аполитика бааԥс аҵыхәа  шыԥҵәатәу, адунеи ажәларқәа зегьы ишырзеиԥшу, ҳәынҭқарра заҵәык ахамхабзиацәаханы иахьабалак аҳра ауа, иара ахы иааҭашәо ада аҽак ҟамло аҟаҵара шалыршатәым.
Анцәа иҳәааит уи ус акәхаҵәҟьо, дырҩегьых Анцәа ҳалаумырӡын ари аибарххара, ес-ныҳәа ԥшӡала Анцәа ҳазынашьҭла!..

* * *
Ҳныҳәамш ду зынӡа аламҭалазҵәҟьа, сентиабр 29 рыҽны, шьыбжьышьҭахь асааҭ 3 инадыркны аиҳабыра рхыбра аконференц-зал ду аҿы имҩаԥысит Аԥсны Аҳәынҭқарра Ахьыԥшымра 15 шықәсахыҵра иазкыз агәырӷьаратә еилатәара. Уи иалахәын Урыстәыла Афедерациа иаҵанакуа Краснодартәи, Ставропольтәи, Волгоградтәи, Орловтәи атәылаҿацәқәеи, нас мшыннырцәынтә, Ҭырқәтәылантә, Шьамтәылантә, Болгариантә иааз ирацәаны аделегациақәа.
Аизара ааиртуеит Аԥсны Жәлар Реизара ахантәаҩы Н. Ашәба. Уи, ишыҟаиҵалац еиԥш, зны аԥсышәала ажәақәак ааҳәаны, егьырахь иааркьаҿны аурысшәала аныҳәа зызкыу аӡбахә иҳәоит, еиқәиԥхьаӡоит уи ҳадзныҳәаларц иааз аделегациақәа рхадацәа рыхьӡ-рыжәлақәа. Даргьы дасу ижәла иҳәацԥхьаӡа иахьтәоу иҩагыланы ажәлар иреихырхәоит.
Аруаа аԥсуа бираҟ азал ианыҩнаргала, Аԥсны Аҳәынҭқарратә гимн зегь ршьапы иқәгыланы ианазыӡырҩы ашьҭахь, агәырӷьаратә еилатәара амҩаԥгаҩ ажәа ииҭоит Аԥсны Ахада С. Багаԥшь. Уи ҳажәлар ирыдиныҳәалоит Ҳхақәиҭреи Ҳхьыԥшымреи рымшныҳәақәа, ҷыдала иҭабуп ҳәа рыӡбахә иҳәоит аибашьраҿ зыԥсадгьыл зхы ақәызҵаз афырхацәа зхылҵыз ранацәеи рабацәеи, дигәалаиршәоит Ҳиааира зыбзоуроу раԥхьа игылоу Аԥсны аҵеи лаша ду Владислав Арӡынба. Иҭабуп ҳәа реиҳәоит ҳгәырӷьара зхы алазырхәырц иааз асасцәа зегьы.
Аԥсны Ахада данцәажәа ашьҭахь иаразнак ажәа ирҭоит Урыстәыла аҳҭнықалақь Москва администрациа аиҳабы Иури Лужков. Уи акыр пафос ҳаракыла еиҿикааз иажәаҿы аԥсуа жәлар аибашьраҿ иргаз риааира ду рыдиныҳәалеит, ирыдиныҳәалеит Урыстәыла аиҳабыра рганахьтә ртәыла иаиуыз Рхьыԥшымра азхаҵара, дақәӡбеит Қырҭтәыла имҩаԥнаго агрессивтә, ақәыларатә политика ҳәашгаш цәгьа, ҳҭоурых аҿы иаҳзырухьоу ацәгьарақәа еиқәиԥхьаӡеит, Кавказ зегьы ашәарҭа иҭаргыланы ишрымоу иҳәеит, ӷәӷәала Америка аганахь аҽԥныҳәа ҟаиҵеит ақырҭуа цәгьахәшьадыҩцәа иахьрыдгыло азыҳәа… Шәареи ҳареи ҳаиҩызареи ҳаиашьареи ахаангьы неилшәарак роуран иҟам ҳәа, иҭачкәымқәа еиларӷәӷәа, бжьы ҭгала иажәа хиркәшоит. Агәырқьҳәа итәаз зегьы ихаҵгылеит, рнапқәа изеинырҟьеит.
Ҳиааиратә ныҳәа ду 15 шықәса ахыҵра ҳадныҳәало араҟа иара убас иқәгылан ицәажәеит Адыгьатәылеи, Ҟабарда-Балкариатәылеи, Краснодартәи, Орловтәи агуберниақәа, Аахыҵ Уаԥстәылеи Приднестровиеи рделегациақәа рхадацәа. Ҭырқәтәылатәи ҳдиаспора ахьӡала дцәажәеит уахьтәи ҳашьцәа гәакьақәа рделегациа хадара азызуаз Ирфан Аргәын. Уигьы, Н. Ашәба иеиԥш, иажәа зны аԥсышәала ахы ааикын, нас саҭамыз ҳәа наҳәаны, ҭырқәшәала аҿынаирхеит. Ииҳәоз иажәа уаҟа иганаҿ ивагылаз аԥҳәызба аурыс бызшәа ашҟа еиҭаганы иҳалҳәон. Уи мыцхәык даламлацәакәа, ибзиан еиҿкааны, гәыбылрала ҳҭоурых дазааҭгылеит, Аԥсны иахьа имҩаԥысуа агәырӷьаратә ныҳәақәа аҳәаанырцә иҟоу ҳауаажәлар рыхьӡала зегьы иҳадиныҳәалеит, идуӡӡан иҭабуп  Аԥсны Аҳәынҭқарра Ахьыԥшымра ахьазхашәҵаз ҳәа ҷыдала, хьыӡҳәала инаҵшьны, Урыстәыла Ахада Д. Медведеви Урыстәыла Апремиер-министр В. Путини рышҟа иҳәеит. 
Абас аӡәаӡәала иқәгылашаз зегь анцәажәа ашьҭахь, агәырӷьаратә еилатәара хыркәшан азал иҩныҩуаз ар рмузыка абжьала. Ҳҳәынҭқарратә бираҟ знапаҿы иҩышьҭыхны изкыз аруҩ раԥхьа дгыланы, аилатәаратә зал ду агәҭа ахьазеиҟароу ааҩҵәаны идәылҵит аҳаҭыртә ҟарул уахатәи ашара рҽынеиҭныԥсахло иқәгылаз ҳаибашьцәа, ҳтәыла ахьчаҩцәа. Урҭ ашацаҳәа инарышьҭалоит Аԥсны Ахадеи Аԥсны аиҳабыра ахаҭарнакцәеи, саси-ԥшәымеигьы ашьшьыҳәа инарышьҭалан адәылҵырҭахь рҿынархоит. Зегьы ирҿықәубаауеит агәырӷьареи алахҿыхреи. Анцәа иџьшьоуп ҳәа сара ари збогьы сгәы инҭысҳәаауеит…

* * *
Абар ус иааит ари ҳныҳәа ду азгәаҭара амш хада, иахьа сентиабр ҩеижәижәабоуп. Жәохә шықәса раԥхьа, ари амш аҽны, ҳаӷа Аԥсны далцаны, Егры ҳҳәааҿы Аԥсуа Ҳҳәынҭқарратә бираҟ ахадыргылеит ҳҵеицәа. Изакә гәырӷьра дуӡӡази усҟан иҟаз, зегь рабџьарқәа ажәҩан ахь ирханы ихысуа, адунеи зегьы иаҳаит ҳажәлар рхақәиҭтәратә еибашьраҿы хьыӡла-ԥшала аиааира ду шыргаз, агрессор иқьышә ҭаҟәаҟәаны ртәыла дшалырцаз! Изакәытә еидгыларази, изакәытә жәҩахыреибыҭарази, изакәытә гәаҳәарази аԥсҭазаарахь усҟан зегь ирымаз!
Уажә ари ҳныҳәа ду амш азгәаҳҭоит Аҟәа, Ахақәиҭра Ашҭаҿы. Иахьа араҟа имҩаԥысуеит ари абжьарак аруаа рҽыззыҟарҵоз рпарад ду. Уи шәаҳәарак, кәашарак, иахырҟьацәоу гәырӷьарак ацӡам – аӷа хәымга иҟаиҵаз ақәылара иахҟьаны Аахыҵ Уаԥстәыла зҭашәаз арыцҳара ду, ирацәаҩны ауаа рҭахара аҳаҭыр аҟнытә урҭқәа зегь аанкылоуп.
Аныҳәа, есышықәса ишаԥу еиԥш, раԥхьа ашьапы акуеит Аҟәа агәҭа зызқәа ҭыԥқәа ҟалаз, ахаан ԥсра зқәым ҳҵеи фырхацәақәа «раҳҭынраҟынтә». Арахь имҩахыҵуеит Аԥсны аиҳабыреи хара-ааигәантә иааз аделегациақәеи. Урҭ зегьы дасу рыхьӡала абаҟа ашьапаҿы ишьҭарҵоит шәҭыла иҩычоу авенокқәа, зыԥсадгьыл зхы ақәызҵаз Афырхацәа иреихырхәоит. Нас зегьы рҿыҩархоит Ахақәиҭра Ашҭахь.
Араҟа иҭбаа-ҭыцәӡа иҟоу «адәеиужь» иқәубаауеит гәыԥ-гәыԥла зыҽшаны иқәгылоу архәҭақәа. Урҭ рыбжьара иҟоуп Ҟәыбантәи, Донтәи аказақцәа рырхәҭақәагьы. Урҭ раԥсуа маҭәақәа иршәу, ихәымсысӡа ирхоу рхылԥарчқәа, иҟәынаԥсараха ирыҟәну рабџьарқәа уҳәа џьашьатәшәа еибыҭоуп…
Ашҭа ду архиашьеи, апарад аиҿкаашьеи, амҩагашьеи Москва Ашҭа Ҟаԥшь аҿы ԥаса, асовет мчраан, арратә парадқәа рымҩаԥгашьа ааугәаланаршәоит. Араҟа Ленин имавзолеи ыҟам, аха уаҟа ихалан аиҳабыра шықәгылалоз еиԥш, ани Ленин ибаҟа мыжда ахәамц заҵәык (аӡын аҵаа ацәыхьчараз иҭарыҳәҳәо мандарина шьапык аҳасабала уажә касышла иҭарыҳәҳәаз) ахьааԥшуа аҿаԥхьаҵәҟьа еидҵәаҵәала еиҭақәгылахуп ҳаиҳабыра. Урҭ аиҳараҩык Ленин икомҿареидгылеи Ленин ипартиеи ирааӡаз ԥасатәи коммунистцәоуп, уи аҟазшьақәа араҟагьы маҷк ирнымԥшыр ауам…
Аиҳабыра ахьықәгылоу наҟ-ааҟ атрибунақәа рҿы иқәгылоуп Нхыҵ-Аахыҵынтә иааз асасцәагьы. Абраҟа лбаатәи, еиҳа илаҟәу трибунак раҭәаршьеит Шьамтәылантә иааз ҳара ҳашьцәагьы. Ажәытә ҳпарадқәа анымҩаԥыслоз ас трибунак зныкыр сықәгылахьоума, аха уажә ҳашьцәа рынасыԥ саҵанакын, саргьы абра срывагылоуп. Ҳашьцәа ҳәа сызҿу Аԥсны ибзианы еицырдыуа аишьцәа гәакьақәа Шьарафи Уалиди Маршьанаа роуп, араҟа дҳавагылоуп Болгариантәи иааз Маршьан Омаргьы, иара убас ҿыц Аԥсны дгьыл зшьапы нықәзыргылаз, Ҭырқәтәылантә иааз даҽа Маршьанкгьы, Дарыҟәа иԥацәа иреиуоу, Маҳмуҭ захьӡу, иԥшәма ԥҳәыс дицны. Дыҟоуп араҟа, Иурдаер захьӡу, акырынтә Аԥсны иаахьоу, ицахьоу Амаршьангьы. Ҳганаҿы дгылоуп, 1970 ш. рзы ииз, сыҷкәын Беслан иқәлоу, ашьапылампыл асразы Ҭырқәтәылеи Европеи рчемпион аспорт азҟаза ду  Ҭаифур Маршьан лаша.
Ишысҳәаз еиԥш, урҭ раасҭа еиҳа иаамҷазаргьы, ҳазлаԥшуа апарад амҩаԥгашьа Москва Ашҭа Ҟаԥшь аҿтәи апарадқәа акырӡа иреиԥшуп. Абар, убасҵәҟьа уи иазку, иҷыдоу амашьына лас хәыҷқәа рыла ашҭа иахьықәу апарад амҩаԥгара знапы иану аинрал А. Заицеви уи здызкыло Аԥсны Атәылахьчара аминистр М. Қьышьмариеи. Урҭ арҭ амашьына хәыҷқәа, раргәҵысҭақәа рнапы рыдырҟацала, ииашахәҵәаӡа ирынгылоуп, Жуков апарад анидикылоз иҽыхәа ашькылқәа дышрынгылаз иааиԥшнушьаларатә.
Атәылахьчара аминистр М. Қьышьмариа ари имашьынала архәҭақәа зегьы ашьшьыҳәа днарылс-аарылсуа, дасу рҿаԥхьа дааҭгыланы, ибжьы ҩҭцаны, аурыс бызшәала (аԥсышәала уи анцәа иаҳҟәырхуп уеизгьы!) аруаа иахьатәи ҳныҳәа ду рыдиныҳәалоит, даргьы, аҭакс, «ура, ураа!» ҳәа ишрымчу ирдуӡӡаны рыбжьы ҭыргоит. 
Атәылахьчара аминистр, арҭ ас дрылсны дшааиуа, атрибунақәа раԥхьаҵәҟьа ианаагыла, имашьына дласкәантраӡа дааҭыԥан, иарӷьа нап иара ус иаргәҵысҭа ишадкылаз, диашьахәҵәаӡа, агәҭа ахьазеиҟароу атрибунахь дыҩхалоит, аӡхьамԥш ааигошәа, ашацаҳәа днеиуеит Атәыла Иреиҳаӡоу Акомандаҟаҵаҩ ҳәа иԥхьаӡоу Аԥсны Ахада С. Багаԥшь иҿаԥхьа. Уи апыҟҟаҳәа арапорт анииҭалак, апарад иалахәу ажәлар рахь ихы нарханы, иҟаиҵоит аныҳәеи апаради ирызку иажәахә.
Убри ашьҭахь иаразнак уахьынтә, атрибунахьтә, дласкәантраӡа деиҭалбаауеит. Апарад иалагоит. Раԥхьа наҟстәи рҿаархоит, абираҟқәа зку, ҳаибашьра аветеранцәа, уи иуаҩыбжанатәыз ҳҵеицәа раԥхьа иргыланы, иара убас арратә ҵараиурҭақәа ирҭоу акурсантцәа. Ашҭа иқәгылоу архәҭақәа зегьы апарад амҩаԥгаҩ А. Заицев иҟнытә адҵа анроулак, урҭгьы гәыԥ-гәыԥла еишьҭагыланы, ршьаҿашьҭыбжьқәа еинҟьа-еиныруа, аԥхьа ицаз ирышьҭаланы, атрибуна аԥхьа ииасны ицоит.
Ус ажәҩан ахь иаацәырҵуеит Аԥсны абираҟ шәыршәыруа изҵакнаҳау аверотиолиот. Зегь уи ашҟа иааҩаԥшуеит. Ари инашьҭарххны рҿаархоит егьырҭ аибашьыгатә вертолиотқәагьы. Урҭ анцалак, афы рхьымӡо, апҟақәа рыԥыршьала рааишьа еицарсаӡа, руак рханы игыланы, аҿыжә-сыжәҳәа иаацәыреибаҳәоит аибашьыга аҳаирплан-ласқәа, «Су-25» ҳәа изышьҭоу иреиуоу. Урҭ ашҭа иахагьежьны инаҳәы-ааҳәны, иршанхагоу «афигурақәа» ҟаҵаны инхибаҳәа ицоит.
Абарҭқәа рышьҭахь, дук аамырҵыкәа, иалагоит ар рпарад ҳәа изышьҭаҵәҟьоу: ҩадахьҟала, аӷьӷьа-агәгәа рыхга, рҿаархоит апарад иалахәу атанкқәа, БТР-қәа, БМП-қәа, амашьынақәа. Урҭ хыԥхьаӡарала даара ирацәоуп. Атанкқәа ӡара ҩахыс ирҭыҳәҳәо ирҭагылоуп ҳтанкьистцәа, рлакҭақәа  ҭҳацаӡа, раргәҵысҭақәа рнапы рыдкыла, рцашьа агәеизҳара ду унаҭоит. Урҭ збо зегьы рнапқәа рзеинырҟьоит, рыбжьқәа рықәырганы аныҳәа рыдырныҳәалоит. 
Абас ари аныҳәатә парад анхыркәшахалак ашьҭахь, саси-ԥшәымеи зегь шеицу агаҿахь рҿынархоит, уаҟа абульвар аҿы аныҳәатә гәырӷьара иазку аишәа-қәчарҭақәа рхианы игылоуп, зегь иара ус ршьапы ишықәгылоу еибаныҳәоит, еицгәырӷьоит, еихлафуеит.
Аҵх акыр инаскьаанӡагьы ажәлар еилыҵуам. Аиҳарак аҿар ахьхьа-џьџьаҳәа рышьҭыбжь еихсыӷьуам. 
Абас ланарԥшыра дуны иахьатәи амшгьы акы ҳәа ҳаԥсҭазаара инахыҵны ицеит. 


*   *   *
Абри иаҳхысыз аныҳәамш лаша аҽны, ҳарҭ Амаршьанқәа иҳаӡбоит уаҵә ашацкыраз Далҟа, Ҵабалҟа амҩа ҳақәларц, аҳәаанырцәынтә иааз ҳашьцәа рабдуцәа рыдгьылқәа (уажә ааигәаӡа мчыла аӷа дахьҭырцаз) дҳарбарц. 
Ишеибаҳҳәахьаз еиԥш, адырҩаҽны шьыжьӡа ҳаиқәшәеит Ҭаалиҳ Ҳәатышь исасааирҭа аҿаԥхьа. Мҩамш ҳақәҵа ҳәа ҳныҳәаны, быжь-машьына ласык ҳнарҭалан, амҩа ҳақәлеит. Ҳаԥхьа дгыланы днеиуан Ҳаԥсадгьыл уирахьтәи аҿацә, Дал аԥсҭа шеибакәу ахы иақәиҭхеижьҭеи уаҟа хлаԥшҩыс, администраторс иҟарҵаз С. Аџьапуа.  Ҳахьцо иара убас иҳацуп аинрал В. Ануеи Аԥсны Аҳәынҭқарратә шәарҭадара аусзуҩцәақәаки. Ҳцоит Кәыдры аԥшаҳәа ҳаваланы, амҩа ҟәаԥа-ҿаԥа бааԥс ҳаныланы. Раԥхьа ҳҩеиуеит ҵыԥхцәа зны ҳашьцәеи ҳареи ҳахьаахьаз Багада ахрақәа ршьапаҿынӡа. Абракәын усҟан ҳәаас иахьҳамаз, ҳҳәаахьшьцәа рпост ахьыҟаз, анаҩс, абас верск-ҩверск раҟара набжьаны, аурыс бжьаҟазацәа гылан, урҭ рнаҩс, дырҩегьых даҽа верск-ҩверск набжьаны, дара ақәылаҩцәа ԥсцәеирымгақәа «рҳәаа» ҟаҵаны итәан.
Уажә абар, ҵыԥхцәа ҳахьынӡааз ҳахысны, ҳмашьынақәа еицырхәхәа еишьҭаргыланы, аҩеира ҳаҿуп ҳабдуцәа рыдгьылқәа рахь. Ҳнеиуеит Маршьан Баҭалбеи ду анкьатәи инхарҭа ахьыҟаз, иҩны абаа-шьапы хыжәжәараӡа уажәыгьы адгьыл иахьыҵыҳәҳәо, инышәынҭра акәзар иахьыҟоу узымԥшаауа адгьыл иахьалаҩашьахьоу – Лаҭа ақыҭанӡа! Уи анаҩс ицоит Бтышь аҳабла ду, нас Қәабчара. Араҟа ақырҭуа мпыҵахалаҩцәа ашкол ҿыц дыргылазаап, уи хԥаны еихагылоуп, иҟәашкакараӡа, аԥенџьырқәа ӷьазӷьазуа иҳахәаԥшуеит, хәыҷ бжьыҳәа егьдәылҩуам. Акәша-мыкәшагьы иубоит егьырҭ аргылара ҿыцқәагьы.  Дал аԥсҭа иахьабалак аихатә фымца-гәашьақәа шшәыр-шәырӡа иарсуп, арҩашқәа рҿы аӡыхкырақәа ҟаҵаны «агес» хәыҷқәа рызҭагылоуп. Ҳаӷацәа араҟа рышьаҭа ӷәӷәаӡаны иркырц ргәы ишҭаз ҩашьом…
Қәабчара анаҩс ҳнеиуеит Чҳалҭа, араҟагьы иаҳбоит иҳақәлаз урҭ «абзиахәқәа» рышьҭамҭақәа. Чҳалҭа анаҩс ҳналагылоит Ажара ақыҭа ду, араҟоуп ҳаӷацәа зынӡа «раҳҭынра» ҟаҵаны иахьрымаз, Аԥсны иалцоу Аԥсны аиҳабыра зыхьӡырҵаз «рчынуаа» тәарҭа-гыларҭас иахьрымаз. Араҟа урҭ ргәы архаҵараз даалозаарын иара «иаҳаракыра» Саакашвили «дуӡӡагьы»! Ҳтәыла абри аҿацә ссир гьангьашрыла дара рыр ианрымпыҵархала, реиҳабырагьы ааганы иандыртәа, Аҩадахьтәи Аԥсны ахьӡырҵеит. Уаҩы ишимбацгьы хырӷәӷәарҭала рҽеибырҭеит. Дал инхо ашәанқәа рахьтә уаа фышә-быжьшәҩык аҿар ҿыц ианҳақәло азы абџьар иаҵаргылан ирыман. Лабҿабагьы иубартә иҟоуп (уи агәра ҳдыргеит амҩан ҳахьаауазгьы Кәыдры аԥшаҳәақәа рҿы иҟаҵаны ирымаз ахырӷәӷәарҭақәа, аҭабиақәа) урҭ ахаан ҭцашьа рмоуа рыҽшышьақәдырӷәӷәахьаз. Уи ауп дара асҟак изырмақаруазгьы. Уа уанҩеилак, шәанаџьалбеит, Аԥсны «ргахьазаарынеи», нас иарбан ҳара ҳзықәгәыӷуаз ҳәа агәаанагара умоурц залшом…
Абра Ажара ҳгыланаҵы, сара иаасгәалашәеит, шықәса ҩеижәижәаба раԥхьа зны, гәыԥҩык ҳаицны абра ҳанаа, аҭыԥантәи ауааи ҳареи ҳанеиԥыла ашьҭахь, шәануак икәасқьа еиҵҳәа ду абарҵаҿы ачеиџьыка шҳаздырхиаз. Астол иахатәаз ҳабжьара Маршьанк сшыҟаз анраҳа, аԥшәмацәа мыцхәы хшыҩзышьҭра сзыруит. Аԥшәма аиҳабы сныҳәаҿа аанкыло иҳәеит, абыржә шәахьтәоу агәараҭа анкьа Маршьанаа иртәын ҳәа. Урҭ мҳаџьырра иқәҵны ианца, шықәс ҩынҩажәижәабагьы Шәантәылантә арахь нхара албаара уаҩы изыгәаӷьуамызт, акы, Маршьанаа рхыԥша иацәшәон, ҩбагьы, ҳгәылацәа ракәын, иааир ираҳҳәозеи ҳәа ихәыцуан ҳабацәа, иҳәеит. Ашьҭахь, уаҳа рхабар аныҟамлаӡа, шьҭа иахьаауа егьыҟам иҳәан, раԥхьаӡа абри ақьаԥҭа иахыланы анхара иалагаз сабду иаб иоуп, иҳәеит. Уи ара данааи аҩнқәа аҵлақәа ргәылиааны, ажц рыҿхысны иҟазаарын, ақәаҵа ду акәзар ибнахахьан, иҳәеит. Аӡыхь акәзар еималахьан, ҿыц сабду иаб еиҵихит, иҳәеит. Ари аԥшәма ичеиџьыка агьама анаҳба ашьҭахь, снаганы аӡыхьгьы сирбеит, кәапеилагьы исиржәит.
Уажә еимгеимцарак абри асахьа сыбла иаахгылеит. Уиижьҭеи ашәанқәа шаҟаҩ лбаахьоузеи арахь, ҳабдуцәа рыдгьылқәа, рқьаԥҭақәа зегь ааныркылт, иахьабалак иахыҵәаӡеит, қарҭаагьы ааҟәымҵӡакәа ишәкы, ижәга ҳәа рабжыргон. Ишааи-шааиуазгьы, аԥсуаа шәусс иалоузеи, ара шәанбанхоз рҳәо иалагеит, аҵыхәтәан арахь иҭалаз ар зынӡа ҳшьыга ыҵаҵангьы иадтәалан…
Ажара акыр ҳанынаԥш-ааԥшқәа, Сакьан наҟ ҳганахь иааныжьны, (уирахьҟоуп Ерцахә дугьы ахьыҟоу), ҳҩеиуеит Дгьынҵәыш аҳаблахь, уи анаҩс ҳналалоит Омаришара захьӡу ақыҭа ду. Абраҟоуп Маршьан Омар анкьа зны быжьҩы иԥацәа анеиҿыҵуаз идгьылқәа шаны иахьриҭаз. Изакәытә џьанаҭ ҭыԥузеи, ишԥаԥшӡацәоу, ишԥассирцәаӡоу араҟа аԥсабара! Егьырахьгьы иахьабалак дәи-бнеи, каршәреи-ҿаҩеи џьашьатәуп, иршанхагоуп аӡыхьқәа, ахрақәа ирылбааҟьа илеиуа арҩашқәа, аха аратәи аҭыԥ еиԥшҵәҟьа иссирӡоу џьара иубашам. Ҳарҭ аишьцәа еицу ҳахьтә Маршьан Омар зегь ҳаиҳа иибаз даргачамкуеит. Акыс иаргьы Омар ихьӡми, уи баша хьӡыс ирымҭеит. Иара згәы аламалак иԥшаауа хаҵам, аха араҟа маҷк ахыԥшаа-гәыԥшаара дшамҽханакыз ҩашьом. Ус ауп ишыҟоу Шьарафи Уалидигьы. Зегь реиҳа игәы ԥшаауеит, илаӷырӡқәа хаҟәҟәала, уажәымзар-уажә аҵәыуара дналагарц егьигымкәа днаԥшы-ааԥшуеит уажәада ахаан Аԥсны имаац, Шьамтәыла ииз, иааӡаз, Набиль захьӡу Амаршьан. Ҳара ара изызҳазгьы ҳҭагылазаашьа рацәак еиӷьӡам, ҳаиҵаӷәӷәа, ҿымҭ-ԥсымшьа ҳгылоуп, иҳахәлаҵәаз аԥшӡара ҳарҩышьны…
Абраҟа, абри адгьыл ҳаракы, адгьыл џьанаҭ аҿы ҳхьырԥарцәа ахә ахшәааны заа иҳаздырмазеихьаз ацәшьтәа ду ҳақәныҳәаны ахәда хаҳәҵәоит. Уи ацәа аахырҵәрааны, еиҿыҟьҟьаны, аҷкәынцәа иаразнак иӡәӡәа, иӡыхь-ԥсыхьха иҟоу ачуан дуқәа инарҭарҵан, агәгәаҳәа амцақәа нарыҵарҵеит. Ҳкәац жәуанаҵы, саргьы снарылаҵаны, еицыз ԥыҭҩык амашьынақәа ҳнарҭалан даҽа хәба-фба верс абрантә аҩада иахьыбжьоу, ԥаса аамҭақәа аныбзиаз «Южный приют» ҳәа захьӡыз аԥсшьарҭа ҭыԥқәа рахьгьы ҳҩеит. Уаҟа аԥсара иҵашьшь, анкьа ишаҳбахьаз еиԥш, ашьха иаҿагылоуп хԥа-хԥаны еихагылоу, асы иканамыжьырц азы зхыбқәа мыцхәы иҵәрыԥсаӡа иҟаҵоу ахыбрақәа. Амала ҳаӷацәа дәныҟалагьы, ҩныҵҟалагьы урҭ дырҿыцит, акапиталтә ремонт рзыҟарҵеит. Уи цқьагьы ишалымгац мҩашьо, ашәыгақәа зҭоу ажьеишьҭ банкақәа анаҟа-араҟа ауадақәа ирыҩнагылоуп, иахьабалакгьы ашәыгеи акьырфҩи уԥынҵа иҭасуеит.
Ажәакала, абраҟагьы иаҳбаз ишьақәнарӷәӷәоит урҭ ахаан ари адгьыл ҳаԥырҵны џьара ҳцоит ҳәа ргәы ишҭамыз, есааирагьы аҳәаанырҵәтәи рыдгылаҩцәа рыцырхырааны анхара-нҵыра, аҽеибыҭара ишаҿыз, уинахыс Аԥсны зегь агарагьы ргәы ишҭаз.
Ари аҭыԥгьы џьаршьаӡеит ҳашьцәа Омари Уалиди. Ари аиԥш ассир адунеиаҿ џьарамзар џьаргьы иҟам рҳәеит. 
Абрантә ҳхынҳәны Омаришараҟа ҳаиҭанлеи, аҷкәынцәа ҳашьтәа жәны иҭырган, иааинырслан иҟарҵаз аишәа-қәчарҭақәа рырхиара иаҿын. Иаразнак расатә ҵәык аарыԥшаан, ашьтәа агәи агәаҵәеи нахаҵаны, ҳныҳәаҩ Маршьан Арзуман инаидыркит. Уи хара-ааигәантә иааз ҳарҭ аишьцәа зегьы иҿаԥхьа ҳнаиргылан, Аԥсны жәлар зегьы ҳнарыдкыланы, иахьатәи аныҳәақәа ҳрыдиныҳәалеит, ҳадгьыл ҳара ҳада аҳ дшамоура, Зыԥсадгьыл хазына иацәыӡхьоугьы, аӡы ахьышьҭрахь ианыхынҳәуа еиԥш, ишыхынҳәыша ҳәа ныҳәаԥхьыӡс иҟоу зегьы ҳагмыжькәа ҳаиныҳәеит. Ҳарҭгьы ҳаицҿакны амин ахаҳҳәааит уи иныҳәа-ныԥхьара, ҽыҭк-ҽыҭк агәи-агәаҵәеи иаҳдыркызгьы ҳфеит. Ашьҭахь ачеиџьыка ҳахатәаны ҳахьеибаныҳәоз, еицәҟьаланы иҟоу Маршьанаа реидкылара ҳаныҷкәынцәаз аахысгьы сара знапы ианысҵахьаз Маршьан Зураб абраҟа еиҭах инапы ианаҳҵеит убри аринахысгьы дазааԥсаларц. Иаргьы ҭабуп ахиҳәааит, ҭоуба иуазшәазҵәҟьа дықәны ҿыц ихгьы иадиҵеит убри аус-ԥшьа илшо акы шагимыжьуа …
Дал-Ҵабалынтә ҳхынҳәны ҳааит ҳабзиахәха, иаҳбаз-иҳаҳаз ҳгәы иҭахәхәа.
Ари аныҟәара ԥышәарак иаҩызан ҳарҭ еицыз зегьы ҳзыҳәа. Ҷыдала сара сзы, абасҟатәи исхызгахьоу гәаҟ-ҵәаҟрақәа рышьҭахь, иԥышәара дуӡӡан. Уи лыԥхала саиааит, сахысит. Ҟыры-ҵәыррала акәзаргьы, убри атәгьы абраҟа сбааш аҭӡы инадзҩылеит – ҳаԥхьаҟа игыло абиԥарақәа ирдыруазарц…

Сбааш иҩныҩыз асааҭ ҿыц абжьы

Аԥсуаа ҳаамҭа

Аибашьра мцақьоуқьад анҵысы, раԥхьатәи аидысларақәа рҿы ҳаҷкәынцәа ҭахо ианалага, снап иамӷаз ссааҭ аангылеит, иага исырхиандазгьы иамуит, аусура иаламгеит. Ари бааԥсыла игәҽанҵаган, иагьгәкажьга ӷәӷәаӡан сара сзыҳәа. Ҳтәыла ашәеиқәара ҳанто иахажьын, аибашьра шцац ицон; ҳар жәылон, ихьаҵуан, ижәылон – ихьаҵуан, аӷа джәылон, дхьаҵуан. Аҩ-рык неибаца-ааибацон, анибарҵәара, ашьаарҵәыра бааԥсӡа ҳҭагылан. Аибашьра еилашуан, аҭынч ԥсҭазаара аангыланы иҟан, сара ссааҭ шаангылаз еиԥш. Зыԥсадгьыл зхы ақәызҵоз ҳаҷкәынцәа рыԥсҭазаара қәыԥшқәа ҿахыҵәҵәон, уаҳа рыбжьы мго наӡаӡа еиқәтәон, сара ссааҭ ҟадыџь шеихәлацәаз еиԥш. Ишцацгьы ицон аибашьра уаӷеимшхара, ҳтәыла ԥшӡа, ҳџьанаҭ тәыла хазына Аԥсынтәыла наунагӡа иҳамихырц аӷа гьангьаш джәылон, хаҳәырҵәиаа уи ишиҿагылац иҿагылан аумеиқәаҵәа иақәшәаз ҳажәлар рҵеицәа. Урҭ шьоук ҭахагәышьон, иҭахаз рҭыԥан ишгылац игылон ҽа шьоукы. Ижәылон, ихьаҵуан, ихьаҵуан – еиҭажәылон, ҩ-рык наҟ-ааҟ инеибаца-ааибацон, ишеибашьыц еибашьуан, ишнибарҵәац инибарҵәон! «Иԥсыда-инхада, иԥсыда-инхада?!» ҳәа аӷьаҵәы-ӷьаҵәбжьқәа ажәҩан ишалҩыц иалыҩуан…
Сара ссааҭ аангыланы ишыҟац иҟан, зынӡа ишьхныԥсыланы иҟан уи иснарбалоз саамҭагьы, ашәы џьангарах еиԥш еиқәаҵәаз аҳауа бзырбзан шьҭыбжьымзар шьҭыбжь алыҩуамызт. Убасҟан агәра згеит сара, ссааҭ баша ишаанымгылаз, аиааира ҳамгакәа, Ҳаԥсадгьыл шеибакәу ахы иақәиҭҳамтәыкәа ахаангьы аусура ишзаламгоз, ҳҭынч ԥсҭазаара шзымхынҳәуаз, ҳхәышҭаарамцақәа ҿыц ишзеиқәымлоз…
Ҳар жәылон хаҳәырҵәиаа, ҳар ираԥхьагылаз, ҳажәлар иргәашьамхыз рҵеи лаша Владислав Арӡынба: «Аҳаҳаи, амарџьақәа, еиҵахарак шәмыхьын, ԥхьаҟа! Шәнеиха ԥхьаҟа! Аиааира ҳара иаҳтәхоит, избанзар, Анцәа иҳақ ҳара иҳацуп, агәнаҳа ҳаӷа даҵоуп!» - ҳәа ҿиҭуан. Уи ибжьы иацласханы, ахыҭҟьара еиԥш ԥхьаҟа ижәылон ҳҵеицәа гәеиҵамхақәа, макьанагьы ишҭахац иҭахагәышьон, иаангылангьы ишыҟац иҟан ссааҭ рыцҳа – сыжәлар раамҭа ахыцқәа мҵысӡо, иҳашҳатәараха исыхәаԥшуан, урҭ макьана аусура, аныҟәара ргәы иҭаӡамызт. Иҭахоз ҳарԥарцәа реиԥш ишьны, аԥсы ҭыхны исымҵан жәлары зегьы еицаҳзеиԥшыз ҳаамҭа, Ҳаԥсадгьыл аамҭа.
Ус-ус, Анцәа ҳазшаз ахьышьаргәыҵа дуӡӡа ибзоурала, ижәылоз ҳар Аиааира ргеит, аӷа хәымга ихәҵәы ықәырхит, Ҳтәыла далырцеит, ҳбираҟқәа шәыршәыруа инархагылеит ладеи-ҩадеи ҳҳәаақәа, маҷ-маҷгьы аԥсы ҭало, агәеисыбжь го иалагеит ихәы-бааԥсны ишьҭаз Ҳаԥсадгьыл, аха хаҭала сара ссааҭ абжьы гомызт, еиқәбеиқәԥс ишыҟац иҟан. Убасҟангьы агәра згеит сара, знык иԥсыз, ииасыз аамҭа иага фырхаҵарыла ицазаргьы, уаҳа аԥсы шҭамло, хнырҳәышьа шамам. Убри аахысгьы снапы сааҭ амӷасымҵеит, иҳацәҭахаз агәлымҵәахқәа рылымкаа аԥсабара сахьықәыз схы ахызбаауан. Сара сзыҳәа шьҭа иҟаӡамызт зегь шәага-загас ирымоу аамҭа, инаӡаӡоу, ҳәаа змаӡам дәы-сакаран сызқәыз. Амала ахраҭахь иҟоугьы ҳусқәа ишрылахәу еиԥш, стәылеи сыжәлари рыԥсҭазаара салахәын, дара иаархыргоз зегьы саргьы исхызгон, изыргәырӷьоз саргәырӷьон, иргәырҩоз – сгәырҩон. Шьоук рымҽеирақәа, рҳәаш-гашрақәа ирыхҟьаны иҟан иҭахаз ҳҵеицәеи сареи адамра хыла ҳанасуазгьы. Арахь снапы шҭацәыц иҭацәын, сааҭ захьӡу амӷаӡамызт, иацы, иахьа, уаҵәы ҳәа изышьҭоу аамҭак сара сзы иҟаӡамызт. Дырҩегьых убасҟан агәра згеит уи зыхҟьозгьы ҳҵеицәа рыԥсы ахҭынҵаны еиқәҳархаз, Ахьыԥшымреи Ахақәиҭреи ззааҳгаз Ҳаԥсадгьыл адунеиаҿтәи егьырҭ ажәларқәагьы иазхарымҵакәа иара аамҭа еиҭашзышьақәымгылоз, ишхаҭәаамхоз аибашьраҿ иаҳгаз Аиааира дугьы…
Ус иааит, абар нас, ҳазхаҵара аамҭагьы, уи алдыршеит ҳажәлар дара рхаҭақәа, зыԥсадгьыл зхы ақәызҵаз дара рҵеицәа бзиахәқәа рҳақ, рымшра, адунеи зегьтәи аполитикатә ситуациа иарҵысыз аимгеимцара ахьҳзылԥхаз – зегь раԥхьагьы ҳазханаҵеит Урыстәыла дуӡӡа, ҳақәгәыӷыртәгьы иҟалеит уи иаҿыԥшуагьы рацәахап ҳәа…
Иахьа, Ҳиааиреи Ҳхьыԥшымреи 15 шықәса рхыҵра иазку аныҳәа ду анҳамоу аамҭазы, уи ҳныҳәа ԥшьа ҳадырныҳәаларц, уи ҳныҳәа хазына иҳацаԥыларц, иҳацгәырӷьарц Нхыҵ-Аахыҵынтә, Нырцә-Аарцәынтә ирацәаҩӡаны Аԥсныҟа имҩахыҵит ҳазҭаху, иаҳҭаху, иаҳхаагаз агәаҟрақәа зхьаау, иаҳԥеиԥшу бзиахарц гәык-ԥсыкала изҭаху ауаа ҟаимаҭқәа, ауаа лашақәа. Убарҭ зегьы раԥхьа игылоуп азежәтәи ашәышықәсазы мҳаџьырра иагаз ҳажәлар рхылҵшьҭрақәа иреиуоу ҳашьцәа. Убас Болгариантә дааит, аҩадахьҟа ишәсырдырхьоу ҳашьа хьӡырҳәага, забдуцәа рыԥсадгьыл зыԥсы аҿҳәароу ауаҩы хазына, Маршьан Хьрыԥс иԥацәа иреиуоу – Маршьан Омар лаша. Ҩынтәуп иара даауеижьҭеи Аԥсныҟа. Раԥхьаӡа 2006 шықәсазы ара имҩаԥысуаз Аԥсуа-абаза адунеизегьтәи Рконгресс далахәын. Дықәгылангьы дцәажәеит. Уажәтәи иаара аҵакы иаҳагьы идуӡӡаны дахәаԥшуеит уи, хәыцырҭасгьы имоуп ҳажәлар ԥхьаҟатәи рлахьынҵа, аҭоурых ирыннаҵаз ахәра ҵаулақәа рӷьашьас ирымоу…
Абри ҳашьа бзиахә, Ахьы Омар лаша, Аҟәа дшааиз еиԥш сааигәыдиҳәҳәалеит, нас снапы ааникылан, иҿыцҳҳараӡа иҟаз, икәеицеиуа иуҿалашоз сааҭк насымӷеиҵеит: «Иахьатәи аныҳәа ду ахьӡала сара сҟынтә ҳамҭас», -  ҳәа  насаҳәаны. Ари саргачамкит, исҳәо сҿамшәо снеиҿаԥшит. Снапы ҩышьҭысхын слымҳа ианнадскыла, аҷара-ҷараҳәа, акыр шықәсқәа раахыс исмаҳацыз, исхашҭхьаз асааҭ абжьы аасаҳаит. Иара дааԥышәырччеит, шамахаӡамзар аччара иалхәдааз саргьы сааԥышәырччеит, сыгәгьы назҩеит, кәакьҭак ахь икҿасыжьхьаз, ани сжәытә сааҭгьы аусура ишналагаз.
Абри аимгеимцараз дырҩегьых агәра згеит, схала сакәымкәа, ҳарҭ аԥсуаа зегьы – мшыннырцә иҟоугьы, аарцә иҟоугьы – ҳаԥсҭазаара, ҳаамҭа иасимволны абри асааҭ ҿыц Омар лаша инапала ҳамҭас Анцәа ихаҭа ишысзааишьҭыз. Ари агәра снаргеит ажәытәӡан Аԥсҳа зуасхыр шьҭеиҵаз, уи аахыс ирацәаӡаны аџьамыӷәа цәгьақәа зхызгахьоу ҳ-Аԥсуа Ҳәынҭқарра еиҭашышьақәгылахаҭаз, аамҭа ҿыц, аера ҿыц ишанылаз, Владислав Арӡынбеи Зыԥсадгьыл шьам зхы-зыԥсы ақәызҵаз ҳҵеицәеи рааԥсара дуӡӡа шыбжьамӡыз, ҿыц раамҭа шыхынҳәыз, ссааҭ ҿыц еиԥш ҿыц аусура еиҭашалагаз!..
Аҷара-ҷараҳәа аус ауеит снап иамӷоу асааҭ хазына, абар, шәахәаԥш. Аус ауеит аԥсабара иԥсаҟьаны иалаԥсоу, аха мышк-ахамышк-аҵыхәа зыҩныҟа, Зыԥсадгьыл ахь имхынҳәыр ада ԥсыхәа ыҟам аԥсуаа зегьы ҳаамҭарбага – ҳахьтәы сааҭ – Ахьы Омар лаша снап иамӷеиҵаз! 
Ԥеиԥш бзиа амазааит аԥсуаа зегьы ҳаамҭа иасимволу ари асааҭ, уи амеханизм аусура шеиқәшәоу еиԥш, ихиахааит ҳарҭ зегьы ҳуси ҳажәеи, анарха ду амазааит ҿыц Анцәа иҳаҭәеишьаз ҳаамҭа ҿыц!



















































Сбааш аихагыла ҾыцҚәа

Сбааш Ҿыц – ашәхымс Ҿыц

Уҩны аҩныҵҟа дасу уаԥшәымаз,
Уагьҳәынҭқарыз, уагьынцәаз!..

Зынӡа сшысабииз, ҳазшаз Ахьышьаргәыҵа ибзоурала, ҳаҩны ашәхымс ҵаҟала аҵсырҭа аҭаны, уи саҵганы, «Адоуҳаӡрыжәырҭахь» ааӡара срышьҭит. Санарԥысха, жәибжь-жәаа шықәса анысхыҵ, сеилаҳәа-еилаца, ҳамҭа гәарҭак сыцҵаны, жәларык ауа-ҭахыра сыцҽыжәланы, шьҭахьҟа срыман иааит. Шьҭа ашәхымс ҵаҟала сырзаҵгомызт аха, дырҩегьых сныҳәа-ныԥхьаны, хара цатәыс ишсымоу мҩашьо, мҩамш уқәлааит ҳәа саҳәаны, сабацәа, сабдуцәа, урҭ рабдуцәа жәра зқәым ржәытәӡатә ҩны лаша ашәхымс схыргеит – ари Аԥсынтәыла акәын! Уиижьҭеи уи ахьӡи-ахьмыӡӷи аӡәы ҳәа саргьы  снаҵагылеит…
Сшьамхнышгыланы, бзиабара дуӡӡала сыдгьыл гәакьа снагәӡны, иасырсит раԥхьаӡатәи сыҵәҩаншьап, ишьҭасҵеит раԥхьаӡатәи суасхыр, сызҿу, исзырҟаҵо закә доуҳамчу сзымдырӡо, салагеит иҿыцӡоу сара схатә ҩны, схатә бааш аргылара…

Дасу ици-ишәи иара изы «ишәхымсуп», дасу ииуа-ииҳәо, дасу иԥсы иахирзаауа иажәа-иҳәоу – иара иҩнуҵҟатә дунеи аанарԥшуеит…
Аԥхьаҩ гәыраз, сышәхымс снылагыланы, умҩахыҵ ҳәа иагарааны сыбжьы уқәсыргахьеит, ҿыц еиҭауасҳәоит: – Бзиала уаабеит, умҩахыҵ сдунеи лаша, сыҩны ҿыц ду ашҟа!
Абар сахьгылоу уҿаԥхьа, – абар сышәхымс – ашьшьыҳәа уаахыҵны, иубо-иуаҳауа шеибакәу зегьы гәынкыло, усышьҭаланы уҿааха: – 
Бзиала уаабеит сашьа, сҩыза!
Бзиала шәаабеит, исцәыӡны иҟаз, ҿыц исыԥшааз суаажәлар!
Бзиала шәаабеит Ҳхақәиҭра, Ҳхьыԥшымра!


«Слашароуп сара, адунеи лаша  сықәнаҵы…»
Аԥшьаҩыраҟынтә.

Жәытәӡаахыс хаԥсырацәгьа зхызгахьоу ҳаҩны, ҳдунеи лаша Аԥсынтәыла дырҩегьых, иубац еицәа убеит ҳәа, аибашьра џьамыӷәа бааԥсӡа ахнагеит, уи иаблыз, агәысакараҿтәи аҭакар цәгьа, аԥшаҩабааԥс иаҟәиаз, иаҷыҷыз зегьы макьана рыԥсы ицаз маацт, аарла-ԥсаарлаҳәа ҿыц аинылара, ршьап ақәгылара иаҿуп. Урҭ ирдыруеит шьҭа инагӡаҵәҟьаны ԥасатәи рыԥсҭазара шзымхынҳәуа, ҟазшьала еиԥш, ҭеиҭыԥшлагьы ӷәӷәала рыҽшырыԥсахыз, еиҳараӡакгьы рдунеи хәаԥшышьа аҽшеиҭанакыз…
Шьоук абас ианыҟоу, ҽа шьоукых, афырҭын цәгьа зымҩа ираҩсны ицазшәа, изакәызаалак кьыс рымаӡамкәа, аԥсҭазаара еиҳагьы ирзымшхәыбзазараха иҟоуп, уимоу урҭ, агәаҟра ӷәӷәа иақәшәаз ргәаҟра иалачоит уҳәартә, аԥсы қымқымра бааԥс ҵыргеит, иахьабалак имҵасуеит, иага ргаргьы ирызхом. Рыбжеиҳараҩыкгьы ҩныргылараха ирысит. Аиҳарак идыргылогьы хәаахәҭырҭа, крыфарҭа, қьафурҭа хыбрақәоуп. Уимоу рхатәы сасааирҭақәагьы еихачаԥа-еиҵачаԥа иаақәдыргылоит, Аԥсны агаҿа зегьы урҭ рыла ихырҟьаӡарц егьрыгым. Азежәтәи ашәышықәсазы, амҳаџьырра иахҟьаны, ҳаԥсадгьыл ккаӡа иҭацәӡарц егьанагымхаз, атәымуаа, еиҳаракгьы иахьатәи ҳгәаҟрақәа зыхҟьаз ҳгәылацәа ԥсцәеирымгақәа еигәныҩны, шәца, ижәга ҳәа аара ианаҿыз, хыма-ԥсыма ҳадгьылқәа дегьызмаха ианеимырҵәоз еиԥшуп иахьатәи ари ҳаамҭа…
Сара сеиԥш иҟоу, абылра иалҵыз, иҟаиҵарызеи иахьатәи абри еиԥшу аԥсҭазаара гәымбылџьбараҿы, рхы зқәыркрызеи, ргәашьамх зладырӷәӷәарызеи, ԥхьаҟатәи рԥеиԥш рхы-ргәы злазҭарҵарызеи, аиҳаракгьы зыҵәҩаншьапқәа аибашьра ԥшатлакә иҵнажәаз, зхәышҭаарамцақәа ашәарҭа бааԥсӡа иҭанаргылаз? Дасу дызҿу иус ала ихы дахәароуп: ацәаӷәаҩ дцәаӷәалароуп, ашәаҳәаҩ дшәаҳәалароуп, уи аҟара игәҟычгоу, иԥсҭаҵагоу егьыҟаӡам. Иабааигари уи аиԥш агәамчи агәаҳәареи шәҳәама? Иааигоит – Ҳазшаз ииҭоит. Сҩымҭак аҿы исҳәахьеит, иҽаҵаимырхар, агәырҩаҟара ауаҩы доуҳала дҳаразкуа егьыҟаӡам. Доуҳала икаҳаз, мыцхәы аҩысҭаара злалаз, амал азы аԥсыцәгьара алаҳәажә еиԥш иарҟырлышуа рцасҳәаҟнытәгьы, уҽышьҭых, уԥры, уҽыҳарак ажәҩанахь – зхьаа цәгьа мца-қьоуқьадха изыцроу, иабылуа сашьа, умшәан аҳаҳаи, уеиха ԥхьаҟа, уеиха ушзахәо!..
Ари умбои саргьы саагылазаргьы сызҿу сус-ԥшьа нкамыршәӡакәа сшаҿу. Иарбан уи ҳәа уҵаауазар, доуҳала «аҩныргылара», доуҳала ахәышҭаарамца арӷәӷәара. Ихәыҷы-иду, абас шаҟа «ҩны» сыргалахьоузеи, сқьыԥаха, скараха, акы сналымгацкәа даҽакы сналаго.
Уажә абар, абраҟа, Лӡаа-ныхаԥшьа ду амҵа стәаны, дырҩегьых ҿыц ак ашьапы скырц саҿуп. Уи зласыргылаша «амаҭәахә», раԥхьатәи «ақьрысҭа» инаркны,  шеибакәу зегьы ажәҵарақәа рыц ибжьакны, ицо-иаауа сзаагара иалагахьеит. Анцәа иџьшьангьы, исхыкыу ажәҩан ӡыжьҵас ицқьоуп, амра акәзар, ицаҳә-цаҳәо, игәазырҳагаха иԥхоит. Еихсыӷьра змам сжәытә гәырҩа анакәхагьы, рзаа-рзаа исныруа, аԥша амца анеиқәнаҵо еиԥш, ҿык-бзыкала ҳәашьа змам баҩҷыдак сыланаҵоит. Ианакәызаалак ицәыҵагыланы исхыччо аҩысҭаа дсыхнарччом, скалами сқьаади ахьеиқәкыу, хараӡа амҩа иқәлаз ныҟәаҩҵас, есааира сныҟәашәа рыӷәӷәо, сылаԥш акәзар мыцхәы ирҵарны, сгәашьамх сыҵԥраауа ԥхьаҟа снанагоит…
	Иага садхаларгьы, ари сдоуҳа ҩын ҿыц, сдоуҳа бааш хьыҵәцара, хымԥада исыргылароуп, нас, гәеиҵахара ззымдыруа акамыршша иара аҩны, «абаагәара», иара ахаҭа ишьҭыхны ишаҵоу еиԥш, сызқәа иқәҵаны, сызбо зегьы рзы сџьашьатәха адунеи сеиҭақәланы сҿынасхароуп…
Иабасыргылари иара, ҭыԥс иазалсхрызеи? Ари адунеи аҿоуп, ҳәарас иаҭахыузеи, наҟ саԥырҵындаз сҳәо, иага рыла сгәы ԥнажәахьазаргьы, еиӷьу даҽа дунеик жәҩангәашәԥхьарагьы иҟоуп ҳәа сыҟам. Ааи, ааи, ус ауп, Ҳазшаз саҭоумҵан уи азы сахьылак-ҩакӡазгьы. Нас сыдгьыл ԥшӡа, с-Аԥсынтәыла еиӷьу даҽа дгьылк абоуԥшаари ари ҳажәҩан ҵиаҵәаа ду аҵаҟа. Аиҳаракгьы, жәытәӡаахыс ҳабдуцәа ишыҟарҵоз еиԥш, ҳаҷкәын гәлымҵәахқәа ршьа азкарҭәеижьҭеи, зыбзада зыхәлам асыс ԥсаҭатәқәа реиԥш, иара аҿыхразы рхы иамеигӡакәа.
Хара ицатәӡам нас, ҿыц аҩны ахьсыргылаша аҭыԥ алхразы. Дырҩегьых уи аганахьалагьы ҳабдуцәа ркәал сықәлароуп. Иабадыргылоз есырла, ҟармашла, ҟауарла зҳәаз еиԥш, ирхыбуаз урҭ рқәацәқәа, рԥацхақәа, рыхьатә кәаскьақәа? Зегь раԥхьа иргыланы аҭыԥ ԥшӡараҿы, геи-шьхеи иахьырзеиԥшу, абна ахьыҟоу, аӡыхь ахьааиуа, амхылаҵаразы, арахә-ашәахә ранҵаразы, абаҳча-қәаҵақәа реиҵааӡаразы, ашьхымӡагәарақәа рыҟаҵараз иахьыманшәалоу. Ажәакала, ауаҩы дӷьацартә, уааԥсырала дыҿиартә, деизҳартә, доуҳала акәзаргьы дҳаракхартә иахьыҟоу, абааш дҭоушәа, ахыхьчаразгьы иахьыманшәалоу аҭыԥ аҿы.
Абри аҵыхәтәан исҳәаз ауп сара сзын зегьы ирыцкыугьы. Ахыхьчараҳәа са сызҿу цәала-жьыла ахыхьчара мацара акәым, доуҳала, гәыла-ԥсыла аҽеиқәырхара, аҽыҳаракра!...
Аҩн ҿыц сыргылоит сҳәеит аха, усҵәҟьагьы имариамзаап иахьатәи ҳдунеи аҿы уи аргыларазы аҭыԥ алхра, убасҟак ауаҩы ирхәымгахьазаап аԥсабара! Иҿыцу аҩназы иҿыцу аҭыԥ санашьҭала ауп уи анеилыскааз. Шәанаџьалбеит, абасҟак зхызгахьоу, абасҟаҩык ҳҵеицәа ршьала иҿыху, ахақәиҭра аҳҭеит ҳәа ҳгәы иззаанаго ҳшьам дгьыл аҿы иԥшьоу, ицқьоу ҭыԥк ыҟамкәа аӷа ижәӡы ишԥаҟьашьи! Иҵкьыҵкьашьаны угәы рхымло, уахьнеилак ақьаԥҭажәқәа уԥылоит, аԥсцәаҳа иигахьоу реиԥш, зԥенџьырқәа ҭыкка иааԥшуа аҩнқәа гәыҭҟьагаха рсахьа убла иаахгылоит. Урҭ зегьы џьныш тәарҭахеит, рааигәа-сигәагьы ҳаӷоу дыҟоуп. Акакала сраҩсуа, сдоуҳа мҵәыжәҩақәа еиҵыхны, шьауардынҵас сырхаԥыруа, акырӡа хара сцеит. Сцеит, зынӡа уаҩ дыҟам ахьысгәахәуаз – «ашьхаҩыҵахь». Исҭахуп иахьарнахыс зегьы «срылҵны», зынӡа хазӡа, шьыцреи-ҳарамреи ахьыҟам, уаҩ ибла иамбо дгьылк аҿы сыҩн ҿыц сыргыларц, убраҟа иагьасырсырц сыҵәҩаншьап. Нас, адунеитә цивилизациа «хазына» салҵны, исылшарыма сара уи аиԥш амҩаԥгара? Сара сеиԥш зҭагылазаашьа ҟалаз иагаҩ ргәы иҭаркхьеит уи, аха анагӡара ус имариамхеит. Иҟоуп еиҳагьы иҟьалаз, еиҳагьы зхала зхы зырӡыз. Аха урҭ ӷәӷәамызт, доуҳала иԥсыҽхеит. Сара сдоуҳа агәра згоит, ӷәӷәалаӡа сақәгәыӷуеит, лабҿабагьы уажәнатә сыбла ихгылоит ҿыц исыргылараны иҟоу аҩны асахьа, «аҭеиҭыԥш». Хазгьы уадызцалазеи ҳәа бжьык саҳауеит, ԥшь-ҭӡамцк ҩаганы, ахыбра ахаргыланы, алҩаҵә ҩеиуа аҩны аныҟауҵа-нахыс, уахь уара иуцыҩналоит адунеи аҿы ҟыба-ӡыбас иааҟоу зегьы, зегь раԥхьа иргылангьы, иушьклаԥало иуцнеиуеит узцәыбналарц уаҿу аԥсра хьшәшәа. «Аира ахьыҟоу аԥсрагьы ыҟоуп» ҳәа ауаҩы игәы злеиҟычуа ажәаԥҟагьы уахь иуцнеиуеит, аха уи уара уазырҭынчуама? Ус анакәха, иаԥсоума абасҟатәи ҭыӡшәа зцу даҽа ҩнык аргылара? Иузырҭәуама уи ахаан уаҩ иимбац, ԥсра-ӡра зқәым насыԥла? Уарамоу, анцәа ихаҭа илымшеитеи уи. Иара иакәӡами дара аҩынқәа ҳәа узҿу зегьы, ҵҩа рымаӡамкәа еиԥхыҟәҟәа изықәгылоу ари ҳдунеи, ҳаԥсбара зшаз, иаԥызҵаз? Нас изилымшазеи уи аҩныҵҟа шеибакәу зегьы разҟыла арҭәра, ҽынла иҩнаирҷҷо амра, уахынла иахаирԥхо амза ԥсҭҳәеиқәарак рхы-рҿы азхымҩо, еснагь икаххаа иԥхо аҟаҵара? «Ԥсрала аԥсра даиааиит» - уаҳа ԥсыхәа зыҟамлеит умбои, умԥсыкәа аԥсра узаиааиуамзаап! Сара ари зҳәо сынцәаӡам, аха уи Ҳазшаз Адуӡӡа икьарзк зласылоу ала, абыржә абри анысҳәо исныруеит ԥсын-шьҭахьтәи цәажәаран ишыҟоу иахьатәи сцәажәара. Ԥсрала аԥсра аиааира амҩа иқәу соуп – сымҩа хоуп «Аҩн ҿыц» аргылара ашҟа, доуҳала еибыҭоу, доуҳала иргылоу, дәныҟалагьы, ҩныҵҟалагьы доуҳала зда царҭа амамкәа иԥшӡоу, ибеиоу Ахан-хьыҵәцара!..
Абри сҳәонаҵы, ажәҵарақәеи аҳәыҳәқәеи цо-иаауа, ирацәаӡаны аргылагатә маҭәахәқәа сзеизыргеит. Ункахәыцуа умтәан, уццакы, аԥшыха ҳамаӡам рҳәарызшәагьы, шьоук сыкәшо-исызӡатәуа иаасхаҷырҷырит. Нас аҿеихыхха самраӡакәа ицан, «ауасҭацәа» ҟазацәа ааргеит. «Аҩныргылара» сгәы иахьҭаз аҭыԥ дсырбаанӡагьы, дара рхала идырны раԥхьатәи «ауасхырқәа» нышьҭарҵеит. Гәыла-ԥсыла ҳаибадырны дареи сареи иалаҳхыз анхарҭа ҭыԥ акәзар, уаҩ иџьеишьартә, уаҩ даршанхартә иҟоуп. Амала уахь амҩа, иага бзиа шәызбозаргьы, макьана исызшәаҳәаӡом. Анцәа ида уаҩы ибарҭам уи. Асаби диаанӡа дубар шзыҟамло еиԥш (иахьатәи атехника бааԥс убригьы алшоит рҳәоит аха), имаӡоуп уи, лаԥшыцәгьас иҟоу зегьы ирцәыхьчоуп. Уи еиԥш ала сақәымгәыӷуазҭгьы, зынӡагьы иалсхӡомызт уи – аокеан аҵаҿ еиԥш, сгәы-сыԥсы аҵаҟа иҟоу, иԥшьоу, иссирӡоу… Абар, аԥсык аасыгхеит амҩа шәсырбарцаз. Шәысзымгәаан, макьана исылшом уи ахьыҟоуҵәҟьа шәаҳәара. Шәарҭ суаажәлар, исызгәакьаӡоу уаауп, ишәцәысҵәахуа исымоузеи, аха знык шәара ианышәсырба ишәхьыԥшуа ашьапымыцқьақәа рацәаҩхоит, дырҩегьых сдунеитә ԥсҭазаара ашәарҭа еиҭаҭагылоит. Сара уи сҭахым, изакәызаалак ашәарҭа зцу зегьы сҽырцәысыхьчарц сҭахыуп. Исаҳауеит – ҳхы ухаҳбаауам, ҳуцхраарц ҳҭахуп ҳәа ишәҳәо. Иҭабуп, са сус аҿы дызусҭзаалак, Анцәа ҳазшаз ида, уаҩытәыҩса ацхыраара изыҟаҵаӡом. Ажәҵарақәеи, аҳәыҳәқәеи, аҟармаҵарақәеи, ишыжәдыруа, урҭ уаам, ԥсаатәқәоуп. Насгьы дара доуҳала схаҭа исшаз, сыԥсы иахылҵыз роуп. Дара рхыԥхьаӡара есааира иацлоит, сынтәатәи ааԥыни аԥхынреи ирылагӡаны ҳгәы иҭаҳкыз ҳус акырӡа ишьақәаҳцалароуп, ҳазхьымӡо ҽааны иацаҳҵароуп, ҽааны изымуа – цахәҟа ииаҳгароуп. Ари нҵәара ақәӡамеи шәҳәашт. Ааи, нҵәара ақәӡам, избанзар, ауаа башақәа ҽырбашақә идыргыло ахаҳә ҩныхьшәашәақәа иреиԥшым. Исаркьалыхуп уи, аха уаҩ иибахьоу саркьам, «анышәаԥшьи аҭәици» рыла ишеибыҭоугьы, уаҩ иибахьоу хыбрам. Аҟаҵара, аибыҭара ҳахьаҿу мацарагьы, ҵҩа змам агәацԥыҳәара ҳнаҭоит, лада-ҩадантәи, амузыка бзиа еиԥш ихааӡа, ссирк, џьашьатәык ҳныруеит, џьанаҭ агәашәқәа ҳрыланарԥшуеит. Ус иҟамызтгьы ахаан ҳхы-ҳгәаҿы иираны иҟамызт – бзиабароуп уи зхылҵуа. Абасҟатәи гәырҩеи фырҭыни рышьҭахьтәи абзиабара иацназгогьы даҽа бзиарак ҟалашьа амаӡам дгьыли жәҩани рыбжьара…
Аԥхьан снахыццакшәа, снеигәырӷьашәагьы, анхарҭа ҭыԥ шалысхыз шәасҳәеит (уахь неишьас иҟоу амҩа шәысмырбазаргьы). Аха уа снеиаанӡа заҟа хаԥсыра цәгьа збаз здыруада. Акы, анҭ «зыблақәа» ҭагәаҩаӡа инхаз аҩнқәа зықәгылоу ақьаԥҭақәа ахьызбоз мацарагьы сгәахы рфон, анаҩс еиҳа иԥшӡоу аҭыԥқәа рҿы иреиӷьӡоу рахьтә иреиӷьу ҳҵеицәа рызқәа ҭыԥқәа убасҟак ирацәахеит, урҭ ашьха хәыҷқәа реиԥш, иахьабалак ашьац иаҵәа  рықәышьшь иаасԥылон. Урҭ агәра сдыргеит иреиҵоу ахәы инаркны, иреиҳау Ерцахә-шьха аҟынӡа, Аԥснытәи ашьхақәа зегьы ҳаԥсадгьыл анкьаӡа аахыс зыԥсы ахҭнызҵахьоу «рызқәа ҭыԥқәа» шракәу. Уажә аԥарарҳараз ауаа наган изҭаҳарԥшуа аҳаԥқәа ракәзар, агәырҩеи агәаҟреи иҭырыблааз ҳаԥсадгьыл агәи-агәаҵәеи шракәу. Ҿыц ҩныргыларҭак смоуа арҭ срылахеит. Урҭгьы иреиԥшымкәа са сзы имықәшәатәыцәгьахеит сыԥсадгьыл дырҩегьых маӡа-аргама атәымуаа ираазырхәоз ауаа ҳәашгашқәа. Урҭ са сыгәҭакы анеилыркаа, руыс хәымгақәа рынагӡараҿы зегь реиҳа ирԥырхагоу уаҩны срыԥхьаӡеит. «Уԥшишь, амаалықь дахьаауа» ҳәа нацәақәкыла сеибадырбогьы иалагеит. Зыԥсадгьыл ахақәиҭтәраз иҭахаз ҳҵеицәа рызқәа ҭыԥқәагьы надкыланы, ирҭиуаз адгьылқәа, изаадырхәогьы даргьы баагәара ҳаракыла икәыршаны иҭахыркаауагьы рҿаархеит. Иҭахаз аҵеицәа зхылҵыз ракәзаргьы рыԥсҭазаара шәарҭахеит – рыҷкәынцәа рхы-рыԥсы зыхҭынҵаны иҿырхыз Рыԥсадгьыл зыҟнытә ахы иақәиҭыртәыз раҵкыс еицәоу даҽа хырзаманқәак нхамҩа рырымҭо иалагеит. Ари еиҳау ргәаҟга, ари еицәоу мчымхара зыҟалаӡом. Сара саӡәыкны абри саиааир акәхеит – азқьышықәсақәа раԥхьа аԥсыуак ибызшәагьы иаргьы ихы еиқәирхарц азы  уаҩ илаԥш иахьыҵамшәаша ԥхьакырҭак иҽшеиҭоз еиԥш, изулак зегьы срылҵны «ҽыҵәахырҭак» сҽасҭеит. Иара уажә исҳәогьы сыԥсы иахырзаан иахьысҳәо анҭ аҟьашьқәа рлымҳа иҭасыр ҳәа заҟа сацәшәозеи. Аха издыруеит анцәа сшырцәихьчо, хыма-ԥсыма, аха смыццакцәакәа, ҵыси-ҳәыҳәи сыцырхырааны аҩн ҿыц аргылара сахьаҿу илԥха-игәыԥха сыгижьуам, ҽынла еиԥш уахынлагьы иԥааимбарцәа схылаԥшуеит. Ишдыру еиԥш, Анцәа игәаԥхар, ҿиашьа ахьыҟаӡам ахаҳәҵәҟьагьы уқәирӷьацоит. Цәала-жьыла уҭахаргьы, доуҳала наунагӡа аԥсҭазаара уаҭәеишьоит. Убри удоуҳа, убызшәа наӡаӡа изыҩнашәҭыкакаҷша адоуҳа ҩны хазына аргыларагьы ԥшӡала-хирла уахьигӡоит. Абри аиԥш агәыӷра дуӡӡа иснаҭо амчхарала сааиуеит иахьа уажәраанӡа, ԥхьаҟагьы аангыларак ныҟамҵакәа ус снеилоит…
Раԥхьаӡа аԥсҭазаара ашҟа сшьаҿақәа анеихызгозгьы сара сакәӡами, мшәа, абас зҳәоз:

Жәра зқәым аҩны са исызгылоуп,
Адунеи ауп иамоу хьӡыс.
Ажәҩан хыбран исхагылоуп,
Амра кыдуп уа цәашьыс…

Ааи, заҟа сеигәырӷьози сара ақәыԥш амра агылара, заҟа сеигәырӷьози хыбран исхагылаз ажәҩан, Аԥснытәи ажәҩан, ари акәын сара сдунеи ҟьаҟьа ду, сдунеи лаша хазына.

Уахынла акәзар амза шаша
Агәыр каршәзар иснарбон.
Аҵар гәырӷьо исзырҳәон ашәа,
Акәарақәа еихәлаччо ицон…

Убарҭ аҵарақәа роуп иахьагьы ацхыраара ду сызҭо, аӷацәа исцәырблыз сыҩны аҭыԥан аҿыц аргылара исыцаҿу.
Дареи сареи раԥхьаӡа инышьҭаҳҵаз ауасхыр инаркны, хҩаха ҟамҵакәа аус ахьаҳуа иаҳхыкны ажәҩан аҵауларахьӡа џьара ҳаирпланқәакгьы ниаслоит, урҭ шамахамзар рыбжьыҵәҟьагьы аранӡа иааҩӡом, рхаҭақәагьы ҳбаӡом аха, ишаацәырҵыз еиԥш рхыԥша ҳныруеит. Уаҩытәыҩса ибла ҳахьыҵамшәо ҳцаз џьаҳшьон, аха абраҟагьы иаҳхаҩоит, иҳашьҭашәарыцоит аокьеан нырцәынтә иаауа ацәгьаршыҩцәа. Урҭ Кавказ иахылаԥшуеит, џьара-ҩыџьарагьы имшәа-имырҳа рҭыԥ ылырххьеит, бџьарла аҵкысгьы маанала, абас ԥшыхәрала, ауаа рыжәҩа ҭҟьаны рхыхрала, ижәытәӡатәиу ари адгьыл ампыҵахалара ргәы иҭоуп. Исгәалашәоит санхәыҷыз Америка абрахь адгьыл аҵахь џьара иҟоуп, ҳара ҳҿы амра ангыло уа иҭашәоит анырҳәоз џьашьатәшәа ишызбоз. Уажә заҟа иааигәахазеи уи, заҟа иҭшәахазеи анкьа идуӡӡаӡаз иара адунеи ахаҭагьы, Америкеи Китаии еидыӷәӷәало аҟынӡа инеит. Урҭ рыбжьара иҟоу атәылақәа, иара Урыстәылагьы убрахь иналаҵаны, рҭагылазаашьа заҟа иуадаҩхазеи, заҟа хынҭа-ҩынҭарагьы арҵысраны иҟоузеи ҳаԥхьаҟа!..
	Адунеитә ӡыблара адгьылбжьаха еиԥш иаларшәу ҳара ҳ-Аԥсынтәылаҿ лада-ҩадантәи иаауа абарҭ аԥшеиҿасырҭақәа ԥсыхәа ахьынӡамоу сҽырцәыхьчаны, сара уажә сызҿу доуҳалатәи абри сыҩныргылара џьазымшьара уаҩ дыҟам. «Рыцҳа, иҽизеиқәырхо џьишьоит» зҳәашагьы иагаҩ ҟалап. Аха сара уи агәхьаагьы скым, избанзар издыруеит ухатә дунеи, ухатә ҩны аԥҵара еиҳау ус шыҟам. Амала рыцҳароуп уи еибыҭан уаналгалак ишахәҭоу  еиԥш аԥшәмара уара иузаанымкылар. «Уҩны уда ԥшәыма дамоуааит» ҳәа анкьа  аахыс ҳажәлар ирҳәоз, иагьзыцәшәоз ашәарҭа бааԥс узацәымцар…
	Абри азхәыцра мацарагьы акыр исԥырхагоуп сус анагӡараҿы, аха уи сҽасҭом, доуҳала сшыԥсыҽым, схы сара сшаԥшәмоу, ус сагьшаанхо здыруеит. Ари лассы-лассы исҳәоит, аха хырҽхәараӡам. Доуҳала сшыӷәӷәоу здыруа роуп исыцәшәогьы. Ахаҳә иалхыу аҩнқәа, иага иӷәӷәаны рбаа-шьапқәа ыҵазаргьы, шеишықәса си-ҵааи, мреи-ҭакари ахьрысуа, иахьрықәыԥхо мышкы зны ихәаш-хәаша имцар ауӡом. Доуҳала еибыҭоу абаахкыра акәзар, ахаангьы изырбгаша мчы зыҟалом…
	Сыҩн ҿыц, сбааш хьыҵәцара аргылараз сеимдо, сгьыжьы-хынҳәуа анхарҭа дгьыл ҿыц санашьҭаз, иубаз еицәа убеит ҳәа, џьашьатәуп са сызлаԥшыз: шамахамзар иахьабалак «ишыбзаз иԥсыз» ауаа сԥылон. Урҭ реиҳараҩык Аԥсны анҭыҵнтәи аара иаҿын. Исԥылоз рахьтә ирацәаҩын хаҭала издыруазгьы. Урҭ шьоукы срымбазшәа ҟаҵаны исаҩсуан, даҽа џьоукы ҳзыниаз ҳәа акгьы рзымдырӡозшәа рҽыҟарҵон, даҽа шьоукыхгьы гәыцхә-гәышьуа иҭахаз ҳаҷкәынцәа рзы иаасыдашшылон, ҽыԥныҳәак рысҭар ҳәа ишәаны рыблақәа ҭраа исыхәаԥшуа. Дара зегьы шамахамзар атәым қьаԥҭақәа ирхыланы иааныркылон, иахьынармышьҭуаз ыҟан, аха зегь акоуп хыхәашьак ԥшааны рҭыԥқәа ылырхуан. Зыԥсадгьыл ауаӷеимышхара бааԥс ианҭагылаз зуаажәлар кажьны ибналаз арҭ ауаа рыламыс иафо, иаҟаҟо акәымкәа, хәыҷы-хәыҷы ҽырхықәымҵарыла иҳахәаԥшуа, ҳарҭ аибашьра иалаблыз ҳагәхьаа рымкуа иалагеит. Изларылшоз алагьы, ҵаҟа-ҵаҟала ацәыслампыр еиԥш «аусура» нап адыркит – аибашьраан зыжәлар ираԥызаз, хьыӡ дуӡӡагьы дзыргаз рыларҟәразы, ҳҵеицәа рҭахарагьы налаҵаны, зегь зхароу убарҭ ракәушәа ауҳәан-сҳәанқәа гәараҵо… Ишааи-шааиуаз арҭ ауаа убасҟак рҽеибырҭеит, убасҟак ҳдоуҳагьы ҳаргьы ашәарҭа ҿыц ҳҭадыргылеит – сыхәҭаахь хеиқәырхарҭак сашьҭамлар амуа. Сара уажә сызну амҩа – адоуҳамҩа ҿыц алхра, адоуҳа ҿыц ҩны аргылара, доуҳа ҿыцла уи аҩнырҭәаара – ахәҭакахьала санызҵазгьы убри ауп. Иҟалап ганкахьала ихьаҵыз сиеиԥшзар, аха умхьаҵкәа узжәылаӡом. Уаазхәыцҵәҟьар, амшын-цәқәырԥа анхьаҵуа еиԥш, сара схьаҵны сыҟоуп уажәы. Сахьыҟоугьы уаҩы издырӡом. Сара ишысҭаху еиԥш абраҟа сзышьақәгылар, сдоуҳа сзырҿыцыр, исзырӷәӷәар, абнаҿ ихьаны, бгеи қәыџьмеи ирымфакәа, зҳәыс ԥшқа зҵарԥало абна иаалҵыз ажәхьа бзиа еиԥшхоит уи сдоуҳа, иахьынӡаманшәалоу сыздыруам ари иҟасҵаз аиҿырԥшра аха…
	Ҳазшаз Ахьышьаргәыҵа адунеи дуӡӡа аибыҭара бжьаха-бжьымш заҵәык роуп дахьадхалаз, аха уи инагӡаҵәҟьаны аргылара, абасҟатәи миллиард, аиҭамиллиард шықәса шҵуагьы, иахьа уажәраанӡагьы ихыркәшаны далымгаӡацт. Нас уара угәы иҭои, Анцәа уиацлабуама, иарбан ҩын ҿыцу зыргылара аԥшьугаз ҳәа ҩнуҵҟатә бжьыкгьы ҭаха снаҭомызт алымҩаныкгьы. Мап ҳәа  уи аҭак ҟасҵон сара, Анцәа исҟәырхуп, сҳәон, иахьагьы Анцәа исҟәырхуп, сҳәоит, Анцәа сиацлабуа. Сара Уи иусԥшьа дуӡӡа анагӡаразы сицхрааҩуп, уи ауп ари адунеи аҿы иреиҳаӡоу уалс исыдугьы…
	Изызӡарызеи, сыгәҭак ду гәырӷәӷәаган ишысзыҟоугьы, зны-зынла сышьҭахьҟа санхьаԥшлак, убри аиԥш гәҿыӷьра бааԥсык, гәхьаагара дук сысуеит - ҿык-бзык ала ҳәашьа амамкәа. Хгашьа сзамҭо игәхьаазгоит, сылаӷырӡқәа аауа аҟынӡа сгәы азыбылуеит, сгәы ҿнакаауеит исаҩсыз, исцәыблыз аамҭа. Игәхьаазгоит сылацәа анаахыстыз избаз сабдуцәа ркәаскьа ҩны, сахьииз, сахьааӡаз. Исахьаха сыбла иаахгылоит уи акәаскьа аганқәа, акәакьҭақәа зегьы, уимоу адашьмаҿы ианыз, аԥсыӡ аблақәа иреиԥшыз амахә-ларҭақәа, абарҵа, абыркьылқәа, амардуан-лаҟә… зегь лабҿаба избоит. Издыруеит зны сан илырҵысуаз сгараҵәҟьа ахьгылазгьы. Зегь реиҳа ӷәӷәала исныруеит ҳхәышҭаарамца, сан ахьурӡы кнаҳаны абысҭа ахьылулоз, ахш ахьлыршлоз, ашә ахьхылхлоз, аҟәыџьал хәыҷ ҽҳәаргыланы ахәаҭаҳәа аҟәыд ахьылжәлоз, ххылас иҟоу зегьы аҭаны, афҩы лаҳа-лаҳауа иахьылчаԥалоз. Абжьааԥынгьы ҳгәылацәа анааизалакь, аҽҳәа аҿаԥхьаҟа арымӡ ду ааскьаганы, амца ргәыдшеишеило лафла рцәажәашьақәа… Сышхәыҷӡаз издырит сара ахәышҭаарамца иаҵанакуаз. Иагарааны уаха ҳанышьҭало аԥырӷқәа цәыҵаҳәҳәаны амца «ҿасҳәахьан», иагараангьы шьыжьӡа сгыланы уи «еиҭаԥсыртлахьан», ҿыц агәгәаҳәа  еиҭеиқәысҵахьан. Убас сышмаҷӡаз ӷәӷәала иснырит сара «шәӡи шәымцеи еиқәымҭәааит» ҳәа ирҳәо исаҳахьаз ажәа хьанҭа аҵакгьы. Зны-зынла ақәа кыдҵәан ианауазгьы сшәон уи ҳхәышҭаарамца ԥырхагак анаҭар ҳәа. Усҟан исыздыруамызт аӷа бааԥс ианакәзаалак, ӡыгмацәазк азна акәзаргьы, иӡыхәашь иманы амҩа дшықәу, ухәышҭаарамца иақәиҭәарцаз, уи азыҳәа агәҽанызаара ду шаҭахыу, ишынаԥш-ааԥшлатәу…
	Исгәалашәоит ҳакәша-мыкәша ҳгәылацәа аӡәык-ҩыџьак ахаҳә ҩынқәа дыргыло ианалага, саргьы гәаныла урҭ иреиԥшу аҩны аргылара сыҽшазыскыз. Гәаныла адгьыл ырҵауланы иԥҟаны, уи абетон шьапы ҭасырҭәон, ацаменти, аԥслымӡи, акьыри еиларшьшьны, заа гәаныла иԥысҟахьаз, амра ицәҵаны исырҩахьаз «аблок» хьанҭақәа акакала инеиқәҵо аҭӡамц ҩазгон, ашәқәа ахьҿалашаз, аԥенџьырқәа ахьаанахәашаз аҭыԥқәа рҿы ахьатә шәвазақәа, ахьатә шәхымсқәа аласыргылон. Аҩны актәи аихагыла ҩаганы саналгалак, уи «ацоколь» ҳәа изышьҭоу «маҟала» ихсыркуан, уаҟа ақьрысҭақәа ықәҵаны, аҩбатәи аихагыла  аҭӡамцқәа реиқәҵара салагон. Ус-ус, убригьы еиқәҵаны саналгалак, хыхь дырҩегьых «амаҟа» ҭарҭәаны, ақьрысҭақәа ықәысҵон. Аҩны ахыбразы хьатәы маҭәахәыла еибыҭаны ақә ылызгон, ахаҳәҵәаҳәқәа, алартҟақәа зҳәаз еиԥш, зегь рыла еиқәыршәаны, шиферла (абригьы ҳабдуцәа иабарбахьаз) исхыбуан. Знык қәа-цәыкәбарк зкылымсуа ианыҟасҵалак, аҩныҵҟа ауаҭахқәа рдашьмақәа ықәҵаны, рыҭӡамцқәа зегьы еимарҩызаа, иԥшӡакәакәараӡа исшьыхуан, ипашәӡа иуҿалашо кьырла исшәуан. Анаҩс, оумашәа иԥшӡаны еиласаз ашәқәа рҿасҵон, аԥенџьырқәа иуҿацеицеиуаз асаркьақәа рҭассон. Зегьы ирыцкны аҩны иасҭон арԥхагақәа: ауаџьаҟқәа, аурыс ԥечкақәа. Аҩны амардуан, абарҵаҿтәи абыркьылқәа џьашьатәшәа исырԥшӡон. Абарҭқәа зегьы гәаныла, гәык-ԥсыкала рсахьа аҭыхра саҿын, аха ганкахьала ҳжәытә кәаскьагьы уаҩы ишимбац сгәы азыблыхуан. Анкьа инаркны узышьцылахьоу даҽакала аԥсахрагьы имариоу ак шакәым зааӡа издырит…
	Анс акә, арс акә, абас сышқәыԥшӡаз сара зааӡа «аматериалтә» ҩнқәа рыргылара аҟнытә сиасит схатә доуҳатә ҩынқәа рыргылара ашҟа. Ари ус башамашак ала иҟоу шьцыларам, аҟазара дуӡӡа зҭахыу акоуп. Зылаԥш ахыугьы рацәаҩуп иара, урҭ изакәызаалак ак раҩдыршәом, шьаҿацыԥхьаӡа иушьклаԥшуеит.
	Убас уажә ааскьа хаҵак дсазҵааит, узҿуи, иҿыцу акыр унапы алакума ҳәа. «Анцәа исиҭо» сҳәеит, уаҳа егьацсымҵеит, иаргьы уаҳа сылаҿимҭит (бзиа избаӡом сара ус иансазҵаауа, уи уажә бзиа иубода ҳәа иуазҵаар иаҩызоуп). Исазҵааз идыруеит ҵыхәаԥҵәарада аусура сшаҿу, исыргыло ргыланы салгаанӡа даҽак ашьапы шыскуа, уи блала уаҩы ибом акәымзар. Иаҳҳәап, «зынӡа акгьы санаҿӡамгьы», сыздыруа гәҩарас ирымоуп уахгьы-ҽынгьы сдоуҳа шыгәаҭеиуа, џьара ак «ахымшаргьы» шамуа. Дубап ус сахьыҟоу гәык-ԥсыкала иалаҽхәо, еигәырӷьо, аха дубап згәаҿы ашьыцра мыжда арҵысуагьы. Ус иҟоу аӡәгьы иацы зны мчыла иҩныҟа сымҩахиган, имазара салаирԥшит. Аиашазгьы, аџьашьатә ҟаиҵеит уи: амарда аҿаԥҟаны, ашьапы рдуӡӡаны иҭарҭәаны, ԥшьбаны еихагылоу аҩын дуӡӡа иргылеит, аҩнуҵҟатә мардуанқәа рымацара удыршанхатә ссиршәақәа ичаԥаны. Адашьма, аҭӡамцқәа уҿалашо, уахьцара, уахьԥшра узымдыруа уқәдырхартә. Амал иҩнеиҵаз акәзар, ҿык-бзык иазҳәом, ус ажәытәан аџьам шахцәагьы нхомызт. Сахҭан еиқәаҵәала ихҟьоу адиванқәа, акресло дуқәа уахьынарықәтәаз агылара угәаԥхашам. Иԥҳәыси иареи рышьҭаларҭа уада акәзар, иҩнагылоу «ацәарҭаӷәқәа» реиԥш зеиԥшу ахаан сыбла иамбацт, уаҟа аҭӡы икыдкнаҳалоу асаркьа, ҵаҟа икаршәу ауарҳалқәа удыргачамкуеит. Аҩын ду иамоу ауадақәа зегьы снарыҩныга-аарыҩныго исирбеит, уаргьы узҿқәоу аадыруеит, аха ҳаргьы абас ауп ҳшыҟоу аанагон уи, ахәҭакахь сгәы ԥижәарц ишиҟаиҵозгьы ҩашьаӡомызт. Уи иныԥшит аиҳарак асасдкыларҭа ҳәа имаз ауадеи «абанкеттә зали» ансирбоз. Аиашазгьы, урҭк егьырахь исирбаз акы еиԥшмызт, зынӡа оумашәақәа еибыҭан. Асасдкыларҭаҿ игылаз астол гьежь ду, уи иаакәыршан иаваӷӷа улаԥш зықәшәоз абаҩыш ҟәардәқәа, иара астол ахаҭа аибыҭашьа, асахьаҭыхра иага сазҟазазаргьы рсахьа сызҭыхшам. Хыхь алаӷәра иаҵакнаҳаз алиустра мацара хьлыхума уҳәо (иҟалап ишеибакәу ихьлыхзаргьы) икәеицеиуа лашарадагь аҽнышьыбжьон иуҿалашон. Ара уара умааицт акәымзар, ԥыҭҩык ааиқәахьеит ҳәа иахьатәи «аҳцәа», ауаа «дуқәа» шьоук рыӡбахә иааимҩатәшәа дахыҽхәангьы иаасеиҳәеит, урҭ рыбжьара аҳәаанырцәтәиқәагьы ыҟан. Абанкеттә зал еиҵыхәхәа ду аҿы зымширақәа азгәарҭахьоугьы ааиқәиԥхьаӡеит (арахь иара акыр дышхажәаахьоугьы сабик димааӡацт, диааӡарцгьы игәы иҭам). Измааноу сыздыруам, абраҟа игылаз абри ахьатә стол хәхәа ду агәҭа ахьазеиҟараз снеиртәеит, иаргьы днасыдтәалеит. Зны абри астол злыхыу амаҭәахә ахьынтәаагоу ҳәа ҿаҩа қыҭак аӡбахә аасеиҳәеит (уаҟа мызк ахы-аҵыхәала шаҟа кубометра ҩни-мебели рыҟаҵага маҭәахә ҭыргогьы днахыҽхәеит, аиҳарак Ҭырқәтәылаҟа иҳашьҭуеит ҳәа нацҵаны), нас умшира анбаҟоу, мшәан, уареи сареи ҳаиқәлацәаӡами ҳәа ҽамыршьагала днасазҵааит. «Сара сиира мшы ҳәа, шьҭа ари адунеи аҿы егьыҟам» ҳәа аҭак наисҭеит, саахәмаршәа. «Иауеи, иҳәеит, иаргьы ус анысҳәа, анцәа иуҟәырхуп аха» … иҿы анааихих, - ааи, саныԥсуа ҳәагьы мышк ҟалараны иҟаӡам, - сҳәеит ииҳәарц ииҭахыз дырны. Иара дшанхашәа даасыхәаԥшын, уаҳа егьимҳәеит. Уи игәи-игәаҵәеи еилганы аԥсреи абзареи зны-зынла дышрызхәыцлоз, зны-зынла моу, наӡаӡа ԥсра сықәымкәа сҽыҟасҵоит ҳәа зыԥсы шҭаз зпирамида дуӡӡа ҟазҵаз афараон иеиԥш, хаҳә-мҿыхәлыхла абас ҩни-гәареи реибыҭара дшаҿыз ҩашьаӡомызт. Иара абраҟа иаразнакгьы сара сыҩныҵҟатәи сдунии иара идунеии ааиҿагылеит, Кәыдры аҩхаа ҵалашәыра еиԥш ҳәаакгьы ааҳабжьалеит. Сгәаӷ икӡама сҳәогьы џьашьатәшәа дааснырит, иага мчыла сааигазаргьы, сышԥамҩахыҵӡеи аасгәахәит. Иаргьы, сгәаанагара идырызшәа, насгьы џьара акала иара игәаанагарагьы хиҩарц иҭахызшәа, ҵабыргны џьамтәылатәи шахҵас инапсыргәыҵақәа анааиниҟьа, имаҵуцәа аакылибаҳәан, иара абраҟа али-ԥси рыбжьара ҩыџьа моу, жәаҩык ахауртәаргьы ирзымфартә астол азганк аадырхиеит, рыжәтә хкыс иуҭахыу зегьы, аҭӡамц иаласаз «абар», иара инапала ашә ааиртын, иааҭигеит. Аҽраԥшраҟынтә кониаки шампанҩи, иҟоу зегьы сырбо, иаҳжәри ҳәагьы дсазҵааит, аха уи аҭак шыҟасымҵоз дырны, абри ҳжәып, абри еиҳа иаҳзеиӷьуп иҳәан, ашәамахь кониак аахиртлан, ицәиаҵәаӡа (зны адгьыл аҵаҿ археологцәа ирымԥыхьашәаз, азқьышықәсақәа зхыҵуаз иреиԥшшәа иҟаз) фырџьан џьашьатәқәак инарҭеиҭәан, анцәа улыԥха ҳаҭ, ҳаигымыз, уареи сареи еицәтәыму уааӡам иҳәан, аҿыҩаирхеит. Азныказ афырџьан хәыҷ шеибгаз инаихәлапҟа ицаз џьысшьеит, ижәшьа убас иҟан. Иара ихаҭа адгьыл ианыӡаахьоу адомбеи даҟаран ари ауаҩ, идоуҳа иагхаз зегьы цәала-жьыла ицлазшәа… Саргьы сфархьӡа сахьгылаз, сфырџьан аақәысхын, иҩын ҿыци иареи неидкылан саарықәныҳәан, инсыжьыргьы иуӡом уеизгьы сҳәан, аҵанӡа иааҭасырцәын, ацара сҽыназыскит. Иага-иага исыдицаландазгьы уаҳа сымтәеит, сымцар ауам, сыццакуеит, уҩны-угәара уагымхааит, уахажәааит ҳәа издыруаз ажәақәа зегьы, ҵабыргны, гәык-ԥсыкала инаиҳәаны, ашәахь сҿынасхеит. Иџьоушьаша, иаргьы уаҳа исыдимцалеит, уара уоума еилахоу, еилахаҵәҟьоу са соупеи аанаго, даасыцдәылҵын, саргьы уахь сцоит уеизгьы иҳәан, имерседес цырцыр азганк леизырҟәыҿны дылҭатәан, аус аируит, саргьы снаиваиртәан, али-ԥси рыбжьара ақалақь агәҭанӡа сааиган, абизнес знапы алакыу абас ауп ҳшыҟоу, саҭоумҵан ишахәҭоу упату қәҵашьа сахьақәымшәаз ҳәа лафқәак ааиҳәан, ладоу ҩадоу дахьцаз сзымдыруа, иаразнак длыбжьахәаша дцеит.
Ҳааизынхеит бла иамбо сдоуҳаи сареи ҳамалазаҵә, оф гәышьа ҳәагьы сыԥсы ааивызгеит.
Саагылазаргьы, иага ихан хьыҵәцаразаргьы, инапылаҟаҵароу ҩнык сыԥсы ҩнаӡаӡом сара, аиҳарак уи еилыскааит агәаҟра ӷәӷәа санақәшәа. Усҟан иара Анцәа иҩн дуӡӡаӡа, адунеи лашарккакарагьы са сзы иҭшәахеит, иҭшәахаӡеит. Иара уажәгьы шамахамзар ус ауп сшыҟоу – адунеи ду сыԥсы ахаара анамклак, адунеи анҭыҵҟа џьара еихоит, ҵәҩанҵәыҟа жәҩанахь идәықәлоит, аха уахьгьы, қәтәарҭа змауз аԥсаатә еиԥш, хкыдкыларҭак анамоулак – еиҭахынҳәыхуеит. Исгәалашәоит, иахьагьы исхыԥсаауам, аибашьра ашьҭахьҵәҟьа Аҟәа ҳанааи, иага исынсмырԥшырц саҿызаргьы, заҟа сгәыҭҟьагаз, зегь раԥхьа иргылан – схазын. Избон сцәа иҭамӡоз сгәырҩа дуӡӡа анкьапышҭа еиԥш иуакаӡа ичны адәныҟа ицәырҵуазшәа – хазгьы дыд-мацәысла иҭәу, аԥшатлакә злоу, бааԥсыла иӡлачу аԥсҭҳәа еиқәара сеиԥшха, ақалақь салаланы саннеиуаз, амҩадуқәа сырзымккәа, схырзаманха сахьцоз исԥылоз зегьы агәыҭҟьа иаганы иԥсыр ҳәа сшәон. Фырхаҵарыла сыҷкәын данҭаха ҽнакгьы ашәы сшәысымҵеит, сҟыу-ҵәыуо сымтәеит, аха, убас сшыҟазгьы, сахьынеимоу сшеибакәу ақәабшьҭа еиԥш сеиқәаҵәаӡа сышәны сыҟазшәа збон. Иахьынӡасылшозгьы ауаа сҽырцәысыхьчон, иара усгьы хьаала иҭәу рхьаа иацсымҵарц азын. Акызаҵәык гәҟычырҭас иахьсымаз иҭахаз ҳҵеицәа «реиланхарҭақәа» рҿакәын. Уа саннеилак – сеиԥш зеиԥшызи сареи наҟ-ааҟ ҳааилаҵәон, ҿымҭ ажәада ҳаилибакаагәышьон…
	Абас сыҟан акыраамҭа, ашьҭахь игәасҭо салагеит, ақалақь саналсуа сгәазымҭо, сзымбо рацәаҩхо ишалагаз. Уи ганкахьала еиҳа хақәиҭрак снаҭон, аха даҽа ганкахьалагьы маҷк сацәшәеит. Избанзар, издыруан сцәа-сжьы ааныжьны сыԥсы шысхыҵхьаз, аха сынаурҵәҟьагьы уаҩы имбо саныҟала, ҳаи абааԥс, шьашәы иҭарыблыша, аҩсҭаа зынӡа сихәхама ҳәа схала схазы иаасҳәеит. Ус сҳәеит, аха амра ахала ахы шазымбо еиԥш, игәасҭеит схаҭагьы схы рацәак ишысымбоз. Амра џьара акы ианаагәыдыҷҷалалак ауп ишымроу анудыруа. Уи адуӡӡаҵәҟьагь абас иҟазар, сара агәырҩа сҽасҭар ҟалоума ҳәа схы-сгәы сыжьжьо салагеит, асаркьа еиԥш сызныԥшылашагьы акы сашьҭалеит. Уи сшашьҭаз, дырҩегьых ауаа рыжәпарахь снанагеит, дара рыда ԥсыхәа сымамкәа сҟалеит. 
Ишысҳәахьоу еиԥш, имаҷым акымкәа-ҩбамкәа адоуҳатә «хыбрақәа» исыргылахьоу. Уажә сызҿу акәзар, урҭ акы еиԥшым – аргылашьагьы, иахьсыргыло аҭыԥгьы рыла зынӡа иџьашьатәыхаҭоуп. Иара аргылара ҵыси-ҳәыҳәи рнаҩс зҽалазырхәызгьы рацәаӡоуп, уахынлаҵәҟьа аӡыркәиқәеи ахәылԥҵарақәеи сыцхраауеит, ҽынла уеизгьы иреиҵаӡоу арҵу хәыҷы инаркны ашьхақәа ирхаԥыруа ашьауардын аҟынӡа, зегьы сара исарӷьажәҩақәоуп. Ажәакала, адунеи Анцәа иаақәишахьоу ԥстәи-ԥсаатәи шеибакәу зегьы сдоуҳамч иалахәуп, сгәашьамх дырҵаруеит, сус уаҩы ишимбац сгәы азыҳәо сҟарҵоит. Ашьхымзаҭраҿ ашьхыцқәа аус шеицыруа еиԥш ауп дареи сареи аус шеицаҳуа. Ари еиҳау ргәырӷьага аԥсабараҿы изыҟалаӡом. Сгәырҩа алахысҽуеит ҳәа амырзакан азырҳәо сиеԥшым сара – жәлар рынасыԥ иазхәыцуа, убри азы, дара рыгәҭа сшыҟоугьы, рылаԥш сахьыҵамшәаша аԥхьакырҭа сҽаҭаны ихандеиуа соуп. Анцәа иҳәозаргьы, ашьапы шыскызи, уажә «аҭӡамцқәа» рҩагашьа сызлаҿуи рыла, ҳаԥхьаҟа сманшәалахоит, сџьабаа шымцурамхо здыруеит.
Сыҩны, сбааш лаша сыцзыргылоуи сареи ҳус зны-зынла убасҟак ҵәҩанҵәыҟа ажәҩан ахь ҳаракӡа ҳханагалоит, адунеи ахьынӡа-наӡааӡоу шеибакәу зегьы ҳалаԥшҳәаа иҵганы ҳалаԥшыртә, жәларыс иааҟоу зегьы ажәытәӡаахыстәи рдоуҳатә ԥышәа ҳбартә. Аиқәаҵәа, ашкәакәа, ацәхаԥшь, ацәҩеижь… ԥшшәахәхкыс иҟамҳәагьы иҟада адунеи аҿы. Дара зегьы уаауп, аха заҟагьы еицәтәымузеи, изакәытә гыгшәыгроузеи инарымпыҵҟьахьоугьы. Ахшыҩ ҟәыӷа ақәцәа ҳаракыра аҟнытә абри адунеи уанықәыԥшлак, аԥсҭазаара зегьы чмазарацәгьаны, иара адунеи ахаҭагьы ахеилаԥсацәа ирыҩнушәа ауп ишубо. Убарҭқәа ирыхҟьаны, ацәеижь адгьылаҿ иааныжьны, здоуҳамацара мҵәыжәҩас иҟаҵаны иԥыруа ауаа ҟәышқәагьы заҟа ирацәаҩузеи. Ажәҩан аҿы урҭи ҳареи ҿымҭ-ԥсымшьа гәаныла ҳаицәажәо, џьара кәиц хәыҷык ҳақәшәар, блала иузгәамҭартә зынӡаск иҵаӷаӡоу «ҳцәеижь» блыр ҳәагьы ҳшәо, наҟ-ааҟ ҳнеивыслоит. Убасҟакгьы ҳласны ҳԥыруеит, адгьылаҿ изызҳаз ауаҩы ихахьы изаамгартә. Амбатәӡа зыбжьоу, алашараҵәҟьа миллион шықәса амҩа иахьықәхо, аеҵәеи аеҵәеи рыбжьара анеи-ааира блеихаҟәырсракгьы ахҳарҵуам. Сара сыхәҭаахь ари ӷәӷәалаӡа исныруеит, насгьы ԥхьагьы шьҭахьгьы ацара сзеиԥшуп. Шьҭахьҟа санцалак – аҭоурых зынӡа аҵалашәырахьӡа слеиуеит, ԥхьаҟа акәзар сцоит амиллиард шықәсқәа сраԥызаны, сцоит зынӡа аамҭа ҳәа егьахьыҟаӡам, ԥсреи ииреи иахьыртәылаӡам дунеик ахь. Ԥсреи бзареи ахьыҟам ԥсҭазаара ыҟоума ҳәа уаҩ дҵаар алшоит. Иҟоуп, аха уи, ҵабыргны, ԥсҭазаароума? Араҟа ҳадгьыл аҿы ауаҩы иага аԥсра иԥеиԥшзаргьы, аира, аизҳара ыҟоуп. Убри ауп аамҭа ҳәа ҳазҿыҵәҟьоу ҳзырбогьы. Уи иацәшәатәӡам – аира ыҟанаҵы. Абарҭқәа ирыбзоураны, араҟа, ҳдунеи аҿы, иага хырзаманцәгьа ҳахҭысуазаргьы, угәы злоуҟычша рацәоуп, ԥсыншьҭахьгьы аԥсҭазаара шнымҵәо агәра угартә, уақәгәыӷыртә иҟоуп. Амала есаашаргьы иудыруазароуп убригьы ашәарҭа бааԥсӡа ишҭагылоу, анкьа ԥсҭазаарала ихышхыҵәоз, аха иахьа еиқәаҵәаӡа, ибылны ажәҩан иара ус баша иалоу аеҵәа ҭацәқәа шыҟоугьы ухамышҭуазароуп…


Еимгеимцаралоуп сыԥсҭазаара шеибаркыу сара иахьа. Сныҟәозар – еимгеимцароуп, схы  нықәсҵаргьы – еимгеимцароуп. Еимгеимцароуп сцәажәара, сашәаҳәара, еимгеимцароуп сыбзиабарагьы. Аха уи аимгеимцара адгьылаҿтәи ибашоу аԥсҭазааразы амиллион шықәсақәа зҭаӡо еимгеимцароуп. Аимгеимцара иалагӡаны исаҳауеит ҵҩа змам агарақәа рыдыргә-дыргәбжьы, имииц асабицәа ркьаасыбжь, акыркырҳәагьы рыччабжь. Зны-зынла убасгьы алаԥшҵашәарақәа соуеит – адунеи хәыҷымзар быргк дықәыршәымкәа, иара аԥсабара шеибакәу зегьы хҿарахымзар иажәхьоу, ихәарҽхахьоу џьара акы ықәумбаауашәа. Ари аҟарагьы игәырҿыхагоу, игәеизырҳагоу, хазгьы игәыҭҟьагоу егьыҟаӡам.
Иага хьаала иҭәызаргьы, абри аҭагылазаашьа аманоуп уажә сара сыԥсҭазаара шыҟоу – аимгеимцара иахылҵыз, еимгеимцаралагьы иҭәу сыԥсҭазаара!..


Ага, аҿаҩа… сахьнеилакгьы адгьыл иҵхәраауеит аӡыхьқәа, ахрақәа, абахәқәа ирылбааҽҽоит арҩашқәа. Убарҭгьы ҵыхәаԥҵәарада сдоуҳатә ԥсҭазаара иалахәуп. Амшын акәзар сахьцалак, сахьаалакгьы иара сзаԥырҵӡом, ахьарч бжьы слымҳа иҭаҩуеит, агәрым-шәрымбжь саҳауеит. Арҭ зегьы ирҿысҵаауеит аласышьа, ахьамҵшьа, аҭбаа-ҭыцәра, аҵаулара, аӷәӷәара, ацқьара… Сгәы-сыԥсы ӡрыжәуп дара рыла. Адунеи ацәаакыра, абааӡатәы амҵәар иахьабалак ишаарҩарахо, нҵәарамзар ԥсҭазаарак шзыҟамло еиԥш, сара сырҿиара адац-ԥашәқәагьы дара рыда ихәарҭаӡам, иԥсуеит, иҵҩаауеит. Зны-зынлагьы иҭабаӡама зысгәахәуа сылаӷырӡқәагьы мшынҵас иҵаауп, мшынҵас иҵаулоу схьаа иахыҵхырҭоуп. Зыргылара саҿу «сыҩны» злеибаркыу иреиуоуп абригьы…
	Бжеиҳангьы жәҩани мшыни сцәеилаҩашьоит. Доуҳала хараӡа ажәҩан ҵаулахь санцалакгьы, арҩаш хыҽҽақәа уантәи рыбжьы саҳауеит, уантәи слаԥшны адгьыл ахышәара-ҵышәара блала ианеимыздо акәзар, амшын ҭбаа дуӡӡа агәҭа ихыршәлоу адгьыл бжьаха хәыҷы еиԥш, сылаԥш иҵашәоит исыԥсыԥлагаҩагароу Аԥсынтәыла, избоит ҳаҳҭнықалақь Аҟәа. Уи агәҭа ахьазеиҟароу изызқәаҭыԥхаз жәлар рҵеицәа фырхацәа рпантеон – адунеи иаақәыршаз аԥсуаа зегьы ирыԥсеизакырҭаны, рдоуҳа иагәеисыбжьны исныруеит. Ҵәҩанҵәыҟа, жәҩангәашәԥхьараҟа ицахьоу рыԥсқәеи ҵаҟа иыҟоу рыԥсқәеи реилаӡҩарҭа мшынҵас сагәылагылоуп…


Ҳаԥсадгьыл ӷбоуп, ари аӷба Анацәа рылаӷырӡ иӡсо ихыуп. Изышьҭои рыцҳа, ихнахуеи? Аҵеицәа рыԥшаара иаҿуп!..


	Аибашьраан иҭахаз, зыбаҩқәа ахьыҟоу ҳзымдыруа роуп зыԥсқәа зегь реиҳа сыкәша-мыкәша игәаҭеиуа, урҭ рҿы еилганы ирызҳәом акәымзар, иҳәҳәаны, абар, абра ҳаҟоуп ҳәа ҿырҭуан, ҳабаҩқәа ракәӡам аус злоу, ҳаԥсахаарақәа шәара ишәыцуп, ахаангьы шәышәхымсқәа ирылҵӡом, шәхәышҭаарамцақәа ирԥырҵӡом рҳәон. Атанкқәа зыԥсы шҭоу ирҭаблыз, зыԥсы шҭоу ҳаӷацәа иржыз, идыргәаҟыз ракәзаргьы, рыԥсқәа еилагәаҭеиуа сахьцалак исыцуп, иахьабалак исышьҭоуп. Хыма-ԥсыма аибашьра адәы иқәганы, хыма-ԥсыма абираҟқәа ирылаҳәаны анышә иамаҳдоз афырхацәа анракәхагьы, амаҿаҭыԥ  зну ҳбираҟқәа шьҭыхны, рыԥсы еиланаршәшәо, дгьыли жәҩани иахьабалак ирыбжьакнаҳауп, ахақәиҭраз иқәԥо адунеи ажәларқәа зегьы ирбарҭоуп. Макьана инагӡаны исмыргылац, гәаныла уажәнатә сзылгахьоу ари сыҩн ҿыц, сбааш хьыҵәцара акәзаргьы, ахәҭакахь дара ҳҵеицәа ршьала ишәу, арҭ ҳбирҟақәа иреиҳау руак шәыршәыруа иахагылоуп, шьыжь-шәаԥшьи хәылԥ-шәаԥшьи иахьрыдызбало еиҳау насыԥ шкәакәа ыҟаӡам сара сзыҳәа!..
Сара абри сазхәыцуа, иахьеи-уахеи сгәы иҭахәхәа «сыҩны» аргылара санаҿу аамҭазы, избоит Аԥсны акәша-мыкәша шьоук кылԥш-кылӡырҩуа еиҭа ишавоу. Урҭ ирулакгьы аҳәаа ихыҵынгьы арахь ишҭало, инаҵаа-ааҵаауа, ихраа-ӡраауа ҳархақәа, ҳадәқәа ирықәуп, ҳага ԥшаҳәақәа ирывоуп, маӡа-аргама ҳадгьылқәа раахәара, ма ус маанала ргара иашьҭоуп. Арҭ «аԥсуаа аибашьра уааԥсырала иарӷарӡеит, ртәыла дара ирызҭырҭәаауам, еимаҳҵәап, иаҳгап, иаҳтәаҳтәып» ҳәа иазхәыцуеит. Зымгәада хәыцырҭа змам, аибашьраан зырҳәарахыжәқәа реиқәырхарада егьызлымшаз шьоукгьы, ҳаԥсадгьыл ҽыҭ-ҽыҭ еиҩыҵәҵәа-еихыҵәҵәа дырҩегьых маӡа-аргама аҭира еиҭалагахит. Абас маҷ-маҷ жәашықәсала ирҭиуаз ауп ашьҭахь ҳҵеицәа қәыԥшқәа рыԥсы ахҭынҵаны ҿыхтәыс ироуз. Ҳаԥхьаҟа абиԥарақәагьы рыԥсадгьыл ҩаԥхьа ус шьала шьҭахьҟа архынҳәра, аҿыхра рықәымшәарцаз, зыԥсҭазара иалҵхьоугьы, иахьа зыԥсы ҭоугьы ҳарҭ зымгәажәқәа рзага ззымдыруа ҳаԥсымҭәқәа ҳариааироуп. Урҭ ҳанаҵадырхоуп адунеи ҳақәзаара зынӡа ианҵакыдахо.
Абри ҳәаны саалымгацкәа, ажәҵарақәа аасхаҷырҷырит, аҳәыҳәқәа насхаԥыр-аасхаԥрит, урҭ рнаҩсгьы ԥстәи-ԥсаатәи, ҵлеи-шәаԥыџьаԥи, ҿаҩеи-хреи, ҳаԥсабара шеибакәу зегьы абжьы аасықәнаргеит, иҽеим ахәыцрақәа уҽрумҭан, ҳус еиҵаҳархарым, иуаҳҭо «амаҭәахәқәа» ҳамхла, ишургылац иргылала, ԥшӡареи хаареи рыла еибыҭахо, ӡи-мцеи ирзымгаӡо, адунеи иақәлахаран иҟоу ухан хьыҵәцара ҳәа. Ааи, ааи, сҳәоит саргьы, уи ами сызҿу, аха ахан анургылогьы, амармалташь цырцыр адагьы, хаҳә гәард-мардқәак аламшәар ауам, изурызеи, саҭашәымҵан…
Абарҭ абас анрасҳәоз, раԥхьаӡа адунеи иқәнагалаз ауаҩы, адунеи ду аԥшӡара датҟәаны, шьанҵа-хаҳәҵарыла аҳаԥқәа рыҭӡамцқәа ирниҵоз ашьабсҭа сахьақәа, аҽацә сахьақәа рыԥсы ҭаланы, сызҿу сус аҿы ацхыраара даргьы исырҭарц саԥхьа иаагылеит. Адоуҳа ахыҵхырҭа зынӡаск аамҭа аҵалшәыраӡахьтә ишаауазгьы ҿыц иааснырт. Саргьы уажә «шьанҵа-ԥынҵала» зсахьаҭыхра саҿу шьаҭамырӡгаха сыбла иаахгылеит. Агәацԥыҳәара ду сыманы, хыма-ԥсымагьы сус аасырласит… Уи рҽаладырхәуеит убас адунеи Анцәа ԥшшәахә хкыс иаақәишаз зегьы: ашкәакәа, аҟаԥшь, аиаҵәа, аҩеижь, ацәыш, ацәхаԥшь уҳәа ирацәаӡаны, уимоу зегь реиҳа исцәымӷыу аиқәаҵәагьы. Зегь реиҳа бзиа избо ашкәакәа акәзар, уи ианакәызаалак усгьы инасԥыршәаӡом. Сахьгараз раԥхьаӡа сылацәа анаахыстызгьы сыблақәа ирхыҷҷалаз ауп, мгәарҭа сахьыҟазгьы ицаҳә-цаҳәо исныруан. Аҳауа еиԥш сыԥсы злаҭоу  аԥшшәахәқәа сахьрызхәыцуа акәу, иаха ҵхыбжьонгьы санааԥш амза ахаҿы гьагьаӡа сԥенџьыр ахышәҵәҟьа азиаша ажәҩан иахьалакнаҳазынтәи исыхәаԥшуан. Аҵх арлашон уи агәыр каршәзар иунарбартә, уимоу, зегьыҵәҟьа ирзууазеи акәымзар, акырӡа аԥшшәахәы рацәа ааилургартә, ишаҭахыу еиԥшҵәҟьа аиқәаҵәа ацәырҵра азымгәаӷьуа. Абас еиԥш ихьыҵәцароу аԥхын ҵхы еигәырӷьаны, уахынлаҵәҟьа ҽааихак ҟамҵакәа ишәаҳәоит аҵарақәа, урҭ зегьы ирылскаауеит аҟармаҵыс абжьы – санқәыԥшӡаз Џьгьарда ҳхәаҿы ашәаҳәара зҿысҵааз, иахьагьы, уаҵәгьы, ԥсраҽнынӡа, ԥсрашьҭахьгьы зыбжьы хаа сашәаҳәара иагхараны иҟам…
…Зхы-зҿы гьамгьамуа иаха иԥхоз амза уажә иҟаӡам. Ҳашьхақәа ишеишеиуа иҩарывҵыз амра адунеи зегь каххаа иарлашаӡеит, иреиҵаӡоу аҭәиц инаркны шеибакәу зегьы убартә ихнатит. Иаха иԥхоз амзагьы зырлашоз иаракәын. Убас ала уахгьы-ҽынгьы уи лашарада, ԥхаррада ҳаннажьуам. Ҳазну аамҭазы  амра амцхә иԥхацәоит, адунеи аҩадахьтәи аҵааршәыраҵәҟьа арӡыҭра иалагарц егьагым, ишнеи-шнеиуа, былрала аҵкыс еицәаны, ӡхыҵрала ҳақәнахыр ауеит зҳәо аҵарауаа «хшыҩҭрақәа» срықәшаҳаҭым. Урҭ баша амра иахарартәуеит ауаатәыҩса рҳәаш-гашрақәа, Анцәа игәамԥхо ҟазҵо ауаа ҳарамқәа, хара имхәыцуа ауаа лашьцақәа рыцәгьарақәа. Урҭ амра зынӡа ирхамԥхозар еиӷьын, аха иара еилых амам, зегь азеиԥшуп. Аҽеиқәа, амҽеиқәа ҳәа хаз-хазы ишаны рхаԥхашьас иҟанаҵарызеи. Насгьы аҽеиқәеи амҽеиқәеи реилыргара ус имариоума? Шаҟантә ауаатәыҩса рыԥсҭазаараҿ амҽеиқәа рҭыԥан еиҳа иреиӷьӡоу аҽеиқәа, ауаа лашақәа ахамышҭыхә бааԥсӡа, ахырзаман еиқәаҵәақәа ирықәшәахьоузеи. Ишԥарзууеи зыцәгьеи зыбзиеи еиҟароугьы?
Уажә абри анысҳәа, дырҩегьых ахәыцра лашьцақәа амцхә срыланамгаларц азы, амшын хьарч бжьы аасаҳауеит, уи инацырӷызны адунеи аҿы бжьыхаас иҟоу зегьы слымҳақәа ирҭаҩуа иалагоит. Абригь заҟантә сыԥсы ҿнаххьоузеи, адамра аҩныҵҟа еиԥш зынӡаск шьҭыбжьык ахьыҟаӡамгьы, заҟантә заҟа бжьы ссир рмелодиа сгәы дырԥсаҳәахьоузеи, еибаха-еибафарыла, гәамҵ-хамҵрала иҭәу ари ҳдунеи гармониала аиҿкараҿы сылшамҭа алагаларазы ацхыраара сырҭахьоузеи. Уи ауп уаҩык, поетк иаҳасабала ҳазшаз иахьтә сара иреиҳаӡоу миссианы снапы ианугьы. Уи ала иара ҳазшаз сицхрааҩуп, иаргьы ахаан илԥха-игәыԥха сыгижьуам.
Бжеиҳан Ҳазшаз убасҟакгьы сирманшәалоит, ашьхымзаҭра аҳәиҵәҳәа ашьхақәа анҭало-ианҭыҵуа еиԥш, дара рхала, ҵыхәаԥҵәарада исахьарку ажәақәа схы-сгәаҿы иааигоит, урҭ ақьаад ахь риагара, ранҵара сахьӡом. Зны-зынлагьы, изакәызаалак ԥшак амысӡо, аҳауа ҟәызгаӡа ианыҟоу еиԥш, зегьы ааиԥхьбоит. Цәыкәбарк соундаз ҳәа иҿажәкуа асакара аиԥшгьы ажәа азын сшабо, хгарҭа смоуа саақәхоит. Аха уи азы иара уи Ҳазшаз акгьы ихараӡам. Саҭеимҵароуп, «акгьы ихараӡам» ҳәа уажә зҳәара сгәаӷьызгьы. Анцәа анцәа ида харак идызҵаша даҽа мчык аԥсабараҿы ҟалашьас иамоузеи. Убри ауп иара иузааиго зегь зыбзиоу, адунеи аҿы цәгьагьы бзиагьы уаазыниалак зегьы уара узы имшхәыбзазараны уахәаԥшлароуп…
Иҟалоит убри аиԥшгьы аамҭақәак, агәысакара иқәгылоу аӡә иеиԥш, сыбжьы неиҵыхӡаны анҿысҭуа, аха уаҩы иаҳаӡом, уимоу аныҩбжьгьы гаӡом. Ҳаӷеиҭа, зызҿысҭуа зегьы неибеиԥшны гәыла-ԥсыла идагәахама уҳәо, сыкәша-мыкәша, наҟ саԥхьаҟагьы, ушәартә ҭагылазаашьак ааҟалоит. Ус ари аҿаҳа-ҿымҭра бааԥсгьы схы иахьасырхәара сашьҭалоит, иреиҵаӡоу шышкамсызаргьы, изулак ԥсы зхоу џьара ак ԥшааны ацәажәара салагоит. Уи санеилнакаалак – егьырҭ сыбжьы змаҳауа зегьы усс исымамкәа сгәы аасыԥсахуеит. Абас хәыҷы-хәыҷла, зеиуа хкы уҭахыу рыла еихаҳа-еиҵаҳауа, сҳаи-сҷышьи неиԥшьуа, сдоуҳа ракәа ԥымҵәакәа исыманы амҩа сықәуп. 
	Уи амҩа сахьықәу, даҽазныхгьы, аибашьра анцоз, 1993 шықәса аӡынразы, асы ӷәӷәа анауаз еиԥш, аԥхын агәҭангьы сара сзын иҩеимагылан асоура иалагоит, ахьҭа, аҵаа цәгьахоит, амш аҷыхь бааԥс аҿалоит. Асы шьамхышәара иҩахыҳәҳәо икаҳауеит, уи бааԥсыла иаруадаҩуеит ҳаибашьцәа рҭагылазаашьа, аха зегь акоуп аԥсабара изҭанаргылаз амчымхара рҽарҭом, макьана ҳаҳҭны-қалақь Аҟәа аӷа инапаҿы ишыҟацгьы иҟоуп, аха дук мырҵыкәа уи наҟ далцаны, ахы ишақәиҭыртәуа рдыруеит – шьҭахьҟа хьаҵырҭа рымаӡам, ихьаҵыргьы ҟалаӡом. Ажәҩан еимаҷыҩны асы шауц иауеит. Асы иардагәаз аԥсабара иалыҩны, «гәырԥ-чырԥ», «гәырԥ-ҟырԥ» ҳәа абзарбзан хысыбжьқәа гоит. Абзарбзани автомат хысыбжьқәеи ирылыҩны, «ааит, амарџьақәа!» ҳәа ҳаибашьцәа гәеиҵамхақәа реиқәҿыҭыбжьқәагьы саҳауеит. Анаџьалбеит, изакәытә џьамыӷәа цәгьоузеи, зшьап ашьац амырҟьацыцыз, ауаҩы изын бзиарамзар цәгьарак ахаан згәы иҭамыз ҳаҵәҩаншьапқәа, ҳасабицәа назықәшәаз! Шаҟаҩы аибашьра адәы аҟнытә ихәны иааргахьоузеи, шаҟаҩгьы рхабар ҳзымдыруа абжьаӡра иаҿузеи!..
	Еимагыланы асы шауц иауеит са сзыҳәа, «гәырԥ-ҟырԥ» ҳәа абзарбзан хысыбжьқәа шгац игоит. Асыҭәҳәа сҿанаҳәо, гәаҵаӷара асы еимгәҳәо сылаланы, сеихеигәо ԥхьаҟа сцоит, сцоит ахәрацәгьа зауыз, иаҳцәыӡыз ршьаркәасҭамҩа сықәланы, уи, ашьабысҭа ашьа еиԥш, иҟаԥшьыхәхәараӡа ахәада иқәганы, аԥсҭақәа ирҭыганы инашьҭуп, зны-зынлагьы исцәыӡуеит, исҿанаҳәо асыҭәҳәа сԥырхагоуп, аха сышцац сцоит, сыԥсы ахьынӡаҭоу аимдара сзаҟәыҵӡом – исыԥшаароуп зшьаркәасҭа мҩа ныжьны ицаз ҳхьырԥарцәа зегьы. Урҭ снеира, рыԥс сахьӡара иаргәаҟуеит, иԥшуп, иԥшуп ршьа рыҵкьасо иахьышьҭоу «аҵааршә-гәысакарақәа» рҿы! Саргьы дара рыда ԥсыхәажәла сымаӡам шьҭа, наҟ-ааҟ ҳаԥсқәа ҭеибаҵароуп, ҳаиҭеибаргылароуп, иаҳзыԥшу, иаҳцәыӡыз зегьы ҳаԥшаароуп, ҳашьҭахьҟа ҳхынҳәыроуп, нас дырҩегьых ҳамч еизыркәкәаны ԥхьаҟа ҳдәықәларцаз. Ианбыкәыз ҳабацәа, ҳабдуцәа, ари адгьыл аҿы аԥсыха анрымаз – ԥсыха ҳмоуроуп дунеихаан ҳарҭгьы!...
	Абри сахьазхәыцуа, хазгьы аҳауа иалыҩны, Аԥсны ахы-аҵыхәа моу, адунеи иахьабалакынтә асаркьалқәа рхьеҩ-сеҩбжьгьы саҳауа иалагоит. Уаҩытәыҩса ишимбац уи иарӷәӷәоит сдоуҳамч, сгәашьамх арҵаруеит, дырҩегьых агәаҳәара дуӡӡа снаҭоит зыргылара саҿу «сыҩн ҿыц»  аибыҭара аҵыхәтәанынӡа анагӡаразы, ахәышҭаарамца ҿыц аиқәҵаразы, «жәларык» рыԥсы аԥшәмахаразы…


	…Ӡәыр идыруама адунеи алагамҭеи анҵәамҭеи?  Аӡәыр идыруама ажәҩан ахьынӡаҳараку? Иҟоума иара ус ажәҩан ҳәа акыр? Уи иара ус ауаҩы игәы алаирҭынчырц азы ихы иҭиҳәааит акәымзыр, адунеи дуӡӡа «хыбра» амаӡамкәа, ахы хыкка иҭацәуп. Аԥсҭҳәақәа анхылалак, мамзаргьы ҳалаԥш ахьзымнаӡоунӡа шьацԥшшәахәиаҵәараха ианаҳбалак, ҳхахьы џьара ҳәаак ыҟоу џьаҳшьоит. Адунеи ладеи-ҩадеи иахьабалак ишыхту, Анцәа ида изыхьчо ҳәа акгьы шыҟам, иара ус ажәҩан ишалакнаҳау шамахамзар ауаа рхахьы иааиӡом. Урҭ ирдыруазтгьы адунеи зынӡа «ишбзагәыҟьантазу», ргәы ҭынчхараны иҟаӡамызт, аха Анцәа ҳазшаз иџьшьаны ирымбо, ирзеилымкаауа ҵҩа амамкәа ирацәоуп. Уи амаӡақәа ирымаӡоуп. Сара сдунеи хәыҷы аиышьагьы убас маӡала иҭәуп, лагамҭеи нҵәамҭеи амаӡам. Уи ус маӡала иахьҭәу ауп, ауаҩы анцәа дшишо еиԥш, исшанда, исырҿианда ҳәа сгәы ҳаҵ-ҳаҵо сзыҟоу. Сара сдунеи есаашаргьы аира иахьаҿу схаҭа сыҩнуҵҟатә дунеи аҿоуп, акосмос ҵаула аҩнуҵҟа аеҵәа ҿыцқәа шиуа еиԥш. Ари сылшонаҵ ауп сара сануаҩугьы, санырҿиаҩугьы, сзыԥсоугьы сзызкугьы аныздыруа…
	Сара схы сақәгәыӷуанаҵ ауп рӷьажәҩара сзызуа, исыцхраауа зегьы сус ԥшьа ианалахәугьы, хҩаха ҟамҵакәа иансыцхраауа. Маҷк сус сгәы азҭамкәа санырбалак, иаразнак даргьы рус иагрыжьуеит, иҟоуп сышҟа иаарго реидарақәа ишрыҵоу, сааигәара имааиӡакәа исаҩсны ианцогьы. Аха ус шамахаӡамзар исмыхьыцт. Реиҳа «сымҵәыжәҩақәа» ҿырҟәыдааны, схьанҭаӡа, сзышьҭымԥраауа сантәоугьы сызҭашәаз ауадаҩра, амчымхара лҵышьак асҭоит. Аиҳарак ус сыхьлоит цәгьакы-бзиак аҿы ҳахьааидтәало шьоукы-шьоукы рхымҩаԥгашьа санахәаԥшлак. Урҭ аиҳараҩӡак атәым мал иарцәыцәыз, иарԥагьаз, зыԥсҭазаара қәыԥшқәа ирмеигӡакәа наӡаӡа ҳаԥсадгьыл иахҭнызҵаз ҳҵеицәа ргәалашәара иазку аныҳәаҿа ашьҭыхрагьы шьҭа изаҭәазымшьо роуп. Уажә ааигәа убас чарак аҿы аишәа ҳахьахатәаз, руаӡәк дыԥхамшьаӡакәа, - «абарҭ иҭахаз агәаҟқәа раҵәцахә, ачарақәа рҿы акәымкәа, аиныхрақәеи аԥсрақәеи рҿы иаҳклар еиӷьӡами», - иҳәеит, иԥаҵа далаччо, имгәацәа ду аишәа иқәҵан дахьтәаз. Иара еиԥш шьоукгьы уи иадгылеит, егьырҭ уи рымаркыхит. Дара еидтәалаз рыҩнуҵҟа ҭаҳмадас иалырхыз, имкыр ада ԥсыхәа анимоу, ԥасатәи Аџьынџьтәылатә еибашьра ду иалахәыз аӡәы ихы наиқәикын, ус диазҵаахит: – Абри аныҳәаҿа, то ест, аҵәцахә, ԥасатәи аибашьра ду аан иҭахази уажәтәи аан иҭахази еилымхкәа, акны искыр ҟалоума? – ҳәа. Дзызҵааз ахаҵа, иааигәамԥхеит ари иҵаашьа, насгьы дзызҵаауаз. «Мап, дад, иҳәеит уи, ԥасатәи аибашьра ду са салахәын, уажәтәигьы салаԥшны иҟаз збеит… арҭ зынӡа еидкылашьа рымам, уахьгьы арахьгьы иҭахаз раҵәцахәқәа хаз-хазы иклатәуп. Уажәтәи аибашьраан  еибашьуаз ҳҵеицәа рыԥсадгьыл хаҭа рыԥсы нақәҵаны рхаҭақәа ирыхьчар акәхеит, рыҩны, рашҭаҿ еибашьтәыс ироуит – реибашьрагь, рҭахашьагь изхылҵыз ирбо, ираҳауа. Ари ҳаӷеимышхара усын, дад, аха фырхаҵара дуӡӡала аиааира ргеит! Ас ифырхаҵахаз ргәалашара ҳаштәоу иаҳкыргьы ҟалаӡом, - иҳәан, афырҳәа ишьапы даақәгылеит, – иаҳклароуп рныҳәаҿа зыԥсы ҭоу реиԥшҵәҟьа иԥхьаӡаны, зыԥсы ҭоу рныҳәаҿа шыркуа еиԥш, избанзар, арҭ дунеихаан имԥсуа фырхацәоуп! Уара исуҭаз азҵаара абас ауп аҭак шыҟасҵо. Мамзар шьоукгьы, – еиҭанациҵеит иажәа, – ԥасатәи аибашьра ду иалаӡызи, 37 шықәса рзы бжеиҳан цәгьеибаҳәарала иқәеибахызи, аӷьыч-қәычрақәа ирыхҟьаны иҭаку «агәаҟцәеи», уажәтәи ҳфырхацәеи рныҳәаҿа акны аанкылара аԥшьыргеит. Ари аҩыза аламысдара ҟазҵо аибашьраан акгьы злымшаз, уи ашьҭахьгьы ичарҳәаҩхаз, иахьа зҽырҩашьаны иҳалоу роуп. Сара уаҳа сҳәаӡом, нагӡара рықәзааит зыԥсадгьылаз зыԥсы ҭызхыз… наӡаӡагьы ԥсра зқәым ҳҵеицәа хазынақәа, ҳҵеицәа гәлымҵәахқәа!..». Арҭ ажәақәа рышьҭахь агәырқь ҳәа зегьы ршьалы иаақәымгылар ада ԥсыхәа рмоуит (шьоукгьы ҟәыҟәӡа иштәаз инхақәеит аха). Ари  зҳәаз ауаҩы хазына гәаныла дныҳәо, саргьы иаразнак сҩагылан, ихыблаа-ҿыблаа иҟаз «сымҵәыжәҩақәа» дырҩегьых ҿыц иааиҵысхын, ҿыц ажәҩанахь аԥырра сгәы аҳәо сшыҟалаз ҿык-бзык ала ҳәашьа амамкәа иааснырит…


	Анаџьалбеит, ҽнактәи аԥсҭазаара зыԥсоузеи ари адунеи аҿы. Шьыжьы, шьыбжьон, шьыбжьышьҭахь, хәылбыҽха… Шьыбжьаанӡа иҟауҵаз, шьыбжьаанӡа узыхьӡаз… шьыбжьышьҭахь узышьҭалаз, инаугӡаз, ахәылбыҽха, аҵых иааумнахаанӡа, дырҩегьых изцуҵаз, уԥхӡы зызкауҭәаз, уаҵә дырҩегьых ашьыжьӡа агылара угәы аҳәо иаанужыз…
	Ицоит, иаауеит ажәҵарақәа, исхаԥыруеит, исхагьыжьуеит, тәамҩахә рымамкәа аидара ишаҵац иаҵоуп сышҟа. Иахьа ашацкыраз игыланы зус напы азыркыз сара сус заҟа иӷәӷәаны сгәы азҭоу рбоит. Ԥасашәа џьара исҳәахьан еиԥш, сара ус сыҟамызтгьы, даргьы асҟак ргәы ҳаҵ-ҳаҵо изыҟаломызт. Ашацкыраз аусура иалагаз даргьы-саргьы, шьыбжьонҵәҟьагьы аԥсааиҭакха ҳмоуӡакәа, ҳаҩны аибыҭара ҳшаҿыз шьыбжьышьҭахьхеит, ус хәылԥазхеит. Ахәылԥаз ианааилашәшәа, ахәылԥҵарақәагьы ҳацлеит, аӡыркәиқәа цәырҵит, иԥхӡыларбагоу аԥша хьшәашәа наҳзасит, амра аҭыԥан дырҩегьых амза гьагьаӡа иҩагылеит, иахьабалак ажәҩанаҿ аԥырӷқәа реиԥш аеҵәақәа ааикәаӷӷеит…
	Ҽнактәи аԥсҭазаара амбатәӡа иаԥсоуп, аха уахык шаанӡатәи аԥсҭазаарагьы иацназго ҟалаӡом. Аиҳарак удоуҳамч уанамырцәо, лацәааихшь ҟамҵакәа аус анунаруа, ҽынла ирызҳарцаз уахынла ухәыцра ҵаулақәа аниуа, иангәылҵуа, урҭ рымчала доуҳала зыргылара уаҿу уҩны хазына «аҭӡамцқәа» хәыҷы-хәыҷла ианҩауго. Ашамҭаз дырҩегьых ухахьы шарԥы-еҵәа кәалы-кәаџьо ианцәырҵлак адунеиаҿ даҽа ҵхы ссирк аус шууаз умыцәаӡакәа ишуршаз, даҽа мшы лашак ҿыцҳҳараӡа, бзиабарала угәы хыхәхәа иҭәны ушаԥылаз дырны, угәыԥшқара уиааины, шьыжь ӡаӡа еиԥш, ублақәа «анԥсаҳәо»… иараби, иараби, иҟоузеи ари еиҳау, ари иацназго даҽакы аԥсабараҿы!..


	Сҿаԥхьа улаԥш зхьымӡо адәеиужьра ду шьҭоуп, уи зеиуа хкы уҭахыу шәҭы-какаҷла ихҟьоуп. Ашәҭқәа ашьхыцқәа, аԥарԥалыкьқәа рхагьежьуа ирхоуп. Ашәҭқәа рыфҩы хаа рҩашьыгоуп, иблахаҵргьежьыгоуп. Шәҭи шьхыци шеибакәу зегьы сара сымаҵ шыруц ируеит, аԥшӡара, ахаара сыгхар ҳәа ишәоит. Сара уи амацара сагаргьы сҭахым, ажәҩан ашҟагь сыԥшлоит, уа ихыу ахьшьыцбақәа снарыхәаԥшуеит,  урҭ «рфырхаҵашьа», «реилҟьа-еиӷәыцәшьа» шырҿысҵаац ирҿысҵаауеит. Уи аамҭаз сара сзын «зыԥсы» ҭызхуа ашәҭқәа, аџьабаа ду збо ашьхыцқәагьы смыргәаароуп. Амалагьы урҭ амаҷӡазы агәаара рдыруеит, убасҟак ргәы ԥшқарахуп. Уи аганахь даргьы саргьы рацәак еиҩаҳго егьыҟам, сара еиҳа сҽызласырӷәӷәо сымоуп акәымзар. Анс уҳәаргьы, арс уҳәаргьы, ҳқьиароуп даргьы саргьы ҳаӷәӷәара. Иҳаргыло аҩнгьы қьиарала, уаҩрала иҳарҭәыр ҳҭахуп. Асаранџь еиԥш ихааӡа уи зыҩнам аҩны – ҩнума?
	Абасҟатәи цхырааҩ шсымоугьы, зны-зынла убас еиԥш иҟоу маҭәахәқәак сҭаххоит, дгьыли жәҩани рыбжьара џьаргьы иузымԥшаауа, арахь зыда ԥсыхәа ыҟаӡам, иара умоукәа  шьаҿак уус ԥхьаҟа иузымго. Убарҭқәа раан сдоуҳа еимдо, игьежьы-хынҳәуа амшынқәа, аокьеанқәа рыҵагьы иҭалоит. Амшын ҳәақәа, амшын гәылшьапқәа ирцәымшәаӡакәа, арахьтәи адунеиаҿ иуԥыхьамшәаӡо абырлашқәа аԥшаауеит, ажәҵарақәа аҭәиц рыц хәыҷқәа иркылакны ишаарго еиԥшгьы, хыма-ԥсыма иаманы аӡы иҭыҵуеит, хыма-ԥсыма иаманы иаауеит. Уи ԥсҭаҵагахоит «сыҩныргылара» азыҳәа. Ас еиԥш зылшаз сара сакәзар, нцәаҵас схы бо, сгәырӷьара ҳәаак аиуам - ҿыц доуҳала зыҽзырбеиаз сдоуҳа мҵәыжәҩада сарԥыруа аҿынанахоит.
	Даҽазных, узҿу зҭахыда, наҟ уаҟәымҵуеи, иарбан хан-хьыҵәцароу зыргылара аԥшьугаз ҳәа хәыҭ-хәыҭбжьқәак слымҳа иҭаҩуеит, издыруеит уи аҩысҭаацәа, аџьнышқәа рыбжьы шакәу. Урҭ сус снапы иамкуа сҟарҵарц рҭахуп, ус рҭахижьҭеи акрааҵуеит, аха сара еиҳагьы сыԥсы еибакны, гәацԥыҳәара дула аусура салагоит. Уи дара рҿы еиханакуеит. Ԥыҭраамҭак ашьҭахь, – «ара уеиҭаҵроуп, даҽаџьара уиасыроуп, уара уҭыԥан даҽаӡә даароуп», – ҳәа даҽа бжьыкгьы слымҳа ҭнашьаауа аҿаанахоит, уи аԥсцәаҳажә ибжьоуп. «Мап, сара ари адгьыл саԥырҵны џьарамзар-џьаргьы сцом… уақәымгәыӷын, сахьааз сыҟоуп… санаазгьы уажә акәым, адунеи сақәлоуп, аринахысгьы сақәлахоит!» – Абас ҿыӷәӷәала ианысҳәалак, уигьы ицқәа хаџьџьала, дахьааз-дахьцаз, ибжьы ахьынтәгаз сзымдырӡо, дныҵацәа дцоит. Ас доуҳала аиааира анызгалак, уаҩытәыҩса ишимбац агәырӷьара дуӡӡа самҽханакуеит, сыԥсҭазаара аҽарҿыцуеит, сызқәыԥшуа адунеи аҽарҿыцуеит, аҽарҿыцуеит сус… Уи сыцҟазҵо, исыцхраауа зегьы рыҽдырҿыцуеит, ҿыцымҭала зегьы ахандеира ҳалагоит. Анцәа илыԥха-игәыԥха акәзар, амра ашәахәақәа ирыцны, аҳәиҵәҳәа жәҩангәашәԥхьарантә иаҳзылбаауеит, ицаҳә-цаҳәо иаҳныруеит шьаҿацыԥхьаӡа. Имаӡоу ҳус-ԥшьа, дара аҩысҭаацәагьы башьа рымамкәа, зынӡа имаӡахоит, зынӡа иссирӡоу, Анцәа ихаҭа ицырҟьоу ҵак дуӡӡаӡак аанахәоит. Уи шаҟа аҵакы, амаӡа дуӡӡоу аҟарагьы – ԥхьаҟатәи гәыӷрала, ԥеиԥш лашала иҭәуеит…
	Еимгеимцарала еибарку сыԥсҭазаара абас ишааиуа, иага иҟам сҳәаргьы, зшьамхы џьбараӡоу аамҭа саԥысны, зынӡа ашьҭахьҟа сыннажьырцгьы иақәнакуеит. Уи еиҳараӡак исныруеит ҭагалан мзақәа анааигәахо, амш маҷ-маҷ ианкьаҿхо, маҷ-маҷ ахьҭақәа ҵысуа ианалагалак… еибарҷырҷыруа уахи-ҽни исыцхраауа, рӷьажәҩара сзызуа ажәҵарақәа сԥырҵны, хараӡа атәыла ԥхақәа рахь имцар ада ԥсыхәа рымамкәа ианааҭагылалак, иаасыкәршан иҟоу аԥсабара акәзар ишеибакәу аԥшшәахәы анаԥсахуа, ихҩежьааӡа, ихцәышааӡа… аҳаскьынқәа аныҵҩаауа, зда ԥсҭазаара сымам ашәҭқәа рыхәдақәа хьыдышьшь ианканӡо… Ари гәҿыӷьра дуӡӡахоит, хьаа ҵаулахоит сра сзыҳәа – аиҳарак ажәҵарақәа шцара ианцалак, аҟармаҵыс ицоу, имцоу, иахьыҟоу сзымдырӡо, абжьы агара ианаҟәыҵлак (уи усгьы зегь раԥхьаӡагь аҿымҭра иалагоит, избанзар, зегь реиҳа ашәа ԥшӡаны ишаҳәо еиԥш, зегь реиҳагьы агәаҽанызаара амоуп). Есааирагьы исныруеит ишааигәахо ԥсы зхоу зегьы рзы ишәарҭоу, иԥсҭыхгоу ахьҭа, аҵаа цәгьа. Усҟан ҩныҵҟала аҽеибыҭара салагоит, мчыс исылоу зегьы еизсыркәкәоит, исԥырҵыз зегь ргәалашәара сырҿыхоит. Уи убри аиԥшгьы цхыраарак снаҭоит, идагәоу, илашәу, арҿиара ус зыцәтәыму зынӡа ихахьы изаамгартә. Аӡын ҵааршә агәҭан схаҭа сгәаҳәарала ааԥныстәуеит, акакала исырхынҳәуеит  сыжәҵарақәа, абжьы сыргоит аԥхьатәи акәыкәу – кәыкәу, кәыкәу! – уи инашьҭарххны иаҵәа бӷьыла еибысҭоит ашәаԥыџьаԥқәа зегьы, ашәҭқәа ҿыц исыршәҭуеит, ҿыц аҟармаҵыс иасырҳәоит ашәа… Ашьхақәа ирықәжьу асы сырӡыҭуеит, арҩашқәа рхыҽҽабжь, амшын ахьарч бжьы уҳәа, дгьыли жәҩани рыбжьара, ԥстәи ԥсаатәи рыбжьқәеи дареи еилаӡҩо, адунеи зегьы еиуеиԥшым бжьы хкыла исырҭәуеит. Убарҭ зегьы ирылыҩны игартә иҟасҵоит схаҭа сыбжьы – аџьнышқәа сшырзымшьыз, аԥсцәаҳа сшизымгаз, ахаангьы сыԥсы ҭаны сшаанхо зырҵабыргуа. Гәалашәара лашала исырҿыцӡоит сыҩныргылара, сбааш хьыҵәцара аибыҭара. Сус сымпыҵаманшәалахоит ҳәашьак амамкәа, сгәырӷьацәаны исраргамарцгьы аԥсык аасыыгхоит, аха сымаӡа цәырызгом, исыцхраауеи сареи ҳада макьана уаҩы издыруам… уи еиҳа иарӷәӷәоит, еиҳа иацнаҵоит ҳанарха…


	Аӡхьамԥш аазго еиԥш, зны-зынла сышьҭахьҟа зынӡа схьаԥшӡом – саԥхьаҟа, саԥхьаҟа заҵәык ауп сахьыԥшуа! Уахынла ԥхыӡлаҵәҟьагьы мҩакы сықәуп иагарааны субаргьы, сцоит, сцоит, сцоит сымҩа ҵыхәаԥҵәарак амамкәа. Амҩан исԥыло, избо, исаҳауа зегьы гәныскылоит, ак саҩмыжькәа шеибакәу зегьы сыманы ацара саҿуп. Изго рызынтәык иреиҳауп сԥышәа – издыруеит саԥхьаҟа уи зҭаху, иазыԥшу шырацәаҩу. Ус акыр хараӡа санцалак, нас дырҩегьых сышьҭахьҟа аԥшра салагоит, аҭоурых зынӡа аҵалашәырахь сылбаауеит, уатәи ахҭыс дуқәа зынӡа лабҿаба избошәа схы рыласырхәуеит, реилашыраҵәҟьа агәҭа сҩалагылоит. Абас ажәытәӡатәии зынӡа аҿатәӡатәии еинсыриоит, еиԥысшьуеит. Уи зыргылара саҿу сханхьыҵәцара, сбааш лаша актәи аихагыла, аҩбатәи, ахԥатәи уҳәа, Ҩаҩылонтәи абааш ҳарак дуӡӡа еиԥш, ҵәҩанҵәыҟа ашьҭыҵра иацхраауеит, ӷәӷәалаӡагьы сгәысҽануп, сагьшәоит – цқьа аргылаха саӡаанӡа ихзырбгалаша, исцәеилазыжьша ҭыӡшәак, ҟыбы-ӡыба цәгьак ҵысырҳәа.
	Ус еиԥшқәагьы ҳрықәшәеит ҩышықәса уажә аԥхьа, ус еиԥш ашәарҭа бааԥс ҟалеит, дасу ҳус ҳнапы иамкыртә. Урҭқәа шьҭа ҳжәытә ҩны иҩназ ҭыӡшәак еиԥш исыԥхьаӡарц сҭахуп, аха макьанагьы исхымԥсаацт.
	Аԥшатлакә бааԥс еиԥш урҭ ахҭыс цәгьақәа анаасгәалашәалак, сыжәҵарақәагь гәыҭҟьа-ԥсыҭҟьаха рҽырҵәахуеит, изулак сҽанааиҭасклак – еиҭаацәырҵуеит, еибарҷырҷыруа сыжәҩахырқәа инарқәтәан, ианкәзаалак еиԥш абаҩ ҷыда насыларҵоит, наӡаӡа исхыҵны ицаӡарц иаҿыз сыԥс еиҭархынҳәны аҭыԥахь иааргоит, сдоуҳа дырӷәӷәоит ԥасагьы еиԥшымкәа, ҿыц дареи сареи аибыҭара ҳагьалагоит зыргылара ҳаҿыз «ҳхан-хьыҵәцара», ԥстәи-ԥсаатәи, ҵлеи-шәаԥыџьаԥи, дәи-шьхеи, ҿаҩеи-хреи… шеибакәу зегьы дырҩегьых рӷьажәҩара сызуа иаасывагылоит. Ҟыба-ӡыбас иҟоу зегьы сырхыҳәҳәо, сдоуҳамч иснаҭаз амҵәыжәҩақәа рыла аԥырра сеиҭалагоит. Уи саҿуп уажәыгьы, шьауардынҵас снаԥшы-ааԥшуа, гәҽанызаарала снеиуеит саԥхьаҟа.
	Ус сӷьазкаанӡа аԥырра саҿуп, нас схынҳәуеит сышьҭахьҟа, дара аԥсаатәқәа схәыҷаахыс ишысдырҵахьоу еиԥш, анкьа зны сызхыԥрааз «сыҭра» ашҟа снеиуеит. Уи дара ажәҵарақәа рыҭра кыдыӷӷала изкыдҟаҵалоу ҳахьатә кәаскьа ҳарак абарҵа ауп.

… ажәҵыс аҭроуп изеиԥшугьы,
Уи сбарҵа – сыԥсы зыҿҳәароу.
Есышьыжь мроуп иззыԥшугьы,
Збыркьылқәа зегьы шәҭышла ирхиоу.
Инықәслоит уаҟа аԥша ҟәанда,
Ԥша-ҿыхьҭакгьы зны-зынла исуеит.
Ԥарԥалыкьқәак нахыԥраауеит аанда,
Ишиашоу са сбарҵахь иаауеит…
Сбарҵахьтә избарҭоуп Ԥанаҩԥшӡа,
Дӷамшь хәыҷ абжьы саҳауеит.
Ажәҵарақәа сбарҵа ԥшӡа иаҩсӡом,
Ааԥныцԥхьаӡа сбарҵахь иаауеит…

	Санқәыԥшӡаз аахыс «аҩныргылашьа» сзырбаз, анхашьа-нҵышьа сзырҵаз, аԥшқақәа рхыхшьа, рааӡашьа сеилзыркааз, аԥсҭазаара аҵанӡа саззырхәыцыз ажәҵарақәа реиԥш, саргьы сцоит, саауеит, сцоит – саауеит. Саныҟоу аҵкыс саныҟам еиҳауп, саныҟам сдоуҳа еиҿнакааз сыҭра, зыхшара ҭарааӡаз ажәҵыс аҭра еиԥш, иҭыкка иҭацәуп, илахьеиқәҵагоуп, адунеи аҿы зегь шаамҭалоу азы иршаҳаҭгоуп. Сахьцалак, дырҩегьых шьҭахьҟа саныхынҳәлак, аӡы ахьышьҭра ианықәло еиԥш, иҭацәны иҟаз зегьы ҭҭәаауеит, ашыкьыбжь, агәырӷьашьҭыбжь уаҩы иаҳартә иааҟалоит. Аха ҩаԥхьа иаамҭалатәхоит – ишыҭҭәааз еиԥш еиҭа иҭамцәыр ауам. Убри аҟнытә ауп мҿи-хаҳәи ирылхны акәымкәа, доуҳала «аҩныргылара» сзалагаз. Сахьалагазгьы, иахьҭынчрам, аха адгьыл еиҳа иахьуашәшәырам, ажәҩан наӡаӡа уақәгәыӷыртә иахьыҟоу ауп. Уахь амҩа, ишысҳәахьоу еиԥш, макьана исраргамом. Сара ишысҭаху еиԥш, сбааш хьыҵәцара ргыланы саналгалак, хаҭала исшаз уааԥсырала иансырҭәлак, еиҳа згәы цқьоу, еиҳа са сзыҳәа згәы разу рнаԥхьара салагоит. Уинахысгьы урҭ уахь рнеира аҵыхәа ԥҵәараны иҟаӡам, ашьабсҭақәа, ақәасабқәа ӡыжәра ишылбаауа еиԥш, сдоуҳа ӡыхтарҭа ԥсы зхоу зегьы аҿцаауа иалагоит. Убри акәхоит иреиҳаӡоу сара сыԥсҭазаарагьы…
	Иҟоуп исыцхраауа рахьтә уара узҿу аус азы ариаҟара хара ацара-аара, ахыргәаҟра аҭахым ҳәа сазҳәогьы, дара рҿырԥшы сзырбогьы. Ус иҟоуп зҭыԥ иахымҵысуа ашәаԥыџьаԥ. Аиҳарак, ҳара уаҳҿыԥш ҳәа сыхҭакны срымоуп схәыҷаахыс сыздыруа ҳраҵлақәа. Урҭ дареи сареи ҳаиқәлацәоуп, исгәалашәоит икат-като, ираҿысқәаха иангылаз. Зны сгаӡарала ихысҿарцгьы егьаасыгымхеит. Уи даргьы ирхашҭӡом, аха ухәыҷын, угаӡара уаҭаҳҵом рҳәоит. Рҭыԥ иахымҵысуа иахьгылоу ҵааи-хьҭеи, ԥшеи-фырҭыни ирхырымгац егьыҟаӡам дара, аха тәамҩахә змам, Гагарин иеиԥш, доуҳала шәынтә адунеи иахыкәшахьоу сара сзынҟьахьоу, сзынԥахьоу дара рхаҿы ирзаагом, азхәыцраҵәҟьагьы рылшом. Зны-зынла убасҟак срыцҳаршьоит, уаҳа џьарамзар-џьара уҳашьҭуам ҳәа иалагоит, ацәыкәбарқәа рылыҵәҵәан илеиуа, аҵәыуара рҽазыркуеит. Аха сара «агәымбылџьбара» урҭ ирҳәо саҳауама! Рҳәатәы хасҵаӡаргьы, сҭыԥ сахымҵысуа гылашьас исымоузеи, сыԥсы ҭаӡоума дара зҭажәыз ашҭа-гәара… «Удухарц уҭахызар, араҟагьы иузҳар ауеит, џьаргьы умцаӡакәа!» - абас сарҳәон урҭ аханатәгьы. Ус сыхҭакны сызмаз ҳладахьтәи абна агәҭан игылаз џь-ҵла дуӡӡакгьы, иахьа ицәыббылӡа, амахәҭа кыдӷәыхаа, икәашханы игылоуп. Ҵоуп, уи духеит аҭыԥ иахымҵысӡакәа, ишааи-шааиуазгьы «Акәаш-ҵла ду»  ҳәагьы азырҳәеит зегьы, аҭагәаҩарақәа аԥша анырҭаслакгьы, ашақә иасуашәа, џьашьатәқәакгьы аҳәоит, аха уи аиԥш иҭацәу аизҳара, уи аиԥш ԥсы зхам адура са саагылазаргьы исцәымӷын, иахьагьы зынӡа исҟазшьам. Сара исҭахуп аҳауа салаӡҩазар, шамахамзар ԥсы зхоу акы алаԥш сыҵамшәо, доуҳала аизҳара амҩа санызар, иҟасҵо-изуа зегьы уи ала еибаркызар. Ииашоуп, згәы сзыбылуа ашәаԥыџьаԥқәа реиԥш сдац-ԥашәқәа сызқәиааз сыдгьыл гәакьа иҵазароуп, аха, иага гәаҟра срықәшәаргьы, сымҵәыжәҩақәа, схәыҷаахыс ҿырԥшыс исымоу ажәҵарақәа реиԥш, ажәҩан иалазароуп, урҭ сааҟәымҵӡакәа исҟьалароуп, исҟьалароуп…
	Дара исылабжьо ашәаԥыџьаԥқәа ирыздырӡом рҭыԥ иахымҵысуа иахьгылоу заҟа исыцхраауа, дара шракәу бжеиҳан сымҵәыжәҩақәа сҟьартә сҟазҵо, аҳауа зҩыда сызҭо. Урҭ рыԥшӡара сыцмызҭгьы сызҿу «аҩныргылара» зынӡагьы сзалагозма, уи азы дара изакәзаалак кьыс шрысымҭазгьы, уасхырс, хаҳәҵәаҳәс ишыҟасымҵазгьы…
	Сара иахьагьы-уахагьы сгәы иалоу, аԥсымҭәқәа дара ахьҳацәхыршьаауа ауп, Аԥсны ԥсҭас иҟоу зегьы агәгәаҳәа рмашьынақәа рыман ирҭаланы, ашә-ҟьантаз ҵла дуқәа, аџьҵлақәа, уимоу, ашыцқәа ҭҳәа ирыман иахьаауа, нас мшыннырцәҟа аӷбақәа ирҭаҵаны иахьырышьҭуа ауп. Ҵла-шьапык ԥырҟацыԥхьаӡа дак шсылԥсаауа, сдоуҳа шыԥсыҽхо, сымҵәыжәҩақәа рҟьара шысзыуадаҩхо урҭ хара имхәыцуа агәаҵәажәпақәа агәхьаа ркыума, усс ирымоума, дара рџьыбажәқәа, рымгәацәажәқәа рзырҭәааит – уаҳа иарбану! Аибашьраангьы арҭ ҳаҵлақәа шаҟаҩ рыхьчаз, шаҟа хы ирҿагылаз дара иабардыруеи, усҟан Аԥсны иалҵны ҽыҵәахра иҟанеи!
	Абыржә абри ахьысҳәогьы аихашьҭыбжьқәа, аҵла хоура дуқәа, арҵәаа ҳәа иҳәҳәаны, аӡыгәҭақәа иахьырҭаҳауа рыбжьы саҳауеит, схәы-сжьы қақаӡа еиладыргылоит. «Ржьы» ацәҟьарсҭақәа, рыхәра ҵаулақәа сара схаҭа исыхәра ҵаулақәаны исныруеит, амца сдыркуеит… «Баша ҳаршьыма, баша аҭахара ҳаҿума» ҳәа сгәы ҳәҳәоит иааҟәымҵӡакәа. Хараӡа ажәҩан сахьалоугьы исыцрыҵӡом урҭ ргәаҟра бжьы. Дареи сареи ҳазқәиааз, дареи сареи ҳазхыршьаауа ҳадгьыл гәакьа акәзар, ҳҵеицәа рҳаҭгәынқәа нарыдкыланы, дегьызмаха шьоукы ашара, аҭира, аимҵәара иахьашьҭоу акәзар – хыкәаалаушәа исыхьӡоит сахьцалакгьы!..
	«Арҿиара Ҩны» ахьӡуп уажә абраҟа Пицунда са сзыҩнатәоу ахыбра, ҳлитература, ҳдоуҳа ахыбаҩ ду Дырмит Гәылиа ихьӡ ахуп. Аха ари ҭииуп, акәша-мыкәша игылоу ашәаԥыџьаԥқәа зегь надкыланы, изықәгылоу адгьыл надкыланы. Ҳара аԥсуа шәҟәыҩҩцәа ҳсасцәоуп иахьа араҟа, атәымуаа аԥшәымацәоуп. Ас изҭиизгьы ҳҩызцәа роуп… Нас ариаҟара сдоуҳа-мҵәыжәҩа ҿзырҟәыдааша иҟоузеи, аха дырҩегьых сгәы мышьҭыкәа, иҭиу «Арҿиаратә Ҩны» сыҩнатәаны, схатә доуҳатә ҩны-лаша аргылара саҿуп…
	Исҟьоит, исҟьоит сдоуҳа мҵәыжәҩақәа ажәҩан иахьалаку, ԥсаатәс иҟоу зегьы исыцырҟьоит рыжәҩақәа. Ахаангьы ҳаанызкыло мчы зыҟалаӡом, избанзар ҳдоуҳа ҳаразкуа Анцәа хьышьаргәыҵа дуӡӡа ҳара дҳацуп!..


	Иацгьы, иахьагьы, уаҵәгьы сдоуҳатә гәалаҟазаара зыбзоуроу, ҳаԥхьаҟагь изыбзоурахо Ҳазшаз иӡбахә анысҳәа, схы сҩаханы саанаԥшит Лӡаа ду агәҭа игылоу, иара зегь ирықәиҭу иан лаҳаҭыр аҟынтә Иустиниан ихаан, ҳаԥсҳацәа дуқәа рхаан идыргылаз аныхабааш лаша ашҟа. Уи иахьа иара зызкыҵәҟьоу аныҳәа-ныԥхьара иазкӡам, ҳаӷацәа, ақьырмытқәа ҟаԥшьшьӡа иааԥшуа, аҩныҵҟа зегьы цәӷәыхаа ацәа ахырҳәахьеит. Уаҟа жәлар рааԥхьара иазкны игом асаркьал абжьы, игом аҽрыцқьарахь ауаа назыԥхьо аԥшьацәа рныҳәабжь. Уаҟа идәылыҩуеит ауарӷан абжьы, хара-ааигәантә иааз, аҽырбара иашьҭоу ашәаҳәацәа рыбжьы. Уахь инеиуеит иааҳакәршан иҟоу ҳаԥсабара ссир абжьы змаҳауа, амал иарцәыцәыз, Анцәа дызхашҭхьоу ауаа ԥагьақәа, мамзаргьы баша аԥсшьаҩцәа; аӷарцәа, арыцҳацәа, агәаҟцәа уахь рымҩа ыҟаӡам. Инеиргьы аламыс «иацҳаражәҳәаҩ» дуӡӡоу Анцәа Иԥа  ибжьы акәӡам уаҟа ираҳауа. «Аԥсуа ҟармаҵыс» ҳәа ззырҳәо, ацивилизациатә ԥшатлакә ишьҭнаххьоу ашәаҳәаҩыкгьы, ԥагьарыла, ҽырхықәымҵарыла лхы-лҿы гьам-гьам ҭәны, зны лхала, ҽазныхгьы харантә иаалԥхьаз «лысасцәа» дрылагыланы, лыбжьы ырԥшқарахӡаны атәым ашәақәа лҳәоит, лхатә ашәақәа лаҭәамшьакәа. Уи аамҭаз ари Анцәа ихыбра ду ишаҟь-шаҟьо, иԥыр-ԥыруа, уахь ҩналашьа рымамкәа иавоуп Анцәа ижәҵарақәа. Лӡаа аганқәа рахь инханы иҟоу абнара илыҩны, рзаа-рзаа абжьы гәыҿкаагаха иааҩуеит аԥсуа ҟармаҵыс хаҭаҵәҟьа. Уи ашәа аҳәон азқьышықәсақәа раԥхьа – ари аныхабааш андыргылоз, иаҳәон уаанӡагьы, иаҳәон аҭынчраан, аибашьрақәа раанҵәҟьагьы, иаҳәоит иахьагьы, иаҳәалоит уаҵәы-уаҵәашьҭахьгьы,  ҽаангьы-цахәгьы, наунагӡагьы абжьы амҵәараны иҟаӡам ҳаԥсабара, ҳдунеи лаша!..


	Еимгеимцарала иҭәу, еимгеимцарала ишьақәгылоу сыԥсҭазаара еимгеимцарала еихызго сшьаҿақәа рыла анагӡара саҿуп. Шьамхыс исыҵоу, нархас исымоу, ҵыхәаԥҵәарада аенергиа сылазҵогьы бзиабароуп, гәацԥыҳәароуп. Гәаӷла иҭәу, шьыцрала зцәазна пеипеиуа иҭәу ахаангьы ԥхьаҟа цашьа имаӡам. Зегьы ргәаӷ шимоу, дышрыҵашьыцуа мацара ҟаҵа имаӡамкәа ус дымҩасуеит, иара иаҟара ирыцҳаугьы уаҩ дыҟаӡам. Бзиабароуп ҳарҭ зегьы ҳзыхшаз. Бзиа ҳимбозҭгьы, Ҳазшаз зынӡагьы ҳаишаӡомызт. Иара бзиа дагьаҳбалароуп ҳхаҵкыс. Са срықәшәахьеит аӡәырҩы, Анцәа зынӡа дызгәаламшәо, зхада хы зҭахым, зхы иазеиӷьу ада даҽаӡә изеиӷьу амалахазгьы иҟазымҵо. Уимоу даҽаӡәы иԥырхагахара, имҩа аҿаҟәара иаҳа иазыманшәалоу, иагьашьҭоу. Урҭ ахьаауа рымҩаҿы ирацәаҩуп иԥхасҭартәыз, уимоу иршьыз рыԥсыбаҩқәа ирықәгыланы ауп ажәҩанахь ахалара, зегь рхыҳәҳәара рыҽшазыркуа, аха аҵыхәтәан зегьы иреицәоу атыша лашьца, атымитыша ҵаула инҭаҳауеит, шьыцрала, ҳарамрыла еибыҭоу рқьала мишәан-ҩынқәагьы неиҿышәшәоит…


	Аҽы аԥырцәқәа еиларшәшәаны амҵқәа шаԥырнацо еиԥш, наҟ исԥырысцап дырҩегьых еимгеимцарак схаҿ иааиз арҭ ахәыцра бааԥсқәа, урҭ раха зынӡагьы исымаӡам. Исзықәгылоу «ауасҭацәа» ракәзар, уахгьы-ҽынгьы сдырцыхцыхуеит, сда-сшьа, сыхшыҩ, сажәа ирылхыу «маҭәахәык» рыгхар ҟалом. Зны-зынлагьы сшьабарц егьсыгымхо аҟынӡа снеиуеит, убасҟак инамыцхәӡаны сыԥсы ахҭнысҵаӡацәоит ари сус ԥшьа. Уи адагьы лҵшәа зыҟалаӡом, уи ауп сыԥсҭазаара зықәнысхуа. Ҳазшаз игәаԥхоит ари, есааира абаҩ ҷыда сылаиҵоит, сгәаҟ-ҵәаҟрақәаҵәҟьагьы мышхәыбзазарак рыланы исзыҟаиҵоит, ҵыхәааԥҵәарадагьы иҭабуп ҳәа уиазы сиашьапкуеит, сиеихырхәоит… 
«Зыҭӡамцқәа»  есааира иҩазго схан-хьыҵәцара макьана «абаҩ» аибыҭароуп сызҿу, аҭӡамцқәа иахьынӡахәҭоу иҩаганы, «ахыб» ақәҵаны саналгалак, сиасуеит зегь реиҳа маршәкрала иҟаҵатәу аҩнуҵҟатәи арҽеирақәа рышҟа. Убраҟа инагӡаны иааԥшыроуп исыцхраауеи сареи ҳбаҩхатәра иаша. Ари «аҩны» ашьапы аныскуаз сзықәныҟәашаз изакәызаалак планк, хсаалак заа иҟасымҵеит, уи иазку нџьнырк дадсымгалеит («зегьы здыруа» урҭ анџьнырцәа срыцәшәоит ианакәызаалакгьы). Издыруан иара аплан, иара аформа иара ахала ишаԥшаауаз. Салагаанӡагьы, уажәгьы гәынҵхәысҭала издыруеит уи зеиԥшарахаша, сыхшыҩ аҿгьы иргылан салгахьеит. Издыруеит аҿы ахьхоу, шаҟа «ԥенџьыр», шаҟа «шәы» аанахәо, шаҟа «уада» амоу. Урҭ рахьтә асасааирҭа, аҩны иаԥшәмахараны иҟоу «аҳ итрон» ахьгылоу. Издыруеит имармалташьԥсараха иҟоу уи адәахьтәи амардуанқәа, аҩныҵҟатәи амардуанқәа реиҿкаашьа, дасу шаҟа ҿагыларҭа рымоу. Издыруеит иаакәыршан иҟоу абарҵақәа, абыркьылқәа реиласашьа, уаҟа икҿачаԥоу ацәарҭаӷәқәа. Избоит икаршәу, икнаҳау ашәарах цәақәа, агыгшәыг цәақәа. Избоит аҩны аҩныҵҟа иҷыдаӡоу уада дук шеибгоу сдоуҳа иамузеины ишыҟоу, уаҟа иџьашьатәу ажәытәӡатәи ауарҳалқәа аҭыӡқәа ишыркыдыршәылоу, урҭ ишрықәкнаҳау ахыцқәеи ахәымпалқәеи, аҟамақәеи, аҳәақәеи уҳәа, ҵҩа змам ажәытә абџьарқәа. Ауада акәакьқәа рҿы ишкыдгылоу ҳабдуцәа шьанҵаԥҽыгас ирымаз еиуеиԥшым алабашьа ссирқәа. Иара абраҟа икнаҳауп рышәҵа-шәыхқәа: ркәымжәы-ркаба, рыхҭырԥақәа, ажәцәеимаақәа инадыркны, иџьашьатәу, иршанхагоу ршьаҵақәа, реимааимсқәа… иара абраҟа избоит рмузыкатә инструментқәа: аԥхьарца, аҿырпын, аҩымаа, ахымаа, атрышә, адаул, атамтам уҳәа ирацәаны. Слымҳа иҭасуеит урҭ зегьы ирхылҵуа рыбжьы хаа, рыбжьы-ҿаца, рыбжьы џьбара!..
Урҭ зегьы иҳараркуеит сдоуҳа, имццакыкәа идырласуеит сыҩныргылара, еилыкка избоит дасу «ахаҳә» ахьаласатәу, «ақьырмыт» ахьықәҵатәу, урҭ ахаан еилымшәо «ашьаркыц» ахьрыбжьшьтәу.


	Исхыку ажәҩан ӡыжьԥштәылоуп, иаасыкәршан аҳауа иахьа мыцхәы иҭынчуп, аха издыруеит уи ибааԥсу џьара ак аҵаҵәахызаргь шауа, иаалырҟьан фырҭын хырзаман цәгьак асра иалагар шалшо. Издыруеит уи гәаныла исыргылахьоу, аха макьана ус зҭеиҭыԥш заҵәык ажәҩан иалакнаҳау сыҩны асапын шәах еиԥш исымпыҵанарбарц ишалаго, сгәы-сыԥсы аҵанӡа иҭарӡыӡааны, сус сгәы ахымло сҟанаҵарц шаҭаххо. Аха сара сдоуҳа уи аҿагылара иазхиоуп, сызго сга ҳәа иԥшӡом. Раԥхьа иааҭсырҟьогьы, жәытәӡаахыс ҳабдуцәа иҭдырҟьоз ауп: «Аҳаҳаи, амарџьақәа! Ԥхьаҟа, ԥхьаҟа шәнеиха!» Уи ала исԥырысцоит «ҽыҳәҵәыла» исгәыдлаз афырҭын цәгьа, еибга-еизҩыда иалзгоит зыргылара саҿу сдоуҳатә хан-хьыҵәцара. «Суасҭацәеи» сареи ҳаивагьежьуа, ҳус ҿыцбарах ибаны, аԥскы икны, иҳалшо зегь агмыжькәа, ишҳаргылац иргылогьы ҳҿынаҳхоит. Насыԥ дуӡӡагьы ҳамоуп ҳара ҳахьыргылаҩцәоу, изырбго, иқәызхуа ҳахьреиуам!..
	Шьоукы-шьоукы, доуҳала иӷару, мал-шьалла ибеиоу, идыргыло рхаҳәтә ҩны дуқәа аҭыџь шәы-хьанҭақәа рҿарҵоит, рԥенџьырқәа еихатә ткьацла иҭаршышуеит. Рмерседесқәа ракәзар, ианааувалалак – агәыҭҟьа уагап, убасҟак илашьцоуп «рхышәқәа», иага уҽазукыргьы, ирҭасоу асаркьақәа  урылԥшны рыҩныҵҟа иҭатәоу дубаӡом.
	Ҳарҭ зыргылара ҳаҿу ҳаҩны, аханатә ҳгәы иҭакны ишҳамаз еиԥш, иахьабалакынтә аҭӡамцқәа урылԥшны иумбо егьыҟаӡам. Дара аҭӡамцқәа ҳәа ҳазҿугьы ргәаҭара мариаӡам, убасҟак иҵаӷоуп, убасҟак ԥсыцқьала ишоуп, убасҟак ламысла икеикеиуа еибыҭоуп. Угәы иаанагап ари аҩны амра ангылои ианҭашәои иара иҩнысны ицоит ҳәа, убасҟак лашарала иҭәуеит, изаҟаразаалак икҿылашьцаау, ахәмыткарқәа иахьырҽыҵәахырҭоу кәакьҭак ыҟаӡамкәа. Уахынлагьы, аԥхьаҟа џьара ишысҳәахьоу еиԥш, дырҩегьых иара амра иабзоураны, амза лаша-лашо иныҩналоит, убригьы астәи ауп мҩас ишамоу, аеҵә ракәзар, уеизгьы, жәҩанхьыҵәцара еҵәада изхәарҭоузеи ҳәа, шарԥы еҵәа инаркны хәылԥы еҵәа аҟынӡа, Еҵәаџьаа назлоу, Асар Рымҩа акәзаргьы еилакәеицеиуа, шеибакәу зегьы ҩныҵҟагьы, дәныҟагьы дара рыла иҭәуеит. Иара ахан ахаҭагьы аеҵәақәа рыбжьара иеҵәахаҭаны, икәеицеиуа ажәҩан иалалоит.
	Иҟалап зыргылара саҿу сбааш хьыҵәцара еиԥш схаҭа сгәы ахьаартцәоу аҟнытә, заа сымаӡақәа аасыртцәозар, абнагьы алымҳа амоуп ҳәа, џьара џьнышк илымҳа иҭасыртә ашәарҭа сыҽҭасыргылозар, аха схоуп макьана са сзацәажәо, анаџьалбеит, аӷа игәырԥсаҳәа, схы сҭииртә схала схы саӷахарыма, мап, уи аҩыза ахаангьы изыҟалашам!


	Исыдгьыжьылоит, исхаԥыруеит ажәҵарақәа, сыдам-здам уаҩы ибла иамбо, сыдам-здам зыбжьы имаҳауа – сгәыӷырҭақәа.


Ицоит ишцац дареи сареи ҳаҩныргылара, еилашуеит ҳдоуҳатә ԥсҭазаара…
Зны-зынла мыцхәы санааԥсалак, сҿынасхоит «адунеиаҿ исымоуп схатә барҵа» ҳәа ҷыдала сыззышәаҳәахьоу ҳкәаскьа ԥшӡа абарҵахь. Гәыла-ԥсыла сԥырны уа саннеилак, сызҿу закәызеи, абри еиԥшу, абри еиӷьу исыргыло иарбану, сызцаӡазеи зны зынӡагьы саԥырҵны ҳәа ахәыцра салагоит. Сыбла иаахгылоит схәыҷра амшқәа, ахьхьа-џьџьаҳәа ҳҭаацәа срылаԥшуеит. Саб дысгәалашәом уеизгьы, аха сан, сан лаҳәшьцәа, саншьцәа, сашьцәа… уажәы-уажәы ҳашҟа имҩахыҵуаз ҳгәылацәа… Ҳаҩны аҿаԥхьа уарҳалҵас ииаҵәаӡа ишьҭоу ҳашҭа ҭбаа, ҳаҩны акәша-мыкәша иҟаз ақәаҵа, уабацо, абра уаангыл ҳәа исхьынҳалалоз ҳраҵлақәа, ҳҵәашьапқәа, аӡахәа зыҟәну ҳал-ҵлақәа, ҳамжәа ҵлақәа. Аиҳарак сгәы хьухьууа иарԥшаауеит ҳӡыхь ашҟа игоу амҩахәасҭа. Исгәалашәоит уи ахықәан алтарраҿ, ахьацараҿ, хәажәла ихыбны иҳаргылалоз ақьала, ҳабзагәыҟьантазха ҳныҵагыланы, кәапеила аӡыхь ҳақәҭәаны ҳаҽрыхьшьақәа, ҳаихӡасуа ҳахәмаршьақәа. Исгәалашәоит аарҩарақәа раан абраҟа абыргцәа имҩаԥыргоз ацуныҳәарақәа. Исгәалашәоит ардәына алаӷырӡ еиԥш иҟаз ацқьара, ауаҩра, аихаҵгылара. Ас еиԥш иахьыҟоунтә иуҳәо ажәагьы еиҳа лассы Ҳазшаз иҟынӡа ишынаӡо. Исгәалашәоит ацуныҳәарақәа рышьҭахь ҵабыргны шамахамзар, идгьылрыԥсыҳәагаха, иԥсҭаҵагаха ақәа кыдхаҽа ишлеиуаз. Исгәалашәоит уи еигәырӷьоз аԥсаатәҵәҟьагьы реибарҷырҷыршьа, ҳкәаскьа абарҵаҿ зыҭрақәа аҭуан иаҵаӷӷа, аҭӡы икыдыӷӷала иҟаз ҳажәҵарақәа ракәзар, иныҵԥыр-ааҵԥыруа, дара-дара рымҵәыжәҩақәа неидырсло еиқәгәырӷьаны рашәаҳәашьа. Аиҳарак иџьасшьон урҭ ишыԥыруазгьы ашәа ахьырҳәоз. Агәра агьызгеит сара усҟан – аԥырреи ашәаҳәареи шеицу, угәашьамх уҵымԥраауазар иҽеиу ашәа шузымҳәо, иуҳәо ашәа заҳауагьы ыҟазар шакәу. Агәра ганы сыҟоуп ҳкәаскьа иааӡаз ажәҵарақәа  ҳарҭ бзиабара дула ҳшырзыӡырҩуаз шырдыруаз. Иагараан игәасҭахьан, еиваӷӷа махәык еицықәтәаны ашәа анырҳәоз, рыхқәа ырнааны, рыбла еиқәарақәа ҭыџьџьаауа ҳашҟа рааԥшышьақәа. Исгәалашәоит, урҭ, ҭагалан нахыс рыҭрақәа ныжьны ианцалак, заҟа гәҿыӷьраха исысуаз, заҟа срызгәыкуа салагоз, заҟа гәхьаагарыла схы-сгәы ҭәуаз. Убасҟан хәыҷы-хәыҷла еилыскаауа салагеит ас игәыҿкаагоу гәхьаагаракгьы адунеи аҿы ишыҟоу, уи ухәыҷраан уан гәакьа џьара данцалак данбахынҳәуеи ҳәа лыгәхьаагара ишеиԥшу, ари ҿык-бзык иазымҳәо хаарак, гәҭыха дук шаҵоу. Уи адагьы, аԥсҭазаара хаҭәааны ишзыҟамло, ԥсы зхоу зегьы гәхьааибагалар, рыԥсы ҭанаҵы ргәы еизыбыллар шакәу…
	Ажәҵарақәа ахьцазынтә ихынҳәны, ҿыц нхара напы анадырклак еиӷьасшьозгьы егьсымамызт. Ианаалакгьы раԥхьа сыдам-здам уаҩы ибон ҳәа сыҟам. Агәышҵа шкәакәаӡа руак сылаԥш ианааҵашәалак, «усҟаҭәеит, рацәа усҟаҭәеит» сҳәон гәаныла, нас «ажәҵарақәа хынҳәит, мама!» ҳәа аҿыҭра салагон, сгәырӷьара ҳәаак амаӡамкәа. Ианцоз араҟа ихырхыз, араҟа ирааӡаз рыхшареи дареи шаҟа ыҟазгьы здыруан, еиҩыздыраауан аҿатәтәиқәеи ажәытәтәиқәеи. Уи сҳәеит ҳәа, ус сгәы сажьон акәымзар, еиҩдыраашьас ирымази, уахьынтә ианаауазгьы, уахь ихырхыз, уахь изызҳаз ҽа шьоукгьы рыцхзар. Иахьцалакгьы урҭ реизҳашьа, рыҿиашьа џьашьатәыхаҭан. Исаҳахьан сара ажәҵарақәа рҵыхәақәа быжькаҵәаӡа иахьыҟоу аҭоурыхқәагьы. Ажәҵарақәа абриаҟара иссирқәоуп, аха гәаӷла ирышьҭоугьы шыҟоу, ауаҩы заҵәык шиакәу дара гәыӷырҭас ирымоу. Аха ауаҩгьы дуаҩыҵәҟьазароуп. Уи дара раҟара еилызкаауада. Иуаҩым, ицқьам, иҟьашьу иҩны абарҵаҿ ажәҵарақәа рыҭра ҟарҵаӡом, уахь имҩахыҵӡом, иага царҭа рымамзаргьы, ақьаԥҭақәагьы ирхылаӡом.
	Урҭ – исҳәоит, еиҭасҳәоит – сырҵаҩцәа дуқәа роуп, амаҷӡа иалхны ахан-хьыҵәцара аргылашьа сзырбаз роуп, уи аибыҭараҿы, аҟаҵараҿы исыцхраауа роуп. Уахынлаҵәҟьагьы сыԥхыӡ иалоуп, исывагьежьуа ишсыцхраауа збоит.
	Аԥхыӡқәа ртәы анысҳәа, уажә ааскьа ԥхыӡ џьашьатәык збеит. «Уҭыԥ џьаргьы уахымҵыскәа, џьарак ушгылоугьы иузҳар, уҿиара ауеит» ҳәа исылабжьалоз ашәаԥыџьаԥ ҵлақәа ирҿассы ирҿаз абыӷьқәа долларны иааҟалахит. Абри «абӷьы иаҵәа» америкатәи аԥарԥалыкь ҳәа изышьҭоу ахәымткар ласын, аҟанҷ амжәабыӷь анырфо еиԥш, ирӷәыҵәны иқәҵо рҿаархахит. Уи азмырхакәа, адолларқәа зан гәакьа лаҵкыс  бзиа избо иахьатәи ҳаԥсымҭәқәакгьы, аҵлақәа ршьапы иҵырҟааны рыԥҟара, рыҭира иааҟәыҵын, аџьмақәа абӷьы иаҵәа ианасуа еиԥш, ахацқәа кыдыргыланы аҵлақәа ирхало, рыбӷьы ҿыҳәҳәаны, рҿы иҭагәаны афара иалагахит. Ишнеи-шнеиуаз, уи зфозгьы убас ирацәаҩхеит – Аԥсны аԥсабараҿ бӷьы иаҵәак зҿоу ҵла гыламкәа иааҟарҵахит. Уи иахҟьаны аарҩара ӷәӷәа ҵысыхит, иҭабахит акәарақәа, аӡиасқәа, уимоу аҵеџьқәагьы, уимоу аӡиа Риҵа ԥшӡаҵәҟьагьы. Раԥсҭан адгьыл цәҳәыра-сакарақәа иреиԥшхахит Аԥсны адгьыл каршәрақәа, аҿаҩа дгьылқәа. Лада-ҩадантә инеиԥынкыланы аԥшаҩасрагьы иалагахит. Ашәарҭа бааԥс иҭагылахит ажәҵарақәа назлоу, ԥсы зхоу зегьы, аҵла ҩақәа ирчычоу аҵларкәыкәқәа рыда. Иҿаҳахо, аҿы еилымго иалагеит аԥсабара шеибакәу зегьы. Аӡы зҵабаз аԥсыӡ еиԥш сҿажәкуа, зыԥсы аҭбара иалагаз ахә сиеиԥшха, сӷьазкны, сыҳәҳәар сзымыҳәҳәо, сшыгәжәажәоз мацара ацәа саалҵит. Уажәазы ари шыԥхыӡыз аныздыр – сыԥсы аасылалеит, хәыҷы-хәыҷлагьы сшьара саақәлеит. Ус-ус дырҩегьых схан-хьыҵәцара аргылара ашҟа схы-сыхшыҩ зегьы ниазгеит, сымчқәа зегьы уи ашҟа иааизсыркәкәуеит. Абри сахьаҿу, изакәызаалак инапылаҟаҵароу ҵәымаӷк, маҭәахәык адгалаӡамкәа, ԥара ҟьашьык ахҭнымҵаӡакәа, сыԥсы ацқьара мацара иалхны иахьеибысҭо еиҳау насыԥ ари адунеиаҿ ишыҟам ҩаԥхьа иҿыцҳаҳараӡа, амра еиԥш ицаҳә-цаҳәо иааснырит…


	…Агәалашәарақәа, о, агәалашәарақәа! Урҭ рыла акәзаап ахәҭакахьала сыҩны-сханхьыҵәцара злеибысҭо. О, иараби, иараби… заҟа гәалашәара, заҟа хьаа насыцрымҵуа исыцузеи!.. Ганкахьала заҟа разҟы рымоузеи акгьы згәаламшәо, иахьатәи ала мацара зыԥсы ҭоу, даҽаганкахьалагьы заҟа инасыԥдақәоузеи урҭ акгьы ахьыргәаламшәо. О, иараби, иараби… заҟа сгәалашәозеи! Заҟа хҭыс, заҟа ҭоурых гәынкыланы исыманы саауазеи! «Уанаџьалбеит, уҽушьуама, иабоуго абасҟатәи еидара урыҵаланы?» ҳәа зны-зынла бжьык саҳалоит, уи сеилызкааз, срыцҳазшьаз аӡә ибжьы шакәу ҩашьом. «Иухаршҭ наҟ, агәхаршҭра ыҟамзар – ԥсҭазаарагь зыҟаломызт!» - иаахҵәаны исыдиҵоит даҽаӡәыхгьы. Убригьы диашоуп иара итәала, аха сара ус сахәаԥшуам ари. Сара ҭоурыхтә гәалашәарала зыԥсы ҭоу хандеиҩуп, ԥасашәа зынгьы џьара исҳәахьеит – зны-зынла заҟа уи аҵауларахь слеило…
	Изеиԥшроузеи нас уаҵә ашьра зқәу игәалашәарақәа? Иарбан уи раԥхьа игәалашәо? Ауаҩы игәалашәарақәа уеизгьы ҩ-џьараны рҽеиҩыршоит, рыбжа шкәакәақәоуп, рыбжа еиқәаҵәақәоуп, аҵхи-амши реиԥш. Ашьра зқәу мацәыс еимҟьараҵас раԥхьа ихшыҩ аҿы иааиуа зегь реиҳа илашаз имшқәа, иҵыхқәа, иԥсҭазааратә еимгеимцарақәа ракәзаап. Урҭ заҟа илашоу аҟарагьы игәыҿкаагазаап аҵыхәтәантәи иара иԥсҭазааратә еимгеимцарақәа раан. Уи шәҟәык анҵара дахьӡошәа зыҩхьоу шәҟәыҩҩцәақәакгьы ыҟоуп (иаҳҳәап, Гиуго), аха ус еиԥш ҟаҵашьа амоуп ҳәа ухаҿы иузаагом. Сыԥсҭазаара аҵыхәтәантәи аимгеимцра зынӡагьы сазхәыцырц сҭахӡам сара, избанзар, ари адунеиҿ знык даниы нахыс «ашьра» зқәым дарбану? Уи иацәымшәогьы дарбану? Зынӡа гаӡак иакәымзар… Ауаа зегьы адгьылҵысра иацәшәоит, аӡхыҵра иацәшәоит, абылра иацәшәоит, уимоу бжеиҳан рыгагақәагьы ирыцәшәоит. Ирҳәоит иара адунеи ахаҭа ҩынтә: зны ӡхыҵрала, зны мцала иқәҵхьеит ҳәа. Гәынхәҵыс ҭала уи ауаатәыҩса ргәалашәара иацуп. Убас еиԥш иҟоу гәалашәара дуӡӡоуп саргьы сгәалашәарақәа зегьы иреиҳау, ирхыҵхырҭоу. Уи лашаӡам, илашьцоуп, аха иаанхаз абжеиҳара дуӡӡа иблахкыгаӡоу лашарала иарҭәуеит, иреиҵаӡоу ашәахәагьы иҵааршәыраха сгәаҵа иҭажьу аҵаа арӡыҭуеит…


Исхаԥыруеит, исхаҷырҷыруеит ажәҵарақәа, есааира аҭӡамцқәа шьҭыҵуеит дареи сареи зыргылара ҳаҿу ҳаҩны лаша, ҳбааш-хьыҵәцара. Ҳазшаз даҳхылаԥшуеит, ҳазшаз ҳара дҳацуп…


	Ҳабдуцәа жәытәӡаахыс (аҳаԥқәа ианырҭыҵ нахыс) есырла, ҟармашла ихыбыз ақьалақәа, ақәацәқәа, аԥацхақәа, ишааи-шааиуазгьы, ҟауарла ихыбыз акәаскьақәа ирыҩнанхон. Рыҩны ашәқәа ахаангьы цаԥхала иадыркуамызт, уи захьӡугьы рыздыруамызт. Иҟьаҟьаӡа иаартын ргәашәқәа, иҟьаҟьаӡа иаартын рхаҭақәа рыгәқәа – хара-ааигәантә имҩахыҵыз агәыла-азла, асас-ацәас «бзиала уаабеит» ҳәа игәырӷьаҵәа иԥылон, дахьдыртәара, дахьдыргылара рыздыруамызт, зынӡа ирзымдыруа иакәзаргьы, узусҭада, уабантәаауеи, насгьы сасра уаҳҭазарц угәы иабанӡаҭоу ҳәа амалахазгьы дҭырҵааӡомызт. Ус-ус аамҭақәа шааиуаз, иҟало иалагеит ԥшәымацәақәак, асасцәа ҷыдала рааԥхьара, пату рықәҵара шьцылараны иҵызго иалагаз. Урҭ иаарыԥхьоз асасцәа мыцхәы иахырҟьаӡан пату рықәырҵон, иҩнардон, уи нахысгьы рхаҵкы акамыршәра иалагон. Арҭ ус ҟарҵон, аха иааиуаз асасцәа зегьы ргәы цқьаны иааиуамызт, икылыԥш-кылӡырҩуан, «иԥшыхәуан», аԥшәмацәа идмырдырӡакәан ргәи-ргәаҵәеи ирҭаланы ирҭаԥшуан, рмал-рмазарахь анеишьа-ааишьақәа ҭырҵаауан, рыдгьыл чашәрақәа ахьыҟоу гәарҭон. Нас ампыҵыхаларазы иқәылон, згәы аартны инхоз ауаа, ргәырҽанӡамкәан еимырҵәон, идырҳәуан. Абас иаауан жәашықәсала, шәышықәсала. Ари дара рхаҭақәагьы – иқәылаз уиқәла ҳәа – акырӡа рҟазшьақәа аԥсахит, ақәылара, аимҵәара фырхаҵарас ирыԥхьаӡо аҟынӡагьы инеит. Аха ус иага иҟазаргьы, асас иахь ирымаз абзиабара, агәыразра, уи иацу ачеиџьыка, аламыс, апату, нкамыршәӡакәа ирыманы ишаац иаауан, уи ахьрыхәоз аасҭа дара рзы ишхырҵәагазгьы. Рда-ршьа иалааӡаз абри аҵас-қьабз мыцхәы иаргәызианыз урҭ, бжеиҳан ирбаӡомызт рхала заҟа  ашәарҭа рхы ҭадыргылоз, аиҳарак ирзааигәаз, мыцхәы гәрагарала иззыҟаз ргәылацәа рахьтә. Ак рылҳаршап, ҳхы иаҳархәап ҳәа дара ҷыдала иаазыԥхьоз, иҩназдоз руацәа, рҭахцәа ракәзар, аргама иҟарҵоз цәгьаусхо иалагеит. Зны-зынлагьы ари иарҵысуан аҩныҵҟатәи аҭыӡшәақәа, аиҿагыларақәа. Иҟан гызмалрыла наҟ-ааҟ атәымуааи дареи ажьрацәарақәа зыбжьазҵозгьы, урҭ ракәын зынӡа уаҩ дызмыхәаӡоз, рҽеишьак амамкәа аԥхасҭа ҟазҵоз, зхи-зыуаажәлари маҷ-маҷ ашәарҭа бааԥсӡа иҭазыргылоз.

	Абри зынӡа иармариеит ҳара ҳаҩн ду, ҳаԥсадгьыл хазынагьы аимҵәара, арҳәра, маанала «аҿыцынхацәа» ҳаланырхо, урҭ ҩназдац шьоукгьы ишыҩнардац иҩнардо, ишааи-шааиуазгьы зынӡа ҳақәхра, ҳхырҵәара ргәаӷьыртә алшара рнаҭеит. Уи иахҟьеит ахәҭакахьала ааигәаӡа ҳзықәшәаз ишьаарҵәыроу аибашьра. Уи ҳаӷацәа шаҟа ирхароу аҟара ҵыхәаԥҵәарада «асасцәа»  ҳзымҩахызгоз, рхаҵкы камыршәуа иҩназдоз, уи зыфеида алызгозгьы ирхароуп…

	Ҳарҭ ибзиаӡаны иаҳгәалашәоит, шьоук рыԥсы нҭыркәкәаа рыжәлари рыԥсадгьыли рзы ианыхандеиуаз, иахьеи-уахеи урҭ рлахьынҵа ианазхәыцуаз, ԥхьаҟатәи рԥеиԥшаз, рхақәиҭраз ианықәԥоз, егьырҭ шьоукы рҽырпатриотны, амцаԥшь аркӡаны ишҽхырцәажәоз, убри ала рыҽшыҳараркуаз, уимоу аҭоурых рҽанҵарагьы ишашьҭаз…
	Абарҭ зегьы наҟ-ааҟ еилаланы, шьоукы идырҵәҟьаны, шьоукгьы ргаӡарала иҳампыҵыԥшша идәықәлаз ҳаԥсадгьыл, аҵыхәтәан бџьармцала, шьакаҭәарыла ианҿыхтәха, ахаан аҵысҵәҟьа зымшьыцыз жәлар рҵеицәа, зынӡа ақәыԥшқәа, ақәрахьымӡацәа, рхы-рыԥсы ахҭынҵаны ҿыхтәыс ироуит. Идырхынҳәит ҳаҩны, «ҳжәытә кәаскьа» ду, иаҳцәыҩналаз аԥсымцқьақәа дәылырцеит, «ашҭа» иҭцаны икарцеит!
	Уажә иааит даҽа аамҭакы – даҽа хыхьчашьак анаҭаху, иҿыцӡоу даҽа мҩак анылхтәу, ӷа дызмаҭәам даҽа ҩнык аныргылатәу, даҽа «баагәарақәак» рыла ҳҽанҭахаҳкааша. Иара убри аамҭазгьы ҳгәаартра – ҳгәаартран, ҳаламыс ҳаламысны…


Исхаԥыруеит, исхаҷырҷыуеит ажәҵарақәа, даргьы саргьы зыргылара ҳаҿу ҳаҩны, ҳбааш  хьыҵәцара есааира аҩада ишьҭыҵуеит. Уи ашьапы ахьаҳкыз, уи ахьҳаргыло зхы зыхнахуа ҳаӷа иааилшо зегь ҟаиҵоит дырҩегьых ҳус еиҵеиҟьарц, агаӡа инапала амаҭ ркуеит ҳәа, ҳара ҳгаӡақәак рыла ҳаимырӷьацарц, ҳхәышҭаарамцақәа еихәлаирцәарц. Убри азыноуп иара неишьа ахьимам, зынӡа игәы ахьазымҩаӡо аҭыԥаҿы уахьгьы-ҽынгьы тәамҩахә ҟамҵакәа аус заҳуа, ҳзыхандеиуа…
	Абри аасымҳәацкәа, мап дад, уара угәы ишаанаго еиԥшҵәҟьа иҟаӡам уусқәа, уаҳзымԥшаауа џьушьон, уахьыҟоугьы, узҿугьы ҳзеилымкаауаз џьушьон, аха абар лабҿаба уаԥхьа ҳааины ҳахьыҟоу аҳәарызшәа, иҟьаҟьаӡа иаартыз сԥенџьыр ала иныҩнаԥрылан, имшәа-имырҳа саԥхьаҵәҟьа инықәтәеит «америкатәи аԥарԥалыкь». Азныказ санхәыҷыз избалоз ҳԥарԥалыкь хазынақәа иреиуаз џьысшьан сааигәырӷьеит, аха цқьа санлахәаԥш, сгәы нҭыԥсааит. Изакәытә ҿаасҭоузеи ари, аԥарԥалыкь еиԥшшәа, аха зынӡагьы иԥарԥалыкьымкәа, амҵәыжәҩақәа еицарсаӡа, амаҭ хы ахагылоушәа… аблақәа роуп зынӡа игәыҭҟьагоу, иҭыӷрааӡа. Исшьырц снапы анҩышьҭысх – иаразнак иахьца-иахьааз сымбо иныҩныԥрааит. Абарҵахь снеины саныԥшы, ишаҟь-шаҟьо ашәаԥыџьаԥқәа ирхаԥыруан, амацарагьы иҟамызт, аҩызцәагьы рацәан.
	Арҭ, сдоуҳа аҳәаа ихыҵны сашҭа иҭалаз, сыҩн ҿыц аҩналара зҽазызкыз ӷацәа ҿыцқәоуп, сыԥсабарагьы саргьы ҳнеидкылан ҳарфарц гәҭакыс ирымоуп. Зынтәи сыԥхыӡаҿ ишызбаз еиԥш, уи иаларгалаз ҳара ҳаԥсымҭәқәагьы рацәаҩуп.
	Ари даҽазныкгьы схьанарԥшит сышьҭахьҟа, сазнархәыцит Ҳаҩн ду алахьынҵа. Ажәытәӡаӡа зны уи «ахьыргылатәу» ҳәа ҳабдуцәа аҭыԥ аназылырхуаз, ладеи-ҩадеи ргәылацәас иҟало, аӡыхь ахьааиуаз, аԥша ахьынтәасуа, амра иаҿырхарсҭоу, иаҿырхарсҭаму ҳәа ианазхәыцуаз, ҩашьарада аҭыԥ ссирӡа алырхит, аха иззымхәыцқәазгьы маҷым. Уи азы гәыбӷан узрыҭом. Аха зегь реиҳа иаҳзыцәгьахаз Ҳаҩны Ду џьанаҭ ҭыԥс иахьамоу ауп, уи ашьыццәа ахьарҵысыз ауп, убри инаҷыданы Европеи Азиеи рыԥшеиҿасырҭа иахьаԥну ауп, урҭ рыбжьара имҩасуа амҩаду ҳахьанхалаз ауп. Уажәык адунеи зегьы аибарххарақәа ицо, ииааиуа-еиҵеиуа ҳәа амч дуқәа еиҿагыло, еиҳагьы иӷәӷәаны наҟ-ааҟтәи рыԥшеиҿасрақәа ҳныруеит. Адемократиа ҳәа иҳаларгалаз акәзар ҳаиланарҩынтит, ҳаидкылара уадаҩны ҳаиҟәнашеит, ҳҟазшьақәа аԥсахит. Ас гызмалрыла апылҳаҭра  аамҭа ҳҭазыргылаз роуп аокьеан нырцәынтә ҳашҟа «аԥарԥалыкьқәа» аазышьҭуа, урҭ шьоук ӷроуп, шьоук ҩежьуп, шьоук шкәакәоуп, шьоукыхгьы еиқәаҵәақәоуп, дара зегьы ԥшыхәцәоуп, кылԥш-кылӡырҩцәоуп, иаҳзеиӷьу ҟарҵоушәа, «акәтаӷьқәа» ҳзырҵоушәа ҳарбаны, «рыԥшӡарала» ҳаблақәа хкны, ҳақәхра иашьҭоуп…
	Абас еиԥш маӡа-аргама, жәынгьы-ҿангьы иааҳазкылҟьо аҭоурых ԥшатлакәқәа ирыхҟьаны, иахьа Ҳаҩн Ду аҿы инхо раасҭа еиҳауп ааҵра иавоу, хараӡа дгьылқәак рахь иагаз, арахь хынҳәышьа ззыҟамҵо ҳашьцәа.
	О, иараби, иараби, шаҟа хкы урызхәыцрызеи… 
	Исхаԥыруеит, исхаҷырҷыруеит ажәҵарақәа – дареи сареи тәамҩахә ныҟамҵакәа ҳбааш хьыҵәцара аргылара ҳшаҿыц ҳаҿуп.
	Есааирагьы исныруеит иахьатәи аамҭазы уи аргылара иуадаҩӡоу ак шакәу, аха шаҟа иуадаҩу аҟара сара еиҳагьы «садхьмыӡӷкылоит», еиҳагьы сҽадысцалоит. Хҩаха ҟамҵакәа уи сахьаҿу уаҩы ишимбацгьы схы-сгәы ҿыхоуп, ҷытбжьы саҩшәом, адунеи аҵыхәан шышкамсқәак аимак роургьы рыбжьы саҳауеит. Аӡхыҵрақәа, аԥшасрақәа ирыхҟьаны, зқьыла, жәанызқьла аҩынқәа реилабгара, атеррористцәа ирыхҟьаны рықәыццышәаара (шықәсқәак раԥхьа Ниу-Иорктәи ахәаахәҭратә центр ду абаашқәа реилаԥыххаара мацарагьы абанӡанаӡо) уҳәа ракәзар, зынӡа идагәоу ауаҩгьы имаҳарц залшома. Аԥшатлакәқәа еилаԥырыххаауа зқьыла аҩынқәа рыҩныҵҟа цәгьеи-бзиалеи еиҿыхарылеи иҭәуп, аха зныкҟьарала урҭ зегьы афырҭын иқәҭәҳәаны иагоит, разҟы зыҩназгьы, разҟы зыҩнамызгьы еилакны иаарылгоит.  Шаҟаџьара убас зқьҩыла, миллионҩыла ауаа зқәынхо адгьылқәа ӡааҟәрылахьоузеи, иҭабгахьоузеи, шаҟаџьарагьы адгьыл аҭыԥан аӡы хаҵәрылахьоузеи. Уиижьҭеи ианбатәи аамҭоу, аха иахьагьы ауаатәыҩса ирхашҭуам, аҵарауаа ракәзар аҭҵаара иаҿуп Аҭлантида – аԥсуаа «аҭла ԥсирири ԥсиҟәана» ҳәа ашәа зхырҳәаауа…
	Ажәытәӡаӡагьы еиԥшымкәа, адунеи ауаатәыҩса зегьы рзеиԥш Ҩын Ду - ҳпланета ахаҭа шеибгоу иахьа мыцхәы ашәарҭа бааԥсӡа иҭагылоуп. Уи зыхҟьо амра «ахьычмазаҩу» ауп. Ԥсы зхоу зегьы еибаркны изкыу амра зырчмазаҩыда? Абасҟак иӷьны, абасҟакҵәҟьа ишны, ачҳара уадаҩӡаны иҟазҵазеи? Аԥшаҩасра адунеи зегьы амҽханакыртә, адгьыл аҩадахьтәи ахәҭаҿы наӡаӡатәи аҵааршәырақәа, анаҟәоуқәа ӡыҭуа иалагар, «Нои иӷба» аҟаҵара дахьӡарыма, уи изҭагаларыма адунеи Анцәа иаақәишаз ԥсы зхоу зегьы ракака, адунеи иахыҵәо  аӡы аҵыкәкәаны ҿыцгьы изцарыма, ҿыц изааԥшрыма адгьыл, ҿыц анхараз, ҿыц аҩныргыларақәа дрылагарыма Ауаҩы? Ҿыц иҷырҷыруа изцәырҵрыма ажәҵарақәа, аҟармаҵарақәа? Мамзаргьы адгьыл зегьы абылра иамҽханакыр – рцәашьак аиуама, зегьы неиқәыблы ианцалак, ҩаԥхьа миллион шықәса рышьҭахь зны, ҿыц аццышә иалҵны, џьара акы ииуа, иазҳауа изыҟаларыма? Ҿыц ианбацәырҵуеи ахшыҩ, адоуҳа? Дасу милаҭ цыԥхьаӡа рҵасқәа, рқьабзқәа, рбызшәақәа? Уажәнатә гәынхәҵысҭала уи аиқәырхара акәзар сара иаԥшьызгаз «сыҩныргыларагьы» мзыз хадаҵәҟьас иаҵоу? Ус акә, егьыс акә, ишыццактәу збоит – адунеи ӡыблара шеибакәу ладеи-ҩадеи зегьы амҽханакаанӡа иргылатәуп бааш ҳарак дуӡӡақәак. Дасу иара иргылароуп ӡи-мцеи ирцәымшәо ихатә бааш, ихатә хан хьыҵәцара.

Жәра зқәым аҩны са исызгылоуп,
Адунеи ауп иамоу хьӡыс.
Ажәҩан хыбран исхагылоуп,
Амра кыдуп уа цәашьыс.
Уахынла акәзар, амза шаша
Агәыр каршәзар иснарбоит.
Аҵар гәырӷьо исзырҳәоит ашәа,
Акәарақәа еихәлаччо ицоит.
Ашьха дуқәа еиқәыӷьазӷьазуа
Исзыҩнагылоуп уа сара.
Арҩаш ҭрысқәа, ахаҳә еиҿажьуа,
Ицоит илбааҽҽан наҟ хара.
Адәҳәыԥш иаҵәақәа уарҳалуп,
Ишьҭоуп еиҵыхны сшьапаны.
Сара сзыҳәа иреиӷьу малуп:
Аҳауа, ажәҩан, нас аӡы…
Адгьыл сымоуп цәарҭа татас,
Снықәиан уаҟа исшьоит сыԥсы. 
Ҩаԥхьа сгылоит нас ашамҭаз, 
Сцоит аусурахь лассы.
	
	Ари сахьииз, сахьааӡаз, сылацәа анаахыстыз избаз сдунеи дуӡӡа ауп. Саныҩеидас, иара аԥсы шысхоу мҩашьо, ҿыцбарах ибаны, сгачамкны сазышәаҳәо салагеит. Ҿырԥшысгьы иҟасҵеит аҟармаҵарақәеи ажәҵарақәеи. Иреиҳаӡоу сусгьы уи акәхеит. Аргыларагьы салагеит Аҩн Ду аҩнуҵҟа даҽа ҩны лашак, даҽа ҩны ҿыцҳаҳараӡак, сдоуҳаи сареи ԥшәымара ахьаанаҳкылаша, иара Аҩн дугьы уи ала иахьеиқәҳархаша…


	Исхаԥыруеит, исхаҷырҷыруеит ажәҵарақәа, сшықәыц сықәуп нҵәара зқәым сымҩа. Еимгеимцарала еибарку сыԥсҭазаара еимгеимцарала инысхуеит, еимгеимцарала исыргылоит схан-хьыҵәцара – сбааш ҩны лаша.


	Адунеи иқәынхо ажәларқәа зегьы рхатә ҩныргылашьа, рхатә ҩын форма, рхатә ҩын хаҿсахьақәа рымоуп. Рыҩныргылашьа даҽакы иалаҩашьаӡом китаиаа, иапониаа, кореаа, арабцәа, аҭырқәцәа, аџьамқәа, Абжьаратәи Азиа иқәынхо ажәларқәа, Балтика аԥшаҳәа иаванхо, иҩашьаӡом аиспанцәа, абаскцәа, аиталианцәа, нас Африка ажәларқәа уҳәа рынхашьақәа, рыҩныргылашьақәа, урҭ ҩныҵҟала реиҿкаашьақәа. Убас ауп ишыҟоу урҭ рдоуҳатә рҿиамҭақәагьы, рдоуҳатә «ҩныргылышьақәагьы». Урҭ «реигәылара», «реигәыцхәра» заҟа еизааигәоу аҟарагьы еицәыхароуп. Акыс иахьатәи ҳдунеи ҭшәаҿы. Ааи, ааи, иахьатәи ҳдунеи анкьатәи адунеи ҭбаа ду акәӡам. Ҳаамҭазтәи ауаҩы иахьа дԥырны адунеи зегьы 90 минуҭ заҵәык рыла дахысуеит. Иахьа амилаҭқәа ирыбжьоу аокьеанқәа, ирыбжьагылоу ашьхақәа ԥынгылаӡам реигәныҩразы. Убриаҟара иҭшәахеит, убриаҟра «еиҵалеит» ирыбжьоу аҳәаақәа. Аибарбеиара аҭыԥан, бжеиҳан иара адоуҳатә малгьы, аламысгьы акырӡа илаҟәит. Ахшыҩ, ажәа аасҭа аԥыжәара агеит атехника, абџьар, амч… Уи хараӡа иҟоугьы арааигәаӡеит, усс иамаӡамкәа геи-шьхеи ирхысны, иахьабалак инаӡартә «ашьамхы» ласхаӡеит. Ажәытәан «ииааиуа-еиҵеиуа» ҳәа изышьҭаз, афырхаҵара, арыцарра зхылҵуаз уажә даҽакала иҟалеит аҵакгьы аформагьы. Иахьа абџьар иабзоураны еиҳа ишәыргәындоугьы диааир алшоит. Ашәыргәындақәа, ахшыҩдақәа рнапаҿы аҟара абџьар ахьшәарҭоугьы ыҟаӡам…
	Ауаҩы ианакәзаалак агәыла бзиа дишьҭоуп, «агәыла агәы даблоуп» рҳәоит аԥсуаа. Иахьатәи адунеи аҵарауаа, гәыла бзиак адгьылаҿ дҟамлазшәа, егьырҭ апланетақәа рахь иԥшуеит. Уанӡа ишыҩаӡаша, уатәи «агәыла» сасра ишиҭааша иазхәыцуеит, излацашақәа рыҟаҵара иашьҭоуп. Аха иалоухи, амбатәӡа бжьоуп. Изларҳәо ала, даҽа мратә системак аҟынӡа аҩеираазы, алашара аҟара иласу аҳаир ӷба уақәтәазаргьы, акы шәышықәса, уимоу, азқьышықәсқәа аҭахызаап. Уахь амҩа иқәырҵо акосмонавтцәа рҭаацәарақәа амҩа ишықәу иажәны иԥсуа, ирхылҵны ҿыц ииуа, ииз еизҳаны, урҭ азыҟаҵаны, иахьынӡаҩеихьоу аҟынтә даҽа ӷбак ала идәықәҵо, убригьы ахьҩеизынтәи даҽак шьҭуа, уи ашьҭахьгьы даҽак халаҵо, абиԥара-абиԥарала абри ишаҿу, ҵәҩанҵәыҟа иааҟәымҵӡакәа ицозар – аҵыхәтәан «гәылацәа» ҿыцқәак рҿы инанагар ауазаап! Урҭ, бзиала шәаабеит ҳәа, иреигәырӷьаны, рыҩнқәа рышәқәа аартны ирԥылоу, даҽакала ирыдыркылогьы еилкааӡам, аха уи даҽа зҵаароуп. Ари уаҩы ихахьы изаагом, ҳәарас иаҭахыузеи, ари Ҩаҩылонтәи абааш қьырмыт-қьырмытла еиқәҵо, еихаргыла-еиҵаргыло есааира ажәҩанахь ахалара еицәоу акоуп, аха ҳаҟәыҵыр ҟалом рҳәоит аҵарауаа, избанзар, ҳара ҳаԥшны ҳаштәоу ахаан иҳамбац, зыԥшра-зсахьа, зҟазшьа-зцәаҩа ҳзымдырӡо «ҳгылацәа» дара лбаар алшоит ҳашҟа, иҟалап маӡала иаахьазаргьы, иҟалап иҳаланхо иалагахьазаргьы, ҳаҩнқәа ирыҩналахьазар, ҳгәи-ҳгәаҵәеи ирҭаԥшыхәуазар ҳәагьы нацырҵоит…
	Аҵарауаа абри аиԥш иҟоу афантазиа ианалоу аамҭазы, адгьыл аҿы иҟац ыҟоуп, уимоу есааирагьы аицәахара иаҿуп: иааибуам мыцхәы аамҭа еиднарӷәӷәалаз ажәларқәа, аигәылацәа, ақыҭақәа, ақалақьқәа, аҳәынҭқаррақәа. Ахаан адунеи иамбац ииааиуа-еиҵеиуа бааԥс ҟалеит. Шьоукы «рымҵәыжәҩақәа» мыцхәы «иахьылҵцәаз», «аԥырра» ахьырзымариацәахаз, дара ахьзымнаӡо рабџьар-мца мариала инаӡо иахьалагаз иахҟьаны, иахьабалак адунеи зегьы аҿы аҳра ааныркыларашәа ргәы иажьоит. Урҭ ԥагьахаӡеит, Анцәа ҳазшаз зынӡагьы дыргәалашәаӡом. Адунеиаҿ иахьабалак дгьылҵысрахазшәа, аҩынқәа еилаԥырыххаауеит, хыла-гәыла еиларҵо ажәларқәа хәыҷла-дула реилаӷьаҵәы-ӷьаҵәыбжьы, рыхәаабжь, рыҳәҳәабжь уаҩытәыҩса игәы ҭынчы дыцәо, игәы ҭынчны дааԥшуа, ҭынч гәата-бӷата дынхо дҟарҵом.
	Абас еиԥш иҟоу ауаа бааԥсқәа, ауаа гыгшәыгқәа ирыхҟьаны «ичмазаҩхеит» амра, ажәытәан изыхӡыӡаауаз, аԥсаҭатәқәа ззыҟарҵоз. Адгьыл акәзар агазҽазра иалагеит, иҵысит аԥшасра ӷәӷәақәа, аӡхыҵра дуқәа. Анцәа ианишоз, ԥсы зхоу зегьы рыԥсы анырхеиҵоз, ауаҩы ҩызара изыжәула ҳәа ицишаз аҟармаҵарақәа, ажәҵарақәа шшәаҳәац ишәаҳәоит, ашьабысҭақәа, ақәасабқәа еихыԥа-еиҵыԥо, макьана аԥсыцәгьақәа ирцәынханы иҟоу абна ҽыҭ-мыҭқәа ирылоуп, адәҳәыԥшқәа ирықәуп, аӡқәа ирҭашьқьыруеит аԥсыӡқәа,  ажәҩан «иӡса-ӡсо» иалоуп ашьауардынқәа, ахьшьыцбақәа. Ишҟырцгьы иҟыруеит урҭ рышәаҳәара, рыԥшӡара ззымчҳауа, иаҵашьыцуа алаҳәажәқәа!
	Адунеиаҿ абри аиԥш аҭагылазаашьа бааԥс аныҟоу иақәшәеит исыцхраауеи сареи «ҳаҩныргылара». Измааноу сыздыруам, аха уи «аҭӡамцқәа» ҩаҳгацыԥхьаӡа сара, ҳашықәсԥхьаӡара ҟалаанӡа, 539 шықәса рзы зшьапы кны зыргылара иаҿыз Ҩаҩылонтәи абааш аҭоурыхқәа аасгәалашәоит, сгәы иҭыҵәом. Уи ргылашьас иамаз, иалахьынҵахаз ҭысҵаарц сҭахушәаҵәҟьа, сыблақәа шаҟь-шаҟьо «сышьҭахьҟа» сынхьаԥшуеит. Шаҟаҩ архьеологцәа дуӡӡақәа, аҭоурыхҭҵааҩцәа дуӡӡақәа ари рыԥсҭазаара азыркхьоузеи! Изеиԥшразишь нас, ҵабыргны, адунеизегьтәи аҭоурых наӡаӡа иалалаз ари абааш, иааркьаҿӡаны уи алацәажәара залшомашь? Ҳарҭ уажә ҳхатә ҩын ҿыц, ҳхатә баша ачаԥара, аргылара ҳахьаҿу иааҳамҩатәны ҳназхьаԥшыпи нас, ҳнахәаԥшыпи, акы-ҩба жәагьы назаҳкыпи. 
	Геродот излеиҳәо ала, Ассириа тәылан егьырҭ ақалақь дуқәагьы рацәан, аха аҳ иахьитәараз, иаҳҭны-ханхьыҵәцара ахьгылаз Ҩаҩылон-дгьыл аҟара зхыԥша ыҟаз, уи еиҳаз даҽа еиланхарҭак ыҟамызт. Уи ҭбаа-ҭыцәрала, мҽхакыла зегьы иахьреиҳаз анаҩсгьы, аиԥш иԥшӡаз ахаан исымбацт, иҳәон Геродот. Ақалақь иҵаулоу, иҭбаау  ажра ду ӡыла иҭәны иакәыршоуп,  уи анаҩс ицоит «аҳ имаҿала» иушәозар (уи иаабахьоу амаҿа аасҭа ҩ-мацәк рыла еиҳауп), 200 маҿа иҳараку, 50 «аҳ маҿа» иҭбаау аҭӡамц ду.
	Ақалақь иакәыршоу ажра аныржуаз иҭыргаз анышәаԥшь ақьырмыт алырхит. Уи аҭӡамцқәа рыргылараҿ рхы иадырхәеит. Аргылараан ацамет аҭыԥан ақьырмыт злеиқәырҵоз акаҭран акәын. Ҩажәижәаба цәаҳәа ақьырмыт анеиқәырҵалак, анаҩстәи еиқәырҵаанӡа аныцә ԥаны ибжьарҵон… Аҭӡамц ахьынӡаҩаргара иҩаганы ианалга, хыхь аганқәа рҿы иқәдыргылеит еихагылак-еихагылак иҟоу, наҟ-ааҟ еиҿаԥшуаз абаашқәа. Убарҭ абаашқәа рыбжьара ԥшь-ҽык зҵаҳәоу ахьы-уардын  наҟ-ааҟ еивысыртә иҭбаан. Аҭӡы зегьы иаакәыршан ишеибакәу абҩа иалхыз 100-гәашәк ҿан.
	Анаҩсҟа дырҩегьы Геродот излеиҳәоз ала, Ҩаҩылон ақалақь агәҭа анаҟа-араҟа игылан ирацәаны аханқәа. Убраҟоуп иахьыҟаз аҳ иаҳҭынрагьы, уи идуӡӡоу, иҳараку ҭӡыла икәыршан, аганаҿы улаԥш ақәшәон «Бела Зевс» ҳәа изышьҭаз ацқьаҭыԥ. Убри ацқьаҭыԥ иахьаҵанакуа адгьыл аҿы ауп иахьгылаз абааш дуӡӡа. Уи абааш иқәгылан даҽа баашк. Убас-убасала 8 баашк еихагылан. Адәахьтәи амардуан ҵәии-ҵәииуа абаашқәа зегьы ирыкәшаны ҵәҩанҵәы ихалон. Амардуан агәҭа ахьазеиҟароу аԥсааиҭакырҭақәа ирызкыз атәарҭақәа ҟаҵан. Аҵыхәтәантәи абааш ақәцәан ахрам ықәҟаҵан. Уи шумер бызшәала «зиқәырҭа» ҳәа иашьҭан…
Геродот иҟаиҵаз алакаақәа инарҷыданы, егьырҭ аҵарауаагьы излазгәарҭо ала, Ҩаҩылонтәи абааш хԥаны еивагылаз баа-ҭӡамцла икәыршан: раԥхьатәи аҭӡамц аҭбаара 7 метрак ыҟан, аҩбатәи – 8 метрак, ахԥатәи 3 метраки бжаки. Раԥхьатәи, нҭыҵтәи, аҭӡамц аҿаԥхьа аҭҳәаа ду ыҟан. Иара убри раԥхьатәи аҭӡамц қьырмытаӡала еиқәҵан, егьырҭ аҩ-ҭӡамцк – иӡыз, ирҩаз қьырмытла. Аҩныҵҟатәи аҭӡы иалагылаз абаашқәа ԥшьыркцан, дара-дара 44 метра рыбжьан, дасу рганқәа 8 метрак инаӡон. Дара абаашқәа зегьы хыԥхьаӡарала 360 ыҟан. Рыгыдра 22 метра иҩаӡон. Дара злеиқәҵаз Ҩаҩылонтәи ақьырмыт иахьатәи ҳара ҳқьырмыт аасҭа ҿыгҳарылеи ҭбаарылеи акыр еиҳан. Абаашқәа шаҟа қьырмыт рықәдырӡыз аҵарауаа аналацәажәо, иахьатәи ҳқьырмыт алоуп ршәага-зага шазгәарҭо. Адәахьтәи аҭӡамцқәа рхашәара-ҵышәара 15 миллион кубикатә метра ыҟан. Кубикатә метра цыԥхьаӡа аҭӡыргылара, инықәырԥшшәа, 290 қьырмыт агозтгьы, зынӡа аҟаҵара иаҭаххон хԥа-хԥа миллиард цыра ақьырмыт. Абри ақьырмыт хыԥхьаӡара иара ус цәаҳәак аҿы еишьҭаргылан аушәақә уҿынаухар – аура 500-600 нызқь километр инаӡоит. Даҽакала иуҳәозар, абри ҳадгьыл кәымпыл ду шеибакәу аекватор ала 12 инаркны 15-нтә рҟынӡа маҟаҵас иакәшоит. Егьи, иӡыз ақьырмыт иалхыз абааҭӡамцқәа ртәы ҳҳәозар, убарҭ иргоз убасҟатәи қьырмыт рыӡразы 250 қьырмытӡырҭа зауад аҭахын, есышықәса 10 миллион цыра ақьырмыт ӡны иҭзыжьлашаз. Ари иаҭахын «атәцәа рыбӷаԥҵәага» ҳәа ззырҳәоз  аџьамыӷәа ус хьанҭа дуӡӡа. Насгьы зыӡбахә ҳамоу дара аҭӡамцқәа баша қьырмытла еиқәҵаны мацарагьы иҟамызт. Урҭ рыҩныҵҟатәи рганқәа рахь аблагәы еиԥшыз орнаментла ирԥшӡаз аплиткақәа рыла ихҟьан, иара убас уаҟа урҭ иџьшьатәха ирнын алымқәа, ақәасабқәа, аҽацәқәа, адраконқәа, абџьар зкыз аибашьцәа рсахьақәа…
Аҳцәа ираҳыз Наҳудоносор ихаантәи Ҩаҩылон аӡбахә ҳалацәажәозар, уи абас ҳхаҿы иааҳгар ауеит: каршәра дгьыл дуӡӡак иқәубаауеит шәкыла абааш-ҳаракқәа злагылоу, амра ашәахәақәа хараӡа идыркәеицеиуа плиткала ихҟьоу аҭӡамц ҳарак дуқәа. Урҭ рнаҩс, рынхыҵҟа – еиҳагьы иссиру, еиҳагьы иҳараку абааҭӡамцқәа. Абри аҳҭны-қалақь агәҭа хыла ажәҩан ҵнаԥссаауеит аӡиасқәа Ҭыӷрааи Еҩфраҭи рыбжьара зегь реиҳа иҳаракӡоу, зегь реиҳа илакәу, аха лабҿабаҵәҟьа иҟоу Ҩаҩылонтәи абааш ҳарак дуӡӡаӡа.
Иара уи ахаҭеи акәша-мыкәшатәи апеизажи рсахьа ҿаҿаӡагьы ианылоит аҭӡамцқәа рахь аӷа дзымааиртә иҭарчу аӡиа дуӡӡа. Уи аӡиа убасҟакгьы система гызмалла иҭарчуп, мыцхәы ашәарҭа бааԥсӡа ҟаларгьы ааигәа аӷа дзымааиртә.
Абарҭ зыӡбахә ҳҳәаз  рыдагьы, ахыхьчара иазкыз даҽа џьашьатәӡакгьы ыҟан араҟа, уи – «Аԥсрамҩа», мамзаргьы «Анцәа Мардыҟә изку апроцесс мҩа» ҳәа изышьҭаз акәын. Уи амҩа Еҩфраҭ ахықәан Агәашә дуқәа рҟынтә Анцәа Мардыҟә изкыз Ҩаҩылон аныҳәарҭа хада – Есагиле (абааш ԥшьа-ҭыԥ ду злагылаз) ашҟа ицон. Ҩажәиԥшьба метра зыҭбаара ыҟаз ари амҩа, алар еиԥш ииашахәҵәаӡа ишааиуа, ԥшь-баашк злагылаз, иӷәӷәаӡаз Анцәаҳкәажә Ишҭар лгәашәқәа иаарылагылон. Уантәи, аҳҭны-ханхьыҵәцара унавганы, Анцәа Мардыҟә ицқьаҭыԥ аҿы укылнагон. Абри амҩа агәҭа хаҳә ҟьаҟьа ҭбаала ичаԥан, аура ахьынӡанаӡааӡозгьы аганқәа цәаҳәаҵас қьырмыт ҟаԥшьыла ихырҷан. Урҭ рыбжьара акаҭран еиқәаҵәа цырцыруа иқәын. Ахаҳә ҟьаҟьақәа дасу ҵаҟатәи рганқәа рҿы «ҵәыгәыгә-нҵала» иҭырҷҷаны ус рнын: «Сара, Наҳудоносор, Ҩаҩылон аҳ, Ҩаҩылон ԥасатәи аҳ Набоԥаласар иԥа, ҵыхәааԥҵәара змам Ҩаҩылонтәи аҭааҩцәа абри рымҩа зегь зымчу Анцәа Мардыҟә иаҳаҭыр иазку апроцессқәа рымҩаԥгаразы исчаԥеит, ихысҟьеит хаҳә-ҟьаҟьала… О,Мардыҟә! О,  зегь зымчу Уара! Исыҭ наӡаӡатәи аԥсҭазаара!»
Ари амҩа иссирыз мҩахаҭан. Аха адунеи аџьашьатәӡақәа иреиуаны иара ҟазҵаҵәҟьоз даҽакӡан. Иаахҵәаны ари амҩа зыҵа хаҳәла ихҟьоу ҳаҩа ҵаула дуун изеиԥшраз. Наҟ-ааҟ иара аганқәа рахь быжь-метрак иҳаракыз, зыкьышәкьышәрақәа хаԥыцшьҭаҵас иҭыҿҿа иҟаз абаашқәа злагылаз аҭӡыҟьантазқәа нашьҭын, урҭ рыҩныҵҟахьала блаҵас ииаҵәаӡа иҭыџьџьаауа хаҳәҟьаԥсла ихҟьан. Абри аҭӡы хьшәашәара иадубало, зԥырцәқәа ҩеижь ҟанҭалеиуаз, зсасақәа еихырҳаз, ҵабыргыхаҭан ршьаҿа дуқәа еихҳәа инеиуазшәа иубоз алым дуқәа рсахьақәа рнын. Ажәакала, Анцәа Мардыҟә изку апроцесс анцоз, урҭ рышҟа абри амҩа иқәыз наҟ-ааҟ аҭыӡқәа рахьтә  игәыҭҟьагаз, шьҭынгыларыла 122 метра иҟаз агыгшәыгқәа рыблақәа рықәкын. Урҭ рнаҩс Анцәаҳкәажә-ԥҳәыс Ишҭар лгәашәқәа рыҭӡқәа рахьтәгьы иааԥшуан адраконқәеи, атәыҩа зхагылаз агәылшьапбжақәеи, зхәамцқәа мыдаӷьцәала ихҩаз, алашьапқәа рҭыԥан ауарбажә шьапхыц дуӡӡақәа зҵагылаз алышькьынтырқәеи.
Абарҭқәа зегьы «аԥсихологиатә еибашьра» ҳәа изышьҭоу иазкызаарын. (Ҳара Ҳлашькьындаргьы алышькьынтыр асахьақәа анызҵаз уи иаҿыԥшызар здыруада?)
Иҟалап анцәа хьышьаргәыҵа дуӡӡа Мардыҟә имҩа, иара иахь ишьапкразы иаауаз рымацара рлага-ҩагаратә процессқәа ус баша ирызкны мацара акәымкәа, адунеи ааршазар зеиԥш ахаан аԥсабара иамбацыз инапылаҟаҵароу абааҭа дуӡӡа арӷәӷәара асистема иахәҭаку акы акәзар.
Шәазхәыц шьҭа, Наҳудоносор аҳыс дызмаз Ҩаҩылон ампыҵахалара зҽазызкыз аӷа дзыниараны дыҟаз. Раԥхьа уи Евфраҭ мҩахыган ӡыла ирҭәыз ажра ҭбаа-ҵаула ду дахысыр акәын. Иаҳҳәап, аӷа уи илшеит, иаҳҳәап, аӷа уи анаҩс актәигьы, аҩбатәигьы, ахԥатәигьы аҭӡы баагәара дуқәа рхыҵра илшеит. Шьҭа абар нас, иаҳҳәап, убригьы агәашә хадақәа даарылагылеит. Урҭ рылсрагьы анилша, ииашахәҵәаӡа инашьҭу, ҳаҳәла ичаԥоу, каҭранла ихҟьоу, аҳҭынра ашҟа игоу амҩа днангылеит. Убри аамҭаз наҟ-ааҟ ҵҩа змам ркылҳарақәа рҟынтә ҵҩа змам ахҿа рацәа аҳәиҵәҳәа инаижәырҵоит, урҭ рнаҩс уахьынтә рҿаадырхоит ицаҳә-цаҳәо ишу акаҭран хыкәымпылқәа. Дыҩны дахьцаша хгарҭакгьы, ҽыҵәахырҭакгьы уаҩы иоураны зыҟалашамызт. Уи инацларын уцәа уҭазырӡыӡо даҽа хырзаманкгьы – аҭӡы зсахьа ану «аԥсихиологиатә фактор». Аӷа абас игәыҭҟьагоу аҭыӡқәа наҟ-ааҟ даарыбжьахон, урҭ рахьтә алымқәеи адраконқәеи зқьыла рыблақәа ахьиқәку мацара аҩ дыҵарцало. Ишҭар лгәашәқәа рҿы иҟоу даҽа хырӷәӷәарҭак аҿгьы зқьыла убас адраконқәеи агәылшьапқәеи рсаса дахьҭаԥшуа мацара агәыҭҟьа даганы дышьхныԥсыларын!..
	Абас ала, «Мардыҟә  имҩа» ҳәа изышьҭоу ари амҩа аҵыхәтәантәи тактикатә, стратегиатә хархәаганы иҟан Ҩаҩылон ахьчараан. Уи аӷацәа знысра рылымшоз ԥсрамҩа иашахаҭан… 
Убас шакәызгьы Ҩаҩылон каҳаит, «Наҳудоносор иҭӡамцқәа» шгылаз иаанхазаргьы. Урҭ уеизгьы аӡәгьы инапаҿы изаамгеит. 
Абри шаҳаҭра ауеит аҭӡы ҳаракқәеи ахырӷәӷәарҭа дуқәеи хаҭала аӷа инкылара шрылымшо. Аҭыӡқәеи абааҭа иакәыршоу ажра ҵаулақәеи дара зыхьчо аибашьцәа рзы баша цхыраагӡақәоуп. Урҭ хәарҭара рылаӡам аибашьцәа абааҭа аиқәырхара рҭахымхар, рус ргәы азҭамзар, мамзаргьы ибашоу, акгьы иаԥсам акомандирцәа ахыхьчара иаҿу ауаа ишакәым аӷа иҿарыжьыр, мариала ирҭар. Абри абас шакәхо ырҵабыргуп Ҩаҩылон аҭоурых ала.
Аха абри амацарагьы акәым Ҩаҩылон акаҳара зыхҟьаз, мшәан, аџьамқәа раҳ Кир ҩаҩылонаа рыр анынирҵәа ашьҭахьгьы, зхыԥхьаӡара рацәаз ҩаҩылонаа рыла ҩаԥхьа уаҩы еидикылар алшон атәыла аҭӡамцқәа зыхьчашаз аибашьцәа. Иалшон  уи ахьчара аибашьцәа аинтерес рымазар. Аха арҭ Ҩаҩылон дара ирықалақьмызт, Ҩаҩылонтәи аимпериа ахаҭагьы дара ишримпериамыз, ишырҳәынҭқаррамыз еиԥш. Инеизакны ажәлар ртәы уҳәозар, араҟа иҟаз урҭ ицо-иаауа ирхагылаз анапхгаҩцәеи адеспотцәеи реимак, реиҭныԥсахлара акәын.
Нас, мшәан, Ҩаҩылон напхгара азҭоз ракәызтгьы уи аиқәырхара еиҳа изҭахыз, иашьҭаз? Мап, избанзар, напхгаҩык имчра егьи ила ианыԥсаххалак, ҿыц иааиз аиҳабыра рхазы апривилегиақәа ирышьҭалон ауп, уаҳа акымзарак. Аџьамқәа раҳ Киргьы Ҩаҩылон аиҳабыра шәпривилегиақәа шыҟац ишәзынсыжьуеит ҳәа ҳамҭала ихихит, иааихәеит. Убри аҟынтә ҿагыларак ҟамҵаӡакәа абаа аҭыӡгәашәқәеи Ишҭар лгәашә хадақәеи ҟьаҟьаӡа изаадыртит, уаанӡа ҳәаҭыхла иҿагылаз аибашьцәа ракәзар, инеины рыԥракқәа рыла Мардыҟә имҩа аҿықәқәа рҿы наҟ-ааҟ аҭыӡқәа зсахьа ркыдыз агыгшәыг гәыҭҟьагақәа рсасақәа хырҩеит. 
Абри ажәытәӡатәи аҭоурыхтә факт иҳанаҳәоит адунеи аҿы, иага иӷәӷәазаргьы, иага иҳаракызаргьы аӷа даанызкылаша баа ҭӡамцк шыҟам, напхгара ҟазҵо аиҳабыра рыпривилегиажәқәа реиқәырхаразы еибашьрада ртәыла аӷа ирҭозар!..
Дырҩегьых иахьатәи аамҭа исызнарҵысыз абарҭ ахәыцрақәа сышрылаз, иаасхаԥрит, иаасхаҷырҷырит сыжәҵарақәа, хара абнахьтә иааҩит сҟармаҵыс абжьы, исаҳаит абнацәқәа ршақә асбжьы. Ари иаанагоз ухынҳәы ҳара ҳазҿу ҳусура ашҟа ҳәа акәын. Ҵабыргынгьы, дареи сареи ҳазҿу, Ҩаҩылонтәи абааш акәымкәа, Семирамида иџьашьахәӡоу, «ажәҩан иалакнаҳау» лбаҳча иааиԥшнысшьалеит. Абар уи Семирамида лбаҳча зеиԥшраз, ишыҟаз ҳәа аҭоурых ҭҵааҩцәа руаӡәк (Филон) дшахцәажәо: «Икнаҳау абаҳчақәа» ҳәа ирышьҭоуп арҭ, избанзар, аҵиаақәа адгьыл иҩацәхыкны ҳаракӡа ажәҩан иалакнаҳаушәа ирызҳауеит… Абарҭ зегьы абас иҳаразкыз ахаҳәтә гәашьақәа роуп, шәымкьаҭҵас аибыҭашьақәа роуп, зегьы шьҭыхны изкугьы дара роуп. Ԥшшәахә хкыла ишәу урҭ агәашьақәа рыҵаҟа шеибакәу зал-ҭбаа-ҭыцәны, коллонаданы иҟарҵоит. Урҭ апальматә қьырсҭақәа рықәуп, дара-дара маҷӡак нарыбжьаны. Апальма иалхыу ақьрысҭа ахаангьы иӡлачӡом, ибааӡом. Убарҭ ақьрысҭақәа ирықәуп зҿыгҳара жәпоу анышә. Уаҟа еиҭаҳауп зыбӷьы ҟьаҟьоу аҵиаа џьашьатәқәа, еиуеиԥшым ашәҭқәа. Ажәакала, ауаҩы ибла ҭзыргәырӷьааша, зыфҩы хаа иблахаҵ дыргьажьыша… Абарҭ аҵиаақәа еиҭарҳаанӡа анышә ибзиаӡаны аус адырулон, акырынтә инарҳәы-аарҳәны ирбаҳауан, иркәакәон, абаҳчааӡараз зеиԥшыҟам акы акәны идырмазеиуан. Агәашьа ҳаракқәа рыҵаҟа инеи-ааиуаз ауаа рханы иҟоу ашәымкьаҭ ду баҳча-дгьыл ҭбааны иааҟалон. Аҭакар бааԥсқәа раан, иара ус абжьааԥынгьы, ари абаҳча иҵегьгьы наҟ ҳаракы иҟаз аҵеџьқәа рҟынтә, мамзаргьы ҷыдала ҵаҟантә ҵәҩанҵәыҟа иҩашьҭыз ӡымҩангагала идырԥсаҳәон. Абри иабзоураны уаҟа ирызҳауан ӡынгьы-ԥхынгьы зыбӷьы иаҵәаз, ишьаҭажәӡа иҟаз аҵла ԥшӡа ҳарак дуқәа.  Урҭ зегьы, ҵабыргыҵәҟьаны, ажәҩан иалакнаҳуашәа акәын харантәыла ишубоз. 
Ҩаҩылон абаҳчақәа иахьабалак имаҷмызт, аха Семирамида лбаҳча зынӡа иџьашьатәыхаҭаз, адунеи зегьы ашанақәа излареиуахаз, зегьы раԥхьа   иргылан иара аԥҵара идеиас иаҵоу аоригиналроуп, ҩбагьы техьникала инагӡаны аиҿкаашьеи, иҟазҵаз рыхшыҩ аҵарреи, иаадырԥшыз агәаӷьреи рылоуп. Хԥагьы, ари аиҳарак излақьалықьашанаӡахаз аԥшӡашьалоуп. Абри ауп усҟантәи аамҭаз зегьы раԥхьа идыргылозгьы - аԥшӡара.


Зны-зынла абас иааҳамҩатәны, ҭоурыхтә еиҿырԥшрақәак ныҟаҵо, ԥсҭазааратә мыҟәмабарас иҟоу зегьы ҳахьрылоу урҭ мчыла ҳаҽрылганы, ҳаргьы аиҳарак хықәкысгьы, гәҭакысгьы иҳамоу ахаан уаҩ иимбац аԥшӡара, ахаара аарԥшра акәзаап. Уи аԥсы ахьҭоу, иахьалаго, ахы ахьыҵнахуа ҳдоуҳаҿоуп. Ԥсыс иахоу ҳбызшәоуп. Уи алоуп ҳаҩны, ҳхан-хьыҵәцара аргылара ҳазлаҿӡоугьы. Уи ҳаргылоит макьаназ уаҩы изымдыруа, ирмаӡаны, ҳаԥсы аҵаҟа. Иара убри аамҭазгьы, абааш инеиӷьны, акәша-мыкәша зегьы Семирамида иацназго абаҳча аиҿкаарагьы ҳаҿуп. Иаҳӡарым, хазгьы ҳашшәо, ҳара абри аиԥш аус ԥшьа дуӡӡа ҳанаҿу аамҭаз, даҽа шьоукы чарҳәарыла ҳарҭиир ҳәа, аџьамқәа раҳ Кир Ҩаҩылон абааҭа дуӡӡа ԥарала ишааихәаз, аиҳабыра зегьы заа ишхихыз еиԥш, ӡхыҵра цәгьак ҳаҵалар ҳәа. Аха уеизгьы, ас еиԥш иҟоу ахәыцрақәа ҳаиҵарымҟьароуп, ҳус ҳаҿызароуп хҩаха ныҟамҵакәа… Ҳара ҳзы Ерцахә, Ерцахә моу ахааназ еибгоу Кавказтәи «Ҩаҩылон абааш» ҳарак дуӡӡа ауп,  иаакәыршан иҟоу ашьхақәа, ахрақәа – уи зыхьчо аҭӡы ҳарак дуӡӡақәа роуп. Ҳҭоурыхтә «бааҭа» зегьы еибаркны изку ҳдоуҳауп. Доуҳала ахаан ҳамкаҳароуп, ҳааҟәымҵӡакәа ҳԥырлароуп, ажәҩан ҵам-ҵам ҳалазароуп, Семирамида лбаҳча еиԥш ҳаԥшӡаӡа, ҳхааӡа, ҳџьашьатәыхаҭаха!..
	Абас еиԥш иҟоу ахәыцра лашақәа сышрылаз, уахык ацәа сагеит. Измааноу сыздыруам, аха ашамҭаз ԥхыӡла ԥасаӡатәи сажәеинраалак саԥхьоушәа збеит:

Амшын хыҵны, игазго,
Адгьыл иқәлахт ицәқәырԥо.
Ахьаӷә иалхыз аҩынқәа,
Хыхь ихылахт иӡсауа.
Ахьаӷә иалхыз ҳа ҳаҩны,
Ҳама ицахуеит иӡсаны.
Ҳаӡхнагахит ус иара
Ҳахьазымдырӡоз џьара.
Ҳҵәыуеит ауеимада зназы,
Ҳзыниаз агәаҟра гәынганы.
Нас, ианраалан уаҟа ҳхы, 
Инеиҭаҳкит маҷк ҳаԥсы.
Ԥыҭрак ашьҭахь, ус ҩаԥхьа,
Амшын ҳаҵалт ицәгьаха.
Ахьаӷә иалхыз ҳа ҳаҩны
Ҳама идәықәлахт ихынҳәны.
Ҳаанагахит ҳаиқәырха
Ҳаԥсадгьылахь уи ҩаԥхьа!

Ас заҟантә, ԥхыӡла моу, ус гәаныла «мҳаџьырра» сцахьоузеи, заҟантәгьы сышьҭахьҟа схынҳәхьоузеи. Колумб Америка раԥхьаӡа ианааиртыз еиԥш, хара сахьнеизгьы, ара сахьааизгьы, заҟантә ҿыц сдунеи аасыртхьоузеи. Колумб Ажәытә дунеи аҟнытә аҿатә дунеи аҿы даннеи ус игәы иаанагон, уа ибнеику рыда уаҩ дыҟам ҳәа, аха азқьышықәсақәа раахыс ауаа нхон, инҵуан, адырра ҵаулақәагьы рыман, аҩын дуқәа, ақалақь дуқәа ҟарҵахьан, аҩыра аԥырҵахьан, ажәҩан аҿы иҟоу аеҵәақәа рыла аԥсабара аҭҵаашьа инаркны, акалендар аҟынӡа, ишьақәдмыргылац, ирмыӡбыц егьыҟамызт. Саргьы иҿыцу, ахаан уаҩы иимбац акгьы шысзаамыртуа здыруеит, аха исҭахуп Колумб иааиртыз аконтинент аҿгьы, ҳара ҳконтинент аҿгьы, жәытәӡаахыс ҵҩа змамкәа игылоу, ҳаԥхьаҟагьы идыргылараны иҟоу ахыбрақәа сара саԥсуа «кәаскьагьы» рыламӡырц – уи хараӡа ԥшатлакәык иагаргьы, еибга-еизҩыда еиҭахынҳәларц, ажәҵарақәа ацны, ахәышҭаарамцақәа ацны, агарашьҭыбжьқәа ҩныҩуа…
Абри анысҳәа, дырҩегьых схәыцра иналамшәар амуит уи Ҩаҩылонтәи абааш. Ажәҩан хыла иҵзыԥссоз ари абааш еихагыла аханӡатәи абааш акьышәкьышәраҿ иџьшьатәха иқәҟаҵан аԥшьаҭыԥ. Абрантә адунеи зегьы уалаԥшуан. Абраҟа иҩнагылан ишеибакәу зегьы ихьлыхыз стол гьежьык. Уи иадгылан убас ишеибакәу зегьы ахьы иалхыз ҟәардә заҵәык. Абра дхаланы абри ибахьан Геродот. Уи излеиликааз ала, абри аҟәардә заҵә Анцәа изкын. Уи ласы-лассы уахынла ажәҩан аҟынтә абра дааины иԥсы ишьозаарын, иаашаанӡа абра дыҟан, нас деиҭацозаарын. Ҵаҟантә, адгьыл аҟнытә, арахь ихалон ҵыхәаԥҵәарада ауаа, Анцәа итәарҭа ԥшьаҿы Анцәа иашьапкларц. Абас иҟоу аԥшьаҭыԥ «Зиқәырҭа» ҳәа иашьҭан – ари ԥсышәалагьы заманала ицәажәоит – «Зегьы рқәырҭа», ашумер-аҟҟадтә бызшәа аҟнытә иаауа. Урҭ амшын анцәахәы изкыз аныҳәарҭагьы «Аԥсу иҩны» ҳәа азырҳәон. Ари ҳжәытәӡатә хылҵшьҭрахь, ҳбызшәа аиырҭахь улазырԥшуа, даараӡа узырхәыцуа акоуп.


Сара зны-зынла ҭыӡшәа згым ари ҳдунеи аҿы тәарҭа-гыларҭа, усурҭа ҽеи ансмоулак, гәаныла схалоит ҵҩа змам ауаа рыԥхӡашала, џьамыӷәа цәгьала иргылаз убри Ҩаҩылонтәи абааш ҳаракӡа ақәцәахь, уи аԥшьаҭыԥахь. Снеины, ахьы иалхыу уи аҟәардә заҵә сааханы, ахь иалхыу астол заҵә снадтәалоит. Сҭыԥ укырц уҭахыума ҳәа Ҳазшаз ҽыԥныҳәагьы сиҭаӡом. Амсыр қьаадыш насымҵасҵоит, иааныскылоит схьы-калам. Уантәи салагоит адунеи ажәларқәа зегь рылабжьара, ирасҳәоит, рҳәоуеиқәымшәарақәа рҵыхәа ԥырымҵәар,  реибашьрақәа ирҟәамҵыр – Ҩаҩылон алахьынҵа аҵкыс ишеицәартәуа шеибакәу иара адунеи зегьы алахьынҵа…
	Ахьы иалхыу Анцәа истол (гәаныла) сахатәаны абас аус анызуа, са исгәалашәоит, дырҩегьых сагьазхәыцуеит уи Ҩаҩылон ганкахьала ауаатәыҩса рцивилизаци арҿиараҿы иалшаз, иара иахьа адунеи ианыӡаахьазаргьы. Акы, ауаатәыҩса рыԥсҭазаараҿ раԥхьаӡакәны абра иаԥҵан, иагьырҿиан ҩаҩылонтәи, еиҳа ииашан иаҳҳәозар, ашумертәи «аҵәыгәагәтә» ҩыра. Уи анаҩс аброуп адунеиаҿ раԥхьаӡа акәны ачакакал, ашы, ақәны, агорох, ачечевица, ажь, аҵәа уҳәа чаӷьа хкыс, шәыр хкыс иҟоу зегьы аадрыхуа, рыжәла ылырхуа иахьалагаз. Аброуп раԥхьаӡа аҩы ахьҭарҭәаз. Абраҟоуп раԥхьаӡакәны ацәаӷәараан ацәеиха рхы иахьадырхәаз. Иара абраҟоуп раԥхьаӡа абарбал (агьежь, ауадыхә) ахьырыӡбаз, иагьахьыҟарҵаз, адунеи ахсаала ахьҭырхызгьы. Хԥагьы, Ҩаҩылон аҿоуп ҭоурыхла раԥхьаӡа ақалақьқәа, ақалақь-ҳәынҭқаррақәа ахьҿиаз, аргылара дуқәа ахьыҟалаз. Шумер ҳәа изышьҭаз иара аладахьтәи аҿацә дук ҳгозар – уи раԥхьаӡатәи аусӡбаратә закәанқәа ирыԥсадгьылуп, убраҟоуп адунеиаҿ раԥхьаӡа урҭ азакәанқәа акьыԥхь ранҵара иахьалагазгьы…
	Ԥшьбагьы, Ҩаҩылон – аматематикатәии астрономиатәии аартра дуқәа ирыԥсадгьылуп. Араҟа иаԥҵан убас архьитектуреи аҿыханҵа-ҟазареи рганахьала иџьашьатәӡоу арҿиамҭақәа. Инаҵшьны иазгәаҭатәуп, абраҟа ишцәырҵыз раԥхьаӡатәи адунеизегьтәи алитературатә рҿиамҭа дуӡӡақәа иреиуоу – апоетика-философиатә ԥҵамҭа ссир – «Гильгьемеш ихҳәаау аепос». Афилософиатә ԥҵамҭа заҳҳәо, ари арҿиамҭа ихадароу мотивс иаҵоуп – ауаҩы ахаан имԥсра алзыршо «ахәшә» аԥшааразы иеимдара. Абри аҩымҭаҿ раԥхьаӡакәны хшыҩҵак дуны иаарԥшын ауаҩы иԥсадгьылаз ихәарҭоу аҟаҵара заҵәык шакәу ахаан дымԥсуа даанхарц злаилшаӡо…
Ааи, ааи, аусура, аусура – Аԥсадгьыл азыҳәа аусура…

Исхаԥыруеит, исхаҷырҷыруеит ажәҵарақәа – ажәытәӡаӡа Месоԥотамиеи Ассириеи ирыҵанакуаз Ҩаҩылонтәи аԥсҭазаарагьы иалахәыз, иахьатәигьы иалахәу, ҳаԥхьаҟатәигьы иалахәхо – аԥсуа жәҵарақәа. Еихсыӷьрак алам даргьы саргьы ҳусура, ҳшаҿыц ҳаҿуп ҳаҩн ҿыц, ҳбааш хьыҵәцара аргылара. 

Абри аиԥш агәацԥыҳәара дуӡӡа сыманы сшыҟоу, зны-зынла, сыԥшааны, «сышьацәа санкны» арахь сылбаарҳәарц иалагоит аԥсҭазаара иацу ԥсреи-бзареи, ҟыба-ӡыбеи, гәаҟ-ҵәаҟреи. Урҭ алаҳәажәқәа анжьышуа еиԥш, исцәыргарц иақәыркуеит саамҭа шеибакәу зегьы. Сызҿу аҩны сыргылаанӡа ихзырбгалаша «афырҭын цәгьақәа» наҟ-ааҟ иадырсуеит. Иара усгьы, адунеизегьтәи аԥшеиҿасырҭақәа, афырҭын қәсырҭақәа ируакуп сара аҩныргылара сахьаҿу аҭыԥ. Аиаша ҳҳәозар, иагьысҭахымызт, адамра ааҩныҵҟа еиԥш, мыцхәы иахьҭынчраӡоу анхара-нҵыра. Сара исцәымӷуп амшын дуӡӡаҵәҟьагьы анышьшьылаҳау, аӡмах еиԥш иҟәызгаӡа ианҭажьу. Сара сызҭоу сдоҳа ӷба, изхыу сдоуҳа мшын иааҟәымҵӡакәа ицәқәырԥозар ауп, еилашуазароуп. Сымҵысуа санаангылагьы, ҳара ҳашықәсԥхьаӡара ҟалаанӡа, ажәытәӡаӡа зны 300 метра зыҭбаара ыҟаз Родосстәи аӷбаҭаларҭа баӷәаза агәашәқәа рҿы игылаз, «Родосстәи аколосс» ҳәа изышьҭаз, 40 метра шьҭынгыларыла иҳаракыз, ҭыџьла ирҭәан иҟаҵаз ауаҩы искульптуратә баҟа дуӡӡа еиԥш сгылазароуп, схы иҩацәхыкны, снапы еиҵыхны иску аҿа иану аԥырӷы цаҳәцаҳәқәа ирхылҵуа алашара-мцабз-еишьыл, амра иаманакуама уҳәо, хараӡа амшын агәы хнарлашаауа, ажәҩан иахьабалак иҵнарлашаауа, доуҳала аӷәӷәара сасимволны. Уажәы абри сахьыназхәыцыз мацарагьы, дырҩегьых аԥсҭазааратә ҟыба-ӡыбақәа риааира аасзымариахеит, дырҩегьых урҭ сыҽрылганы хыма-ԥсыма сус-ԥшьа-ду ашҟа сааццакит, «ԥхьаҟа, ԥхьаҟа, аангыларада ԥхьаҟа»  ҳәагьы сгәы инҭысҳәааит.
Хҩаха ҟамҵакәа, аусура сахьаҿу, хазгьы иаасгәалашәоит зынӡа ажәытәӡа зны ақалақьқәа, абаагәарақәа, аҩнқәа, ацҳақәа, уимоу Анцәа иашьапкырҭақәа андыргылоз, урҭ цқьа иӷәӷәахарцаз, рыԥсы шҭоу ауаа, аиҳарак иқәыԥшу арԥарцәа, аҭыӡқәа иргәыларгыланы, ирылачаԥаны ишҩаргоз, ишеиқәырҵоз. Ус ҟарҵон еиҳарак раԥхьатәи ахаҳә анышьҭарҵоз, раԥхьатәи афундамент анҭадырҭәоз инаркны. Ус шаҟа ҩынгьы, шаҟа баагәарагьы ҟарҵахьази. Ирҳәоит Ҩаҩылонтәи абаашқәа ус ршьапы кын ҳәа - ирацәаҩны арԥарцәа рыԥсы шҭаз иаларгыланы.
Усҟантәи ауаатәыҩса рыхшыҩ аҿы убри аиԥш агәаанагара ыҟан, зыԥсы ҭоу ауаҩы зҭыӡқәа дрыласам ҩнык, ҭӡык ӷәӷәахашьа амам ҳәа, уеизгьы-уеизгьы, ауаҩы игага акәзаргьы, аргылараан маҭәахәык еиԥш хархәара амазароуп ҳәа.
Ас еиԥш иҟоу аргыларақәа Анцәа дызлахәым усын ҳәа иуԥхьаӡартә иҟоуп. Аҩысҭаа иакәхарын еиҳа аԥыжәара змаз. Ирҳәоит, бжеиҳан аҩысҭаа ихаҭа аԥышәа ду змоу «нџьнырк» иаҳасабала аргыларақәа ахьцо иҽалаирхәуан ҳәа. Убри азы иара иагьиҭаххозаарын, иаҳҳәап, идыргылаз аҩны ашәхымс раԥхьа зшьапы нхызгоз, ма иҟарҵоз ацҳа раԥхьа зшьапы нықәыргылан зҿыназхоз иԥсы ихыхны иоурц. Убас жәытәӡатә ҳәамҭак аҿы иаҳәоит ауаа аҩсҭаа ижьара шрылшаз: ҽмыршьагала иара дызлахәыз анцәаиҳәарҭа хыбра ргыланы ианалга, уахь ауаҩы иакәымкәа, заа икны иааргахьаз абга шыҩнарҵаз. Даҽаџьарагьы иаҳәоит, ацҳа ду ҟаҵаны ианалга, раԥхьа уи рбаӷьу, џьмоу акы шықәырҵаз… Аха аҩсҭаагьы иаҩсҭаара ари ала ирзаанкыломзаарын, зны-зынла зегьы акоуп ес-иҟаиҵалак «иааԥсаразы» маанала зынӡа асабицәаҵәҟьагьы рцәигон. Сара зыргылара саҿу ари сыҩны ашьапы аныскуаз, аҩсҭаа гызмал сгәы сҽанӡамкәа дсыҵалан, аибашьра цәгьа салагаланы, исмырдырӡакәа исцәигазаап зқьҩыла агәлымҵәахқәа. Уи уаҩытәыҩса ишимбац амца снаркуеит. Аха уи аҿгьы даангыларц игәы иҭам, жәытәӡаахыс исчычан иҟоу ари ахәарҭлаӷьажә – сыҩны ргылан саналгалак раԥхьа ашәхымс инхыҵуа зегьы рыԥсқәа рхыхны исцәигарц ауп. Аха иара уи баша дақәгәыӷуеит, избанзар са сызҿу аҩныргылара Ҳазшаз Ахьышьаргәыҵа ихаҭа далахәуп. Уи ԥсрала аԥсра даиааихьеит. Шьҭа аҩысҭаа мчыс имоузеи иара иҿы. Убри иразҟы саҵанакуеит саргьы.
Анцәа дзықәшаҳаҭымкәа, уиимоу зынӡа игәамԥхаӡо идыргылоз  Ҩаҩылонтәи абааш ҟазҵоз гәҭакыс ирымаз адгьыл аҟынтә жәҩан хьыҵәцарахь ахалара, уахь ацара акәмызт – уахь иҟоу, иара Анцәагьы дналаҵаны, арахь рылбаагара акәын. Ҳазшаз иҭыԥгьы уа рбааш аханӡа идырмазеихьан, уажә-уажә уа днеилозшәагьы ауҳәан-сҳәанқәа гәарарҵон, абри ауп зегь реиҳа Анцәа игәамԥхазгьы, изҿыз аргылара зықьҩыла рыԥсы шахҭнырҵазгьы, уаҩытәыҩса ишимбац аԥхӡы шазкарҭәазгьы, ҭыӡшәа замымҵәаз, аҵыхәтәан изыргылозгьы иаргьы рлахьынҵа зҽеимхаз.
Исҳәоит – еиҭасҳәоит, сыжәҵарақәеи сареи ҳазҿу ҳаҩныргылара Анцәа дзықәшаҳаҭу, Анцәа дызхылаԥшуа, ҵыхәаԥҵәарада илыԥха-игәыԥха ззылбааишьҭуа доуҳатә ҩныргылароуп. Насгьы иара Иԥазаҵә адунеи еибаркыра зегьы дшахҭынҵоу еиԥш, иахҭынҵоуп ҳаԥс иахылҵыз жәларык аҵеицәа, амаалықьцәа.
Ажәеи ажәеи еихаҳәаалоит, «ақьырмыти» «ақьырмыти» еиқәаҳҵоит. Урҭ зегьы кәалк еицҭыҵит, еиԥшуп, уи аҟнытә џьара-џьара иаҳҳәац еиҭаҳҳәошәа иҟазар ҟалап, аха уи ус акәӡам. Араҟа еиҵоу «ақьырмытгьы» иара аҭыԥ ааннакылоит, дара зегьы аки аки хеибарҭәаауеит, «рыжәҩахыр» еибыҭаны еицҩаргоит аҭӡамц дуӡӡа.


Ҳарҭ ҳазхылҵыз Нарҭаа ӷьеҩқәагьы аҩныргылара рдыруан, идыргылозгьы бааш ҩынқәан, хаҳәтә ҩынқәан, аха мыцхәы иҳараркуамызт, «аганҩны» ҳәа изышьҭоу, иааизыхәхәашәа иҟоу баатәы ҩнын. Нарҭаа ажәҩан иачычамызт, хьыӡрацара ицозаргьы адгьыл ҟьаҟьа ду (дара уи ҟьаҟьаҵәҟьаз џьыршьон, ишыкәымпылу роуҳәар рхахьгьы иааиуамызт) иқәланы, агәгәаҳәа иҽыжәланы хараӡа ицон.
	Аӡәызаҵәык зрашь иақәтәан иԥыруаз, ажәҩан аеҵәақәа кыдызԥаауаз Сасрыҟәа иакәын. Избанзар, уи доуҳала ииз фрауаҩын – доуҳала ииз, доуҳала иӷәӷәоу мԥрышьа имаӡам!..


	Аҭланҭида аокьеан аҵаҟа иҟоуп, Диоскуриа амшын аҵаҟа иҵәахуп, Гомер иҩымҭаҿ зыӡбахә имоу Троиа анышә аҵаҟа иҟоуп, Ҩаҩылонтәи, Ассириатәи, Шумертәи ақалақь дуӡӡақәа, аҳҭынрақәа, ахан-хьыҵәцарақәа зегьы анышә аҵахь ицахьеит. Урҭ рыбжеиҳарак ирыланхозгьы даргьы рыӡбахә зҳәоз абиблиа, аԥшьаҩыра шәҟәы заҵәык акәын. Иахьа абри сҳәонаҵы, адунеи иахьабалак иагаџьара иагаҩы инаунагӡахап ҳәа рыҩныргыларақәа ирызхәыцуеит, иагаҩгьы ашьапы ркхьеит, иагаҩгьы рыҩнқәа рхыбра иаҿуп, иагаҩгьы, рыҩныргылара ишалгара иалганы, уахь рмал аҩнагалара иалагахьеит. Иагаҩгьы амалқәа иреиҳау амал – адоуҳатә мал адәахьы ирцәавахоит. Адунеиаҿ шаҟаҩы зынӡа хыбра рымамзеи, аҵлақәа рымҵаҿ итәоузеи, заҟаҩы иара убри аҵлаҵәҟьагьы рымамкәа, агәысакара иқәузеи… Хкыдкыларҭа рымаӡамкәа, иныгәнысуа шаҟаҩы амҩа ишықәу, леи-бгеи шаарыцрыхо, ҷыхьи-фырҭыни шынарыхӡасуа, ауаатәыҩса рлахьынҵа иазхәыцуазеи, урҭ рыԥсҭазаара маҷк иадамхаргьы иаҳзеиӷьтәуазар ҳәа ашәа рҳәозеи, «адоуҳатә ҩынқәа» рыргылара иаҿузеи. Уажә сара сусураан ус иҟоуи сареи хаҭала ҳаигәныҩны ҳаҟаӡам, аха урҭ хара-ааигәантә рхыԥша сныруеит, рџьабаа закәу здыруеит. Издыруеит иара убас аҩны зыргыло ауасҭацәа аиҵашьыцра, аибарџьара ҟазшьаны  ишрылоу еиԥш, даргьы шамахамзар аӡә икымҭа егьи ишигәамԥхо, ишыҟәнибашьо. Аха иҟоуп, ҵабыргны, аҩысҭаарала аус зуа, баҩхатәра змам, аха ҟаза дук иакәушәа иҽыҟаҵаны аҩсҭаа «аҩныргыларақәа» иҽшрылаирхәуа еиԥш, ԥсыԥхак рыҩнаӡамкәа, «шьа-кәармак» рылаӡамкәа, «хыбрақәак» неилышь-ҩеилышьны изыргыло, уи азы аҳамҭа дуқәагьы зҭаху, зыбла ашьа хыҵәало ашьыцра бааԥс злажьу, рҳамҭақәа аароуаанӡагьы иацрымҵуа. Уи азы зҩызцәа зшьуа, изыԥсахуа. Урҭ рылаԥш ҳацәыхьча злыԥха ҳаура, абыржә рыӡбахә ахьаҳҳәогьы сыбжьы думырҳан, ԥсыхәак амазар…
Шьоукгьы рыҩнқәа цқьа иргылан ирылгаанӡа, жәытә шьцыларала, рҭыӡқәа аҳцәа, аҳәынҭқарцәа рсахьақәа ркыдырҵоит, ҳәынҭқарк дықәҵны иҭыԥан егьи ааиха иамраӡакәа – исахьа иашьҭалоит, ихаҭагьы ааигәа-сигәа уаҩы димԥыхьашәо дыҟазар, рыҩнқәа дрыҩнардарц иҿҟьаса ишьҭалоит. Абри аҩыза алаҟәрагьы ҳацәыхьча, Зылԥха ҳаура. Ҳара иҳаргыло аҩны, ҳбааш хьыҵәцара, уараӡәзаҵәык усахьала иҩычахоит аҭӡамцқәа, инапылаҟаҵароу сахьак уаҟа иркыдӡамкәа, иахьабалак уара ухаҿсахьа ркыдлашаалоит, уара усахьа иарԥшӡалоит…


 «Ахаҳәи» «ахаҳәи» еихаҳаргылоит, «ақьырмыти» «ақьырмыти» еиқәаҳҵоит, ҳшаҿыц ҳаҿуп ҳусура.


Адунеиаҿ шаҟаҩгьы рыҩнқәа ирыцәҟьаланы иҟоузеи, шаҟаҩгьы ахынҳәра иаргәаҟуазеи, аха ианцоз излацаз, арахь излааша амҩа рхашҭхьеит. Шаҟаҩгьы наӡаӡа рыҩны-рашҭа иацәыӡхьоузеи. Иахьа адунеи иқәу ауаатәыҩса рхыԥхьаӡара аҵкыс шәынтә инеиҳаны рынарцәымҩахь ицахьеит, урҭ рыбаҩқәа анышә иҵоуп, иҵыҭәахахьеит, рыбжеиҳараҩӡак рҳаҭгәынқәа ахьыҟоу уаҩы изымдыруа ибжьаӡхьеит. Аамҭа, хыхь иҟоугьы, ҵаҟа иҟоугьы, зегьы архәашоит. Афараонцәа наӡаӡа ҳаԥсыбаҩқәа еиқәҳархоит, уи ала ахаан ҳамԥсуагьы ҳаанхап ҳәа иҟарҵаз рпирамидақәаҵәҟьагьы, амбатәӡа шнырҵызгьы, шьҭа ахәаш-хәашара иалагарц егьрыгым, ргәашәқәарҿ игылоу асфинксқәагьы ирзыхьчом.
	Адгьыл иҵоу анкьа зны ирхылҵыз рыԥсқәа рыла еибаркуп адгьыл иқәу рыԥсҭазаара. Адгьыл ҿҳәара кьаҿла иқәу ари анырхадыршҭ, рыҿҳәара акьаҿра еицәа еиҭакьаҿхоит, дара рхаҭақәагьы аҵан реиԥш рықәӡаара аамҭа ааигәахоит. Аҵла дацла ишгылоу еиԥш, адунеи гәалашәарала еибаркуп. Агәалашәара – уи ҭоурыхуп. Ҭоурыхтә гәалашәара змам ажәлар – уи жәларӡам, уаатәыҩсаӡам, баша қыдбажәқәоуп. Абри ауп сара лассы-лассы окьеанк иаҟароу ҳҭоурых аҵахьтә изеиласырҩынтло, уажә зыргылара саҿу аҩынгьы, иргылан сшалымгацгьы, ашәхымс ҳарак снықәгыланы, гәалашәарала зегьы рырҿыхара, рырхынҳәра салагарц зысҭаххо, гәаныла сааҟәымҵӡакәагьы иҳацәцахьоу зегьы рышҟа зҿысҭуа!..
	Исхаԥыруеит, исхаҷырҷыруеит сыҩны-сханхьыҵәцара, сбааш лаша сыцзыргыло ажәҵарақәа, урҭ са сышҟа ҵыхәаԥҵәарада реидарақәа рыманы амҩа иқәуп, Ҩаҩылон зыргылоз ахаҳәуасҭацәа ирыцхраауаз аусуцәа реиԥш. Ҩаҩылонтәи абааш зладыргылоз ақьырмытқәа жәҩала изманы уахь амардуан ҭакнаҳақәа ирҿаз, хыхьтәи аиқәҵарҭа аҟынӡа аҩеираз шықәсык амҩа иқәхон, убриаҟара иара ҳараркхьан. Амҩа иқәыз далҟьан дкаҳар, уи иҭахара гәалсыс иҟарҵаӡомызт, хьаас иҟарҵоз дызҵаз ақьырмыт ахькаҳаз акәын, избанзар, уи аҭыԥаҿ иҩаганы ақәҵара даҽа шықәсык аамҭа аҭаххон. Ҳарҭ ҳазҿу «ҳаҩныргылараҿы» аџьабаа еицызбо зегьы цәгьа ҳаибашаҭоит, сара ҷыдала мыцхәы срыхӡыӡаауеит сыжәҵарақәа, сшәоит машәырла џьара акы ашьапы ԥҵәар ҳәа, ма амҵәыжәҩақәа ишакәым хӡык рылшәар ҳәа – даргьы убасҵәҟьа сара исыхӡыӡыаауеит, шәарҭак сышҟа ишааиуа рбар, иӷьаҵәы-ӷьаҵәуа аҳәҳәара иалагоит.
	Дареи сареи зегь реиҳа ҳзыцәшәогьы абызшәеибамкра, аҳәоуеиқәым-шәароуп. Ҩаҩылонтәи абааш зыргылоз раԥхьа зегьы бызшәак ала ишцәажәоз, Анцәа ргәаӷ кны рбызшәа анеилеиԥса, еиуеиԥшым абызшәақәа рыла ицәажәо ианыҟаиҵа, аӡә ииҳәо егьи имаҳауа далагеит. Абааш еиқәызҵоз аҟазацәа ақьырмыт ҩажәга ҳәа анҿырҭлак,  уи аҭыԥан акаҭран ршьышьы ҩаргон, акаҭран ҳәа анҿырҭлак – ақьырмыт иаҵалон. Рҳәоуеиқәымшәара, реилибамкаара иахҟьаны изҿыз аус, абасҟак ишынарыгӡахьазгьы, дара рыгәҭакы злаҟазала, мҩабжара иаанхеит. Рхаҭақәа ракәзар, хыла-гәыла еилалеит, анибарҵәарахь икылнагеит. Убриижьҭеигьы, изларҳәо ала, ари абааш ахьдыргылоз аҭыԥ шәихеит. Шәирас зегьы иреицәахазгьы – уаҟа имҩасуа дызусҭзаалак, ишьҭахьҟа изакәызаалак ак игәаламшәо, ԥаса иидыруаз зегьы ихашҭуеит, ахаан игәаламшәо ихы инҭыкәкәа ицоит…


	Исхаԥыруеит, исхаҷырҷыуеит аԥсабара Анцәа ишазар аахыс иааҟалахьоу зегьы здыруа, зегьы згәалашәо ажәҵарақәа. Даргьы-саргьы ажәытәӡатәи аԥышәа ҳхы иархәаны зынӡа иҿыцӡоу еиҿкаашьала, ҽыҭ-ҽыҭ аиқәҵара, ҽыҭ-ҽыҭ аиласара ҳшаҿыц ҳаҿуп ҳаҩныргылара…
	Ҩаҩылонтәи абааш збарц иаауаз ҵыхәаԥҵәара шрымамыз еиԥшгьы, Анцәа имчала знык ҳаҩны ргыланы ҳаналгалак, уи абаразы амҩа иқәло рхыԥхьаӡарагьы амбатәӡа ирацәаҩхашт. Ҩаҩылонтәи абааш ҷыдала изызкқәаз рнаҩс, ахәҭакахьала, зыԥсадгьыл иацәҟьалаз адунеи акәакьқәа зегьы рҟынтә иааԥшны ианырбалак, убри рхы нақәкны, шьҭахьҟа рырхынҳәрагьы иазкын. Ҳара ҳаҟара шьҭахьҟа ирхынҳәтәу змада, ҳара ҳаҟарагьы гәхьаагарыла зыгәқәа ҭәыда! Иара ус баша ҳаҩны-ҳгәара абаразы иаауа раасҭа, иаҳцәыӡны иҟоу рырхынҳәра иазкхароуп ҳарҭ ҳаҩныргылара… Иа Анцәа дуӡӡа суҳәоит, ԥшӡала-хирла ҳахьыгӡа уи аргылара!..


	«Ақьырмыти» «ақьырмыти» еиқәаҳҵоит, ҳусура иныбжьагаланы, ажәабжьи ажәабжьи еихаҳҳәаалоит.
	Иахьа шәҩыла, зықьҩыла Аԥсны зхы-зыԥсы ақәызҵаз ҳҵеицәа Аҟәа агәҭа иҟоу рмемориал аҿы, сшааиц еиԥш, сааины стәоуп. Убас ишааилац еиԥш, сҿаԥхьаҵәҟьа иааины, аԥса махә иқәтәоуп ажәҵарақәагьы. Урҭ ианакәызаалак сылахь анеиқәысҵалак – даргьы рылахь еиқәырҵоит. Стәоуп сара ҿымҭ-ԥсымшьа, сынкахәыцуа, даргьы рҿы ԥыршәашәа, ус баша инаԥшы-ааԥшуеит, аха рылаԥш аиҳарак са сахь ихоуп, «схымҩаԥгашьа» иахәаԥшуеит, убри инақәыршәан даргьы рхымҩаԥгашьа еиҿыркаарц. Иџьоушьаша, сара уажәоуп мыцхәы ианысныруа, иагьангәасҭо арҭ сыжәҵарақәа шәеиқәаҵәала  «ишеилаҳәо», сагьыназхәыцуеит ианбатәи аамҭоу абарҭ абас «маҭәеиқәаҵәала» еилаҳәоижьҭеи ҳәа. Азқьышықәсақәа раахыс иаауазар акәхап, ауаатәыҩса раԥхьаӡатәи реибашьрақәа, раԥхьаӡатәи ауаа рҭахарақәа раахыс «ашәы» ршәымхӡакәа иршәызар акәхап. Уи аахысгьы ирулак шәаҳәарыла ргәы ҟычуа, ҳшәы анаҳшәаҳхша аамҭак ааиуазар ҳәа иԥшгәышьазар акәхап, аха уи аиԥш аамҭа макьана адунеиаҿ изыҟамлацт, ианыҟалашагьы рыздыруам. Аха арҭ са сеиԥш, Аԥсадгьыл азы иҭахаз ианрызхәыцуа, ргәырҩа – гәырҩа лашаны иахәаԥшуеит. Ԥыҭраамҭактәи рҿымҭра ашьҭахь, дырҩегьых ашәаҳәара иалагоит. Афырхацәа рзы ирҳәоит афырхаҵашәа! Уажәгьы избоит уи ацәыргара ишазгәаҟуа. Сара исыхәаԥшуеит, сара сгәы ианцәырнагалак уи ашәа, даргьы иаразнак иаацәырыргоит. Абригьы дареи сареи «ҳаҩныргылара», ҳбааш хьыҵәцара аибыҭараҿы ҳхы иаҳархәоит. Ҳхы иаҳархәоит моу, реиҳа иӷәӷәаӡоугьы, реиҳа анҵыра змаӡоугьы иароуп. Ус еиԥш лахьынҵала ҳақәшәеит. Абар, нас, мчыла сылахьеиқәра насыхцаны, схы санааҩаха, даргьы еиҳа иаалах-ҿыххан, дырҩегьых  иџьашьатәха, игәыҿкаагаха рашәақәа аацәырыргеит. Сгәы ҵәыуоит, ишҵәыуогьы ирыцшәаҳәоит. Ашәа ҳҳәацыԥхьаца, иҳаргыло аҩны аҭӡамцқәа «қьырмытк-қьырмытк» рхагылоит – ҳдоуҳа-«қьырмытқәа», урҭ ирыбжьаҳшьуа «ашьыркыцгьы» шьыркыцк еиԥшым – ахаан имеиқәыбгартә иарӷәӷәоит ҳаҭӡамцқәа.
Ҳакәша-мыкәшагьы ицоит аргыларақәа, ахаҳә ҩынқәа, ахәаахәҭырҭатә ҩынқәа, аресторанқәа, иара ус ҽырбашақә, аԥацхақәа уҳәа рыргылара иаҿуп араҟа зызқәа-ҭыԥқәа ыҟоу афырхацәа згәаламшәаӡо, рыгәхьаагьы зкӡам, уимоу рыӡбахә заҳарцгьы зҭахым ауаа гәаҩақәа, аԥсымҭәқәа, агәаҵәажәпақәа. Урҭ иааргоит зеиуа-хкы уҭаху «ахаҳәмҿыхә-ргылагатә» маҭәахәқәа. Ирызымҭода! Ҳфырхацәа рҳаҭгәынқәа ракәзар, изаҟаразаалак мармалташьк рыдгалаӡамкәа, баша ибетон-цәҳәыҟьантазха иҟоуп. Дара рыхьӡала иргылоу абаҟа акәзар, алыцәҳа ирылыргаз абаҩ-рӷәыҵәы еиԥш, асахьеи аҵаки ҿаасҭаха иқәгылоуп. Ари мыцхәы иԥхаҳшьоит, мыцхәы ихьмыӡӷаҳшьоит сыжәҵарақәеи сареи. Уи шаҟа иԥхаҳшьо, шаҟа ихьмыӡӷаҳшьо, ҽеила иҟазҵараны иҟазымҵаз шаҟа ҳгәы рзыԥжәо аҟара – еиҳагьы иҳарӷәӷәоит ҳара ҳашәаҳәара, еиҳагьы иҳараҳкуеит уи «аҵаки аформеи». Агәра агьыдҳаргоит ҳфырхацәа – ахаан тәамҩахәык шыҟаҳамҵо – ҳазҿу ҳус-ԥшьа аҵыхәанӡа инаҳагӡаанӡа. Убри иреиҳаӡоу баҟаны дара рыхьӡала адунеи иагьшазынҳажьуа…


	Ари ҳхан-хьыҵәцара ашьапы анаҳкуаз, Анцәа ҳиҳәеит алаԥшыцәгьақәа ҳҟәиблаарц, иргыланы ҳаналгалакгьы, шьапымшла ҳашҟа ауаа мҩахыҵларц. Ҳаԥсы аҵан, зынӡа аҵаулараҿ, зыргылара ҳаҿу иара, есааира ишазҳауагьы, макьана уаҩ ҳабла ихибаалартә иаҳмыраргамацт. Ишаҳҳәахьоу еиԥш,  уи маӡа дуӡӡоуп. Убри аҟнытә алаԥшыцәгьақәа ҳшырцәыхьчо еиԥш, макьана шьапымшкгьы ҳашәхымс дхымҵыцт. Ашәхымс анакәха, адунеиаҿ иахьабалакгьы, раԥхьаӡатәи ақәацә инаркны, иреиҳаӡоу аҩны ҳарак аҟынӡа, рышәхымсқәа рҵакы дууп. Еиуеиԥшым амилаҭқәа зегьы уи хӡыӡаарыла иазыҟоуп. Ашәхымс уанхыҵуа уакьысыр ҟалом, уақәгылар ҟалом. Ашәхымс иԥшьоу ҭыԥуп. Шьоукы-шьоукы ашәхымс  уақәгылар аҩны аҩныҵҟа ҽеира ҟалом ҳәа, иреиҳаӡоу мышьҭацәгьараны, иреицәаӡоу шәираны иахәаԥшуеит. Китаитәылан ажәытәӡаахыс ашәхымс иакьысыз,  ашәхымс иақәгылаз иҳаӷеимышхароу ацәгьара ҟазҵаз иеиԥш дрыԥхьаӡоит, ашьауӷатә ус дақәдыршәоит, дыршьыргьы алшоит. Жәытәӡаахыс шамахамзар иахьабалак аҳрақәа, аҳәынҭқаррақәа, аимпериақәа раҳҭны-ҩынқәа, ркремльқәа рҿы ихадароу ашәқәа, агәашәқәа рҿы, наҟ-ааҟ еиқәхаԥс бџьарла еибыҭоу ахьчаҩцәа дыргылоит. Аҳәынҭқарра «ашәхымс» уакьысыр амалахазгьы иҟалом, уаӷрагылар ҟалом. Аҳәынҭқарра ихадараӡоу «аусҳәарҭа» уаныҩнало иудыруазароуп зышәхымс ухыҵуа зусҭцәоу, ирхыргахьоу,  рҭоурых зеиԥшроу, шаҟаҩ ршьала иаагоу рхақәиҭреи рхьыԥшымреи. 
	Адунеиаҿ иҟоуп жәларқәак, зҭахцәа аныԥслакь, ма аибашьраҿ ианҭахалакь, зынӡа ааигәаӡа зышәхымс аҵаҟа изжуа – рыҩны иҩнала-дәылҵцыԥхьаӡа урҭ ргәалашәаларц, ирхамышҭларц, ирдыруазарц здунеи зыԥсахыз рыԥсқәа ахаан ирызгәакьоу рышәхымсқәа ишрылымҵуа. Милаҭқәак рҿы иҟоуп анацәа, иԥсыз рысабицәа ашәхымс аҵаҟа ижызар, дара уи ашәхымс ихыҵцыԥхьаӡа, рысабицәа ҩаԥхьа рымгәарҭақәа рышҟа ихынҳәны, ҿыц иир алшоит ҳәа ӷәӷәала агәра зго…
	Изеиԥшрахозеи нас, ҳара уажә ҳаԥс аҵаҟа зыргылара ҳаҿу ари ҳхан-хьыҵәцара «ашәхымс»? Зегь раԥхьа иргыланы – уи ҳаракхоит, зегь реиҳа иԥшьоу, зегь реиҳа ҳзыхӡыӡаауа ҭыԥхоит. Ҳашәхымс ихыҵуа дызусҭзаалак ҳалаԥш дыҵшәаран дыҟам. Ҳашәхымс илаҳаргылоит зегь реиҳа зыԥсы цқьоу, зегьы реиҳа игәрагоу, абџьар бзиа еиԥш ламысла ихиоу ахьчаҩцәа. Ҳашәхымс амалахазгьы ихымҵроуп иҟьашьу, имышьҭацәгьоу аԥсыҳарамқәа. Урҭ рзыҳәа наӡаӡа ашәқәа аркызароуп ҳхан-хьыҵәцара. Иаргьы есааира аиҿкаашьа, илнакаауа «аԥшра-асахьа» џьашьатәшәа иҟоуп. Уи иаакәыршан ашәхымс ҟалоит, избанзар, мрагыларахь, мраҭашәарахь, ма арыӷьарахь, ма арымарахь ҳәа, ҷыдала џьара аҿы ханы, ганкахьымацарагьы ихадароу ашә ҿаны иҟалаӡом. Иахьабалак адунеи хырхарҭас иамоу зегь рахь аҿы рхахоит, ашәхымсқәагьы уи ала ишьақәыргылахоит. Уи ала адунеи «ашәхымсқәа» зегьы ирызгәакьахоит. Адунеиаҿ ԥсыцқьала, ламыс ҳаракыла здоуҳатә «ҩынқәа», здоуҳатә «хан-хьыҵәцарақәа» зыргыло зегьы рышәхымсқәа мыцхәы ирзааигәахоит, урҭи иареи реигәныҩра, реилибакаара мариахоит…
	
	Санхәыҷыз Џьгьарда ҳхәаҿы, ҳҿаԥхьаҟа дук ныбжьамкәа, Ԥанаҩ ашьхеибаркырақәа амра жжаӡа ирывҵны аҿанаанахалак, уи шиашоу ҳашҭа иҭалозшәа, ҳаҩны ашәхымс ихыҵуазшәа збон. Асҟак идуӡӡоу, асҟакгьы ишу амра ҳкәаскьа иҩналар ишеибакәу зегьы аблыр ҳәа сшәон. Аха иара мыцхәы игәыбзыӷны, ихаҿ-хаччо, ихааӡа, ашьацраҿ, ашәаԥыџьаԥ рымахәқәа рҿы абыӷьқәа ирықәҭәоу аӡаӡа цәыкәбар-еимхәыцқәа ыркәеицеиуа, ашьшьыҳәа жәҩан иаҿалан аҿыҩанахон. Уи знык илнахыз иара амҩала ишцо анызбалак, маҷк сгәы аарҭынчны, сыхәмаруа, сгәырӷьо-сыччо сҩызцәа хәыҷқәа снарылалон. Ахәмарра сханагалан ус сшаҿу, амра ажәҩан агәҭанӡа ишнеихьоу збон. Ус-ус, ихышәҭны наҟ инҭагьалон, нас, ҭымра-ҭымра еиҭаҵуа, нахьхи џьара ицаны, арбаӷь аика еиԥш, ашәаԥшь ҟаԥшьшьӡа иҵганы, амшын инӡаалон. Иара амшынгьы харантә акәын ишызбахьаз, убри аҟнытә амра саҵашьыцуан, есыхәылбыҽха амшын иахьҭалоз аҟнытә. Амала исзеилкаауамызт иара ныҟәашьас иҟанаҵоз, шьапыс иаҵаз, мҵәыжәҩас иамаз. Амшын ианӡаалалак, адунеи зегьы зылашьцоз, адунеи анылашьцалак аеҵәақәа ҳәа даҽа шьоукы кәалы-кәаџьо изцәырҵуаз, имлашьцакәа лашара зыҟамлоз. Сшааиуаз хәыҷы-хәыҷла сыхшыҩ азцо иалагеит алашьцареи алашареи еишьҭеибаҵа ишеишьҭоу, алашьцаражә иага имамыршәагазаргьы – уи аԥхьа алашара шгылоу, ишзаҵанамырӡуа. Уи агәра снаргон иара амра ахаҭа, избанзар, ианҭашәалак акәын аԥсабара зегьы анылашьцоз, ашьыжь дрырҩегьых Ԥанаҩ ашьхеибаркырақәа ирывҵны ианыҩагылалак, уимоу, ашәахәақәа шаавҵыҳәҳәалак, алашьцаражә иахьцаз-иахьааз умбо иныбжьаӡуан, дырҩегьых иахьабалак шынеибакәу зегьы каххаа иаалашауан. Усҟан сара сабик иабаздыруаз амра зынӡагьы ишымныҟәо, џьаргьы ишымцо, зегьы ҳазқәынхо ари ҳадгьыл шакәу ҵыхәаԥҵәарада амҩа иқәу, «злыра» иахагьежьуа, амра «ахаҵкы» камыршәуа иакәшо. Абасҟатәи ҵиаа, абасҟатәи ԥсы зхоу ԥстәи-ԥсаатәи, ауаҩ аԥхьа днаргыланы, зегьы ԥсҭазаарас ирымоу амра акәзаап. Ашәҭқәа зыршәҭуа, аӡӷабцәа гәылпыжӡа «изыршәҭуа», адунеи аԥшӡара, ахаара агызмыжьуа амра акәзаап. Ҳаӷеиҭа, амра наӡаӡа ибжьаӡыр, изымгылар, имԥхар, адунеи зегьы ҵааршәырахозаап, уаҳа иаазалымҵуа, илеимгәаҳа зынӡа илашьцозаап! Адунеи раԥхьаӡа иқәнагалаз ауаҩы зегьы реиҳа дзыцәшәоз, зегьы реиҳагьы бзиа иибоз амра акәзаап. Уи «ахьцалак» дашьҭан. Иара иаҳа иахьшыз, еиҳа иӷәӷәаны, ибзиангьы иахьԥхоз ауп иара ихаҭа дахьиизгьы, иахьизҳазгьы. Иуҳәар алшоит, амра ауаҩы дашеит ҳәа. Амра Нцәан, Амра иамҵаныҳәон, Амра ауаа ԥсаҭатәысгьы иарҭон Месоԥоҭамиеи Африкеи ирықәынхоз ажәларқәа. Амра анцәахәы Ра ҳәа ишьҭан Мсыраа. Уи ихьыӡ-ԥшьа ду нҭкааҵәҟьаны аҳәарагьы ҟаломызт. Убри азоуп здаракәац уахьынтә, адунеи аҵахьтә иаауа ҳарҭ аԥсуаагьы «Ра» ҳәа аԥхьа иааҭкааҵәҟьаны имҳәакәа, «Ам-Ра» ҳәа заҳҳәаз. Иахьа уажәраанӡагьы ус ҳашьҭоуп Амра шаша, Амра хаҿылаша, ҳаԥсҭазаара зегьы еибаркны изку – Ам-Ра. 
	Амра анцәахә дуӡӡа ихьӡала Мысреи Африка атәылақәеи, Меқсика иахьаҵанакуа адгьылқәеи рҿы апирамидақәа, аԥшьа-хыбра дуқәа дыргылон. Иџьоушьаша, амза алашара амра ишабзоуроу дырны, иара амза ахаҭа иазкынгьы апирамидақәа ҟарҵон. Убас ижәытәӡаӡоу ацивилизациа иаҳҭынраз ақалақь Мехьико, ақалақь аҩада мрагылара иахьаҵанакуа ашьхарԥқәа рҿы, «Аԥсқәа Рымҩа» ҳәа изышьҭаз амҩа ахьаанҵәоз, аҩадахьҟала игылан 42 метра зышьҭынгылара ыҟаз амза апирамида ду. Уи қьырмытаӡала еиқәҵан, ицәаблагәӡа иҟаз вулкантә ҳаҟьа-хаҳәла аҭыӡқәа хҟьан. Уи иара «аҳәшьеиҳаб» - Амра апирамида зынӡа еиԥшын еиҿкаашьалеи ргылашьалеи.
	Абас еиԥш иҟоу апирамидақәа рыргылара излашьақәыргылоу ала, 20-30 шықәса иадхалон, рыргыларагьы ҩажәа нызықьҩык инареиҳаны ахаҳәуасҭацәа, «анџьнырцәа» алахәын. 
	Рыԥсҭазаара аханатәӡа инаркны ауаа еилыркааит амра шыԥсҭазаараз. Афараон (Афрауаҩы) Хьеопс (Хьарԥыс) ипирамида ҩны аҵалашәыраҿ дыхәшәыркны дахьыкҿаҵәҟьоугьы, шықәсык ахь знык иадамзаргьы, Амра ашәахәақәа «неиҿаԥхартә» иҟаҵоуп. Урҭ уа неишьас иазырԥшаазгьы џьашьатәуп…
	Амра шыԥсҭазаароу, ада ԥсыхәжәла шыҟам зынӡа ажәытәӡа аахыс ирдыруеит, гәынхәҵысҭала еилыркаауеит сара сбааш хьыҵәцара сыцзыргыло сыжәҵарақәагьы. Урҭ Амра «ахьцалак» иацуп, араҟа Амра аԥхарра ацәмаҷхо ианалагалак, аԥхарра еихсыӷьрак амамкәа еиҳа иахьыбзиоу Африкаҟа – аԥсҭазаара ахыҵхырҭақәа рахь иԥырны ицоит, ицоит Месоԥоҭамиаҟа, ажәытәӡатәи Ассириа ашҟа, иуҳәар алшоит урҭ аҭоурых аҵалашәырахь илбаауеит ҳәа. Инеины инарықәтәоит Ҩаҩылонтәи абааш инханы иҟоу аԥыҽҽыхақәа, ахыжәжәарахқәа, иргәырҩоит аҭыӡқәа ҭрак рыдҟауҵалартә иахьеибгам, уаҩԥсыкгьы дахьрыҩнам. Нас рҽыршоит зны ӷәара-пара еимпыз ажәлар рышҟа, гәырӷьаҿҳәаша рыманы «рышәхымсқәа» ирхыҵуеит, рныха-баашқәа ирыҩналоит, урҭ рбарҵақәа иркыдҟарҵалоит, рҭуанқәа ирыҵарчаԥоит рыҭрақәа, «рхан-хьыҵәцарақәа». Иҟарҵо арҭ рынхарҭақәа зқьышықәсала излырхыц ирылырхуеит – анышәаԥшь цәааки аҭәиц ҩанҭхьи – уаҳа изакәзаалак даҽа «маҭәахәык» рыдыргалаӡом. Еилаҭәах, иӷәӷәаӡа иҟарҵоит, гәыла-ԥсыла идырԥхоит, ҿыц акәтаӷьқәа ныхҵаны, аԥшқақәа хырхуеит. Ажәҵарақәа «ииуеит» ҭыԥкаҿ, џьаргьы иԥсӡом. Аԥсҭазаара шнаӡаӡоу агәра ҳдыргоит. Иахьцалакгьы са сышҟа ихынҳәуеит сыжәҵарақәа. Урҭ цҳаражәҳәаҩцәоуп сареи ажәытәӡатәи аамҭеи ҳабжьара. Уазхәыцҵәҟьаргьы, урҭ исыцдыргыло сыҩн ҿыц, сбааш-хьыҵәцарагьы Амра шаша иазку пирамидоуп, нцәахәтәарҭоуп. Уи «аиқәҵашьагьы», аиҿкаашьагьы убас иҟоуп, ргылара маҭәахәыс иҳамоугьы зынӡа иџьашьатәыхаҭоуп, уи збо изыҳәа ҳнапы ахьнышьҭаҳшьлакгьы иҟоуп - ҳаԥсабара ахаҭа меигӡарахда иаҳнаҭоит…


	Адунеи лагамҭеи нҵәамҭеи шамам еиԥш, лагамҭеи нҵәамҭеи змам «ҩныргылоуп» ҳа ҳазҿу, убри аҟнытәгьы ҵыхәаԥҵәара амам уи ашҟа ҳгәаҳәареи ҳгәацԥыҳәареи – Амра ҳашьҭагыланы ҳцоит, ҳаауеит, аусра ҳшаҿыц ҳаҿуп…


	Уажә ааскьа, хҭацәыха сымамкәа сус сшаҿыз, сышҟа имҩахыҵыз хаҵак ажәабжь ссирк сеиҳәеит, зынӡа алакә еиԥшнушьалаша. Ақыҭан урҭ ахьынхо Мыркәла, акәаскьа еихачаԥа ду рызгылан. Абри акәаскьа, иҳәеит иара, абарҵа шеибакәу зегьы жәҵысҭрала ихҟьан, убасҟак ажәҵарақәа бзиа ҳбаны иҳацынхон. Зны саалаган, жәҵыск кны, ахәда абырфын цаха ҟаԥшь ахасҵеит, абри ажәҵыс иҟанаҵо збоит ҳәа, ҳамҭас исҭеит амҳаџьыр хылҵшьрақәа иреиуоу ҳажәлантәык, Ҩардантәыла инхо. Уи,  сахьнеиуа схәыҷқәа идсырбап ҳәа, дгәырӷьаҵәа иман дцеит ари ажәҵыс. Излеиҳәоз ала, уа Ҩардантәыла дара ахьынхоз рыҩнаҿы ажәҵарақәа рыҭра рбарҵаҿ акырџьара иадҟаҵалазаап. Ажәакала, дцеит ари сҭахы иҩныҟа. Адырҩашықәсан сыԥшызар, ааԥын цқьагьы ааиха амраӡакәа, кәли-ҷли ҳәа еибарҷырҷыруа, жәгараа реиԥш зегьы еицны, сыжәҵарақәа хынҳәит, рхыԥхьаӡарагьы ианцоз аасҭа акырӡа еиҳауп, сыԥшын, аџьашьатә сыбла иабоит - ҵыԥх сҭахы ҳамҭас исҭаз, зыхәда сцаха ҟаԥшь ахазгьы абарҭ ирылоуп. Ҳгәылацәа адгалан идсырбеит, илакәҳшьеит, иаҳзымбатәбарахеит уаҩы ишимбац. Иара иахьԥшны иааз ажәҵарақәгьы иаргьы срыхәаԥшын, ҳбарҵаҿ иҟоу ржәытә ҭрақәа ирыхтәалом, иара ус абарҵа иныҵаԥыр-ааҵаԥыруеит, гәҭыхак рымоума уҳәо, еибаркәалыҷалеиуа ак еибырҳәоит. Зны-зынлагьы иҟәиҭ-ԥсиҭӡа, ҳрамхә инықәтәоит, уахык-ҩахагьы уа ишықәтәаз идыршеит. Нас, сыԥшын, хыхь ҳаҩны ашә анааимҟьалак, уахь иҩнаԥрыло иалагеит, ишаҵәы-шаҵәуа, дырҩегьых еибаркәалыҷалуа, ак еибырҳәоит, ҳзал ду акәакьқәа рҿы иҟәыҟәӡа инкыдтәалоит, ак гәарҭоит, иршәоит, ирзоит, абри иаҿуп. Сцәа иалашәеит абарҭ абраҟа рыҭрақәа ҟарҵарц шырҭахыз. Ҳарԥырхагамхеит, уахгьы-ҽынгьы иара ус ашә аартны, уимоу аԥенџьырқәагьы аартны иаанҳажьит. Ажәҵарақәа лалаган, абра рыҭра ҿыцқәа ҟарҵеит. Аԥшқақәа хырхит, ихырхыз аԥшқақәа ирызҳаит. Урҭ аԥрышьа, ашәаҳәашьа ддырҵеит, аҽакит. Ус-ус, ҭагалара аскьеит, аӡынра ашҟа ҳнықәлеит, шамахамзар, ажәҵарақәа зегьы атәылаԥхаррақәа рахь иқәҵны ицеит. Арҭ ҽырҵысы рымам. Уимоу абыржәы ҿыц иаазшәа, рхы-ргәы алаҟаны, хәыҷи-дуи еибарҷырҷыруа ашәа рҳәоит, зегьы реиҳагь иаркьыкьуеит ани ацаха ҟаԥшь зхасҵахьоу. Абри абас зыҟанаҵо хара атәылақәа ирылаԥсоу ҳауаажәлар аҿырԥшы днарбарцоума? Змоурахә мыӡша, абасҟак ахшыҩ амоума ҳәа, аиаша уасҳәап, сгачамкны сазхәыцуеит, сымалагьы сакәым, ҳқыҭан изаҳаз зегьы иџьаршьоит, ихамҵакәа, иааины игәазҭогьы ыҟоуп. Ажәҵарақәа аӡын иаангылеит. Ҳаҩны хыхь, сасдахьк данаҳҭаауа ада, шамахамзар, амца еиқәаҳҵаӡомызт, аха арҭ рыцҳашьаны, ауаџьаҟ амца ҭасҵо салагеит, ауада сырԥхеит. Даргьы иргәаԥхеит, аха уазымҵаан, рышәаҳәара дырҿыцӡеит, аӡын агәҭа еибарҷырҷыруа – ари џьашьатәыхаҭахеит! Сара сеигәырӷьон уаҩы ишимбац, аха маҷкгьы сацәшәон, уаҩы иаҳахьоума ас, измааноузеи ҳәа! Усгьы схәыцуан, аха схәыҷқәеи сареи ҳгәы ҭгәырӷьаауа арҭ ажәҵарақәа ҳархылаԥшуан, фатәык-жәтәык рыгҳажьуамызт,  аҩны иҟоу аԥшәмаԥҳәыс дымгәамҵыртә, рыҭрақәа рыҵаҟа ицқьаӡа, быбыцк камшәартә аӷәыцәмаҟьақәа рыҵачаԥаны иҟаҳҵеит, есышьыжьгьы даргьы ҳаргьы ҳаицхырааны ҳаҩны казказуа еилҳаргон. Ус ҳшыҟаз, дырҩегьых, харантә ҿыҭуа, аԥшаҟәанда арсуа, дәи-бнеи зегьы ҳаскьынла, еҵәа бӷьыла ихҟьо, ажәҵарақәа аԥхьа иргыланы, ишаалац еиԥш еиҭааит Ааԥын. Гәырӷьара дуӡӡахеит, ныҳәара дуӡӡахеит жәҵыси уааԥсыреи зегьы рзы! Ихынҳәны иааз ажәҵарақәеи ара аӡын зхызгаз ҳара ҳажәҵарақәеи, ргәы иҭоу рҿы иднамырҳәо, реиԥылашьа, реилаԥрышьа, реилаҷырҷыршьа збаз ахаан ихашҭраны дыҟам! Ари лакә хаҭан, аиаша уасҳәап! Абри змааноузеи ҳәа хәыцырҭас ишҳамаз, ҭагалан ааиха амраӡакәа, ақырҭуа лахшақәа, Егры аҳәаа ихыҵны, ртанкқәа рыманы, рыбзарбзанқәа рыманы ҳаԥсадгьыл иақәлеит, аибашьра иалагеит; ҳқыҭа ықәыццышәаа ирыблит, абылра иалаблит гәырӷьарыла, жәҵысла иҭәыз ҳкәаскьа ԥшӡагьы, иҭахеит сԥацәа ҩыџьа, иҭахеит ацаха ҟаԥшь зыхәда иахаз сыжәҵысгьы! Егьырҭ иаанхаз ахьцаз сыздыруам…» – иажәа ааҿахиҵәеит исацәажәоз ахаҵа, игәи-илаӷырӡи еилаҵәо, цхыраарак даҳәозшәагьы, хьаала иҭәыз иблақәа рыла днасҿаԥшит. Уи иасҳәарц сҭаххеит, умшәан, ажәҵарақәа зегьы са сҿы иҟоуп, дареи сареи ахаан ԥгара зқәым ахан-хьыҵәцара Зыԥсадгьылаз иҭахаз ҳаҷкәынцәа рыхьӡала аргылара ҳаҿуп ҳәа, аха ҿысымҭит. Избанзар, имаӡоуп ҳус-ԥшьа, макьана иаҳраргамар ҟалом, иара усгьы ашәарҭа ҳҭагылоуп – ҳазҭиуа, ҳаазхәо ҳаздыруам…
	Ари ахаҵа зны исеиҳәаз ажәабжь уажә ҿыц иаасгәалашәан, ари сызҿу аҩныргылара «аҭӡамцқәа» џьара ирылассап ҳәа сгәы ишҭаз, сыжәҵарақәа арахь иааҩнаԥрылан, реибарӷьаҵәы-ӷьаҵәыбжь џьашьатәха иаагеит. Схы санҩаха – саԥхьа аҭӡамц иадтәалоуп ани «америкатәи аԥарԥалыкьқәа» иреиуоу цәыршәагак. Уи иацуп «долларла» ихырхыз аҭыԥантәи «ԥарԥалыкькгьы». Еиҭаахма арҭ… зынӡа ҳгәаҵәа иҭаларц иақәыркыма!» – шьышьас ирысҭара сзымдыруа саауалыуашеит, «смыруагақәа» шыскыз сҩаҵҟьангьы, дара рышҟа сҿынасхеит. Абри аамҭаз, сара акгьы саламыкӡакәа, жәҵыск ахҿа еиԥш инкылҟьан, ԥыцла аҭӡы иҩаднарҟьацылеит аԥарԥалыкьқәа рыҩбагьы. «Уф гәышьа» ҳәа саргьы сыԥсы ааивызган, ҿыц ҳус напы насыркит. Аха зегьы акоуп акыраамҭа сара ишысҭахыҵәҟьоу сгәы зҭынчхомызт. Аԥарԥалыкьқәа ҳшьлап, аха асҟатәи «кәтаӷь» ирҵахьоу, ҳабна, ҳшәаԥыџьаԥ ақәхра иаҿу асҟатәи хәымткар урҭ иргәылҵхьоу, иара ҳаҩнуҵҟатәи «ахәаршқәагьы» ишԥарыԥсыхәоу ҳәа схәыцуан. Урҭ роуп зынӡаск ихырзаману – ҳаҩныҵҟатәиқәа! Африка, Чад ҳәа изышьҭоу аӡиа-ӡытҟәа иҭоу ахәаҷақәа иреиԥшу. Урҭ ахәаҷақәа убриаҟара иҵабыҵассазаап, блала зынӡагьы иузгәаҭаӡом, рӡытҟәаҿ уанаарымԥыхьашәа, иаразнак уцәа иналапапозаап, иуӷраланы ҩныҵҟала, убаҩқәа рыда акыҟамкәа, маҷ-маҷ уеиӷраҳаҳа, ушьа улцәыцәаан урфозаап! Афараонцәа рхаангьы иҟан урҭ – «аҩныҵҟатәи ахәаҷақәа», иахьагьы иҟоуп. Апирамидақәа хәаш-хәаша ицарц егьрыгым – дара акымзарак рыхьуам. Ӷьацашьас иҟоузеи, ҳарҭгьы адәныҟантәи, хараӡантә иаауа «аԥарԥалыкьқәеи», ааигәаӡа иҟоу аҩныҵҟатәи ахәаҷақәеи» асҵәҟьа ҳлаԥшықәырҵо иалагар. Даара, даараӡа ҳгәы ҳҽанызароуп сыжәҵарақәеи сареи. Иахьатәи адунеи џьбараҿы абарҭ зегьы ирылганы, ԥсыцқьала анхара-анҵыра, уимоу доуҳала хан-хьыҵәцаракгьы аргылара зылшаз ракәҵәҟьоуп ифрауаау. Ус еиԥш иҟоу амҩа ҳақәуп ҳара – сыжәҵарақәеи сареи. Ари гәадуроуп ҳара ҳзыҳәа, гәашьамх рӷәӷәагоуп. Еснагь ҿырԥшыс иҳамоугьы Сасрыҟәа еиԥш иҟоу, адоуҳа иахшаз афырхацәа дуӡӡақәа роуп. Ари ҳҳәахьеит, еиҭаҳҳәоит. Избанзар, Сасрыҟәа ижәлар моу, атәым жәларгьы реиқәырхара дазхиан. Ишәгәалашәоума, уи зны хараӡа ныҟәара дшыҟаз, жәларык ықәызхуаз, рӡыхь ашҟа иназмышьҭуаз, ргәырҽанӡамкәа иаацәырҟьан изфоз агәылшьап оумагажә дшабашьыз? Агәылшьап лакьы-лакьуан Сасрыҟәа икәшарцаз, аха Сасрыҟәа уи дырны, наҟ дахыԥаны ҟамала дасуан, арахь дахыԥаны дасуан. Урҭ еидшыланы иахьеисуаз, адәы зегьы шьаҟәандала иҭәын. Аха агәылшьап иалҵуаз ашьа, шьа еиԥшмызт, уи аӡыршы аҵкыс ицан, аҳәынҵәа аҵкыс ижәпан, алҩақ аасҭа еиқәаҵәан… Сасрыҟәа аҵыхәтәан ииулакгьы ахы аахиӷәыцәааит ари агәылшьапажә!
	Сасрыҟәа еиқәирхаз атәым жәлар ус дагьырныҳәеит: «Абыржә Аԥсныҟа хәылԥазуп. Мзаҭәымҭоуп, амзагьы ашьха иавҵны агылара иаҿуп. Ҳара жәлары зегьы ҳаҳәоит, абарҭ зегьы хәыҷи-дыуи ҳаиқәзырхаз, ҳанацәа ашәы ршәызхыз, алаӷырӡ иамбылуа иҟазҵаз, убраатәи иԥсадгьыл аҿы, имаҵуар-ла армарахь ивагыланы, арыӷьарахь иҽы аӷәра кны дахьгылоу, нашана сахьаны, адунеи ахаан данымҵуа, ҳаԥхьаҟа игылоу ауаатәыҩса деибадырбо, амза данылааит!» – ҳәа. Ус иагьынаӡеит ари аныҳәаԥхьыӡ.
	«Гәылшьапк иаҟароу» ахәаҷа ҵабыҵассақәеи, лада-ҩадантә иаауа, Кавказ иахаԥыруа иахоу «аԥарԥалыкь» шҳам-гызмалқәеи ҟәышрала ҳариааины, уи ала ҳзыхшаз рымацара ракәымкәа, адунеи ажәларқәа зегьы реиқәырхарагьы ҳанзацхраа, сыжәҵарақәеи сареи иаҳҭахуп – «нашанала» иҳаргыло абри ҳаҩн ҿыц, ҳбааш-хьыҵәцара, ҵабыргыхаҭан нашана-сахьан иҿаҿаӡа наӡаӡа ауаатәыҩса ргәаҿы иаанхарц, убри аиԥш аныҳәаԥхьыӡ ҳаԥсахырц…


	Адунеиаҿ, иара ус ԥсабарала, убла иабо аасҭа убла иамбо хараӡа еиҳауп. Убла иамбо аҿы ауп уажә сара аусура сахьаҿу. Сгәаҵа иҭаҷырҷыруеит ажәҵарақәа, иара уи аамҭазгьы акосмос аҵалашәыра аҟынтә иаауа, ҵҩа змам аенергиа ду меихсыӷьрада исныруеит. Арахь схаҭа сшьуп. «Сызшьыз» аамҭа аҵан ауп сахьыҟоугьы. Уи шаҟа сашьыз аҟарагьы сыԥсы ҭанаҵарц аҭахуп, избанзар, иара ахаҭа ԥсыс сахалеит. Сара сыда изакәызаалак акы иаԥсамкәа иҭацәны иаанхоит, адунеи ианыӡаахьоу ацивилизациақәагьы рҭоурых иахьатәи ҳаԥсҭазаара иалахәымзар ада ԥсыхәа шыҟам еиԥш…
	Ҳаҩны ашьапы аныскуаз раԥхьаӡа ишьҭасҵаз «ахаҳә» – уаанӡа уаҩы изгәамҭацыз, игәарҭахьазаргьы, рацәак иатәарымбаз «хаҳәуп». Мамзаргьы иҟалап уи анкьаӡа зынгьы ҟазак имԥыхьашәахьазҭгьы, изыԥсоу дырны, ҩнык ашьапы алекхьазҭгьы, аха уи аҩны аамҭа иархәашахьазар. Ус акәу, егьыс акәу, сызҿу аус аҵакы дууп – ажәытәӡатә шьаҭа амоуп.
	Ԥхьаҟа, ԥхьаҟа… ҳмахәарқәа ԥхьарҵәаны, ҳашнеилац ус ԥхьаҟа ҳнеилап. «Ақьырмыт сшәыркы, ақьырмыт!» - ҿысҭуеит хараӡа сахьхалахьоунтәи, сышҟа «ақьырмытқәа» хазгало сыбжьы раҳарцаз, убри аамҭаз ақьырмыт аҵкыс дара срыхӡыӡаауа, аҵалашәырахьтә «амардуан ибӷарҳәҳәо иахьаҿоу» амҩан ак рыхьыр ҳәа срыцәшәо.
	Иџьоушьаша, гәаныла ахьҿысҭуагьы, сыбжьы анраҳалак, ҳуцхраауеит ҳәа, «пыввы» рыхга, амҵқәаҵәҟьагьы сыдеизалалоит, акәыбырқәагьы канҵло иааилоит. Урҭ ма исшьуеит, ма иԥхасҵоит. Иааилоит ашхырцәаӷьқәагьы, «ркәымжәаԥшьқәа» рышәҵаны, «рыхҭырԥашқәа» рхаҵаны… Уимоу, сҿаԥхьаҵәҟьа «анышә» цәыҵыртаӷаны иаацәырҵлоит ашхқәа, ацәыслампырқәа – сызҿу ҵаҟала аҵжаара иашьҭоу… Сахьыҟоу заҟа исырмаӡазеи, заҟа сҽыԥхьаскзеи, аха зегь акоуп зны-зынла абас цәыршәагас иҟоу зегьы срымԥшаар руӡом. Арҭ зегьы адунеи ааршазаргьы ус ҟазшьас измоу роуп. Урҭ ргаӡахшыҩ хәыҷқәа рыла цқьа инагӡаны ирзеилкаауам сызҿу иаҵанакуа, ажәакала, сус аԥсы ахьҭаҵәҟьоу рбом акәымзар, акырӡа сеиҵарҟьар рылшон. Уажә рыгәхьаагьы скым, иреицәоу, иреиҳау даҽакы слаԥшықәнамҵонда. Уи аганахь зегь реиҳа ишәарҭан ҳаамҭа иахшаз «америкатәи аԥарԥалыкьқәа» роуп. Урҭ сышҟа амҩа зынӡа ирымдыруазар акәын. Идзырбада амҩа, изусҭцәада чарҳәара ҳзызуа, ҳдоуҳа атәым «ԥсаатәқәа» алазгаларц иаҿу?
	Урҭ егьрылшом ҳара ҳаидгылонаҵы, ҳара ҳәа сызҿу сыжәҵарақәеи сареи ҳауп. Уеизгьы, ҳаидгыларазы лак-ҩакрак ыҟам… Иџьасшьоит зны-зынла дареи сареи ҳанааԥсалак, шәус аашәымаҳдап ҳәа, схәыҷраан издыруаз аԥсаатәқәа, аҵарақәа, абасҟатәи шықәса ирылсны, иахьаауа. Аиҳарак урҭ иаауа раԥхьа игылоуп, зны сгәы бааԥсны ҳқыҭа хәышәтәырҭаҿы санышьҭаз, сҩызцәа игәы алаирҿыхап ҳәа икны исызнаргаз абаӷыр хәыҷы. Уи ашьапы иахаз ашашәа хәыҷы хәхәаӡа уажәыгь иахоуп, аха уаҩы иааникылаӡом, ахақәиҭра амоуп. Амала, ус шакәугьы, аԥсҭазаара шәарҭам ҳәа узҳәаӡом, убасҟак иаԥырхагоу рацәоуп  сҵыс хәыҷы иахьатәи адуниаҿ иахьыԥыруа. Аха усгьы иаауеит са сышҟа, изласыцхраауагьы рацәоуп – зегьы раԥхьа иргыланы, умыццакыкәа иаарласла шырҳәо еиԥш, мшаҽнеиԥш сус арласуеит, амҵәыжәҩа ҿыцқәа анаҭоит, аԥырра, аԥсҭазаара сгәы аҳәо сҟанаҵоит. Убас ӷәӷәала исыцхраауеит санхәыҷыз снапала исааӡаз аҵларкәыкәқәагьы. Урҭ ҩба ыҟан, рыҩбагьы шыԥшқақәаз рыҭра иҭыганы иаазгеит, снапаҟынтә акрыфара иасыршьцылеит, аԥырра ианалагагьы, аҩны иаԥырҵны хара имцакәа, аԥыршьа дсырҵеит. Сашьеиҵбы агәашәаҿ днасыргылон, дара иркны, сара аҩны абарҵаҿынтә, – «ҵәық-ҵәық!» – ҳәа, дара рҿыҭышьала сыбжьы сыргон. Ианоуишьҭлак – иԥырны иааины, сыжәҩа инықәтәон. Иаргьы ус ибжьы аниргалак – иара иҿы инеины, ижәҩа инықәтәон. Абри ҳаҿын акыраамҭа. Ҳгәылацәа иџьаршьон, аҵларкәыкәқәа аӡәы ибжьеит ҳәа ахаан иаҳмаҳацызт ҳәа. Ус-ус дара ақәаҵа иныҵԥыр-ааҵԥыруа, уимоу ҳнаҩстәи, акәара нырцәтәи, ахәқәа рахьгьы иԥырны ицаны иаауа иалагеит. Ишнеи-шнеиуаз, иҵегьы хара ицаны иаауа, ҳаргьы ҳреигәырӷәаҵәа ҳшыҟаз, ицеит, ицаӡеит уаҳа ихнымҳәуа – дара ржәытә ҩны, рыбна иаҳцәагеит. Уи даараӡа ихьааган ҳаҟан ҳарҭ ахәыҷқәа – ихынҳәны иаауазар ҳәа ҳаблақәа ҭраа ахәы ҳақәгыланы ҳшыԥшуаз уаҳа ҳаламызт. Абнаҿы џьара ҵларкәыкәк ҵла-хәарҽк «аҿыгә-ҿыгҳәа» иасуа ишадтәалоу анаҳбалак, ҳа ҳтәоумашь ҳәа ҳахәаԥшуан. Амала ҳара иҳааӡаз ҳаҵларкәыкәқәа аҵла асшьа зынӡагьы ирыздырӡомызт, убри аҟнытә хныҟәгашьас иҟарҵозеи ҳәа хазгьы ихьааҳгон. Уиижьҭеи иҵӡозеи, аха, абар, уажә сҿыҭыбжьы раҳазшәа, ихынҳәны иааны, сыжәҵарақәа ирацлабны, сыцхраара иахьалагаз. Абаӷыр акәзаргьы, урҭ ирыҵахом. Уимоу сахьыҟаз анаҳа иааит, убас зны иаҳабжьахьаз хьшьыцбакгьы, аблақәа ҭыԥхо, амҵәыжәҩақәа ԥшӡаӡа, иааит хьажьыкгьы, урҭ инарҷыдан, сшьапы «инаҵагьежьит» «акроликқәа» ҳәа изышьҭоу, ҳанхәыҷқәаз зны иаҳааӡахьаз ҩнтәы жьақәакгьы, рлымҳақәа кьацә-кьацәӡа, ацхыраара аасҭа аҳаскьынфара иаргәаҟуа. Ус заҟа хкы цәырҵхьоузеи, исыцхраарц зҭаху, ашышкамсқәаҵәҟьа еицрыхәхәа амардуан иаҿаланы сышҟа амҩа иқәуп, зегьы «қдык-қдык» ирыҵоуп. Ма шаҟа еиҿкаарыла аусушьа рдыруазеи дара. Иахьылеивыс-ҩеивысуа амалахазгьы дара-дара еиԥырхагахашам. Арҭ зынӡа жәытәӡатәи усуцәоуп, ҟазацәоуп. Дара рхатә «пирамидақәагьы» шаҟа дыргылахьоузеи. Арҭ зегьы ирацлабыз бызкаҭаҳакгьы, иуҭаххар ҟалоит ҳәа, каҭ дук ҳаны исзаанагеит, ахаҭагьы кәалкәало хыхьынтә ҵаҟа илбаауа, ҵаҟантә хыхь ихало, џьашьатәқәак ирҿуп – кран ҳасабла аидарақәа рхагалашьа снарбарц акәу…


	Зынӡа ҿаҳа-ҿымҭроуп са сахьыҟоу, аха адунеи ақалақь дуқәа ршыкьыбжь рзаа-рзаа иааҩны исаҳалоит. Заҟа ирацәоузеи урҭ! Заҟа ҩны, заҟа нцәаиҳәарҭа, заҟа џьаама, заҟа ныхабааш… заҟа еилахәаахәҭырҭа, џьырмыкьа, заҟа хшараиурҭа, заҟа хәышәтәырҭа, уимоу, усӡбарҭа, заҟа бахҭа рылагылоузеи, заҟа гарем, заҟа каҳԥырҭа… Заҟа фабрика, заҟа зауад… Заҟа машьына, аӡхыҵра еиԥш, лада-ҩада еилысуазеи урҭ ақалақьқәа ҵҩа змам рымҩадуқәа рҿы, заҟа еихамҩа, заҟа дәыӷба урҭ рышҟа ирнузеи, шаҟаҩ уахь амҩа иқәузеи. Уахыки-ҽнаки рымацарала урҭ ақалақь дуқәа рҿы шаҟа хҭыс ҟалоузеи, шаҟаҩ ԥсуазеи, шаҟаҩ ииуазеи… шаҟаҩгьы мчыла, гәаӷшақә шьоук рыԥсы ҭырхуазеи, шаҟаҩгьы аиыха рамраӡакәа мгәарҭа иҭаршьуазеи. Шаҟаџьара шаҟа қәылара, рҳәра, нибарҵәара… Заҟагьы еиуеиԥшымзеи асҟатәи уаа адунеи иқәу, ҟазшьала еиш, ԥшра-сахьалагьы, ҵас-қьабзлагьы, нхашьа-нҵышьалагьы. Заҟа ихеибарҭәаауазеи дара зегьы рыцәгьеи рыбзиеи. Еиҳа ацивилизациа ахьыҟоу,  еиҳа ауаа рыхдырра ҳаракӡоуп ҳәа иахьыԥхьаӡо, еиҳа илаҟәуп ахшароура, еиҳа ауаа «лашьцакуп» ҳәа иахьыԥхьаӡо акырӡа еиҳауп ауаа риира. Уи иахҟьаны амла иамкуа раасҭа, амла иаго еиҳа ирацәаҩуп, уимоу, аӡыҵәҟьа змамкәа ишабаны иԥсуа шаҟаҩ ыҟада! Шьоук ажәҩан иаҵасуа ахыбра дуқәа андыргыло, аҳҭны ӷьаз-ӷьазқәа ианрыҩноу – егьырҭ ааҵра цәаакқәа ирываԥсуеит, ацҳақәа рыҵаҟа ицәыҵаԥсуеит. Шьоук рмал, рԥара гарҭа анамам, егьырҭ ҳәаркьиуа амҩадуқәа ирнуп, абеиацәа рышә инылхо игәароуп. Иахьа адунеиаҿ ибеиоугьы иӷаругьы рхатә гәаҟрақәа рымоуп: абеиацәа аԥсымҭәра иагоит, аӷарцәа – амлакра. Абеиацәа дара ртәала «имлашьуеит», «анышә» рзыфом, рызхара анефҭ «рзыжәуам». Уи иахырҟьаны аибашьра еиҵырхоит, адунеи иқәеибаргылом. Ажәытәан ииаиуа-еиҵеиуа ҳәа еиҿагылази иахьатәиқәеи зынӡа еиԥшым. Иахьа шәнызқьла ар змоугьы ир акгьы иаанагаӡом. Иахьатәи ауаа рхы зларыхьчо, иагьзлақәеибахуа зынӡаск даҽа абџьаруп – уи афы ахьымӡо жәҩангәыла иԥырны иаауеит, жәҩангәыла иԥырны ицоит. Ауаҩы шьаҭанкыла дықәызхуа ихамыждара ӡбаны дыҟоуп. Арахь цәҳәыҟьантази, беиеи зегьы неицуҵар, уааԥсырала адунеи ҭәцәеит, миллиардла рхыԥхьаӡара иазҳаит, есааирагьы иацлоит. Дара зегьы ныҟәызго адгьыл агәы ҭаҳаҳан ишырфоз, уаҳа налымшо инеит, иахшаз азныҟәымго иалагеит, џьара еиҳа аԥсы ахьалоу ҭыԥқәак нханы иҟазар – уи егьырахьынтә амҵарсра иашьҭалоит, уи азы цәгьа-мыцәгьас иҟоу зегьы рыӡбоит, Анцәа игәамԥхо, Анцәа ицәымӷыу аусқәа еиҿыркаауеит. Убас, изларҳәо ала, шықәсқәак раԥхьа атеррористцәа аҳаирплан хакәиаа иажәҵаны еилаԥырыххааз америкатәи аилахәаахәҭырҭа центр цәгьаусны дара америкаа рхаҭақәа заа ирыхәшьадыз акоуп рҳәоит. Ажәҩан хыла иҵзыԥссоз урҭ аҩныҳарак бааш дуқәа, атеррористцәа иҟарҵазшәа ахьыӡҵаны, дара рхала еилаԥырыххааит. Уи ҽыҵгас иныҟаҵаны, атеррористцәа, ацәгьоуцәа ирҭыҩроуп, иқәаҳхыроуп ҳәа Ираҟ (ажәытәӡатәи Месоԥоҭамиа, анкьаӡатәи ауаатәыҩса рцивилизациа ахыҵхырҭақәа ируаку) иажәлеит, ари атәыла ссир, иубар иузымдыруа еилаԥырыххааит, идырхәашеит. Изышьҭаҵәҟьаз рыԥсымҭәра иазымхоз анефҭ акәын. Урҭ уа мацарагьы иаанымгылакәа, иахьабалак адунеи «атеррористцәа» ирышьҭоуп. Уажә Џьамтәыла иақәмақаруеит, абомбақәа ралажьра иалагар цәгьа ирбом. Абомбақәа ахькармыжьуа «рԥарԥалыкьқәеи рхьачԥаԥырқәеи» рҿаадырхоит. Анкьа зны Ҩаҩылон абааш зыргылаз, ҿык излеицҭацәажәоз бызшәак рыман, Анцәа ицәымыӷханы рбызшәа анеилеига дара еимпыз зегьы ӷәара-пара адунеи иԥсаҟьаны ианықәнагала инаркны, Колумб иааиртаанӡагьы, аиҳарак ианааирт ашьҭахь, зжьы ужәыр зтәан еиламгылоз зегьы Америка еизеит. Уаанӡа уа инхоз, мыцхә беиарак иашьҭамыз, ауаа қьиақәа, фырхаҵарыла, уаҩрала ибеиаз наҟ инықәхны, ажәҩан хыла иҵзыԥссо, дара рхәаҳә ҩны дуӡӡақәа дыргылеит, ишааи-шааиуаз, рбанкқәа, реилахәаахәҭырҭақәа рацәахаӡеит, рыцәгьеи рыбзиеи еилыргашьа амамкәа, рцәа иҭамӡо иалагеит, адунеигьы ҳахыҵәап, зегьы ҳмагә ашьхәа иҭаҳцалап ҳәа иақәыркит. Анцәа ӷәӷәалаӡа игәамԥхо аус иаҿуп. Агәылшьап дуқәа реиԥш наҟ-ааҟ еиҿагылоуп аҳәынҭқарра дуқәа. Урҭ реидыслара адунеи зынӡа иқәнахыргьы алшоит.
	Абас ианыҟоу аамҭазы, хара имхәыцуа, иҟаҵәҟьоу зымбо, илашәу ауаа дара-дара реиҵашьыцра изалымҵуа, уахгьы-ҽынгьы ршьа рыҵеибажәаауа, рхатә ус хәыҷқәа, рхатә ус чычиақәа ирҿуп, рхатә мал хәаԥсақәа еимакны рылақәа ҭибахуеит. Абарҭ зегьы рзаа-рзаа рыбжьы цәгьа, руарқь фҩы  сԥынҵа, слымҳа ирҭасуеит, смашьхәылҵ ианыруеит аусура сахьаҿу. Иара убри аамҭазгьы, бжьрабыжьҵәа иҵыҩны исаҳауеит адунеиаҿ иҟалахьоу аибашьра дуӡӡақәа рӷәи-ҵибжь, рҭыӡшәа бааԥс. Урҭ зегьы дырҩегьых сус снапы иамкуа иҟарҵарц иалагоит, аха сара сызҿу сыԥсы ҭаны саҟәыҵуам. «Узҿу закәи, абызшәа дуқәа рыда, ассақәа зегьы аԥсабара ианыӡаараны ианыҟоу аамҭазы, уара «уҭыҩра» уҭатәаны» уҟыцә-ҟыцәуа» ҳәагьы уаа шҳамқәак схыччар цәгьа ирбом. Аха урҭ абызшәа ссақәа ҳәа изҿу ирхырԥхьаӡало сбызшәа аԥхьа дара рбызшәа дуқәа ԥсыр шалшо рхахьгьы иааиуам. Иџьашьатәуп урзыӡырҩыр ирҳәогьы. Англызцәа ирҳәоит, раԥхьаӡа адунеи иқәнагалаз ауаҩы бызшәас дызлацәажәоз ангылыз бызшәан ҳәа, афранцызцәа – францыз бызшәан ҳәа, аиспанцәа – испан бызшәан ҳәа, арабцәа – раб бызшәан ҳәа, аҭырқәцәагьы – ҭырқә бызшәан ҳәа. Ус зегьы рхахьы иахоит, уи акәу џьушьап аус злоуҵәҟьа. Аус злаҵәҟьоу уи акәзар, ирҳәоит Ҩаҩылонтәи абааш зыргылоз бызшәас ирҳәоз ҳаҭҭаа рбызшәа акәын ҳәа, изҳәо ыҟоуп уи баск бызшәан ҳәагьы. Ари зынӡа иҵабыргымзаргьы, аҩадахьтәиқәа раасҭа аҵабырг иазааигәазар алшоит. Иахьа шьоукы, дара ргәаҳәарала, ҳбызшәа «ҵабыҵассақәа» ҳҿыхны, дара рбызшәа «ӷлам дуқәа» рахь ҳдыргьажьыр рҭахуп – ауаатәыҩса зегьы бызшәак ала ианцәажәоз ашҟа. Бызшәас дасу ибызшәоуп аԥхьа иргылогьы. Акомпиутерқәа, аинтернетқәа ирҭаҵаны «иҳажәиҵоит». Ари аимак дырҩегьых  зегьы ҳзеиԥш «бааш ду» ахаан шьақәыргылашьа амамкәа, дырҩегьых иҳаӷеимышхароу ахырбгаларахьы ҳкылнагар ҟалоит. Еиӷьуп ҳҽаанаҳкылар, дасу ҳбызшәақәагьы ҳаргьы пату ҳақәеибаҵаны ҳаибашаҭалар…


	Абызшәа, уи абызшәала ирҿиоу ажәа, ахшыҩ наӡаӡа аиқәырхара азҵаара ажәытәӡагьы иҟан. Уи азыҳәа иҷыдоу апирамидақәа, абаашқәа дыргылон. Убас Мезоамерика ҳәа иахьашьҭоу, аладахьтәи Мексикатәи аобласт иахьаҵанакуа, нас Белиз, Гватемала, Сальвадори Гондураси рџьунглиақәа рҿы ақалақь дуқәа, Колумб днеиаанӡа жәохә шәышықәса раԥхьагьы иҟазҵахьаз инкаа, маиаа, аимараа уҳәа, ажәлахылҵшьҭрақәа аџьашьатәқәа аԥырҵахьан, аџьашьахәқәа рылдыршахьан архьитектуреи, аскульптуреи, аҿыханҵа-ҟазареи рганахьала. Аиҳаракгьы – Маиаа. Нхарҭала абна еишьыл дуқәа ирыԥныз маиаа иаԥырҵеит аероглифтә ҩыра, акалендартә згәаҭагақәа.
	Урҭ раҳцәа, ауаа ҟәышқәа, рфилософцәа рҳәамҭақәа ахаан ԥсра рықәымкәа абиԥарақәа ирзаанхарц, рбызшәа акәзар наӡаӡа еицакрак амыхьырц, ԥхьаҟагьы рыжәлар рҿы наунагӡа хархәара амазарц азы идыргылон  «Адҩылақәа рхрам» ҳәа изышьҭоу, шьҭынгыларыла 60-70метра иҳаракыз, зархьитектуратә еиҿкаашьа џьашьатәыз, амардуан дуқәа зҿаӷӷа изҿагылаз, зхыцәқәан иара ахрам ахаҭа ықәҟаҵаз аныхабааш. Уи уныҩналар – уахьԥшра узымдыруа ушанхон: иаакәыршан аҭыӡқәа иркыдыӷӷала иркыдыз аҩырақәа џьашьатәыхаҭан. Урҭ урыԥхьар – еиҳагьы ушанхон, знык иуарҳәаз «Ажәа» ахаан иухашҭран иҟамызт. Аха аамҭа мыжда зегьы ириааиуеит – ари аиԥш иҟаз «Абызшәа ахрамқәа» Ассириеи, Ҩаҩылониеи, Мысра иахьаҵанакуази, егьырахь иахьабалакгьы шаҭарада иархәашеит. Кьоу-шәоуқәак џьара инханы иахьыҟоу алингвистцәа, абызшәаҭҵааҩцәа ирзеимакыраха иадтәаланы рыҭҵаара иаҿуп.
	Амҳаџьыр хылҵшьҭрақәа иреиуоу аԥсыуак - Ҭырқәтәылантәи иааз – иԥсы нҭыӷәӷәаа исеиҳәон, арабтәылақәа рахь сныҟәараан ныхатәарҭа жәытә баашқәак рҿы зынӡа ҳаԥсшәа еиԥшу аҩырақәа кыдны избеит ҳәа. Иҟалап уи шумераа, ма ҳаҭҭаа рбызшәа акәзар…
	Ари аҟара угәаҵанӡа узырхәыцра, «уеилазырҩынтра» иҟоузеи. Абасҟак зышьаҭақәа ҵаулоу убызшәа иахьа гаӡарыла иуцәҭахар ҟалоума! Издыруада уи аиқәырхараз ақәԥара, шьҭахьҟа ахьамҵра саргьы инстинктла, гәынхәҵы сҭала сцәа-сжьы иалазар, сыԥсы аҩныҵҟа аҳра ауазар. Уи акәзар сыжәҵарақәеи сареи ҳнеиҭанеиҭасуа «ҳдоуҳаныхатәарҭа бааш», ҳхан-хьыҵәцара аргылара  зегь раԥхьаӡагьы ҳалазгалаз? Уи зда царҭа амам ахақәҩаӡарҭаҿы ҳхатә «Зегь рқәырҭа» аныҟаҳҵалак иаакәыршан ҳахшыҩ жәытәӡаахыс иарҿиаз аҟәышрақәа зегьы кыдаҳҩыларц. Иҟалап уажә цыра-цырала еиқәаҳҵо «ҳқьырмытқәагьы» нбан ҩыразар. Ус ҳнеилапи, нас, цәаҳәа-цәаҳәа иҳаманы, есааира ҳҽышьҭыхуа, есааира ҳхаҿсахьа ылкаауа…


	

Ԥыҭраамҭак ашьҭахь, аусура сахьаҿунтәи, амшын агәы санхыԥшылалак – дырҩегьых иаасгәалашәоит Аҭланҭида аокьеан аҵаҟа ишыҟоу, ҳара ҳ-Диоскуриагьы ҳара ҳамшын ду аҵаҟа ишыҵәаху, Гомер иҩымҭақәа рҿы зыӡбахә имоу Ҭроиа анышә аҵаҟа ишыҟоу, Ҩаҩылонтәи, Ассириатәи, Шумертәи ақалақь дуӡӡақәа, аиланхарҭақәа, аҳҭынрақәа зегьы анышә аҵахь ишцахьоу… Урҭ рыбжеиҳарак рыӡбахә зҳәо Абиблиа, аԥшьаҩыра шәҟәы заҵәык акәын. Убри иаҳәоз ала, агәырҵҟәыл ду змаз еиуеиԥшым аамҭақәа раан (анкьаӡа хылҵшьҭрак, бызшәак ишатәыз мҩашьо) ауаа ҟәыӷа дуқәа, агәеилыҷҷақәа нашьҭаланы, аӡә ишьҭахь егьи дналаго, мҵәахы ԥшаа ҳәа, ргәы ацәкамыжькәа, шықәсырацәала хҩаха ныҟамҵакәа адгьыл цәыртаӷаны (иара ус баша нышә ҳәыгәроуп, мамзаргьы баша хәқәоуп ҳәа уаҩ игәы иахьаанагозгьы) лыкьла, дгьыл кәазала ихҩаз ажәытәӡатә қалақьқәа, аҭакәажә лхапыцқәа реиԥш, рышьаҭақәа ыҵахыжәжәа иахьыҟаз аадырԥшит. Зегьы иреиҳаны абраҟа иаадырԥшызгьы урҭ ақалақьқәа, урҭ атәылақәа злацәажәоз рбызшәақәа роуп, ражәа зланрыжьыз аҩыра ауп. Уи иахьӡырҵеит «аҵәыгәыгә-ҩырақәа» ҳәа. Урҭ аҭыӡқәа иркыдҩылан, анышәаԥшь «ҵәаҟьақәа» ирнын. Аԥслымӡ бааӡаны ианыҟоу аҵыс ыланыҟәар ианхало ашьҭақәа иреиԥшын урҭ «аҩырақәа», раԥхьаӡа зынӡа «иблаҭыхган», «ишьартәаган», ахаан ҳаамҭазтәи уаҩык дзаԥхьоит ҳәагьы уаҩы ихахьы изаагомызт. Аха аҵарауаа ирылшеит урҭ «аҿҿаҳәа» рырцәажәара. Шумертә бызшәала, ажәытәӡатә Ҩаҩылонтә ҩыра, аҿатә Ассириатә ҩыра ҳәа изышьҭоу, ҳашықәсԥхьаӡара ҟалаанӡатәи аҩырақәа рыла урҭ зыԥхьаз адҩылақәа акырџьара: «Абри аҩны, абри ахыбра иргылеит» ҳәа иалагоит, нас изыргылаз «абрыгь-абригь иоуп» ҳәа аҳык ихьӡ аҳәоит. Бжеиҳан уи ихьӡ аԥхьа ититул гылоуп: «Аҳ дуӡӡа, мамзаргьы «Аҳцәа раҳ» ҳәа. Иаҳәоит уи аҳыс дахьыҟаз, напхгара ахьыҟаиҵоз ақалақь, мамзаргьы атәыла ахьӡ. Убас Ҩаҩылони Ҳамадани ирыбжьгаз (анкьа зны ахәаахәҭцәа рчаландарқәеи, Ассириааи аџьамқәеи реибашьыга колесницақәеи рыгәаргәарбжьы зныҩлоз) аганаҿы иахьагьы хра-ҳаракык ыҟоуп, убра х-бызшәак – ажәытә џьам бызшәала, елами ҩаҩылон абызшәақәеи рыла иҿаҿаӡа иануп: «Ари шәеиҳәоит аҳ Дараивауш (аџьамқәа раҳ дуӡӡа Дари). Уара, наҟ-наҟ ҳаԥхьаҟа мышкы зны абри збараны иҟоу – иԥхасҭоумтәын! Излаулшо ала еиқәырха». Аӡәы иԥхасҭастәып ҳәа далагаӡаргьы, – уа неишьа ахьамамыз ҭыԥын, убасҟак иҳаракыроуп. Иара аҩыра ахаҭа иахьатәи ҳаамҭазы (ажәаатәи ашәышықәсаз) ихаланы аԥхьара згәаӷьыз, иагьзылшаз англыз дипломат Генри Кресвик Раулинсон, ҵабыргны, ахаан аҭоурых иахамышҭуа аҿыцаартра ҟаиҵеит. Ус иуҳәаша заҟа ыҟоузеи, арҭ аҩырақәа рырцәажәара аганахьала.
	Зегь реиҳа иџьашьатәу, зырцәажәара уадаҩӡаз арҭ аҩырақәа рырцәажәара аҵарауаа излалдыршаз Ҩаҩылон ажәытәӡатә ҵарауаа русумҭақәа рылоуп. Урҭ аҳ Ашшурбанипал иаҳҭныханхьыҵәцара абиблиотекаҿ ирԥыхьашәеит, араҟа иҟан Ассириеи Ҩаҩылонтәи абызшәадырцәа еиқәдыршәаз  ажәарқәа, аграмматикатә ԥҟарақәа, ажәаҳәашьа инақәыршәан адиограммақәа рҩышьа уҳәа, иԥсхьоу абызшәақәа рграмматикатә система атәы зҳәо арҵагақәа. Зынӡа иџьашьатәугьы Месоԥоҭамиатәи ажәытәӡатә қалақьқәа анышә аҵан рыхтраан, археологцәа иаадырԥшит «арымӡ» хәхәақәа зыҩнагылаз ауадақәа, урҭ зыдгылаз «апартақәа» (атәарҭақәа). Иахьатәи абызшәала иуҳәозар, арҭ ауадақәа аҿар аҩышьа ахьыддырҵоз классқәан. Аҵарауаа ирбеит азқьышықәсақәа раԥхьа араҟа аҩышьа зҵоз ахәыҷқәа «рнапылаҩырақәа», рырҵаҩцәа идырҽеиқәаз, урҭ рырҽеимҭақәа рныԥшуа… Аҵаҩцәа «тетрадқәас» усҟан ирымаз нышәаԥшьаӡа «тетрадқәан». Абарҭ анышәаԥшь «тетрадқәа» ирынхалаз ажәытәӡатәи ҩаҩылонтәи аҵаҩцәа рнацәаҭыԥшьҭақәа рылагьы аҵарауаа ишьақәдыргылеит урҭ қәрала ирхыҵуаз. Ари џьашьатәыхаҭан!
	Сара уажә абри анысҳәогьы, ауаатәыҩса рҭоурых ажәытәӡатә ҵалашәырахьтә убарҭ асабицәа рыбжьы ааҩны исаҳауеит, рхаҭақәагьы ҟәыҟә-ҟәыҟәӡа «рпартақәа» иахьырхатәоу збоит, избоит ирымҵоу, ицәааку анышәаԥшь «ҵәаҟьа» хәыҷқәа, урҭ ҵәаӷәаны излаҭаԥырҟоз «ркаламқәа». Избоит ирхагылоу рырҵаҩцәа. Избоит закә ҭынчроугьы иҟоу, аҵара-дыррахь закә гәацԥыҳәароу зегьы неибеиԥшны ирымоу. Арҭ иабардыруаз усҟан, раԥхьаҟа, азқьышықәсақәа иргәылсны, ҳасабицәеи дареи доуҳала ишеимадахоз. Усҟан адунеи зынӡа иазымдыруаз ақьаад (амсыр қьаад) Мсыртәылан ирыӡбараны ишыҟаз, ауаа каламла, марқьафла аҩра ишалагоз, уи аганахь зынӡа аџьашьатәӡақәа ҟалараны ишыҟаз. Убри иабзоураны, ахаан уаҩы иимбац аартрақәа,  ахаан уаҩы ихахьы изаамгоз «абаагәарақәа», «аханхьыҵәцарақәа» ажәала рыргылара, урҭ уааԥсырала «рыҩнырҭәаара», иҿаҿаӡа «рсахьақәа рҭыхра» алшо ишыҟалоз…
	Абри адунеи ажәытәӡатә лашара, еимгеимцарак акәзаргьы, иамҽханакны иамоу сара, жәытәи-ҿатәи дырҩегьых сгәаҿы ацҳа ахьынарыбжьасҵаз, ааигәа аибашьра мцақьоуқьад иаҳцәагаз ҳҿар сыбла иаахгылеит. Исгәалашәеит урҭ раԥхьаӡатәи ашколқәа рахь рнеишьа, рпартақәа рахатәашьа, раԥхьатәи рынбан-ҵашьақәа, ипашә-пашәӡа ирымҵоу ртетрадқәарҿ рҩышьа, ишнеи-шнеиуазгьы, адунеи ахсаалақәеи, аглобусқәеи дареи реибадыршьа, аҭоурых рҽагәылахалашьа, ԥхьаҟатәи аамҭа разхәыцшьа. Исгәалашәеит, рызхара ирымбацыз адунеи лашара дуӡӡа шаҟа еигәырӷьоз. Сыбла иаахгылеит уажәы Аԥсны школ цыԥхьаӡа уахьнеилак рҭыӡқәа иркыду урҭ рсахьақәа, рыжәлақәа, рыхьыӡқәа зҵаҩу. Сагьрызхәыцит урҭ аҭыӡқәа ахьынӡауашәшәыроу, наунагӡа ҳаҷкәынцәа рыхьыӡқәа реиқәырхара шырзыуадаҩхо. Дара иреиԥшмызт ӷәӷәашьала анкьа аҳцәа идыргылоз абаашқәа, аха иахьа урҭ рԥыҽҽыхақәа роуп аҵарауаа адгьыл иҵырхуа. Дырҩегьых ажәоуп, аҩыроуп ҳзықәгәыӷша. Уи еиҳау, уи аҵкыс иӷәӷәоу аԥсабараҿ ргылага «маҭәахә» ыҟам. Шумераа, ассириаа, ҩаҩылонаа уи рдыруан азоуп, ирулакгьы уи ажәа мырӡга ашьапы зыркыз. Ашьапы ахьыркызгьы анышәаԥшь аҟынтә ауп, зегьы зхылҵыз, зегьы ҳзааӡаз, зегьы ҳагьызфо, аха инаунагӡоу ҳажәа еиқәзырхарц зылшо анышә аҟнытә. Иага ҵәҩанҵәы ажәҩан уалаларгьы – уи аҿы уаанагоит. Ажәытәуаа уи рдыруан. Уи азоуп ажәа аиқәырхарҭа абаашқәа здыргылоз – адоуҳатә баашқәа!


Исхаԥыруеит, исхаҷырҷыруеит сыжәҵарақәа, сышҟа амҩа иқәуп ԥстәи-ԥсаатәи исыцхраарц иаауа шеибакәу зегьы. Ҳаԥхьа дгылоуп Ахьышьаргәыҵа, уи ишьҭа ҳхыланы ҳшаҿыц ҳаҿуп ацара, ҳшаҿыц ҳаҿуп ҵәҩанҵәыҟа аҩеира…
	Ҳаԥхьаҟа ҳнаскьацыԥхьаӡа, ҳаԥхьаҟа игылоу абиԥарақәа рзыҳәа иҭоурыххароуп, имҩақәҵагахароуп аибашьра иаҳцәагаз ҳасабицәа, ҳагәлымҵәахқәа ртетрадқәа ирынхалаз рнацәа-ҭыԥқәа, рхаҿсахьақәа лаша-лашо ирҭаҩзароуп ҳауаажәлар ргәаҵа…


Зны-зынла ладантә сышҟа зеидарақәа хазгало анеиԥхьбо ыҟоуп. «Ақьырмыт сшәыркы, ақьырмыт!» - ишсымчу ҿысҭуеит, аха рыбжьы саҳауам. Ус аарла «аӡә» даацәырҵуеит, аха уи «ақьырмыт» аҭыԥан «аиларшьшь» даҵоуп. Ус-ус, «аиларшьшь» анысҭаху, «ақьырмыт» сдыркуа, сеиҵадырхо иалагоит. Ахаан сзымԥсахуа сыжәҵарақәа ракәзар, амҩан цәгьамыцәгьақәак шырԥырхагахаз мҩашьо, еихьышәшә-еиԥышәшәа акырӡа иагханы ауп ишаауа…
Арҭқәа ангәасҭалак, иаразнак издыруеит исԥырхагахарц иаҿу, исыцхраауа рымҩа зкуа «ԥарԥалыкьқәак» еиҭашцәырҵхыз, сдоуҳатә бааш акәша-мыкәша ауаа реиларҩынтра, хыла-гәыла реилаҵара иашьҭоу. Урҭ сахьыҟоу дзырбада, сызҿу разҳәада ҳәа дырҩегьых гәҭыхас исоуеит. Иахьа ауаа «ԥырчаӡала» рхыхра, раахәара мариахеит, уи дурбар ран гәакьагьы дырҭиуеит. Шьоук рцәа иҭамӡо ибеиахеит, егьырҭ ӷархеит, аибашьра гәаҟрамзар, лаӷырӡымзар егьырзаанамгеит. Ус акәхарын ажәытәӡагь Ҩаҩылон шыҟаз, шьоук рхьы-уардынқәа ирықәтәаны, аҿыжә-сыжәҳәа илеи-ҩеиуан, рҽырԥагьаны, Анцәа иацлабуа аҟынӡа рҽыҟарҵон. Егьырҭ анышәаԥшь ршьышьра иаҿын, аԥхӡы нарҿыкәкәо, абеиацәа рымаҵ руан, аидара иаҵаԥсуа, ахаҳәтә баашқәа рыздыргылон, рыԥсы шҭоу раҳцәа рдамрақәа рчаԥон. Еибашьтәхаргьы, аӷарцәа рхи-рыхшареи аԥхьа ақәылаҩ инаиҿадыргылон,  хакәиаа анибарҵәара иналарҵон. Дара рыбзоурала аибашьра иааирала ианеилгалакгьы, абеиацәа рбеиара еиҭацлахуан, «рыхьӡ-рыԥша» шьҭыҵуан, аӷарцәа рӷарра еицәа еиҭаӷархон…
	Адунеиаҿ иҟац ыҟоуп иахьагьы, ачарҳәара, амаҳагьара, аибаҭира… аӷари абеиеи реиҿагылара, «реибашьра». Уи еибгала иалҵны дырҩегьых доуҳала зҽыҳаразкыз ракәхоит аиааира зтәхо. «Аиааира ҳгоит, шәымшәан, - ҿысҭуеит шҿысҭыц, - ақьырмыт сшәыркы, ақьырмыт!». Анцәа имҭаны, сыбжьы заҳаз зегьы еиҵахарак ныҟамҵакәа еихьыс-еиԥысуа «сымаҵ аура» иналагоит, ашьхымзаҭра ашьхыҵә шамымҵәо еиԥш, аҳәиҵәҳәа исзааиуеит, исзааиуеит, исзааиуеит… Урҭ зегьы мчыла схәура иҭацалан исымам, рхала рхы-ргәы, рыԥсы иаҭахноуп аханатәгьы «аԥхӡы» шсызкарҭәо – ҳазҿу иаҵанакуа рдыруеит, уи еиҳау хеиқәырхагагьы аԥсабараҿ ишыҟам еилыркаауеит. Уи ауп ражәа изалоугьы: 

Ари ҳбааш ауп,
Ҳбааш хьыҵәцара. 
Изҳәада ибашоуп –
Геи шьхеи рыбжьара!..

	Еицыгьежьны, амҽхак акыр иаадуны, иахьабалак иаакәыршан аҿырхарҭақәа аман зшьапы ҳкыз иара ҳбааш-хьыҵәцара есааира еихагыла-еиҵагыло иахьҩеиуа, адәахьала уахьахәаԥшуа, аихагылақәа зегьы еиԥшушәа, «архьитектурала» еиқәҿырҭуашәа убоит, аха урҭ зегьы рыҩнуҵҟатәи еиҿкаашьа, дасу дара раамҭаз изызкыз рыҩныҵҟатә хархәашьалагьы зынӡа ихаз-хазуп. Амала ҵаҟатәи аихагылақәа рҿы иамоу ауадақәа зегьы неибеиԥшны еицеиҟароуп, рыгыдра, рыҭбаара… рышәқәа, рԥенџьырқәа, рышәхымсқәа иахьхазаалак амра рылаҷҷоит, амра рыҩнаԥхоит. Рхыԥхьаӡарагьы мыцхәӡак ирацәаӡам дара урҭ ауадақәа. Раԥхьатәи аихагылаҿ, раԥхьа уназыдгыло – раԥхьаӡатәи ауаҩы ихныҟәгарҭа ҳаԥы иааиԥшнушьалоит. Уаҟа «иҩнагылоу» «аҩнымаҭәақәагьы» анкьаӡа ауаҩы ихы иаирхәоз шракәу ҩашьом. Мцала аибашьра акәым, ауаҩы амцеиқәҵашьаҵәҟьа, акәацжәышьаҵәҟьа анизымдыруазтәи аамҭа убла иаахгылоит. Дызлашәарыцоз, агыгшәыг дызларабашьуаз ихаҳә-шьанҵа-бџьарқәа, ицәеижь злахиҩоз ашәарах цәақәа, агыгшәыг цәақәа, акәлаа еиԥш, ихьахьхьала иҩаны, анаҟа-араҟа аҭӡы иадкнаҳалоуп. Раԥхьатәи ауаҩы крызлеифоз «ичысмаҭәақәа», исып-еишәақәа, дзықәтәоз ихаҳә «хџыџқәа» уҳәа зегьы ухәы-ужьы ааиладыргылоит. Уаргьы убра ушыҟаз анкьаӡа зны, уантә ушаауа аԥша хьшәашәа еиԥш иаауныруеит, угәгьы нҭӡыӡаауеит. Уагьынхьаԥш-аахьаԥшуеит, цхыраарак уаҳәошәа, ари «ауада» ирласны уахьдәылҵрагьы уашьҭалоит…
	«Удәылҵуеит», аха анаҩстәи узыҩнало ауадагьы – абас ажәытәӡатәи ауаҩы «ибзазаратә хҭысқәа», инхашьа-нҵышьақәа унарбоит. Уи анаҩстәи ауадагьы – ус, уи анаҩстәигьы  – ус…
	Абааш ҵаҟа ашьапы инаркны иаҿагалоу амардуан, шә-шьаҿак  рҿагыларҭа уанахыслак, зынӡа Ҩаҩылон абааш ааугәаланаршәартә, аԥсааиҭакырҭа – барҵақәа амоуп, уа игылоуп амармалташь қәтәарҭақәа. Аратәи аихагыла раԥхьатәи ауада уахьыҩналогьы ауаҩытәыҩса анаҩстәи ашәышықәсақәа рзы иеизҳашьа узырбо аихалыхқәа, абҩалыхқәа, аџьазлыхқәа… Абџьарқәа, аҩнымаҭәақәа… Ахәышҭаарамцеиқәҵарҭақәа, ахчнызақәа, архнышьнақәа… Ус аԥхьатәи ауадаҿы, ус – ашьҭхьтәи, ус – анаҩстәи…
	Дырҩегьых шә-шьаҿак рҿагыларҭа уахысны, абааш уакәшо, уеихаҵәиуа, уанҩеилак, ҩаԥхьа аԥсааиҭакырҭаҿ уԥсы ааиҭакны, раԥхьа узыҩнало ауадаҿы – анаҩстәи азқьышықәсақәа рзы ауаҩы иҿиашьа, иеизҳашьа, дахьынӡаҳаркхаз, уимоу, «дагьахьынӡакаҳаз» узырбо аџьашьатәқәа унарылаԥшуеит…
	Ус мардуанла даҽа шә-ҿагыларҭак ҵәҩанҵәыҟа, дырҩегьых абааш уакәшо, дырҩегьых аԥсааиҭакырҭа, дырҩегьых ауадақәа, анаҩстәи аамҭақәа рзы ауаҩы иҭоурых узырдыруа, зынӡа узыршанхо ақьалықьашанақәа…
	Убас мацара уахьҩеиуа иҷыдаӡоу ауадақәа рҿы ажәытәӡатәи аҳцәа, аҳцәа раҳцәа, аибашьцәа, афырхацәа дуӡӡақәа рсахьақәа. Иахьатәи аамҭазтәи аԥсадгьылқәа рыхьчаҩцәа рсахьақәа. Аӡә дыбжьамыжькәа, аҵыхәтәанӡатәи ҳарҭ ҳаибашьраан Зыԥсадгьыл зхы-зыԥсы ахҭнызҵаз ҳҵеицәа хазынахәқәа рсахьақәа. Уаанӡатәи ашәышықәсақәа рзтәи ҳфырхацәа дуӡӡақәа, ҳаԥсҳацәа зегьы рсахьақәа…
	Ҵәҩанҵәыҟа ҳҩеицыԥхьаӡа, еихагылацыԥхьаӡа ҳҿаԥхьа ицәырҵуа ауадақәа рҭыӡқәа, Ҳазшаз ихиҿсахьада уаҳа изакәызаалак сахьак ркыдым. Дара ауадақәа зегьы убла хыркыртә лашарала иҩнҭәаауп, «ҩнымаҭәас» ирыҩнагылоу зегьы «саркьалыхуп», иуҿалашоит, унаркьысыр иԥҽыр ҳәа ушәартә, иԥшқарахӡоуп. Араҟа иҟоуп Аԥшьаҩырашәҟәқәа инадыркны, ауаатәыҩса рыхшыҩ, ргәырҵҟәыл иарҿиахьоу мышмазарак ашәҟәқәа, раԥхьаӡатәи анышәаԥшь-«шәҟәқәа»… Ауадақәа ирыҩноу аҳауа акәзар, гәил-фҩыхаауп, бжьыс ирыҩныҩуа, аҟармаҵыс бжьы згәылыҩуа, музыка ссир бжьуп… Арантәи ухынҳәны ҿыц албаара угәы аҳәаӡом, наӡаӡа абраҟа уаанхаӡарц уҭаххоит…
	Абарҭқәа зегьы рханы, ҳбааш есааира амҵәышә еиԥш иҭшәахо ишҩеиуа, ҳхан-хьыҵәцара зынӡа ақә-кьышәкьышәраҿы, еицыгьыжьӡа, зҭыӡқәа урылыԥшны адунеи зегьы убо уада заҵәык ыҟоуп. Ауада агәҭа игылоуп иара адунеи ахаҭа еиԥш еицыгьыжьу, ахьтәы шьапқәа џьашьатәха изҵоу, хьтәы стол заҵәык, уи иадгылоуп убас еицыгьыжьу, иахьабалак иқәгьыжьаауа хьтәы ҟәардә заҵәык. Уи уажә аԥхьагьы гәаныла асахьа ҭаҳххьан. Абар уа иахьықәу иҟәашкакараӡа иҟоу амсыр қьаадыш, ахьтәы калам ақәыршәны. «Утәа, узыԥшуи, иаԥҵала «уҩныргыларақәа» - бжьык саҳауеит иахьабалакынтә. Сахьԥшра сыздыруам. Ус, алакҩакра сааҟәыҵын, ашьшьыҳәа ахьтәы ҟәардә сааханы, ахьтәы стол снадтәалоит, ахьтәы калам аақәысхуеит, уи аԥынҵа иҟәашкакараӡа иҟоу амсыр қьаад инақәыскуеит. «Ақьырмыт шәаах, ақьырмыт сшәыркы!» - ҿысҭуеит гәаныла. Сҿыҭыбжьы заҳаз сыцхырааҩцәа зегьы ҩаԥхьа  сышҟа еихьыс-еиԥысуа амҩа иқәлоит. Раԥхьа иаауеит сыжәҵарақәа, сҟармаҵарақәа. Сыжәҵарақәа рыц ибжьакуп «аҭәиц-ҩанҭхь хәыҷқәа», анышәаԥшь шьыҵәра хәыҷқәа…
	Уаҩытәыҩса ишимбац агәаҳәара дуӡӡа ҳаманы, ҿыц аусура ҳалагоит. Нҵәара ақәӡам ҳара ҳус-ԥшьа…
	Ҳдоуҳа ҳахьханагалазынтә, хыхьӡантә, мышкы зны ҳказыжьуа мчык ҟаларгьы, алеира зқьышықәсала ҳадхалоит, амҩа ҳақәнаҵ зқьынтә ҳцәеи-ҳабаҩи еилыҵуеит, аҵыхәтәанӡагьы ҵаҟа акымзарак леиӡом, ҳара ҳкаҳара – нҵәамҭа змам ҵыхәаԥҵәарахоит…


	Ҳбааш-ханхьыҵәцара иаакәыршаны уаҩ дзымааиртә аӡытҟәа-ӡиа зҭатәоу ажра ҵаулақәа аҩаҳгом, абҩатә, мамзаргьы аҭыџьтә гәашә дуқәа зҿоу, аԥшыхәырҭа-хысырҭақәа злагылоу баагәара ҳаракыла ҩынтә-хынтә икәҳаршом, изыхьчо аруаагьы бџьарла еиқәных, уахгьы-ҽынгьы лацәааихьшь ҟамҵо, идҳарҷаԥшьом, ақәыџьма-лақәа дыркны илеи-ҩеиуа иаваҳҵом. Ҳбааш ашҟа иаагоу амҩадугьы, анкьа зны ҩаҩылонаа зегьы зашьапкуаз рынцәа Мардыҟә иаҳаҭыр иазкыз амҩа шыҟаз еиԥш, зыҵа шеибакәу зегьы хаҳәла ихҟьоу ҳаҩаҵас, ҭымҭшәарраны, наҟ-ааҟ аганқәа рахь ахра еиҩыцәқәа ааугәаладыршәо аҭыӡгәара дуқәа аҿыкәҳаршом, урҭ аҭыӡгәарақәа рыҭӡамцқәа рыҿгьы игәыҭҟьагоу агыгшәыг лакҭацәгьала иааԥшуа, (рсасақәа еихырҳа) рсахьақәа ҭыхны ирнаҳҵом…
	Згәы цқьаны ҳаҩны хазына, ҳаҩн ҿыц, ҳбааш хьыҵәцара ашҟа иаауа дызусҭзаалак, цәала-жьыла дзеиуазаалак, изаҟаразаалак ԥынгылак иоушам – адунеи аԥшьганкгьы рахь ашәқәа ҟьаҟьаӡа иаартуп. Амала акызаҵәык, зегьы ргәы зларҽанаҳҵо: хара-ааигәантә иаҳзааиуа асасцәа ҳашәхымсқәа рхыҵраан изакәызаалак гхак ҟарымҵароуп. Изыҩнало абааш-ҩны аԥшәмацәа жәытәӡаахыс иаҳҵасу, иаҳқьабзу, иҳахҭысхьоу зегьы рдыруазароуп. Ахаангьы дызусҭзаалак аӡәгьы игәы иагьҭамшәароуп абри аҩны ԥшӡа, изықәгылоу адгьыл хазынагьы наҵакны, сара истәындаз ҳәа. Асас ашәхымс аҿаԥхьа заа дааҭгыланы, - «Уа, мшыбзиақәа, снеир ҟалома?» – иҳәароуп. «Бзиала уаабеит, умҩахыҵ, ҳаԥшәымацәаз!» ҳәа аҭак аниаҳалак нахыс, ныхатәарҭак дыҩналаҵәҟьоушәа ԥхьаӡаны, даара игәиҽанны, даарагьы патуқәҵарала, ҳарҭ днаҳашьҭагыланы, ашәхымс дхыҵроуп. Уи дзеиԥшразаалак, дзеиԥш-уаҩызаалак, ҳашәхымс данхыҵ-нахыс, ихьӡи-ихьмыӡӷи ҳнапы иануп, амҵҵәҟьа иқәҳартәом. Мап анакәха… уи атәы ҳалацәажәарым, усгьы идыруп иҟало…


	…Ажәытәӡан мысраа – жәлары зегьы анцәа ишиҳәара рҳәоуеиқәшәара, ҵас-қьабзла, ламысла реиҿкаара, адунеиаҿ гармонила шеибакәу зегьы еинааланы рыҟазаара «Ҟаимааҭ» ҳәа иашьҭан. Уи зқьышықәсала изықәныҟәоз, амалахазгьы изхыԥар ҟамлоз ҟәадан, қәҵаран, ахәыҷы инаиркны аду иҟынӡа зегьы уи иацныҟәон. Ус ирыларааӡон.
	Ҳарҭ аԥсуаагьы жәытәӡаахыс еиҳа еиқәшәоу, еиҳа ихиоу, еиҳа еиҿкаау, иԥшӡоу зегьы «ҟаимаҭ» ҳәа рзаҳҳәоит. «Ари дҟаимаҭуп, дыссируп», мамзаргьы «ари ҟаимҭуп, ихазыноуп» ҳәа ҳажәа иалоуп.
	Абри амацарагьы иаҳәоит ҳарҭ ажәытәӡатәи ацивилизациа ду агәҭаҵәҟьа ҳашгылаз, ҳдаракәац уахьынтә ишаауа, уи ҳшаҟәырҷахоу…
	Иахьагьы иаҳҭахуп иҳаргыло аҩны, ҳхан-хьыҵәцара ҿыц  аҩныҵҟа абри аиԥш аиҿкаара, абри аиԥш аԥшӡара, ахаара, аҳәоуеиқәшәара ҳамазарц, арҭ иҟаимаҭӡоу ҭаацәароуп, жәларуп ҳә анаԥшцәа иаҳзырҳәалартә еиԥш. Анцәагьы иаҳҟәырхуп анкьа зны иара убри Мысратәылан, Амра анцәахәыс иԥхьаӡаны иаздыргылоз апирамидақәа ралтараҿы, зқьҩыла ауаа ԥсаҭатәыс иҟаҵаны Амра иамҵазшьуаз аимператор Монҭесум ҳиеиԥшхо. Ҳара ҳаҩны, ҳара ҳамра иага бзиа иаҳбозаргьы, ҳара ҳнапала ҳауаажәлар дызусҭазаалак рхаҭарнакык  иԥсы ахҭнаҳҵо, мариала ԥсаҭатәыс даҳҭо иҟамлароуп. Ҳара ҳзыҳәа аӡәк дышәҩыкуп, дызқьҩыкуп…


…Ҳшаҿыц ҳаҿуп ҳаҩныргылара. Анцәа хьышьаргәыҵа дуӡӡа ибзоураны шьҭа лассгьы ҳалгоит, лассгьы ҳаҩналоит, уи инагӡаҵәҟьаны алгара ҵыхәааԥҵәара шамамгьы…
	Ахаангьы имеихсыӷьроуп «Аԥшәма уҟоума?» ҳәа аҿыҭбжьы, «Ааи!» ҳәа аҭак, «Ҳнеир ҟалоума?» «Бзиала шәаабеит, шәлеи арахь!».
	Абарҭ абыжьқәа Аԥсны иалыҩуанаҵ иҟоуп Аԥсны, иҟоуп Ҳажәа, иҟоуп ахаан ҭабара зқәым ҳхьышьҭра ду, иҟоуп сара ари зҳәо схатә доуҳатә гәашьа.

Ажәҩан иаҵасуеит агәашьа,
Аслан ҿаша еиԥш ицқьаӡа.
Иара иснарбоит иҟасҵаша,
Иануп аҩырақәа ҭыҿҿа!..

Ламыс гәашьоуп ари агәашьа,
Уаҩы изыҵхӡом са сгәаҿы.
Гәырҩеи гәаҟреи срылызгаша
Иара иснаҭоит снапаҿы!..


* * *
Адунеиаҿ ианылашьца-нахыс, амра «аныԥхьарыла-нахыс», аԥсаатә ԥхьарылоит, иԥхьарылоит ԥсы зхоу зегьы. Ус иаԥуп, ус иаауеит миллион шықәсала. Ишааилалашьцалак иԥхьарылоит сара сыжәҵарақәагьы, дук хара имгакәа «сыԥхьарылоит» схаҭагьы. Ҳарҭ ҳаныԥхьарылалак, уаҵә шьыжьынӡа «иԥхьарылоит» ҳазҿу ҳусгьы. Ҳшынеибакәу зегьы цәамҭхаа ҳалоуп.
	Абас иҟаз ҳаҵхқәа ируакын сыҩн ҿыц, сбааш аҿы иахатәи, раԥхьаӡатәи сара сыҵхгьы, аха уи ԥасатәиқәа зынӡа излареиԥшымызгьы акыҟан. Уи Бара ԥхыӡла бахьызбаз ауп. Бызбеит зынӡа лабҿаба ҳаидгылоушәа, ҳаԥсыԥқәа аҵыҵындра афҩы аиԥш ихааӡа еиҿасуа, ҳхаҭақәа ҳакәзаргьы, убасҵәҟьа ҳаԥшӡаӡа, ҳқәыԥшӡа… Заҟа бсызгәыкны, заҟа быгәхьааганы сбацәажәоз ажәала ҳәашьак амам, баргьы убасҵәҟьа сбызгәыкны, сыгәхьааганы бсацәажәон. Аума зегьы ҵуазаап ҳарҭ бзиа ҳаибабоижьҭеи, аха  иаҳзеибымҳәозаарын. Уажәгьы ишцәырҳгаша ҳаздыруамызт, аха  уи иара усгьы еилкаан… Бнапы ҟәымшәышәқәа аанкыланы исшьышьыхуан, быбла гәыҭбаа ҵаулақәа сырхыԥшылахуан, убасҵәҟьа слакҭа ҩыҭкааны баргьы бысҿаԥшуан, баргьы снапқәа еиларӷәӷәа иааныбкылон, ибшьышьуан, аҵыхәтәан ҳгәыԥшаара убасҟак ихышхыҵәаӡеит, уаҳа иаҳзымычҳазт, ҳаигәыдибаҳәҳәала, ицаҳә-цаҳәо ҳқьышәқәа наҟ-ааҟ инеилаҵәеит…Ари ацыха ӡыхь аҵкыс ицқьаз, амра аҵкыс ихааз бзиабаран. Ҳаԥсҭазаараҿы раԥхьаӡакәны Анцәа ишҳаҭәеишьаз ҩашьомызт – акыр иагхан иаазаргьы, ҩаԥхьа ҳшарҷкәыназ, ҳҿараамҭа ҳашҭанарагылаз ҩашьоумызт. Ҳаицәыӡыр ҳәа ҳшәо, ус ҳнапқәа еиларӷәӷәа ишеибаркыз, амшын ахықәан ҳнеит. Амшын аԥшаҳәа ҳаваланы ҳҿынаҳхахит, ҳаилаҵәаны, ҳаԥсқәа ҳзеилымхуа, бжьыда-ажәада, гәаныла ҳаицәажәо… Сызҿу «аҩныргылараҿ» бсыцхраарц, уи сыцнабыгӡарц, нас наӡаӡа Бареи Сареи ҳаицыҩналарц, разҟы шкәакәала, насыԥ лашала еицҳарҭәырц Анцәа бшысхьигӡаз ӷәӷәалаӡа исныруан, са сыҟамкәа ушԥалагаӡеи ҳәа, хаа-хаа исаҽԥныбҳәозшәагьы аазбеит, уи еиҳагьы иарҵаулаӡеит бара бышҟа исымаз сцәаныррақәа. Дырҩегьых ҳнапқәа ааилаҳарӷәӷәан, ҳааигәыдибаҳәҳәала, ҳгәыдибакылеит. Убасҟакгьы ҳгәы ԥшааӡеит, убасҟакгьы ҳанасыԥ рацәахаӡеит – ахәыҷқәа реиԥш ҳамхаҵәыуеит. Са сызҿыз ари «сыҩныргылара» агәхьаагара дуӡӡа ишахылҵызгьы мцаҵас ибызбызуа иааснырит. Акыр жәа-шықәса, уимоу акыр шәышықәсагьы быгәхьаазгон Бара, игәхьаазгон бцәа иаламшәацыз, бцәа иалымҵыцыз ҳахшара, игәхьаазгон Бажәа ҟаимаҭ, Быхшыҩ ҟаимаҭ, Быԥшӡара ҟаимаҭ дуӡӡа! Баргьы убарҭқәа зегьы са сганахьала ишыгәхьаабгоз, ааԥынтәи аԥша ҟәанда ссир еиԥш, ахәхәаҳәа имеихсыӷьӡо исныруан…
	О, иараби, иараби, абри амацара азыҳәангьы адунеи ақәлара изаԥсамзеи – ҽнак заҵәык абри азыҳәа адунеи ақәзаара! Уи Бара исбырдырит иаха, аҭахызаргьы ԥхыӡла акәыз – уи са сзыҳәа илабҿабан, мап, алабҿаба аҵкысгьы хараӡа еиҳан, лабҿаба сыԥсҭазаараҿы сара уи аиԥшҵәҟьа ихаау, уи аиԥшҵәҟьа иҟаимаҭу аԥсҭазаара ахаан санымиацызт.
	Аҵыхәтәан ҳшеицыз, сдоуҳа-ханхьыҵәцара ашьапы ҳнаҵагылахит, бхы бҩаханы бнаҵаԥшыхын, дырҩегьых снапы еиларӷәӷәа, саагәыдыбкылеит, нас ҳажәҩахырқәа еидкьысло, наҟ-ааҟ цәала-жьыла, гәыла-ԥсыла зынӡа ҳаӡәыкны ҳааҟалазшәаҵәҟьа, ҳнеилаҵәаӡан, иҿыцҳҳараӡоу сышәхымс лаша ашьшьыҳәа ҳааицхыҵын, агәашьа ду еиԥш ҳбааш хьыҵәцара згәылҳәа иҩагаз, уи маҟаҵас иакәыршаз ҩныҵҟатә мардуанла, ҵәҩанҵәыҟа ахалара ҳалагахит. Ҳхалон, ҳхалон, ҳхалон… ҵыхәаԥҵәарада ахалара ҳаҿын. Ҳхалацыԥхьаӡа, барҵак ҳнықәтәан ҳаԥсы ааиҭаҳкуан, иџьашьатәыз, зынӡа иҷыдаӡоу уадак аҿы ацәардаӷәы ҳнықәианы ҳаԥсы ҳшьахуан, ҳахьеиваиаз аҳәыҳәқәа реиԥш ҳааигәыдибаҳәҳәала дырҩегьых ҳгәыдибакылахуан. Нас, ҳласкәантраӡа, ҳаиҭаҩагыланы, ҳнапқәа еиларӷәӷәа ишеибаркыц еибаркны, ҳаицрымшәо, уахгьы-ҽынгьы ҳаанымгылаӡакәа, ус ҵәҩанҵәыҟа ацара ҳаҿыхын: ҳҩеиуан, ҳҩеиуан, ҳҩеиуан иреиҳаӡоу ҳанасыԥ  Ақә ҳаракыраӡахь – Зиқәырҭахь – зегь рзы ақәырҭахь, зегь рзылашарҭахь. Убраҟа рӷьажәҩара сызуа баасывагыларц, наӡаӡа «сдоуҳа хшарақәа» сзыбшаларцаз, знык ибшаз ахаан имԥсларцаз, шеибакәу аԥсҭазаара зегьы еидкылан изку, нархас иамоу, ԥсыс иахоу Анра сызныҟәыбгаларцаз…


	Ҳарҭ аԥшәмацәа, ауаатәыҩса рхала рхы иҭырҳәааз, ирыӡбаз закәанла џьаргьы ашәҟәы ҳанӡам, џьаргьы ҳҭаҩӡам. Ҳаҩны, ҳбааш хьыҵәцарагьы ҭыӡ-ҭыԥла абраҟагь-абраҟагь иҟоуп ҳәа џьарамзар џьаргьы хықәкыла иарбаӡам. Ҳара ҳашҟа амҩа иқәло, ҳазбарц зҭаху, ламысла даауазар – дахьынтәдәықәлазаалак, ҳара ҳҿы дмааирц залшаӡом, адунеи иахьабалакынтә ҳаҩны лаша ибарҭоуп…
	Бзиала шәаабеит, амҩа иқәу, ҳара ҳҟынӡа имааӡац, ааира зыгәҭаку. Шәымҩа зқьышықәса шәықәхаргьы, аиҳарак зыԥсадгьыл иацәыӡу шәакәзар, ижәдыруаз, гәхьаагарыла уахгьы-ҽынгьы ҳшышәзыԥшу, гәык-ԥсыкала ҳшышәԥыло, гәык-ԥсыкала ҳашәхымс шәышхааго, бзиабара дуӡӡалагьы ишшәаҳҳәо  АԤСШӘА! Бзиала шәаабеит!


Август 17 – ноиабр 7,
Пицунда – Аҟәа,
 2007 ш.


























