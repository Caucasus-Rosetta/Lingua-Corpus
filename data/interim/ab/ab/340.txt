ДЫРМИТ ГӘЛИА ИЗКУ ҲАԤСУА ҴАРАУААИ АШӘҞӘЫҨҨЦӘЕИ РҨЫМҬАҚӘА РҞЫНТӘ

Г. А. ӠИӠАРИА,
аҭоурыхтә ҭҵаарадыррақәа рдоктор, апрофессор

Д. И. ГӘЛИЕИ АԤСНЫ АҬОУРЫХ АЗҴААРАҚӘЕИ

Д. И. Гәлиа, Москватәи ауниверситет апрофессор А. С Башкиров исахьаркны ишазгәеиҭаз еиԥш, «зтәыла абзиабара згәаҵа иҭаҳәҳәаз» ауаҩ, аенциклопедист иашаҵәҟьа ҳәа изуҳәар алшоит. Аԥсуа культура ашьаҭаркҩык, аусзуҩ дук иаҳасабала уи ихьӡ зехьынџьара иуԥылоит. Аҭоурых атәы аагозар, Д. И. Гәлиа – зыжәлар гәакьа рҭоурых аҩра  зҽазызкыз  раԥхьатәи  ҵарауаҩуп.
Академик Н. И. Марр, Аԥсны аҭоурых азҵаарақәа рзы Д. И. Гәлиа имҩаԥигахьаз аилкааратә усура ахәшьара аҭауа, иазгәеиҭон: «Ҩашьара зқәу акы акәым, иахьа уажәраанӡа абас, Гәлиа иеиԥш, мҽхак дула Аԥсны ажәытәтәи аҭоурыхтә ԥеиԥши иахьатәи абзазареи ааидкылан интересс изкхьоу Европаҿы ма Кавказ аҿы ҵарауаҩ дшыҟам... Д. И. Гәлиа иахьа ирхианы имоу, инарҵаулаҵәҟьан гәык-ԥсыкала иаԥҵоу иусумҭа аҩыза аусумҭа аԥҵара макьана уаҩы иҽазимкыц, лассгьы иҽизазкуам».
Д. И. Гәлиа инаукатә ҭынха, ирҿиамҭа абри ахырхарҭа ҳарҭ ҳазнеиуазароуп   ҭоурыхтәла, аԥсуа жәлар знысхьоу амҩа заҟа иҭҵааз ҳасаб азуны, иара убас 20-тәи ашықәсқәа рылагамҭаз аҭоурыхтә наука ахаҭа ҩаӡарас иамаз ҳазхәыцны. Аҵабыргтә ҵаҵӷәы аман иара Гәлиа ихаҭа 30-тәи ашықәсқәа рылагамҭазшәа ҽԥныҳәа ҳасабла иазгәеиҭаз: «Уамашәа иубартә иҟоуп, археолог ибаҳа ашьҭыбжь рмаҳаӡакәа аҵарауаа Диоскуриа аӡбахә ахьырыҩуа, иахьалацәажәо».1
Д. И. Гәлиа иҭоурыхтә рҿиамҭа хаданы иԥхьаӡоуп «Аԥсны аҭоурых. (1-тәи атом, Қарҭ, 1925), жәашықәса иреиҳаны аус здиулоз, ажәытәӡатәи аамҭа инаркны Х ашәышықәсанӡатәи апериод зҵазкуа аусумҭа.
Д. И. Гәлиа абас еиԥш иҟаз, игәаӷьыуацәаз афырхаҵаратә шьаҿа инарҟаҵеит абри аамҭазы итәыла гәакьа иазкны «иркьаҿӡаны акәзаргьы зхы-зҵыхәа еидҳәалоу ҭоурыхк» џьара уаҩы иахьиԥымлоз. Убри аҟнытә, иахьынӡазалшоз ала иҽазикит «Аԥсны аҭоурых иазкны џьара акы иаԥсоу хәа уаҩы ииԥхьаӡаша адырраҭарақәа» рыԥшаара, «иааркьаҿны акәзаргьы, урҭ критикатә лаԥшҳәаала рыхәаԥшра, еиҳарак аԥсуа бызшәа ацхыраара иаҳнаҭо ҵаҵӷәыс иҟаҵаны, џьара-џьара урҭ адырраҭарақәа шеилкаатәу ҳәа агәаанагарақәа рылагалауа, даҽаџьарах – аматериал ҿыцқәа рыла ихарҭәаауа».
Аусумҭа автор хархәара ззиуаз аматериал аҟазшьа нарҵаулан дазхәыцуа, иазгәеиҭон: «Иара абри ҳазну аамҭазыҵәҟьагьы уаҩ еизиго адырраҭарақәагьы рыгәра нагӡаҵәҟьан иугартә еиԥш иҟам; убас, зыгәрагара уадаҩу рахь иуԥхьаӡартә еиԥш иҟоуп аӡәы абас иҩхьан ҳәа даҽа жәаҩык иахәҭоу акритикатә знеишьа иаша амҭакәа ирҳәақәахьоу, иара убас аиаша аҳәараҵәҟьа хықәкыс измамыз шәҟәыҩҩцәақәак иаҳзынрыжьыз аҳәамҭақәагьы» (ад. 7—8).
Д. И. Гәлиа иусумҭа анаԥиҵоз аамҭазы Аԥсынтәыла уаҩ зыӡбахә иҳәашаз археологиатә усурак мҩаԥысуамызт, уи – аҭоурыхтә материал аҭҵаара еиҵазҟьоз амзыз хадақәа ируакын, даҽаганкахьалагьы иҟамызт иара аҭоурыхтә наука ахаҭа занааҭла аус азызуаз ауаа, абарҭқәа ирыхҟьаны «адгьыл иҵаз ажәытә маҭәарқәа ракәым, хыхь, адгьыл иқәгылаз, зҭоурых аҭҵаара еиҳа иманшәалаз абаҟақәаҵәҟьагьы» рыӡбахә иалацәажәамкәа, иҭҵаамкәа иҟан.
Д. И. Гәлиа иусумҭа дахәаԥшуан «аҵарауаа рҿы-рнапы еиқәыԥса извысуаз азҵаара ӡыжь-еишьыл иалаиршәыз раԥхьатәи хаҳәык аҳасабала», убри иабзоураны дагьақәгәыӷуан «Кавказ акультуракәеи амилаҭқәеи рҭоурых аҭҵаараҿы агәаҳәара  ҿыцқәа  рцәыргара» (ад. 14).
Иагьиашаҵәҟьаны, дзызхьаауаз абри ахшыҩҵак аганахьала Д. И. Гәлиа иҭоурыхтә усумҭақәа руалԥшьа нарыгӡеит: Аԥсны ажәытәтәи аҭоурых аҭҵаараҿы иахьа ҳарҭ акрызҵазкуа ақәҿиарақәа рыӡбахә ҳалацәажәар ҳалшоит. Зегь раԥхьаӡа иазгәаҭатәу: еизгоуп афакттә ҟазшьа змоу аматериал, Д. Гәлиа хшыҩзышьҭра ду ззиуаз археологиатә ԥшаарақәа ицәырыргазгьы налаҵаны. Уажә ҳҭоурыхҩҩра акыр ибеиоуп – Аԥсны аҭоурых аҿы хадара зуа апроблемақәа жәпакы ирызкны иаԥҵоуп амонографиатә ҟазшьа змоу аусумҭақәеи знаукатә ҩаӡара ҳараку астатиақәеи. Иҭыҵит аихшьаала ҵаулақәа ҟазҵо, ҩ-томкны иҟоу «Аԥснытәи АССР ажәытәӡатәи аамҭақәа инадыркны иахьауажәраанӡатәи аҭоурых аочеркқәа». Еиҵагылт зеиӷьыҟам аҭоурыхҩҩцәа-аилкааҩцәа ркадрқәа, зхыԥхьаӡараҿы анаука адокторцәеи акандидатцәеи шәҩыла иуԥылауа.
Академик Н. И. Марр иара анцәырҵыз аамҭазы, инеидкылан, «жәпаџьара аинтерес зҵоу шәҟәуп» ҳәа ззиҳәаз Д. И. Гәлиа иусумҭа «Аԥсны аҭоурых» зегь раԥхьаӡа ҳара ҳазнеиуазароуп иахьатәи аамҭазы хәарҭарас иалоу ҳасаб азуны, ашәҟәы иагәылоу афакттә материал беиа ду хымԥада ҳхахьы иааганы. Абри аганахьала аусумҭаҿы  ҷыдала иалкаатәуп аетнографиатә, алингвистикатә, афольклортә материалқәа, урҭ академик Марр ашәҟәы «автор узивамло излеидыруа ала, азҵаара абри аган аинтерес змоу дызцәымшәаша хыҵхырҭақәак раҳасабала» идикылар алшоит ҳәа дахәаԥшуан. Абарҭқәа рыдагьы, аусумҭаҿы  иуԥыло еиуеиԥшым аматериалқәа, асистематә ҟазшьа рыҭан ишыҭҵаамгьы, Аԥсны аҭоурых азҵаарақәа жәпакы рзы аинтерес рыҵоуп. Ашәҟәы анҵәамҭаҿы иацуп акыр иаԥсоу ахрестоматиатә материал – ажәытәӡатәи абырзенцәеи аурымцәеи Кавказ иазыркыз рҳәамҭажәа - агәылҩаақәа. Ашәҟәы автор иҭиҵааит иара убас егьырҭ ахыҵхырҭақәеи амаҭәар иазку алитература ҷыдеи, ақырҭуа хыҵхырҭақәа налаҵаны. «Сара уамашәаҵәҟьа избеит, – иҩуан Н. И. Марр, – аԥсуа ҭоурых аҭҵааразы макьана библиотека ҷыдак ахьыҟам ақалақь аҿы инхо Д. И. Гәлиа аԥсуааи иқәиргылаз амаҭәари рыҭҵаара иазкны иҟоу алитература аӷьырак ахархәара ахьилиршаз... Ашәҟәаҿы автор инаԥш-ааԥшырҭа, хархәара ззиуа аматериал акыр иҭбааҭыцәуп, рыгәцара удыркуеит».








Xә.  С.  БӶАЖӘБА,
афилологиатә  ҭҵаарадыррақәа  рдоктор

РАԤХЬАТӘИ АԤСУА  ГАЗЕҬ АРЕДАКТОР

Раԥхьатәи аԥсуа газеҭ (аамҭала есҩымчыбжьа, нас есымчыбжьа иҭыҵуаз) акыр иаԥсаны иҟалеит. Уи, ԥсыхәа зламоу ала, иахцәажәауан аԥсуа жәлар рыԥсҭазаара хьанҭа, реиҵахарақәа, иднарбон наҟ-наҟ напы зларкша, иқәнаргылон рынхамҩеи, рхатәы бызшәеи, ркультуреи, рлитературеи ашьҭыхра иазку ада ихәарҭамыз азҵаарақәа. Агазеҭ инарҭбааны еиднакылеит аԥсуа интеллигенциа рахьтә аӡәырҩы, урҭ аԥсуаа рлитературеи ркультуреи арҿиара иаднаԥхьалеит. Аиашазы, агазеҭ ицәырнагеит аҿар шәҟәыҩҩцәа маҷымкәа, иргәанарԥхеит аԥсуа литература амаҵ азура. 1920 шықәсан, аԥсуа шәҟәҩыра раԥхьатәи алшарақәа гәахәас иҟаҵаны, Д. Гәлиа иҩуан «Лаҵа-лых» ҳәа хыс измоу истатиаҿы: «Ауаҩы имхы дҭаланы, излаилшауа ала ицәаӷәа-еиҭацәаӷәа, илаҵаны, ичалтны ианыҟаиҵалак, мчыбжьык-ҩымчыбжьа рышьҭахь аџьықәреи ааны, аӷьара ииаҵәаӡа данықәԥшлак, иџьабаа ихашҭуеит, игәы ҭгәырӷьаауа, ишьамхы иҵԥыруа иҩныҟа дцоит. Абри иаҩызоуп ауаҩы аџьабаа здибалауа аусқәа зегьы... Ари ззысҳәауа – аԥсышәала аҩра-аԥхьароуп. Шьҭа аԥсшәа мыӡыр ҟалап. Саргьы абри акәын сзышьҭаз. Сџьабаа амала имыӡит».
Раԥхьатәи аԥсуа газеҭ «Аԥсны» аҭыҵра иалагеит 1919 шықәса инадыркны. Актәи аномер аҿы Д. Гәлиа ианиҵаз астатиаҿы иазгәеиҭоит агазеҭ аԥсуаа рыԥсҭазаараҿы хҭыс дуны ишыҟалаз, рҵаралашареи ркультуреи наҟ-наҟ аҿиара азыҳәан имаҭәахә дуны ишроуз. Уи ауп изызҳәоу игәырӷьара игәы иҭызҳәаауа абарҭ ажәақәагьы: «Иахьатәи амш, 27 ԥеруал, ҳара аԥсацәа ҳзы даара мыш дууп, ныҳәоуп, аныҳәақәа зегьы иреиҳауп: иахьа иҭыҵит, иахьа уажәраанӡа аԥсышәала иҟамлацыз, аԥсуа газеҭ – «Аԥсны» ҳәа хьӡыс иаманы. Аԥсацәа ражәа иалоуп: «Амш ҽаԥарак аҟара иазҳаит» ҳәа, убас ҳаргьы «ҽаԥарак» аҟара ҳаԥхьаҟа ҳнеихеит... Шьҭа, аԥсацәа, лада шәыҟа, ҩада шәыҟа, шәҽеидышәкыл, ари абираҟ аҵаҟа».
Д. Гәлиа агазеҭ даараӡа идуны ахә ишьон. Даҽаџьарагьы абас иҩуан: «Агазеҭ жәлара рзы даара хәарҭа дууп, лашарбагоуп, ажәабжь мҩаԥгагоуп, шьаҭамырӡгоуп, ҭоурых шьақәыргылагоуп, гәҭыха еибыҳәагоуп, гра еиҽԥныҳәагоуп».
Аредактор иҭахын агазеҭ аҿы аимак-еиҿак змоу астатиақәа анылаларц, дасу игәаанагарақәа арбаны, аграқәа мӡакәа дцәажәаларц. Уи агәра ганы дыҟан: «Агазеҭ аҿы ажәеимдара, аимак аус арҽеиуеит, аус шьақәнаргылоит, ари аицәҳара ахьыӡӡам». Ус рабжьеигон ҿыц аҩра иалагазгьы: «Уажәы ҿыц ҳара аҩра иалагаз, – иҩуан Д. Гәлиа, – гәалсрада, аибаҭахра аҳасабала, ҳаибарҽеиуа, ҳаграқәа мӡакәа еибаҳҳәауа (акритика) ҳалагар, ирласны амҩа иашахь ҳкылсып, иаҳа ишақәнаго аҩразы ҳаибарҟазап. Ҳаграқәа еибаҳамҳәар, иҳагу ишҳагу ҳара иаҳзынхап, ҳҩышьа ҳзырҽеирым. Абри гәалсс уаҩы иҟаиҵарым ҳәа ҳаҟоуп. Аха дырҩегьых еиҭаҳҳәоит, авбақәа аныҟашәҵо – еиҳа еиӷьны, ибзианы ишшьақәыргылатәу, ажәақәа шыртәатәу иҟаҵаны, иҩны иаашәышьҭла, «ихәарҭам», «иҽеим» ҳәа мацараҿы шәмаанҿаскәа».
Ажәакала, агазеҭ «ҳагәҭыхақәеи, иҳагыуи, иҳабзоуи, ҳзыргәамҵуеи, ҳанзырхашеи злеибаҳҳәаша, ҳаидызкылаша» иацхраауа иҟалароуп. Агазеҭ ианылаз Д. Гәлиа ирҿиамҭала иубоит уи ааԥсарак ҟамҵаӡакәа аԥсуа культура дшазааԥсоз. Араҟа дықәгылоит дпоетны, дпрозаикны, дпублицистны, деиҭагаҩны. Иаҩижьуамызт аԥсуа культуреи алитературеи ирыҵкару џьара зҵаарак, енагь дашьҭан уи сызлацхыраарызеи, акы абадсырҵари ҳәа.


А. Н. ГОГӘУА,
Аԥсны Жәлар рышәҟәыҩҩы

... АУАҨЫ ДЫԤСЫР АЖӘА ИҬЫНХОИТ
Д. И. Гәлиа диижьҭеи 95 шықәсхыҵра иазкны

Иахьа уажәраанӡа ишыҟоу еиԥш, аринахысгьы, аԥсуа дгьыл егьа ҵеицәа дуқәа ахылҵыргьы, Дырмит Гәлиа ихьӡ еснагь ҷыдала ишырҳәо, зегьы ирылкааны, зегь реиҳа иҳаракны, жәлар рнапы иқәыргыланы ишырку инхоит.
Шаҟа ҵуазеи Дырмит Гәлиа изыԥшызижьҭеи Аԥсны!
Аамҭеи аҭоурыхи зны-зынла жәларқәак ираҩсӡоит, ма икәаҳаны ирхысны ицоит, ирылаз рбаҩхатәра, ргени ацәыргаха рамраӡакәа.
Шаҟа ҵуазыз Аԥсны Дырмит Гәлиа изыԥшызижьҭеи! Шәышықәсала абас аамҭа аҟырҟы икылахан иҟаз Аԥсынтәыла уеизгьы агәамч дуӡӡа нҵәомызт. Џьара еимгеимцарак иазԥшыз, иреиӷьыз Аԥсны аҵеицәа ианакәзаалак агәыӷра рымҵәомызт. Абри агәыӷра рымдырҵәарц иаҿушәа анырба ауп, 1866 шықәсазы ма ҳаԥсып, ма ҳанхап ҳәа жәларык хацәнамырха изықәгылаз. Уи ашьҭахь аԥсуа жәлар ирԥеиԥшхаз атрагедиа – амҳаџьыррагьы – иазымшьит ари агәыӷра, аԥсреи абзареи ахыцԥа ианықәгыла, рхы ианалаԥшӡа, рыхдырра аҽазны еиԥшымкәа ишьҭыҵит.
Абас еиԥш аан дгылеит Дырмит Гәлиа. Иџьоушьаша, диит уи Аԥсны агәаҿы, Аԥсны агәы иалсуа, еиҳа амчхара змоу ҳӡиас Кәыдры цқьа аԥшаҳәаҿы; амшын дхыхәхәала дшысабиз Ҭырқәтәыла дыӡхыргеит, дшысабиз аԥсреи абзареи дрыбжьагылт, аха икыдымшәарц, имыӡырц иҟан Аԥсны аеҵәахә, Аԥсны, аԥсуа-жәа анасыԥ.
Абас, тәылак, жәларык ртрагедиа дшысабиз инаркны игәы иҭыст иреиӷьыз урҭ рҵеи, уи агәаҟра дызлаԥшыз ижәлар рыбзиабара имаз ԥсыс иахалт, иамырцәеит, иамшьит ибаҩхатәра мца, лашаран ианаркит ижәлар зегьы рыбла хнатыртә.
Уаҩы дҵаар ҟалоит, Дырмит Гәлиа, мчыла-хаала аамҭа бааԥсы ҵарак ацәызҵаз нхаҩык иԥа, излаилшазеи абас зыжәлар ирҿыҵӡаауаз ражәа рзырхынҳәра, амилаҭ хақәкы ду лаша-лашо рзықәыргылара ҳәа. Усҟантәи аԥсуа жәлар рҭагылазаашьа здыруа ауаҩы ас азҵаара иҭир илшаҵәҟьоит, избанзар, урҭ рызыбжаҩык рымҳәан агәаҟра ишагахьазгьы, ирылҵхьаз аинтеллигенциа усҵәҟьагьы имаҷмызт. Урҭ зеиԥшрази, закә мҽхакызи ирымаз аилкааразы апоет Гьаргь Чачбеи асахьаҭыхҩы ду Ал. Чачбеи рыӡбахә аҳәарадагьы акгьы аҭахӡам.
Иааџьоушьартә иахьахьуаҵәҟьоз дақәшәон уи раԥхьатәи аԥсуа литература ԥашәзыркыз иажәеинраалақәа рҿгьы. «Ҩыџьа зцомызт аӡәк дрыхьӡомызт», «Шаҟа дыԥстәы цәыбзахәузеи», «Абжьаҩашьа хабжьаҟьала» – ари рыцҳашьара зламыз асатира ззикыз, усҟаназ аԥсуа милаҭ рзы даара ишәарҭаз аамҭалатә-социалтә чмазарақәан. 1866 шықәса рнаҩс аԥсуаа зыниаз атрагедиа ашьҭахь, ажәлар рыԥсҭазаара зегьы рҿы икаҳан иҟан. Ишдыру еиԥш, аурыс ҳәынҭқар ихаан, зыгәра гам жәларык раҳасабала, аԥсуаа рыҷкәынцәа арра иргомызт. Иагьа ихәаҽызаргьы, ԥыҭрак еибашьра анырԥырхагамха, амҳаџьырра иацәынхаз ааиҵагылт: аԥсҭазаара иахылҵт змилаҭ хақәкы бжьадырӡуаз, зхақәкқәа зегь аамҭа изымҟәыҵнакәкәаауаз абиԥара. Д. Гәлиа иеиԥш иааиҵагылаз интеллигентцәақәак рыгәҭакқәа, уимоу, ареволиуциатә идеиақәак усҟан ажәлар амҽханакыртә амч амоуцызт ара. Иарбан коллективзаалак игәылҳәан хықәкык анырмоу, шәахәасҭа лашак ианахьымԥш, аилышшара иалагоит, милаҭк зегьы ус анрыхь, шәышықәсала еидкылан иаазгоз ақьабзқәа, аҟазшьақәа, ахаҵара, аҳаҭырбара, аламыс уҳәа рҵакы рцәыхәашьуа иалагоит. Урҭ реиԥшхон аҩы зҭоу, аха ихтны ирцәынхаз аҳаԥшьақәа…
Абар, уажәшьҭа шәышықәсыбжак ҵуеит аԥсуа абиԥарақәа Д. Гәлиа ипоезиа рымҩалаҩны, идоуҳатәы мыч дуны ирыцуижьҭеи, иааӡоижьҭеи, уи зымҩа ылигаз аԥсуа литература аԥсуа доуҳатә культура зегьы иацкны иҟоуижьҭеи. Абри ашәышықәсабжа аҩнуҵҟа дарбан ԥсуа школ хәыҷу Д. Гәлиа ихәыҷтәы жәеинраалақәа рцәаҳәақәа рыла зсахьаркыратә гьама ахы зымкыц («Башьлиа-иԥа Хыш иҭаца», «Амшцәгьақәа зегь рышьҭахь...», «Алтар реиԥш аџьықәреи нхытар-аахытаруа...»), дарбан зхатәы зжырц иашьҭоу «аԥстәы цәыбзахәқәа» рзы изымҳәац «Иан дикәыхшоуп Назҳара» аҟнытә ацәаҳәақәа дарбан аԥсуоу згәы аладуум Д. Гәлиа иажәа сахьарк акаҵәарақәа «Хоџьан-ду», «Сыԥсадгьыл», «Атәым жәҩан аҵаҟа», «Камаҷыҷ», «Анаурқәа» уҳәа убас егьырҭгьы!
Апоет иԥсы анҭазгьы алитература мацара акәмызт, егьырҭ амилаҭ культура ахкырҭақәа зегьы рҿы ихьӡ ахьамҳәо маҷын – ҵара дула аусура аума, аҵара-лашара ус аума, атеатр аума, убас иҵегьгьы.
Зны-зынла ирҳәоит, ауаҩы данбзоу дзыԥсоу ҳаздырам, данԥсу ауп данаадыруа ҳәа, сара стәала, зыԥсы ҭанаҵы, зыхьӡ шьапеихгарҭа унамҭо, ианԥслак нахыс уаҩы изымдырӡо раҵкыс уи хараӡа деиӷьуп. Аха насыԥ имоуп, ԥсрагьы иқәҵәҟьам, иԥсы анҭоугьы зуси зыхьӡи-зыԥшеи рыла зыжәлар ргәы дуу, зыԥсыҭбара ашьҭахьгьы заҵааира зыхьӡи-зыԥшеи, зуси заҳаҭыри еизҳауа. Абас иҟоу дреиуоуп Дырмит Гәлиа. Заҵа ҳнаскьацыԥхьаӡа уи иус, иажәа зыԥсоу еиҳахо, аԥхьаҟа игыло абиԥарақәа уи еиҳагьы ахә ҳаракны иршьо иҟалоит.
Уи, иԥсы ҭанаҵгьы, уинахысгьы, иусгьы, ихьӡгьы иԥсадгьыли иуаажәлари ираргьажәҩоуп, ирыламысуп.
Анемец поет ду Реинер Мариа Рильке Москва иазкны иҳәан еиԥш, зыхьӡ кашәара ақәым Дырмит Гәлиа игәы тәылазҭгьы, иажәа, иус, иԥсҭазаара ззикыз иԥсадгьыл Аԥсны зегьы акәхон.
                                                                                                                 
1969 ш. 
