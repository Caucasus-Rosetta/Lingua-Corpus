Владимир Басариа
Дазыԥшуан архәара инавалаанӡа…
Ажәабжь

Амҩаду хада аҟынтәи иаахаҵәин, аныҟәашәа иагырхо, иаагылеит уи  амашьыналас «Лада». Уи збақәаз рылаԥшқәагьы аамҵанарсит уаанӡа ирбақәахьаз «Жигули» еиуамкәа, машьына ссирк шакәыз рдырит. Даҽа еиҿартәышьак аҭаны ҿыц иҭрыжьыз ак акәын иара, аҭеиҭыԥшгьы уаҩ даахнахыртә иҟан.  Аԥсҟы ааушьҭны дааҭыҵит Арушьан Макәылба. Илаԥш ааирццакын, днарылаланы, мацәыс еимҟьарак иалагӡаны аԥсшәақәа реиҳәеит. Дара рхаҿқәа рхаччо ауп ишиԥылаз, гәахәарак шырныԥшуаз мҩашьо.
– Аа, жәбома Арушьан дахьааз, – иҳәеит ауаа рахь, иааиԥылаз Науроу ақыҭа ахада Маџьгәыр. Нас Арушьан иахь даахьаԥшын: – Арушьан бзиа, агәахәара иҳамоу ҳацеиҩушарц уаазар акәхап, – ҳәа дааигәыдиҳәҳәалеит.
Арушьан дааҽырба-ҽырбан, иҽааирԥшӡан ақыҭа ахада инапы ааимихит. Ақыҭа ахада иаҵкыс дҳаракын иара. Ихаҿы ааҭҭәааны, иԥышәԥаҵа еиқәаҵәақәа иџыԥхь-џыԥхьӡа иеилассы иҟан. Лассы-лассы инапы аалишьуан ҽырбагасгьы иҟаҵаны. Ишьаҵа ԥынҵа ҵырхәҵәақәа ишьхыҷҷаауа, ишҿыцыз мҩашьо ишьаҿа ааихигацыԥхьаӡа иҷыжь-ҷыжьуан. Даагылазаргьы ахылԥа ихеиҵалаӡомызт, ихахәы еиларҽы-еиларҽы ихәда хнаҩон.
Ақыҭа ахада игәы иаанагеит абра ишьҭарҵаз аӡымҩангагақәа раахәаразы аҭакԥхықәра зхы иадҵаны, урҭ рыхә алазгалаз Арушьан Макәылба злаиакәыз ала, иаиуз алҵшәа абара даанагеит ҳәа. Аҵабырг азы уи алҵшәа иҭахымкәа дауҟахыз Арушьан, дарбану зхарџь ала иҟаҵоу збарц зҭахым, аха уажәы иҽкылыршәаӡаны иҽеилаҳәаны, ҿыц иааихәаз амашьына ласы дақәтәаны данаауаз гәыӷрак иман хымԥада абра дибоит ҳәа Рақма иаҳәшьеиҵбы. Аха уи, лара лыда уаҩгьы изеилкаауамызт. Арушьан ихаҭагьы уа иеилагылаз рҿаԥхьа дара рус азы акәымкәаны ихатә уск дашьҭоуп ҳәа агәаанагара роур иҭахымызт.
– Сгәы иаҳәеит, – иҳәеит Арушьан, ақыҭа ахада ииҳәаз ихы назышьҭны, шәгәы иаҳәаз саргьы исгәахәароуп хымԥада, Шьхарԥы аҳаблахь аӡрыжәтә анаа иамеигәырӷьода, еиҳаракгьы сҩыза Рақма иҳаблаҟны. «Еиҳарак сыззааз Мариам лзы ауп, аха иуасҳәаӡом», – игәы иааҭиҳәааит. 
– Рақма нахьхьи аӡы ахьаҿыргаз ҟаҵатәқәак аман, уахь дынханы дыҟоуп, аха, – иҳәан, иажәа инациҵеит ақыҭа ахада, – иаҳәшьа хәыҷы Мариам даара дҳацхрааит, уажәшьҭа дҭыԥҳауп зумҳәарызеи ҭыԥҳа наӡак лаҟара лылшозар.
– Сынтәа ҳқыҭа аԥш лаҵара ҳәа акгьы ҟарымҵацшәа збоит. Атрақторгьы ашьҭыбжь саҳауам, – ахада днеиҿаԥшит.
– Абылтәы азы ҳмаџьанахеит, иаҳауп ҳәа ҳаԥшуп, аха макьана акгьы ыҟам, аамҭагьы ықәҳа ицоит, – иҳәеит, маҷк игәынганы дшыҟоу иныԥшуа ахада.
– Аибашьра ашьҭахь ҳҳәынҭқарра амал ацәмаҷгәышьоуп, ишудыруа аиԥш, Маџьгәыр, абылтәгьы аусқәа шеиҵахоу саҳаит иацы. Ишәызхаша аҟәрышь сара садгыларц сыӡбеит. Ацара, аагара уҳәа аиқәыршәарақәа Рақма инапы ианаҳҵап. Уи сфабрикаҟны еингалаҩыс далагоит, убри азы ауп Рақма дзысҭахыугьы. Уи уара уиқәшаҳаҭзар, еингалаҩык иаҳасаб ала ақыҭагьы инапы ианҵа.
Рақма дзиҭахызгьы иеиҳәеит.
– Уара  Арушьан, Анцәа ииныҳәаша, бӷа дуны уаҳзыҟалеит, улшарақәа ирызҳааит, – дааҭгыланы Арушьан диҿаԥшуан Маџьгәыр уажәы. – Машьына ҿыцкгьы анахьхьи иузгылоушәа збоит, иеиӷьу ала иуԥсахааит, – нациҵеит.
– Иҭабуп, Маџьгәыр, азеиӷьашьара исуҭаз азы. Ҳамчқәа неилаҵаны ҳқыҭа Науроу акаҿы икылаагап, уи азын аамҭа такә шҳацәцазгьы, уажәазы бзиала, сара Рақма уаҵәы уара уахь днасышьҭып, – иҳәеит Арушьан.
«Аӡымҩангагақәа ирыхҭнаҳҵаз иԥарақәа ракәу Рақма иакәу игәхьааигаз здырхуада?» – иҳәеит ахада игәанала.
Ақыҭа ахада дцарц иҿанынеиха, Арушьангьы днаицнаскьан, нас даангылт.
Мариам аҳәынҵәа лышьклататан, лнапқәа цәашьын, уимоу лхаҿгьы ӡыхәашь цәыкәбарқәак аҿаԥсан, атруба иҭҟьоз аӡы аҭаҽҽарҭа напыла иахьылрыцқьоз. Лара днаскьашәа дааҭгылеит, аха  Арушьан дахьбарҭаз. Уажәы дфархьӡа дахьгылаз леилаҳәашьагьы дацәыԥхшьон. Лхахәы ӡыхәашьык аламҭәарц азы хҵакыгала иҭаҳәҳәан, арезина магә лышьан, леиԥкеи лкәафҭеи аалызкьаҿӷәыӷәшәа илзыҟан.
Арушьан, Мариам леилаҳәашьа еиҳагьы игәаԥхеит. Избанзар, дышқәыԥшӡоугьы ауаа русқәа лхы рылалырхәуеит ҳәа гәаныла длызгәдууан. Иахьаеиԥш аус луа димбацызт иара иеиҳау аҵара дҭаны ақыҭахь данаалозгьы. Ашкол аҟны лҩызцәа зегь реиԥш лхы аалрыԥшуан Арушьан иҿаԥхьа. Иара, лыҵкыс иеиҳабыз лашьа Рақма Уанаба иакәын еиҳарак ихы зыдкыланы дыҟаз. Лара урҭ ахьеихәмаруаз дрыцыхәмаруан, аччара акәын уссгьы илымаз, аӡәы длызхьаԥшуеит ҳәагьы лгәы иҭашәомызт. Рақма дара раԥхьа ашкол даналга, еишьцыларак аҳасаб ала иеизааигәахеит Арушьани лареи. Рҵатәқәа еицырҵаларц Мариамраахь дцалон ишәҟәқәа аашьҭыхны, ҳаблак ишеицатәымызгьы уамак рыбжьаӡамызт, рқыҭа акы акәын.
Ашкол ралгаразы шықәсык ада анрыгмыз, Аиааира амш аназгәарҭоз аныҳәа аан асцена дықәгыланы ажәеинраала даԥхьеит Мариам. Уаанӡа алԥхынрак димбаӡацызт, Аҟәа ақалақь аҿы инхоз ланшьа иҟны дахьыҟаз иахҟьаны. Шаҟа иҭаххазеи ақалақь ԥсҭазаара шыҟоу азы длызҵаарц. Аха еиҳаракгьы ҩызаҵас ҳәа аҵатәқә еицызҵоз, мызқәак иимбаӡыз дналацәажәаргьы иҭаххеит лара асцена данаақәыгла нахысгьы.
Мараим убасҟак ажәеинраала аҳәашьа дақәшәаны дыҟан лнапы ахьылҟьаша, лыбжьы ахьҭылгаша, аҭынчра ахьаҭаху, аццакра ахьазыҟаҵатәу азгәалҭон. Арушьан ажәеинраала даланахалаӡаны дазыӡырҩуан. Иара убраҟа ауп леилаҳәашьагьы иара изын ҿыцбарахны ианыҟалаз. Лцәамаҭәа убасҟак илнаалон, уажәшьҭа дҵаҩуп ҳәа акәымкәаны дҭыԥҳауп ҳәа аҷкәынцәа лаԥшыла дааимырдаратәы. Лыхцәы қамызуа лыгәчама инықәсуан исамсалха, лылагә хьаԥшшәалақәа ҟәаз-ҟәазӡа лхаҿы гьежь ианаала-нышәан, лӡара амацәаз икылуршәартә лцкы шьацԥшшәыла маҟа ҟьаҟьак акәыршан лыхцәы аԥшшәы иацнанаго, лшьаҵа ҵыркьакьамкәаны иеиқәараӡа лышьхәа ԥахәқәа ирнаалон. Лшьапы шшәырқәа еиҳагьы аплан рырҭон лқалԥад шкәакәақәа.
«Қалақь маҭәала деилеиҳәеит ланшьа», – ааигәахәт Арушьан ,аха леинаалашьа абыржәеиԥш изгәамҭаӡацызт. Лара асцена данықәҵгьы, ибла дхымҵуа даанхеит. Аныҳәа анеилга, аклуб иандәылҵ, ауаагьы рыҩныҟақәа рахь ицарц инеилыҵ-ааилыҵуа ианалага, Арушьан лаԥшыла аимдара даҿын Мариам диԥшаарц. Дахьынаԥшыз дибеит дрылҟьа-рылҟьо иара иахь дшааиуаз. Иаргьы дналԥыххылеит. Иааигәыдибаҳәҳәалеит, аха нас аҟаԥы-сыԥыҳәа иаауибашьҭит. Хаз-хазы иаагылеит. Убасҟан ауп уажәраанӡа изгәамҭацыз цәанырра ссирк иауразароу данааимнада. 

*   *   *

Уажәы лтетради лкалами аашьҭылхит, Арушьан иахь неишьа лымамшәа анылба. Досу инеигӡаз рзанылҵон. Ақыҭа ахада Арушьан дааныжьны данцагьы, Арушьан иахь дзымнеиӡеит, иаргьы лар лахь уаҳа дзымааиӡеит. Уа аус зуаз зегьы иалкааны дара ирыхәаԥшуазшәа рбон, ҳаԥхашьоит ҳара ҳшеибабо еилыркаар ҳәа гәаныла иӡбаны рыҽныркылон.
– Арҭ иахьа ируз рацәазаап, аҩырақәа рацәаны иҟабҵазшгәа збоит, Мариам! – лара лышҟа днеины илкыз ақьаад днахәаԥшит Арушьан, еимгеимцарак анааҟала, уи акәызшәа хықәкы хадас имаз.
– Ааи, аус ду ҟарҵеит, – лҳәеит лара.
Абри аамҭазы иаргьы ларгьы ирҳәоз акәӡамызт ргәы иҭаз.
Ицәыҵармаӡашәа иеихәаԥшны блала иеицәажәон:
«Ес-шара, блашоит, Мариам!»
«Уара уҭҭәааит, хшыҩлагьы иузҳаит, Арушьан!»
«Бара бышәҭуеит, Мариам!»
«Уара цәашьҵас улашоит, Арушьан!»
«Бара бхьышьцбоуп, Мариам!»
«Уара ушьауардынуп, Арушьан!»
– Бара бҟармаҵысуп, Мариам!
Абри аҵыхәтәантәи иҳәеит ибжьы ныҵакшәа акәзаргьы илаҳартә еиԥш.
– Ус сыхьӡутәырц азы сызлаҟоузеи? – лыблақәа ирхибаалон агәыразра.
– Уажәааигәа бызбон шәҩны абарҵа бахьықәгылаз, аха неишьа сзыҟамҵеит, Рақма дшыҟамыз здыруан. Ҽыҵгас иҟасҵарыз. Уи аахыс бсымбацызт.
– Ухзабар ыҟаӡам ариабжьарак.
–  Аԥсны анҭыҵҟа сыҟан. Ус шакәу зласырҵабыргуа бҭахӡами?
– Исҭахуп.
– Бнаԥшы арӷьарахьтәи амҩахь.
– Унан, ԥшӡала! Иеиӷьу ала иуԥсахааит, изакәытә машьына ссирузеи!
– Уи иеиӷьу ала ианаҳаԥсахуа бареи сареи иеицаҳаӡбартә ҳаицыҟалааит!
Арҭ абас иеицәажәон лқьаад бӷьыц ианыз иахәаԥшуазшәа. Убри азы ауп зҽага нкаршәны иааиз абырг Азиз дызрыхҭыгәлаз.
– Мариам, иахьатәи ҳусқәа зегьы абри абӷьыц иакымашь? Убри азы акәхап Арушьан илаԥш изаҟәымго дзахәаԥшуа. Доусы зегьы иааҟаҳҵаз гәеиҭоит, ииашангьы иҟаиҵоит, аҽҽаҳәа зҿаазхаз ари аӡы аԥсы ахаҵаразы ахарџь зшәаз иара иами, – иҳәеит Азиз, Арушьан ижәҩа инапы нықәҵаны. 
– Аа, – иҳәеит Арушьан, иҽеиҵыхны даагыло, – ажәлар ирыхәо акы сзыҟаҵозар мап аусҳәахуа. Иҭабуп ҳәа шәасҳәоит ара аус зуа убри сыхьыӡ ахьадышәкыло азы.
– Иҭабуп ҳәа ҳара иуаҳҳәоит уааины иҟоу-иану ахьгәоуҭо азынгьы, аамҭа зтәу уара уеиԥш зхгьы иахәо ауаагьы ирыхәо ҟазҵо шәоуп, – иҳәеит Азиз. 
– Шәара гәаҭара шәзызурц азын акәӡам сзааиз, Азиз, сҩыза Рақма ара дыҟазар, аказын сиацәажәарц сҭахын азы ауп.
Арушьан арахь дзааиҵәҟьаз Мариам русура алҵшәақәа ранҵаҩыс дшыҟаз ала агәра анига, амашьына ҿыц иааигаз лбарцгьы иҭахын, аха дзааиз шырзеилымкааз аниба, Рақма иԥшаарахь ииеигеит. Иҵабыргыҵәҟьаны Рақма дибарцгьы иҭахын, дзиҭахызгьы ақыҭа ахада иеиҳәеит.
Арушьан ашкол даналгагьы Рақма Уанаба еиҳагьы иҽизааигәеитәит. Ҽнак димԥшаар иуамызт. Ас иааицрымшәо ианалага, Рақмараахь лассы-лассы днанагон. Уи агәахәара илнаҭоз лгәы иҭалҵәахуан Мариам қәыԥшгьы. Еиҳау аҵарахьы данцагьы аканикәлқәа анроуаз иҩны дшааилак иԥсы ааиҭакны Рақма диԥшаауан, нас уи Мариам лбаразгьы иҽыҵга бзиан. Марим Аҟәа инхоз ланшьаара рахь ацара лассы-лассы иаԥшьылгон, ԥыҭраамҭакгьы аанҿасра уахь дцалон, Арушьани лареи уаҟагьы иеибаԥшаауан.

 
*   *   *
Рақмеи Мариами рани рандуи ракәын изааӡоз. Раб аибашьраан аӷа иҳаирплан иканажьыз абомба дахәхеит афронт аҟны иҟаз ҳаибашьцәа рыфатә ганы ирыҭаны дшаауаз (уи аштабаҟны хәыҟаҵаҩыс дыҟан). Рақма усҟан дыхбыџхо далагахьан, аха Мариам дхәыҷын, рани рандуи ирулак ашкол иалдыргеит, аха  аҽа ҵарак ахь рдәықәҵара рылымшакәаны аҩны иааныркылеит. Аибашьра ашьҭахь иҟаз аамҭа уадаҩ ари аҭаацәараҿгьы ирнымԥшыр ауазма. Аҟәа инхоз раншьагьы ақалақьтә мамзаратә ԥсҭазаара илнамырԥшит маҭәа-ҩыҭәак рыла ада рыцхыраара. Зегьреиҳа бзиа иибоз иаҳәшьаԥҳа хәыҷы Мариам, ега игзаргьы агәхьаа мыкӡакәаны, акәыкәлеиԥш деилеиҳәон, ларгьы лхымҩаԥгашьа бзианы илырбон.
Рақма дызлагара изымдыруа длакҩакуа даанхеит ашкол даналгагьы. Ақыҭаҿы усурҭа ҭыԥ усгьы иҟамызт. Аколнхарақәеи асовнхарақәеи рышьҭамҭа ыӡхьан. Ачаирҭақәа  зырҿыцуаз, аандақәа ҟазҵоз ҳәа уаҩы дгыламызт, дгылаӡаргьы ирықәырхарџьуаз аҟәрышь ыҟамызт. Усда-ҳәысда инхаз аҿар ақалақь ахь рхы хан. Рақма иеиԥш ақыҭа зызкамыжькәа инхаз аҟаҵатәқәа зегьы рымч рықәхомызт, аҟәрышь укымкәагьы акгьы узалагомызт. Рақма иҩны акәша-мыкәа хикаақәеит, ԥшык аирыхуан, Мариам лани, ландуи, лареи уҭрак ҟарҵон ауп, ашьҭахь кәыҭқәак, шәишәиқәак анырҵеит. Уеизгьы еинылара ӷәӷәак зыҟамлеит рыҩнаҿы. Иаарыҵҳәҳәоз ачарақәеи аԥсхәрақәеи рахь идәықәрымҵалар ада иамуа иааҭагылеит. Млакы иамкуа аҟынӡа рыԥсҭазаара неицеит иандуи, иани, иаҳәшьеи, иареи, уаҳа бӷеиҵыхрак изыҟамҵацызт Рақма.
Арушьан зынӡа аҽакахьы ихы ирхеит иеиҳау аеканомикатә ҵара дшалгазҵәҟьа. Ақалақь аҟны даангыларызу ақыҭахь дцарызу рызхәыцра даналага, ақалақьтә ԥсҭазаара дазааҭгыланы иҵеит, иагьибеит ақалақь аҟны ахныҟәгара еиҳа ишуадаҩыз, ақыҭаҟны усҟанҵәҟьа еиҳа аҽҟьарҭақәа шыҟаз. Иҩбахаз, бзиа иибоз аԥҳәызба Мариам ақалақь дахьынҳаломызт.
– Арушьан, ақалақь уеилаҳауоу, сара сеиԥш ақыҭа бзиа иубо? – ҳәа диазҵааит Мариам иҵара алгара анааигәаха, ланшьа иҟны аанҿасра  даныҟаз.
– Сыздыруам, ақыҭаҿгьы аус утәуп, ақалақь аҿгьы, бара иеиӷьабшьо аҟны сыҟоуп, – налаҭеикит.
– Уара уазхәыц, уара ишуҭаххо акәзааит, – уаҳа лажәа мроукәаны алаԥшра иара изынлыжьит.
Арушьан иҵара анхиркәша даара дазхәыцит Мариам илҭаз алаԥшра. Иӡбеит ақалақь ԥсҭазаара иҵегьгьы дналаԥшырц. Даанашәа-аашәеит изанааҭ ала усурак иԥшаарц. Абизнесменра знапы алакыз ԥыҭҩык днарыдҵаалақәеит.
– Аеканомикатә ҵара салгеит, – иҳәон дзыдҵаалоз рҟны, – аекономист дышәҭахызар, сыхиоуп.
– Ԥышәас иумои? – раԥхьа иоуаз азҵаара абри акәын.
– Хыҵакырҭас иумои? – аҩбатәи зҵааран.
– Аамҭала уҳадаҳкылап, – зҳәақәозгьы ҟалеит.
Арушьан абизнесменцәа рыҿцәажәарақәа рыла даҽакгьы еиликааит, дарбанзаалакгьы иара итәқәа рыда тәымуаҩык идкылара рҭахӡамызт. Даныстудентыз аиԥш, иани иандуи рҟынтәи фатәык-жәтәык иоуан, аха иара акгьы имоуӡо, ишьҭаларҭа ахә ашәара шырцәыуадҩхаз аниба ауп инарҵаулангьы данхәыцыз. «Ухатә мазарак еиқәумыршәакәаны иқалақьугьы иқыҭоугьы мал-шьалк узрылхуам!» – ҳәа иӡбеит.
Мариам, Арушьан ауниверситет даналга ашьҭахь такәамҭа ихабар анылымба, ланшьа иахь дцеит мчыбжьык аҟара мшынҭалара, Аҟәаҟа сцоит ҳәа лан иналаҳәаны.


*  *  *
– Мариам! – лыхьыӡ ҳәаны аӡәы ибжьы аагеит, ланшьа иԥҳаи лареи амшын аԥшаҳәаҿы ишылеиҩеиуаз.
Мариам дахьынҭыҵлакгьы лаԥшыла деимдон ариабжьаракгьы Арушьан џьараакыр днеихьыԥшуазар ҳәа дгәыӷны. Абар, уажәы лыхьӡ ҳәаны ҿызҭыз иара ахьиакәу!
– Ашкол исыцалгаз сҩыза иоуп, – ҳәа ланшьа иԥҳа дыллырдырит иара данаарыдгыла.
Усҟан рацәак иеибырҳәаз акгьы ыҟам, аха адырҩаҽны  данстудентыз иахьеибабалоз иеибабарц лала-ҿыла илирдырит. Аха лгәалаҟазаара каҳаны ауп усҟан дшиԥырҵыз. Мацқьа-шьацқьа зҽеилазҳәоз Арушьан усуга маҭәала деилаҳәан. Ихаҿи ихәдеи амра иашәын, рыҵҟәашаарақәа аҵәаххьан.
– Узыхҟьазеи, иарбан хьырхәроу абас уҟазҵаз? – дизҵааит адырҩаҽны ианеиқәшәа лыбжьы ҭааӡа, имырхаацәакәаны, уажәы ибзианы дшеилаҳәаз шылбозгьы.
– Исыхьи, Мариам? – длызҵааит иацтәи реиқәшәраан агәынамӡара илоуз гәеиҭахьан.
– Амра уаблит! – лҳәеит нас, илҳәаз даацәыԥхашьан.
– Беилыскаауеит, Мриам. Иацы аусурахьынтәи сшаақәҵыз сбықәшәеит. Бызҿысҭуамызт, аха нас бсымбакәаны аҩныҟа бцар ҳәа сшәеит, – ихы аалаирҟәит.
– Саншьа иԥҳа даҽакала улсырдырырц сҭаххан, аха сҽааныскылт, уи лҟны ҳус атәы аҳәара сацәыԥхашьаӡомызт, – маҷк лылахь ааиқәшә даагылеит. 
– Лареи сареи ҳаибардырра бахьӡап. Сара мазара хәыҷык еидыскыларц абаӷәазаҿы еидарашьҭыхҩыс аус зуеит аамҭала.
– Аамҭала акәхарушь, аҵара ду уалганы… – уа лҽаанылкылеит.
– Аамҭалоуп, Мариам, сара ақыҭаҿы сҟалоит, ақыҭа бзиа избоит бара беиԥш. Схықәкқәа рацәоуп, Мариам, иахьа аамҭа аҽакуп, ухы уанамыхәа, аӡәгьы духәаӡом. Зхы иахәаз, абеиахара иаҿуп, рус еиҿырцааны абизнес ахь ииасит. Бареи сареи ҳзеицәада?
– Аха, еидарашьҭыхралоу? – лгәынамӡара лцәааԥшит.
– Мап, Мариам, сара дырқәакгьы саухьеит Урыстәыла. Урҭ малуаап уажәы, аха ианмалуаамызгьы ыҟан. Раԥхьа џьабаала ихандеиуазаарын…
– Сара сабоухәари? – лгәы ааԥсасиит Мариам.
– Бара бсыхәоит сызлагаз ақәшаҳаҭхрала. Бара бымеида соуааит, уаҳа акгьы, – иҳәан, дааигәыдиҳәҳәалеит.


*    *   *

Такәаамҭа дынхеит еидарашьҭыхҩыс амшын баӷәазаҿы Арушьан. Ари аусура идаҽырхаланы дыҟан, аха уи амацараҿы даанымгылаӡеит. Раԥхьа, иааны асахҭан зҭиуаз (адырцәа соухьеит ҳәа дызҿыз роуп) ҩыџьа аурыс ҷкәынцәеи иареи еибадырын, аангыларҭа рзиԥшааит, аҭитә иааргаз рыциҭиит. Уи нахыс дара лассы-лассы иаауа иалагеит. Такәы ианеишьцылақәа, ашьапымаҭәа модақәа ааганы иара ицхыраарала ирҭиуа иҟалеит. Ҳәара аҭахума ,иара иџьабааԥсагьы рыддырхаломызт.
– Абарҭ ашьапымаҭәа ԥшӡақәеи асахҭани уа хәмарила иаахәаны иаажәгозар акәхап, шәызхашәало акыр ыҟоу? – ҳәа дразҵааит зны.
Дара неихәаԥшы-ааихәаԥшын, иааԥышәрыччеит. Иара дрыхәаԥшуа даанхеит, иакәым сҳәама ҳәа ихы гәыбӷан аҭо.
– Арушьан ҳашьа ҿыц, – иҳәеит урҭ рахьтә қәрала иеиҳабыз, – сҩызеи сареи ҳхаҭақәа шьапымаҭәаӡахыҩцәоуп, ҳнапала иаҳӡахыз роуп абрахь иааганы иаҳҭиуа ашьапымаҭәақәа. Амала, ҳәарада, асахҭан ааҳхәоит. Раԥхьа асахҭан аҭиралеиҳалагеит ара шәара шәҟны. Уи алагьы ахашәалахәы ҳаман, аха ҳнапала иӡахны аҭира ҳаналага ҳхашәлахәы акыр иазҳаит.
Арушьан иааџьашьаны дизыӡырҩуан ицәажәоз. Абарҭ иеилаҳәа-еилаца иҿаԥхьа игылоу аҷкәынцәа шьапымаҭәаӡахҩцәоуп. Иара араҟа Аҟәагьы ашьапымаҭәаӡахыҩцәа имбацкәа дыҟамызт даныстудентызгьы. Урҭ, абарҭ реиԥш иеилаҳәа-иеилаца ицәырҵуа акәын иимбаӡыз. Уажәы дахьаахәыцыз иааигәалашәеит жәаха зны кинок збап ҳәа акинотиатр заҵәы аҟны дахьнеиз, иидыруаз ҷкәынцәақәак дахьаарыдыглаз, «аԥсшәа иаҳәа абригьы даҳҩызоуп, Аҳабла ҿыц аҟны шьапымаҭәаӡахҩыс аус иуеит» ҳәа идырдырыз, деихышәашәо дшеилаҳәаз. «Аамҭа акыр аҽаԥсахит» ҟаиҵан гәаныла даақәыԥсычҳаит. Идгылаз даарыҵашьыцны.
– Сара исҵар ҟамлаӡои шәара шәзанааҭ? – дрызҵааит иҩызцәахаз аурыс ҷкәынцәа уи ишазыҟалашаз шизымдыруазгьы.
– Ҳәара аҭахума, иҟалоит! – иааицырҳәеит рҩыџьагьы.
– Аха изла? – деиҭанарҿаԥшит.
– Ҳара Ростов-на-Дону иҳамоуп ашьапымаҭәаӡахырҭа афабрика, шықәсқәак раԥхьа цех хәыҷны иааҳартыз ауп. Уажәы ифабрикахеит, даацәажәеит қәрала иеиҳабыз, нас иҩыза днаихәаԥшын, – даагап Арушьан ҳфабрикахь. Аусура далаҳаргап зны ҵаҩык иаҳасб ала, ауалафахәгьы иаҳҭалап, ашьҭаларҭа азеиԥшынхарҭаҿы изҳархип, – иҳәеит иҩыза иахь. – Уара ушԥахәаԥшуеи? – диазҵааит нас.
– Сара сеигәырӷьоит, иара дақәшаҳаҭзар.
Арушьан абри ашьҭахь акраамҭа дхәыцуан. Нас дақәшаҳаҭхеит. Иқыҭан уи иаҵанкуаз аҳаблақәеи уҳәа иара дыздыруаз, ма иӡбахә заҳахьаз иаарылаҩит Арушьан Макәылба иани иашьеиҵби нкажьны Урыстәылаҟа дықәҵит ҳәа. Ари еиҳарак згәы канажьыз иан лоуп. Иашьеиҵбы уажәшьҭа ацәмаа зкыртә иҟаз, дзықәгәыӷуаз иашьа имҳәа-мырза данца, анхамҩа ҩ-напыкла икит, аха ибон ега ҟаиҵаргьы рашҭеи-ргәареи иахьрыҵаркуаз ада шьапеиҵыхырҭак шимамыз, аагарҭа-анагарҭа аҭыԥ рҩнаҭа ишамамыз. Даара дархәыцит иашьа Урыстәылаҟа ицара. Избанзар, идыруан Шьхарԥы аҳаблаҿтәи Уанба-ԥҳа Мариами иареи иеихәаԥшуеижьҭеи акыр шааҵуаз ,убас уи лашьа Рақмеи иареи иеизааигәаӡаз аиҩызцәа шракәыз, арахь уԥшыр урҭ рҩыџьагьы џьара лахьеиқәрак рнибааломызт. Бзарак-ԥсрак аҟны дареи иареи ахьааибабоз иара иакәын зылахь еиқәырпата ирацәажәоз. Дышнеи-шнеиуаз иҽрыцәхьеикуагьы далагеит.
– Хьрыԥс, уаазқәылаз гәалак умоушьа узбоит, Арушьан ааигәа ихабар ҟаиҵахьоума? – дизҵааит зны иахьааибабаз Рақма.
– Ааигәа ишәҟәы ҳауит, ԥарақәакгьы ҳзааишьҭит, аха снеиуеит егьи ҳәа акгьы иҩуам, – илахь ааиҵымхцәакәаны аҭак ҟаиҵеит Хьрыԥс, иагьнациҵеит: – аԥарақәа ҳзааимҭилааит, иара амла иҽаимыркааит, лҳәеит сан. Убас изанҵаны ашәҟәы издәықәҵа, лҳәан, сан илҳәаз анҵаны аҭак изысышьҭит.
– Амла дакуам, ишәзааиҭилааит аҟәрышьқәагьы. Уи ахара дыԥшуеит, аҽеингалара игәы иҭоуп ,абизнес напы аиркуеит. Уареи сареи ҳаҵкыс иеиӷьу аҽа мҩакы данылт. Убыс сзиҩит уажәы ааигәа, – Хьрыԥс игәы ирыӷәӷәеит Рақма.
Хьрыԥс гәҩарас иҟаиҵеит Мариамгьы гәыӷрала Арушьан дшизыԥшыз.


*     *    *

Арушьан Ростовынтәи ԥыхьа иааиҭыилоз аҵкыс иеиҳаны иани иашьеиҵби ирзааиҭиуа далагеит. «Иан дикәыхшааит Арушьан, акыр ҳзааиҭилагәышьоит, аха ихаҭа даҳцәыӡитеи, дыгәхьаагеит», – лҳәон иан агәылацәа рҟны, дышизгәдузгьы лцәажәашьа иаҵубаауа.
Такә ааҵхьан Арушьан дааит, аха рызхара дырбаанӡа, уахыкгьы даанымхакәаны ҟәрышьқәак нарызныжьны Аҟәаҟа дцеит «Ростовынтәи ауаа сзыԥшуп» ҳәа нараҳәаны. Еиҭах такәаамҭа ақыҭахь дмааӡеит Арушьан. Нас даадгылалон, дцалон. Амни ԥыҭрак данымаалоз Ростовтәи иуацәа ҿыцқәа рфабрикаҿы аус иуан, «аҟаза» ҳәа ахьыӡгьы иоухьан, Аҟәагьы ашьапымаҭәаӡахырҭа ацех аиҿкаара даҿын.
Уахьынтәи изаалоз ицхрааны ацех аусура иаларганы, ари аҟазарҭа дырҭбааит. Арушьан уаҟа иааиртит ацәа аус адуларҭа, асахҭанҟаҵарҭа, ашьҵаӡахырҭа уҳәа ацехқәа. Ахашәалахәгьы аарышьҭуа иалагеит. Иқыҭа Науроугьы ашьаҵаӡахырҭа анааирт, имаҷҩымкәаны аусурақәа роуит. Абри ала иҳаҭыр шьҭыҵит. Уажәы уа иаанашьҭуаз ахашәалахәы ала аӡырыжәтә аҳаблақәа рахь инеиуа иалагеит. Рақма дыԥшын иҩыза дзықәиргәыӷыз аҭыԥ аиура. Уи ашьаҵӡахырҭа афабрикаҟны еингалаҩыс акәын дзиҭахыз. Арушьан уи дибарц зиҭахызгьы убри аҵыхәала иеицәажәарц ауп. Аҽныҵәҟьа димбаргьы ауртә иҟан азы дизымԥшааӡакәаны имашьынахь днеит.
Арушьан ихылԥа аҵыс ҭахәуан ,Мариам уажәазы изхара длацәажәазшәа иԥхьаӡон. Имашьына ҿыц иқәрышьқьыраа идәықәиҵеит амҩаду хадахь дцәырҵны. Рацәак дымнеицкәа, иаанкыл ҳәа инапқәа рхаха амашьына иҽаҿаижьит аӡәы. Асабрада иҿан азы иаанимкыларц иҭаххеит, аха иаанимкылар, ауаҩытәыҩса дыцҟьа дигар ауан.
Ишааникылаз аиԥшҵәҟьа, ашә ааимԥааны итапанча неиҿеикит, егьи инапала ихәламшәагьы ааникылеит.
– Уанҵысы инаухәласырпҟоит! – ибжьы ааҭицеит.
Арушьан иаразнак дзызхәыцыз аԥара иҭахуп ҳәа ауп. Дагьазыхиан иџьыба иҭоу ааҭрыԥссаны иҭара. Иабаҟоу аҟыт изихәлымыршәо ихәлымшәа ҵкаауп. Атапанча аҵхага инацәа аҵакуп ақәылаҩ. Арушьан ииулак изнапык анацәкьарақәа ааихьишьын днеиҿаԥшит «аԥара хиоуп» аанарго. Дагьақәгәыӷит убри ихәоит импыҵыҵразы, имоу ааҭрыԥссааны ииҭап, иаргьы ихы дақәиҭхап ҳәа.
Ацәгьауҩы арушьан ихәламшәа еиҳагьы ирӷәӷәеит.
– Уԥара чычиақәа ракәӡам сара сзышьҭоу. Аа, аԥарақәа исымоу, – иҳәан, атапанча зкыз инапы иџьыбахь индәықәҵаны иеикәарҽы адолларқәа ааҭиган, инаирбаны еиҭа наҟ инҭеиҵеит, – сара исҭахуп уара ари ақыҭа уалӡааны уцарц. Сара дысҭахуп Мариам – уара уԥсықәра. Мариам сара сԥсы лфахьеит. Ашкол данҭаз аахыс сылҿгәыҳәааны бзиа дызбон. Уара умымеиқәараха сымҩа кны уаауеит.  Уаҳԥырӡааит ҳәа слымҳа иҭасны сыҟан зны, аха еиҭах уаасԥыраҳаит. Иудыруаз сара уи ԥҳәысыс дшызымго, аԥҳәысаагара сара сызлақәиҭым амзызқәа рацәоуп. Сара дсызгом уаргьы снапы дыҵмыжькәаны дусҭом. Исаҳәа, уара уалӡаауама ари ақыҭа? Ақыҭа уалӡааны мап анылцәумк, уԥсҭазаара шәит ахсырҵуам. Уи сара снапы дыҵсыжьроуп, нас уара ишуҭаху. Хара уцаны уҟазар, уеиҭалзаап, ақәыџьма асыс ахәламшәа аныԥнаҵәалак, иацәынхо акәац егьырҭ ақәыџьмақәа ирнаҭоит.
Абасгьы иҳәеит ибжьгьы еиҳа иааҭицеит ацәгьауҩы: – хара наҟ уаҳԥырӡааӡоу, схысга нацәа сырҵысуоу?
Арушьан убасҟан амца ицраланы дабылуазшәа ибеит, ҩныҵҟала деиланарҩынтит, иблақәа ирхылаз амцашыра ацԥхьқәа дрылԥшны иблақәа даархгылеит Мариам дԥырԥыруа: – Арушьан! Арушьан! Сеиқәырха, агыгшәыг саҿоумҵан! – дҵәаа-ҵәаауашәа иаҳауан.
Ари шлаԥшҵашәаразгьы игәы иадыруан инапсыргәыҵақәа дрыбжьаирҟәыцыр иҭаххеит, итапанча данаҵхагьы зымҩа ахы хартә еиԥш, аха ихәламшәа убасҟак иҭарҟацаны икын, инапқәа аус днаруамызт. Даахәыдцәархханы, ибжьы изҭымкаауа хәыҭхәыҭлаҵас дизҵааит:
– Асабрада зухои.
– Издыруеит сцәажәарала сшудырызгьы усымпыҵаԥсыр, салабналарц исхасҵеит, – ихәламшәа еиҳагьы иааирӷәӷәеит. Абри аамҭазы ацәгьауҩы дхьыдышьшьны амҩаду днанаҳалеит. Алеи-аԥси рыбжьара Арушьан иԥсы ааиган амашьына данааҭыҵ Рақма ацәгьауҩы ихы дызласыз иусуга баҳа кны, зыԥсы маҷхаз дихагылан.
– Аӡрыжәтә ахьнеиз ушыҟазгьы, сара субарц шуҭахызгьы амобилтә ҭелла исалҳәеит Мариам. Нас амҩаду ахь скылсит уара усԥылап ҳәа, – зыԥшшәаҟны имааицыз Арушьан днеизыԥшит Рақма.
Арушьан амашьына ашьҭахь дынҭалан ҷапрыхәак ааҭигеит, иеицхырааны ацәгьауҩ инапқәеи ишьапқәеи еидырҳәалеит. Исабрада ааиҿырхит, Ҭагәына Шәылманба илацәақәа аахитит, ихы иалхәаҭоз ашьа иҿатата.


*   *    *
Ҭагәына Шәылманбеи дареи қыҭақ иеицалҵыз ракәын. Рқыҭа Науроу ашкол данҭаз иаргьы дҭан. «Дҭан» ахьӡын акәымзар, ашколаҿ данҟази даныҟамзи еиҟаран. Рыхҩыкгьы: Ҭагәынагьы, Рақмагьы, Арушьангьы рыклассқәа акы акәӡамызт, аха уажәы иеибабазма, иеибамдыруаз, еиҳаракгьы Ҭагәына иманы ддәықәыз ашьапылампыл ианеицасуаз рацәан. Ашьапылампыл асрақәа инапы ианырҵазшәаҵәҟьа акәын адҵақәа шыҟаиҵоз. Аурокқәа шыбжьаижьуаз еилыркаахьан, аха арҵаҩцәа ахьиабжьоз азхоит ҳәа иԥхьаӡаны аӡбахә иара иҟны иалацәажәомызт. Зны иара дахьтәаз акласс аҟнытәи ажурнл ыӡит. Еилагьежьрахеит, еилахынҳәрахеит уи амчыбжь, аха ажурнал рзыԥшаауамызт. Ашьҭахьы ашьқаԥи аҭӡамци ишрыбжьаз рбеит. Еразнак арҵаҩбцәа руадахь адырра ҟарҵан, ашкол аиҳабы инаиркны иаакылсын, ажурнл аацәыҵырхын, аизара ҟарҵеит.
– Абри ажурнал абас азызуз ашкол аҟны дҳамбароуп, – ҳәа иқәгылеит арҵаҩцәа ԥыҭҩык.
– Ишәҳәа шәыуа дарбану абас ҟазҵаз, зхала зхы цәырзго дҭаҳцаӡом, – иҳәеит ашкол иҳабы.
Зегьакоуп аӡәгьы ихы цәыримгеит, зегьы еицҿакны мап ркит.
– Сишь, сишь, шәаангылишь, – лҳәеит, акласс анапхгаҩы, ажурнал аартны данынагәылаԥш.
Зегьы уи иналызҿлымҳахеит.
– Араҟа ахәшьарақәа аныхуп, аҽа хәшьара ҿыцқәак рыла иԥсахуп, – лҳәеит лара.
Зегьы иааџьашьаны инеиәхәаԥшызар, Ҭагәына Шәылманба иоухьаз «2»-қәа рцынхәрас рҭыԥаҿы иқәгылан «4»-қәеи «5»-қәеи. Ари закәызеи ҳәа ианааиларыԥса, Ҭагәына ихы аалаирҟәит.
Дҭырымцаӡакәаны даанхеит аҵара аҟәша аиҳабы лцәажәара ашьҭахь.
– Ҳара иаҳуалуп ацәгьа зуа иаԥхьырҟәҟәаара, ааӡаратә ҵакы ахархәара, – иҭцара ҳәа иаԥшьыргаз даҿагылеит уи.
– Мчыбжьык ашьҭахь рыкласс аҿтәи ӡӷабк аԥара лцәыӡит. Инашәа-аашәо рҿанаарха, гәҩарас дҟарҵеит Ҭагәына, даанкыланы данааимырда, иџьыба  иааҭыргеит. Уи нахыс ашкол ишьапы алхын Ҭагәына. Ақыҭаҿы дыҟан, лассы-лассы ашкол аҟны дырбалон, еиҳаракгьы Арушьанраа ркласс аҩныҟа ианоурышьҭуаз аамҭақәа раан. Ҽнак ианоурышьҭ, Шьхарԥы аҳабла иатәыз ашколхәыҷқәа Арушьангьы дрыланы иара иҳаблахь амҩахыҵырҭаҟынӡа дрыцаарц даарылагылеит. Мариам заҵәык лакәын издыруаз Ҭагәына урҭ анцоз иҽақәыршәара змааназ. Ашҭа ианҭыҵуаз аамҭазы рышьҭахьҟа иҽаанкыланы иааиуаз Ҭагәына Арушьан дааиԥхьеит.
Арушьан даарыцрыҵын даангылеит. Мариам илдырит бзиак иеиҳәарц дшаанимкылаз.
– Арушьан ҳааизыԥшып, – анылҳәа, зегьы ршьаҿақәа дырмаҷит.
Ҭагәына дшааскьоз Арушьан данааиԥыла, имахәар кны даамҩахигашәа ҟаиҵан, илакҭа рыцәгьаны днаиҿаԥшит:
– Уаҳа Марим улышьклаԥшуа сымбароуп, уи сара бзиа дызбоит, сара дыстәхоит. Исҳәаз уаҳаит, ҳаицәажәеит, – днеиԥырҵны дцеит.
Аамҭақәак аныбжьыс ашьҭахь, ашколахь ихабар ҟамло иалагеит Ҭагәына. Аӷьычрақәа данрылага, иаб уаҳа димыхәазт, ақалақь даҵәахып ҳәа Аҟәаҟа рыуак иахь дишьҭит. Арушьан Аҟәа иеиҳау аҵара данҭаз уи иӡбахәқәак иныҵаҩ-ааҵҩны иаҳахьан акырынтә амилициаа рҟны ддырххахьеит ҳәа. Аҵыхәтәаны, амилициаа иҟарҵаз аԥшааратә лаҳәараҟны иӡбахә ибеит.
Ашьҭахь Арушьан излеиликааз ала, ацәгьоура ссақәа рзы абахҭа дынҭадырсқәахьан, аха уажәы дыркырц изишьҭаз ԥҳәызбак мчыла лцәа ахьԥиҽыз азы акәзаарын. Иара Аԥсны далҵны иҽыҵәахны дыҟан. Урҭқәа рышьҭахь еиҭа иӡбахә Арушьан иҟынӡа инаҩит. Иҽыҵәахны дахьыҟазынтәи ҩыџьа аашьҭыхны Аҟәа даазаап. Такәы амал ирҳахьеит ҳәа  ирԥхьаӡоз бизнесменк иҩны инақәлан, ирҳәны иара дҟәаҟәаны днышьҭаҵаны иандәылҵуаз, уажәраанӡа дыршәаны дымҵысырц идыргылахьаз аԥшәма ԥҳәыс ишцоз анылба даақәгьежьаан автомат аацәырганы дрышьҭахысит. Ҭагәынеи аӡәи рԥсы ргеит, аха ахԥатәи рҩыза ишьапқәа ааиҵнахын, дкаҳаит. Амилициаа адырра анроу иааны дыргеит. Идырҳәеит ицыз зусҭцәаз, аҳәаанырцәтәи рынхарҭа аҭыԥгьы реиҳәеит. Ҭагәына Аԥсны аҳәаа дхыҵит, аҽыԥхьакырҭагьы иԥшааит. Урҭ иҩызцәеи иареи ацәгьоурақәа акыр ҟарҵахьан, иџьыбагьы ӷәӷәан.
Уажәы, аа, илақәа анаахит, иааҟәыс-ҟәысит. Илақәа ашьа рхыҵәало иҽааирххеит, аха дԥахны дышьҭан. Амилициаа зыԥшаара иашьҭаз деиқәԥах дроуит. Арушьани Рақмеи иҟалаз иалацәажәо амашьына ианҭала, Рақма дзиҭахыз иеиҳәан, дақәшаҳаҭхеит. Амашьына ахы Рақмаарахь инаирхеит Арушьан.
– Арушьан, уфабрика аусурҭа змамыз аӡәырҩы аднакылеит,  ари цхыраара дууп ҳқыҭазын, Мариам амобилтә ҭелла дансацәажәоз исалҳәеит ауаа рымхқәа рылаҵаразын ацхыраара шыҟоуҵо, ақыҭа ахадеи уареи шәанеицәажәоз илаҳазаап, – иоуз агәахәара атәы иҳәеит амҩан Рақма.
– Аусура иаласыргаз реиҳараҩык ҳқыҭа иалҵны ақалақь ахь ицаны усда-ҳәысда иалахаз роуп. Урҭ араҟа ианхуаадаха, ақалақь ахь ицеит, аха уаҟагьы усда инхеит. Афабрикақәа азауадқәа макьана аусура изаламгацт, аибашьра еилгеижьҭеи шықәсқәак шыҵуагьы ирнаҭаз аахақәа рзынханы иҟоуп. Уи акы, аҩбагьы, аибашьра ҟалаанӡатәи амыругақәа уажәшьҭа иалаҟарҵозеи, атехника ҿыц аагара макьана иалымшац. Насы иабацари ҳара ҳҩызцәа аҿар?
– Уара уиашоуп, Арушьан.
– Махьал Наоуба думдыруеи, ҳара ҳаԥхьа ҳашкол далгахьан, уажәааигәа ҳаицәажәон, абжьаратә бизнес инапы алакуп Аҟәа.
– Ааи, дсымдыркуаны, ибзианы дысгәалашәоит, ақалақь аҟны ибзианы дыҟоуп ҳәа иӡбахә рҳәоит.
– Уии сареи ааигәа ҳаицәажәон. Уигьы игәы иҭоуп ҳқыҭа дацхраарц, акультура Аҩны дызсыргылоит, иҳәеит, ԥыҭҩык аусурҭагьы роуп, ааизҩҩырҭа гәҭалыхеиқәны иҟалап, – уи иӡбахә ҳәаны дирҽхәон Рақма. Арушьан амашьына ааникылеит Рақмараа ргәшә аҟны ианааи.
– Ҳамҩхыҵып аҩныҟа, – инаидицалеит Рақма амашьынагьы дҭымҵкәаны.
– Мап, мап, уаха Аҟәанӡа сцоит, уаҵәы ишаашалак, ҳқыҭауаа рымхылаҵарақәа рус сашьҭалоит. Уара, Рақма, аингалара аганахь унапы ҳануп, усҭаххар, амобилтә ҭелла адырра усҭап. Издыруада… – уаҟа иҽааникылеит Арушьан.
– «Издыруада» зхуҳәааи?
– Изхысҳәааз уи ауп, аингаларақәа рзы «Вильнуск» сақәгәыӷуеит. Уи шааҟалалак адырра уауеит, уҽазыҟаҵала, амашьынанҟәцара аҵара уалгахьеит усгьы, – агәыҟаҵага ажәақәа иҳәеит, Рақма амашьына данҭыҵ абзиала ҳәа инапы изҟьо, нас агаз днақәыӷәӷәеит. Амашьына наҭрысит Мариам абарҵахь даадәылҵуан аамҭазы. Ианылба, лгәы ҭгәырӷьааны дазыԥшуан ргәашә инавҟьаны архәара инавалаанӡа. 









 


