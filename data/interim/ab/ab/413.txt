Зыжәлар рзы ихәрыбҕьыцыз

Иаҧсоу ауаҩы иҭоурых аҭҵаара, иусқәа рдырра ҵыхәаҧҵәара амоуроуп, шаҟа еиҭоуҳәо, иаауртуа аҟара иааӡагахоит еиҵагыло абиҧарақәа рзы. Ҳара иаҳҧылоит ҳажәлар рыҩнуҵҟа усеиҧш иҟаз ауаа, еиуеиҧшым азанааҭқәа знапы рылакыз. Лымкаала, сара сзыхцәажәарц сҭаху ауаҩы, аҭакҧхықәра ду зцу азанааҭ аҳақьым-аҧҟаҩы изанааҭала аус зуаз иоуп.
Иаҳхамышҭыроуп ари ауаҩ ихы зқәиҵаз ижәлар дырҵеи иашан дшыҟаз, иахьатәи ҳиааира, ҳаҧсҭазаара ҭынч иалоуп иара иҟәырҷаха, зыбаҩқәа ахьамадоу дырым, иҧсы-лаша рхылаҧшуеит аҧсы-цқьақәа зегьы.
 Зыӡбахә сымоу Декабр 14, Лаҭатәи атрагедиаҿ иҭахаз Дмитри Маҭбеи-иҧа Гәынба иоуп. Уи згәы ахәра аныз ижәлар рзы дыхәрыбҕьыцын. Тҟәарчал ақалақь аҿы ауп иара иусура ахы ахьакыз. Иахьатәи Тҟәарчал иаҩызамызт асовет аамҭаз, усҟан ари ҳақалақь хәыҷы индустриатә қалақьын, аҧсҭазаара еилашуан, ҳәарада иҟан ахәшәтәырҭа бзиагьы.
Абраҟа аҳақьым-ҧҟаҩыс аусура далагеит Д.М.Гәынба. Иразҟгьы абраҟа иҧшааит, рыҧсҭазаара еиларҵеит арҵаҩ изанааҭ змаз Мзиа Коҕониа-ҧҳаи иареи. Ирхылҵит ҩыџьа ахшара – Стеллеи  Давиди.
Аамҭа кьаҿк иалагӡан, аҳақьым қәыҧш араионқәа зегьы ихьӡ рхыҵәеит ззанааҭ бзиан издыруа, ауаа рыбзиабара иаҧсоу аӡәы иакәны.
Аҩыза, ақәла зегьы намысла ирзыҟаз Дима Маҭбеи-иҧа, ҳәара аҭахым иашьа, иаҳәшьа рзы ихы иҭиуан, «шьамхахьы аӡы дӡаагылон». Уи ауп иашьа Володиа иара аҵара дахьҭаз дганы дызҭеиҵаз, даналга дааигеит Тҟәарчалҟа, иара аус ахьиуаз ахәышәтәырҭаҿ аинфекциатә ҳақьымс аусура далаиргеит. 
1978 шықәсазы «ҳашьцәа» ҭаха ҳазымҭоз ирҿагылаз аизара ду Тҟәарчал имҩаҧысыз аҿы дықәгылан дцәажәеит. Ииҳәоз, дыззааҭгылоз ижәлар ргәы иҵхоз, рызҵаарақәа ракәын. Ари иқәгылара иаҧхьаҟатәи иҧсҭазаара, иусураҿ шьапҿаршә дуны иааизыҟалеит.
1979 шықәсазы Тҟәарчал ахәшәтәырҭа аҳақьым хадас иҟаҵараз азҵаара анықәгыла, ари ахҭыс ааиҿаркит.
Усҟан апартиа Тҟәарчалтәи ақьалақьтә комитет актәи амаӡаныҟәгаҩыс иҟаз В.Аҩӡба, Дима Маҭбеи-иҧа икандидатура ахаҭыҧан, ҧсшьара ҳәа Кисловодск иҟаз иашьа Володиа (Владимир) дааганы аҳақьым хадас дҟаиҵеит.
 Аҟәыҕара шьҭрала ицоит ҳәа, аиашаз Володиа Маҭбеи-иҧа Гәымбагьы ибзиаз ҳақьымын, ақалақь иаланхоз аӡәырҩы иазгәарҭоит уи изанааҭ аганахьала даара дшыбзиаз.
1986 шықәсазы Дима Маҭбеи-иҧа иҭаацәа иман нхараҳәа Аҟәаҟа диасуеит, аусура далагеит Ареспубликатә хәышәтәырҭаҿ. Лассы абраҟагьы ирҳаит ахьӡ-аҧша, абрахь ишьҭаланы иаауан Тҟәарчали, Очамчыреи рҟынтәи ачымазаҩцәа. Машәыршәа иҟалаз усхарым Д.Гәынба Ареспубликатә хәышәтәырҭаҿы аус аниуаз, Тҟәарчалтәи абыргцәа хатәрақәа ҳәа ирыҧхьаӡоз гәыҧҩык еизаны, ахәышәтәырҭа еиҳабы иҿы инеины Дмитри Гәынба Тҟәарчалҟа дырзыхынҳәырц аҳәара ахьыҟарҵаз. Избанзар, урҭ ибзиаӡаны ирдыруан акыршықәса Тҟәарчалтәи ахәышәтәырҭаҿ аус зухьаз Дмитри Маҭбеи-иҧа дзакә ҳақьымыз. Ауаҩра, аҧсуара зшьа-зда иҭысхьаз Дмитри Гәынба иагьынаигӡеит урҭ иҟарҵаз аҳәара. Ҩымз, аҧхынтәи иҧсшьара амшқәа зегьы Тҟәарчалтәи ахәшәтәырҭаҿ дцаны аус иуит. Арҭ амзақәа ирылагӡаны аӡәырҩы иара иҿы инеины рыҽҧырҟеит, рҽырхәшәтәит. 
Ҳара ҳаиҿцәажәеит аибашьра ҟалаанӡа ахәышәтәырҭаҿ аус ицызуаз, иахьагьы,  ззанааҭ акырӡа иазҟазоу аҳақьым Рудольф Гадлиа, уи иҳәеит: 
«Димеи сареи ҳаидгылан аус еицаҳуртә усҟан аҭагылазаашьа ҳамамызт. Узанааҭи удырреи аҵыхәтәанӡа ужәлар идурхәартә, уҽеиужьны аус ууыртә, изаҳӡарызи ҳара ҳзы иҟаӡамызт. Усҟан гәата-бҕата аусура заҭәашьаз «ҳашьцәа» ракәын. Сара аус зуан иааларҟьаны иаҭаххоз аҧҟарҭаҿы. Дима аҟәшахьы дрыдыркылеит. Ззанааҭ ибзиан издыруаз ҳақьымын. Уи анаҩсангьы, иара омакала ауаа дырзааигәан, амхылдыз еиҧш мчык иднаҧхьалон. Чмазаҩык иара иҿы данаалак, иара аҧҟара иқәымшәаӡозаргьы, инапы данкны зегьынџьара дицныҟәаны, ацхыраара иоуратәы дымҩаҧигон. Тҟәарчалнтәи абрахь  ишьҭаланы иаауан ачымазаҩцәа. Иҟалалон «дара» рмилаҭ иатәыз амедеиҳәшьцәаҵәҟьагьы данеиҵадырхоз. Аха зегь акакун, иара итәы иаиргон, хәыҷы-хәыҷла, хаа-хаала иус наигӡон. Ачымазаҩ данҧиҟоз, аҽазыҟаҵара ианалагоз инаркны дырҧырҵуамызт, дырхылаҧшуан, иҧиҟаз ачымазаҩ дыбзиахан данҭыҵуазынӡа дивагьежьуан. Абас, еснагь агәҽанызаара ду уцзар акәын убри ҳазҭагылаз аамҭаз, лыҧхала уус ҟауҵарцаз».
Дима Маҭбеи-иҧа иҧшәма санлыҿцәажәоз илгәалалыршәеит ахәышәтәырҭаҿ аус аниуазтәи хҭыск: «Ишьабаны ацара иаҿыз чмазаҩык ица ҧырҟаразы аҽырхиара даҿын, амедеиҳәшьцәа ирмазеины иааргаз ашприц анаашьҭих, иҷаны иҟазаарын, инапы ҕәҕәала иҧнаҟеит, аха анапҭарҧақәа хәба еихарҧаны, иҧҟаз инапы иамҕаҵаны, зегь акоуп ачымазаҩ дҧиҟеит, деиқәирхеит. Аҩны данааи, инапы еиқәыҿаҳәа ихьыз сзеиҭеиҳәеит. Иара еснагь бзиа ибон аусураҿтәи ихҭысқәа, ацәгьагьы, абзиагьы ицеиҩысшалар, убри азы зегьы сзеиҭеиҳәон».
Абас ирацәан ашьапҿаршәқәа, аха зус бзианы издыруаз, аҧсҭазаара аиқәырхараз ишаз аҳақьым ашьацәхныслара издыруамызт, дыҕәҕәаӡа ишьапы дықәгылан. Урҭ иҧынгылоз ауадаҩрақәа ашьха ҳарак еиҧш дырхыҳәҳәон, убри азы акәын иҵаргалалакгьы акгьы зрылымшоз.
Мзиа иаҳзеиҭалҳәеит даҽа хҭыскгьы:
«Ҽнак, аусураҿынтәи акраамҭа дмааит, ахәламҭаз дшааҩналаз, дҧышәырччо ус ҿааиҭит: Абыржәы сахьыҟаз басҳәар бызхара быччоит, счымазаҩ Алишьа мышқәак роуп изаанхаз дылызҩаарц, ашьыжь снеизар, илахь еиқәышьшьы дтәоуп, иаасцәымыҕхеит хьаак изцәырҵма ҳәа, иухьи? – ҳәа саниазҵаа – «исыхьзеи, ҳгәыла бзиа дыҧсын, иахьа ҧсыжроуп, дсымҵәуакәа саанхеит, иҳәеит илахь еиқәышьшьы, хаҵа бзиак иоуп, сгәы иамуит. Смашьына дынҭасыртәан, Ҷлоу аҧсраҿы ҳцаны игәыла дҵәуаны ҳааит».
Ари џьоушьартәы иҟоуп, идам здам аӡәы иҟаиҵарымызт.
Абри аҟара бзеира ауаа ирзызухьаз, ақырҭуа-аҧсуа еибашьра ианалагаз иҭаацәеи иареи еихнагеит. 13 шықәса зхыҵуаз иҷкәын Давид диман Тҟәарчал дшыҟаз ауп аибашьра ишалагаз. Сентиабр алагамҭаз, аҵыс зхимырҧраауаз иҧа-заҵәы ихала авертолиот дақәыртәан Гәдоуҭаҟа ддәықәҵаны, иара Тҟәарчал даангылеит, аҳақьымцәа маҷуп, ара саҭаххоит ҳәа. Уи ашьҭахь знык Гәдоуҭа дцаны, ачымазцәеи, ахәцәеи рзы ахәшәқәеи, аспирти ааигеит. Абар, Дима Маҭбеи-иҧа иҧшәма Мзиа Коҕониа-ҧҳа лышҟа ииҩыз асалам шәҟәы: «Сара уахь неишьа сымаӡам, снеит ҳәа сыӡбахә шәаҳаргьы, ҳзеибамбар шәгәы иалшәмырсын, ахәшәқәа сыман сгьежьуеит ҩаҧхьа Тҟәарчалҟа, уа аҧҟаҩцәа, аҳақьымцәа маҷуп. Хырҽхәароушәа иҟаларгьы, ацхыраара зҭаху ҳаибашьцәа ахәра зауз зегьы рыла ҭраа исзыҧшуп, анцәа иеиҧш исыхәаҧшуеит. Агәра згоит иаарласны аиааира шыҟало, разҟны иҳамазар ҳшеиқәшәо»!
Д.Гәынба дигәаларшәо, аибашьра анцоз Џьгьарда агоспиталь аҿы аус зуаз аҳақьым, иахьа Аҧсны Жәлар Реизара адепутатс иҟоу Апполон Алмасхан-иҧа Гәыргәлиа иҳәеит: «Ҳгәы ҳҽанӡамкәа аибашьра ианалага, досу ҳзҿыз аусаҿы, ҳабаҭаху ҳәа ҳгылеит. Амедицина аусзуҩцәа ҳҽеидаҳкылеит Тҟәарчал ахәышәтәрҭаҿ. Досу илшоз даҵагылеит. Еилкаауп, ахәра зауа заҟа заа ацхыраара руҭо убриаҟара ирласны ршьапы иқәгылон, ҳиааирагьы убас иӡбахон. Убри хықәкыс иҟаҵаны еиҿкаан агоспитальқәа Мыркәла, Џьгьарда… Ахәцәа раҧхьа ацхыраара анраҳҭалак, иҳашьҭуан Тҟәарчалтәи агоспиталь ашҟа. Абраҟа дҳавагылан аҧышәа бзиа змаз Дима Гәынба. Уи изанааҭ бзиан иахьидыруаз анаҩсгьы, аҩызараҿы дҧышәан, игәра ган, инеигӡон иус хада, аҧсҭазаара еиқәирхон, аха Лаҭатәи атрагедиа зегьы ижәдыруа ауп, игәыхәтәи иус дуқәеи дрыхьнамыгӡеит».
Ауаҩы даныҟам иус дуқәа аныргәалашәо, ихьӡ ҧсра ақәлаӡом. Ихьӡ ҧсра ақәлаӡом ҩынтәнгьы, ахшара бзиа аниҭынхо. Ан, аҧҳәыс-ҟәыҕа, Мзиа Арзаман-иҧҳа Коҕониа, илыллыршеит ҩыџьа ахшара Стеллеи Давиди раб ихьӡ лаша иаҧсаны рааӡара.
Стелла далагеит иреиҳау аҵара абиохимиатә факультет. Иахьа дынхоит Москва. Лыҧшәма, аҵарауаҩ, аекономикатә наукақәа ркандидат Хвича Харчлааи лареи ирааӡоит ҩыџьа рыхшара.
«Аӡы ахьышьҭрахь игьежьуеит», ҳәа Дима Маҭбеи-иҧҳа Гәынба иҷкәын Давид, иахьа дызҭахәу еигәырҕьаратә иилаҽхәаратә дыҟоуп».
Давид даныхәыҷыз инаркны згәырҵҟәыл бзиаз, зегь рыла еилыхха иҟаз хәыҷын. Аибашьра ашықәс хьанҭақәа аҧсуа хәыҷқәа зегьы реиҧш ишиҧырхагахазгьы, аибашьра ашьҭахь, ибзиаӡаны ашкол программа хыркәшаны, дҭалоит амедицинатә ҵара. Краснодартәи амедицинатә Академиа далгеит. Занааҭла днеирахьирургуп. Академиа даналга ашьҭахт, Москва, Склифасовскии ихьӡ зху аинститут аҿы аорденатура дахысит. Уи ашьҭахь иара уа дҭалеит аспирантура, қәҿиарала дагьалгоит. 
Аус иуан Москва Бурденко ихьӡ  зху ахәышәтәырҭаҿы. Ирацәоуп араҟатәи апрактикеи, аусуреи аспециолист қәыҧш инаҭаз. Аха угәы еихьызшьуа аспециолист ззиа, анеирахьерург иирҳаз идырра ҵаулақәа ижәлар идирхәартә макьаназы аҭагылазаашьа иман, Аҧсны аусурҭа аҭыҧ иара изын иахьыҟамлаз иахҟьаны.
 Аха ихадоу, ас еиҧш иҟоу аҵеицәа иахьыҟазаалак, рнапы злакызаалак Аҧсни аҧсуареи ӡырызго ракәны иҟоуп. Иахьа, Давид Дмитрии-иҧа Шәача ақалақь аҿы агәыбзеирачаҧарҭақәа руакаҿы ҳақьым хадас дыҟоуп.
Нас урҭ ыҟанаҵ ас еиҧш зус бзиан издыруа абиҧара еиҵагылонаҵы зхы ҳахҭнызҵаз афырхацәагьы рыхьыӡқәа еицакра рықәлашам.
Наира Сабекиа-ҧҳа 

