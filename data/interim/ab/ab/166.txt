1956 шықәсазы сҩызак, Чақырџьалы Мемед Ефе дҭазырхаз абаталион аԥыза иԥсы шҭоу, игәалашәарақәа рзыӡырҩра сҭаххозар ишсыцеиҩишо атәы сарҳәеит. Ауааԥсыра, аҭоурых аҿы ирбаз абрагьцәа зегь раԥхьаӡа игылаз ари аҩыза ауаҩы иҭархара шыҟалаз аилкаара сара сзы кырӡа иаԥсан. Чақырџьалы дҭазырхаз архәҭа аиҳабы шьҭа атәанчарахьы ицаз ажандарм полковник Риушьҭу Кобашь (Бганба) иакәын. Карасу иаҵанакуа Кобашьлар ақыҭаҿы дынхауан. Кобашьлар ақыҭаҿы инеиҵыхны сынхеит. Риушьҭу Кобашь нҵәарахә змам игәалашәарақәа сырзыӡырҩит. Ақьаад ахьгьы ианысҵеит. Аполковник Риушьҭу Кобашь, Чақырџьалы иашьҭашәарацара адагьы иԥсҭазаара инарҵауланы иҭиҵаазаарын. Жәаҩа шәҟәы раҟара иара изкны аинформациа анҵаны иман. Сара Чақырџьалы изкны аполковник Риушьҭи Кобашь сизыӡырҩны, игәалашәарақәеи, иқьаадқәеи рҿы ианыз аинформациеи анхызҩылаа аамышьҭахь Чақырџьалы иҵегьы иҭҵаараа сҽазыскит. Чақырџьалы дахьынхоз аҭыԥқәеи, дызгәылаз ашьхақәеи уаанӡа избахьан. Уи адагьы Кадирли инхоз, ажәытә ажандарм аҿы аррамаҵура назыгӡоз Ҳаџьы Али Чаушь игәалашәарақәагьы сырзыӡырҩны инеиҵыхны ианысҵахьан. Ҳаџьы Али Чаушь иабгьы иеицырдыруаз жандармк иакәзаарын. Чақырџьалы иааигәаӡаны дыздыруаз Камил Ага ҳәа Иоруқәкгьы дыздыруан, уигьы, ҳаиқәшәацыԥхьаӡа Чақырџьалы изкны игәалашәарақәа сзеиҭаҳәара дшаҿыц даҿын.
Иеицырдыруа ажурналист Зеинел Бесим Сунгьы Чақырџьалы изкны шәҟәык ҭижьхьан. Аиашазы, ари ашәҟәы Чақырџьалы изкны иҩу ашәҟәқәа рыҩныҵҟа кырӡа аҵанакуеит.
Чақырџьалы ихаҿсахьа, иҭеиҭыԥш уҳәа сзеиҭазҳәазгьы ашәҟәыҩҩы ду Иақуԥ Кадри Караосманоглу иоуп. Данхәыҷӡази, данеизҳауази рыламҭалази иаб иҩнаҭа лассы-лассы иаҭаауаз Чақырџьалы Ефе, Караосманоглу иааигәаӡаны дидыруан. Уи амшала ауп иаргьы Чақырџьалы изкны акы иҩқәар зиҭахызгьы.
Хыхь зыӡбахә сымаз рыда иҵегь ауааԥсыра рҟынтә Чақырџьалы иԥсҭазаашьа иазкны агәалашәарақәа еизганы ианысҵеит. Чақырџьалы иԥсҭазаара раԥхьаӡа акәны агазет Џьумҳуриеҭ аҟны акьыԥхь иасырбеит. Уи аахыс шәҟәны аҭыжьра сылымшеит. Сгәы иҭаз, иҵегьы дыҭҵааны, ари аҩыза ауаҩы иԥсҭазаара иазкыз инагӡаны аус адулара акәын. Чақырџьалы жәохә шықәса дабрагьны абна данылаз 1081-ҩык ауааԥсыра ишьхьан ҳәа саҳауан. Иишьыз зегьы рыҟны иара диашаны ихы шиԥхьаӡозгьы абри ажәабжь иацны ирҳәалон. Аамҭа цацыԥхьаӡа Чақырџьалы сара дысцәыхарахеит, иара ицныҟәоз аҵыхәтәантәи иҩыза Коџьа Мусҭафа Ефегьы игәалашәарақәа аиҭаҳәашьа дзақәымшәаӡакәа иԥсҭазаара дналҵит. Сара, Коџьа Мусҭафа Ефе игәалашәарақәа ранҵара даараӡа исҭахын. Амала игәалашәарақәа еиҭеиҳәарц азы ииҭахыз аԥара сзымԥшааит. Уи амшала, аҭоурых аҿы имҩасыз абрагьқәа рыбчараҳ ҳәа иԥхьаӡаз ауаҩы, изааигәаӡаз иҩызак игәалашәарақәа рыла дысзанымҵеит. Амала уаанӡа изыҩқәаз жәаф шықәса раамышьҭахь даҽазнык санаԥхьа шәҟәны аҭыжьра иаԥсоуп ҳәа исыԥхьаӡеит. Абри аҟара иеидыскылазгьы Чақырџьалы Ефе иԥсҭазаара џьшьахә аарԥшразы иазхауан. Иеиҵагыло абиԥарақәагьы абри аҩыза ауаҩы иԥсҭазаара иазҿлымҳаны Чақырџьалы Ефе изкны иҵегьы аҭҵаарақәа мҩаԥганы ашәҟәқәагьы ҭрыжьып ҳәа сгәы иаанагоит.
Ашәҟәы Арԥазтәи ақәылара аҟынӡа Аполковник Риушьҭу Кобашь игәалашәарақәа инарықәыршәаны сара изҩит. Уи нахыс акәзар, Риушьҭу Кобашь игәалашәарақәа роуп.
Чақырџьалы иҭархара иазкны имаҷымкәа ажәабжьқәа ыҟоуп. Аполковник Риушьҭу Кобашь, Чақырџьалы иара ируаа дышҭадырхаз ала исиҭаз адокументқәа, уи ауаҩы дышҭархаз хьаҳәа-ԥаҳәада иаанарԥшуеит. Уи амшала ашәҟәы; «Чақырџьалы ҳара даҳшьит» ҳәа хыс измоу ахәҭа Аполковник Риушьҭу Кобашь ишиҳәаз ажәакгьы мыԥсахкәа ианысҵеит. Сара акгьы ацсымҵеит.
Ҳасан Чаушь иааиыланы, ахьаԥшшәы знубаалоз уаҩын. Иԥаҵа харшалақәа ихышлахьан. Хәҩык шицыз рыҽқәа аҟамчы иарганы Аисураҭ ақыҭа иналалеит. Аҽқәа ашәаҟьа рҿачы ишкәакәаӡа иҟан. Рыхәдақәа аԥхӡы рылкәкәа иеиқәаҵәаӡа, ршьапқәагьы аҳәынҵәа иаганы игылан. Ҳасан Чаушь, аӷьеҩ ҳәа иҽы Аҳмет Ефе иҩны агәашә инадиргылт. Иԥсыԥ алагаҩагара дзахьӡомызт. Аҳмет Ефегьы аҽқәа рышьҭыбжь аниаҳа иаразнак адәахьы ддәылҵхьан. Ҳасан Чаушь данааиҿаԥшы ихы-иҿы аалашан дааԥышәырччеит. Жәытә-натә аахыс Ҳасан Чаушь бзиа дибон. Дфырхаҵан, дабрагьны абна данылаз иԥсы ихихырц дышишьҭашәарыцозгьы, аума ихахьы ишкылигозгьы. Абна данылҵ нахыс иеиҩызцәа гәакьацәаны иҟалахьан. Ажәлар рыҩныҵҟа уи аамҭазы «Османаа рықәгәыӷра иаԥсам» ҳәа жәабжьк гәаран, иара Аҳмет Ефегьы абри иаҳахьан, ишиашазгьы идыруан. Аха убас ишыҟазгьы иеиҩызцәахахьан, иеиуацәахахьан. Аҳмет Ефе иабрагьра анышьҭеиҵа нахыс иеицны ацәгьауцәа ирышьҭашәарыцаны ашәарҭа ӷәӷәақәа иеицырхыргахьан. Уашьҭарнахыс иеиуацәан, иеишьцәан.
«Ишәыхьи уара, Чаушь? Уааҽыжәҵи арахь!»
«Даараӡа сеилахоуп Ефе!»
Афырқь ҳәа дыҩҽыжәҵит. Иаагәыдибакылеит.
«Сеилахоуп!»
«Иҟалеи, иухьи? Абас уеилаханы усымбаӡацызт».
Чаушь ихы-иҿы ҩежьӡа, инапқәа ҵысҵысуа, ижәны ишьапы дзықәымгылозшәа дыҟан. Аҩныҟа иныҩналеит. Ҳасан Чаушь аԥхӡы илкәкәон.
Уи аламҭалазы аҩныҵҟантәи ахәыҷы ибжьы аараҳаит. Ҳасан Чаушь ихи-иҿы маҷк иадамзаргьы иаалашеит. Ахәҷы ауада данааҩнашыла днеин Ҳасан Чаушь инапы днагәӡит. Ҳасан Чаушьгьы иџьыба дынҭаланы ԥарақәак ааҭганы инапы инаиркызаргьы ахәҷы имуит.
Ефе:
«Чаушь, Мемед даныуба ухаҿы лашеит. С-Мемед, алым даҩызахоит».
Чаушь:
«Сԥара идикылом, аха зегьдарароуп бзиа дызбоит».
Аҳмет Ефе:
«Мемед, ига Чаушь иуиҭаз аԥара. Уи уара уаб иашьа иоуп. Дтәымӡам».
Ахәҷы «Ҵәық» иҳәан, имуит. Чаушьгьы инапқәа ааникылан ивараҿы днартәаны ихцәқәа шьышьуа дналагеит. Даацыԥхьаӡа абас акәын ишыҟалоз.
Уи аамҭазы аҽқәа абора иҭагалаз азаптиацәагьы рбалышьқәа рнапқәа ишрыхшьыз ауада иааҩнашылеит. Рыуаӡә, Ҳасан Чаушь ибалышь ааганы иаԥхьа инықәиҵеит. Чаушь дмыццакӡакәа, абалышь аартны аҩныҵҟантә аимаа хәыҷқәаки хылԥарч хәыҷыки ааҭигеит. Аимаақәа ивараҿы инышьҭаҵаны ахылԥарч наганы Мемед инеихаиҵеит. Нас аимаақәагьы ашьшьыҳәа инапала инаишьеиҵеит. Арҭ зегьы ҟаҵаны даналга дааԥышәрыччо Мемед днаихәаԥшит:
«Дԥашьахоит сыҷкәын, Мемед! Ишинаалаз жәбама, дԥашьахоит. Анцәа иҳәозар!», иҳәеит.
Даацыԥхьаӡа абас аҳамҭақәа изааигон. Мемед иблаҿы Чаушь, афырхацәа дырфырхаҵан.
Абалышь егьи аган аҟынтә иҭыгаз аҳамҭақәагьы ацәардаӷәу инықәиҵеит. Нас, ауада иааҩнашылаз ҭыԥҳак абалышьи аҳамҭақәеи ааидкыланы индәылылгеит.
Чаушь рыҩны дааицыԥхьаӡа Мемед ивараҿы днатәаны иаби иареи иеибырҳәо гәыкала дазыӡырҩуан. Аиашазы, Чаушь мацара иакәымкәа, иааиуаз зегьы, цхабжьонынӡа акәзаргьы, ибжьы мыргаӡакәа дрыдтәаланы зҿлымҳарала дырзыӡырҩуан.
Аҳмеҭ Ефе:
«Иҳәа сашьа, ишәыхьи, шәзықәшәеи? Хьаас ишьҭысхит».
Чаушь игәы ҭынчӡамызт, дгәаҭеиуан.
«Ефе…» иҳәан, дааҭгылеит.
Ефе иблақәа дырхыԥшылон.
«Зынӡа сақәымшәаӡацызт. Ҳасан Чаушь ҳәа сарҳәоижьҭеи абри аҩыза сақәымшәаӡацызт. Рԥхашьагоуп».
Ефе:
«Еее? Нас?»
Чаушь:
«Шьыжьнаҵы амҩа сықәлеит. Уара уахь ааира акәын сгәы иҭаз. Снеины сашьа Аҳмед дназбандаз сҳәон. Амҩа ҳақәлеижьҭеи сааҭк аҟара ааҵхьан еиԥш, ҳамҩа кны аҟәҟәаҳәа иааҳалахысит. Анцәа иҟынтә, ҳахьырзааигәамыз иабзоураны
ахы ҳақәымшәеит. Шьҭахьҟа ҳнахьаҵит, бырзен цәгьауцәак ракәзар акәхап сҳәан рышьҭашәарыцара сҽазысымккәа уара уахь сымҩа иацысҵеит. Нас, иаргьы саргьы ԥсыхәак аҳҭап ҳәа схәыцны. Амала амҩан схы иасит. Схьаҵны сыбналазшәа иахьалҵыз азы схы хьымӡӷысшьеит. Ҳасан, сҳәеит схала, ари иҟауҵаз хаҵароума? Сгәы иаҵаханы иаанхеит абри ахьаа. Уажәы, схынҳәны срышьҭалароуп, усгьы хара изцарым, ирыхәҭоу иақәсыршәароуп».
Ефе дааԥышәрыччеит:
«Угәы ԥумжәан сашьа, уажәыҵәҟьа ирыхәҭоу иақәҳаршәоит. Уара маҷк уԥсы аашьаны, акы унацҳа».
Чаушь:
«Афатә-мафатә сыхәда изкылсуам, Ефе. Сара агәырҩа сагоит.
Ефе:
«Ҿаҵак, акы-ҩба ҿаҵа… Аҷкәынцәа, иаразнак аишәа аашәырхиа, иаашәырлас!»
Маҷк ашьҭахь аишәа рхиан. Аха Чаушь ҿаҵакгьы иҿахьы иҩеимгеит. Ефе идицалацыԥхьаӡа уи, «сара агәырҩа сагоит», иҳәон. «Ахьымӡӷ сагеит Ефе!», иҳәон.
Азаԥҭиацәа ҿаҵақәак ианацҳа Ефе иаразнак дҩагылт:
«Уиашоуп сашьа, аамҭа мгаӡакәа ҳрышьҭалап».
Ибџьарқәа ааиҟәниҵан, иаразнак амҩа инықәлеит. Аҳмед Ефеи Ҳасан Чаушьи аԥхьа, азаԥҭиацәагьы рышьҭахь ишгылаз ақыҭа иаалҵны аԥшаҭлакә еиԥш амҩа инықәлеит. Рыҽқәа рыԥсы рхырхратәы идырыҩуан. Аԥхӡы иагахьан аӷа еиԥш рыԥсыԥ еивыргон.
Амра ашьшьыҳәа аҭашәарахь аҿынанахахьан, агагақәа иаухо иалагахьан. Ӡык инхықәгылт. Ҳасан Чаушь, Аҳмед Ефе аӡы дахьӡаахԥшылоз ихы иархәаны, шьҭахьҟа даанхеит. Уи аламҭалазы ашәақьқәа рыфбагьы неицыҭҟьеит. Аҳмед Ефе иҽы длалыҩрит. Иааигәаны иақәшәаз х-хык ихы ҟәыбаса ишҭаҵаны иԥсы ихнаххьан. Ефе, ашьа даганы аӡыхь азааигәара дкажьын.
Ҳасан Чаушь дааҳәны аԥсы димыхәаԥшкәа иҿы Одемишь аганахь иҩаҵирҟьеит.
Уи аҽны абна илҵны иҟаз абрагьцәа рыззегьы абас ижьаны иҭархан. Измир ақалақь аҿы Иориуқ Осман Ефе, Бергама ақалақь аҟны Бақырлы Ефеи иҩызцәеи, Аидын ақалақь аҿы Пармақсыз Арап, уҳәа… Аҳмед Ефе ишьрагьы иҩыза гәакьа Ҳасан Чаушь идырҵазаап. Арҭ рышьрақәа зыхҟьазгьы убри акәзаарын: абна илҵны абрагьра шьҭазҵаз ауаа, зегь дарароуп ажәлар рҿы амч рыман, уи азы аҳәынҭқарра аҩныҵҟа аҳәынҭқар
иеиԥш рхы мҩаԥыргон, ахьӡ-аԥша ӷәӷәа рыман. Аиҳабырагьы убри амшала абарҭ зегьы иаԥыргатәуп ҳәа ирӡбахьан.
Аҳмед Ефе иҭархара аҩбатәи амш аан, ашарԥазеиԥш иқыҭаҿы ираҳаит. Иԥшәмаԥҳәыс Ҳаҭче лыхцәқәа ркәыкәуа, алақмар ҳәо, лшьапқәа хырҟьаҟьа амҩа даныланы лхаҵа дахьҭархаз днеины ашьа даганы дахькажьыз лыҽнаиқәлыжьит.
«Иуасымҳәаӡази, с-Ефе! Иуасымҳәаӡази, Османаа рықәгәыӷра ҟалаӡом ҳәа. Иуасымҳәаӡази, с-Ефе!»
Аԥсы даашьҭырхын Аисураҭ ақыҭахь днаргеит.
Ҳаҭче уи нахыс лшьара дзықәымлеит. Иесыҽны лыхцәқәа ркәыкәуа Ефе дихьҵәуон.
Мемед изҳауан. Иаб дзықәдыршәаз алаԥсра иесымша ишьиаҳауаз мацара деизҳауан. Шықәсыла иан илҳәоз амыткәма «Иуасымҳәаӡази, с-Ефе! Иуасымҳәаӡази, Османаа рықәгәыӷра ҟалаӡом ҳәа. Лаԥсрала иҭархаз с-Ефе, ацәгьауаҩы инапала иҭархаз с-Ефе!» ҳәа ажәақәа илымҳа иҭаҩуан.
Мемед раԥхьатәи ашкол далганы акы-ҩба шықәса Одемишь амедресе данаԥхьа нахыс иҵара аанижьит...
Ҳаџьы Ешьқьиа даахәыҷы-мыҷны, зӡамҩақәа ҭаҳахьаз ҭаҳмадак иакәын. Аҳмед Ефе изааигәаӡаз, ашәарҭара данақәшәалаак дызҵәахуаз дреиуан. Напык иамаз анацәкьарақәа ирҩызан. Аҳмед Ефе, маҳагьарыла данҭадырха Мемед абык иеиԥш дихылаԥшуа, иаб иҟамзаара инымԥшуа диааӡеит. Аҳмед Ефе иҭархара рыԥсы ҭанаҵы ҩыџьа ирхамышҭзар, аӡәы иԥҳәыс Ҳаҭче, аҩбатәигьы Ҳаџьы Ешьқьиа иакәын… Ҳаџьы Ешьқьиа зны-зынла хәлаанӡа дааҟәымҵӡакәа Аҳмеҭ Ефе изкны агәаҟ ашәақәа иҳәалон.
Мемед иҵара данаҟәыҵ, Ҳаџьы Ефе уи днаивартәаны:
«Сыҷкәын, уара ари уакәӡам. Уара Чақырџьалы Аҳмед Ефе иԥа уоуп. Уи игәаҵәа маҷк иадамзаргьы иуӷразар абарҭ арха иқәу абгассақәа рыззегьы урыԥсоуп. Аӡбаара аӡы шагымхо еиԥш, афырхаҵа иҭыԥгьы ҭацәны иаанхом. Ушьҭарнахыс амш уара иумшуп», ҳәа иеиҳәеит.
Нас, ҽык дааханы иааиган, шәақь бзиакгьы наииркит. Мемедгьы днахырхәаны инапы днагәӡын:
«Иҭабуп, саб иашьа, иҭабуп, саб иеиԥш унапы ахьсыгумырхаз. Абар, уажәыгьы… Саб иԥсы ҭазтгьы абасҵәҟьа ҟаиҵарын, ус ауми?», иҳәеит.
«Аиеи сыҷкәын, абасҵәҟьа ҟаиҵон. Жәытә-натә аахыс ақәыџьма ақәыџьма дихылҵуеит, дад!»
Мемед иҽы длақәтәан, ишәақьгьы ааигәыдиҳәҳәалеит. Аҽы, даара иԥшӡаз ҽыхәак акәын. Абџьар акәзар, маузер ҳәа изышьҭаз зегь иреиӷьӡаз шәақьын. Мемед Одемишь арха днаныланы, деилаганы дыҟазшәа, иҽы ирыҩуа ашьха днаҿалеит. Ихы аҭыԥ аҿы ианааи шьҭа амш азыбжа кырӡа иахысхьан. Ихала адунеи дықәхазшәа акәын игәы ишиҵанаҳәоз. Иаԥхьа игылаз аԥсаҵла хәынтә раҟара днеихсын, ишәақь инапы нахьшьны иааишьышьиит. Уи аамҭазы дхәыцуан: «Саб акапеи кылҵәа иақәиршәауан. Сара аҵла дуӡӡа аарлаҳәа иаасырхазар урҭ уи зларылшоз?»
Нас ишәақь аашьҭыхны ана-ара инықәикит, аха дхысӡомызт. Ԥыҭрак анҵы еиҭах иҽы длақәтәаны ишьхәа наирбан иҩны дынкылсит. Дышнеиз еиԥш иангьы адәахьы ддәылҵны дԥышәрыччо дааиԥылеит. Ан, лыҷкәын
дангәыдылкыла ашьҭахь, иҽы днакәшаны лыбжьы наиқәлыргеит:
«Амшра умазааит, сыҷкәын, ашьапы ласума?»
«Аԥшаҭлаҟә иаҩызоуп, сан!»
Ҳаҭче ашәақьгьы ааимылхын инарҳәы-аарҳәны ингәалҭеит.
«Ибзиоуп, ухысхьома, унапы ашьцлахьоума?»
«Схысит, сан. Ҵлак сеихсын рыхәбагьы ақәсыршәеит. Иманшәалоуп, напышьцылоуп…»
Ҳаҭче дааԥышәрыччеит. Нас лыблақәа лылаӷырӡқәа хчылан лгәы ааԥшааит.
«Уаб, ажәҩан аҿы аҵыс, адгьыл аҟны ашышкамс абла деихсуан. Уаб раӡныла ичаԥаз ишәақь уи алахша Ҳасан имоуп… Уаб аҵыс бла ҭихуан, сыҷкәын, с-Мемед, уаб убас дхаҵан. Иахьа уара уаб ишәақь згәаҵәа мааҭк иаԥсам ауаа рнапаҿы иҟоуп. Уаб раӡныцқьала ичаԥаз ишәақь, имартини…»
Мемед ихы аалаирҟәын иҽы нҿаҳәаны аҩныҟа днеихеит. Иан усгьы иаб иӡбахә аҳәара даналага аҟәыҵшьа лымаӡамызт.
«Уаб абарҭ ашьхақәа рҿы ашьауардын даҩызан. Мышктәи амҩа аҟынтәҵәҟьа иӡбахә заҳауаз аруаа ргәы ҭрысуан. Османаа ихьӡ анраҳалак ашыӡ рыхьызшәа иҵысҵысуан. Уаа, с-Мемед, уаа, сыҷкәын… Уаб иҽеиқәа дақәтәан… икәадыргьы раӡныла ичаԥан. Уаб ҽынла данаауаз раԥхьаӡа икәадыр ацырцырра ҳаблақәа хнакуан. Ақыҭауаа убриала ирдыруан аҩныҟа амҩа дшықәыз. Иеибарыҩны гәырӷьаҽҳәаша сзааргон. Ҳаҭче, Ефе даауеит анырҳәалаак Одемишь арха араӡны кәадыр ала ицырцыруа илашон. Уаб ашьхантәи данылбалаак ақыҭауаа рзын гәырӷьаран, чаран. Хаҵа ицашаз аҭыԥҳацәа рыҩны маҭәа ихы иадиҵон, аԥҳәыс даазгашаз арԥарацәа рычма иара ирхишәаауан. Ачымазцәа ахәшә, арыцҳацәа ачаӷьа роуан. Уаб абас дыҟан, сыҷкәын. Османаа урықәымгәыӷын ҳәа шаҟантә иасҳәахьаз… Аха уи игәы цқьан, зегьы дрықәгәыӷуан. Османаа каҳԥыра изыруит аҵыхәтәаны. Османаа алажәқәа».
Нас еиҭах дҵәыуеит. Еиҭах дҵәыуеит. Лызхара дҵәыуеит. «Османаа гәымбылџьбаҩцәа» ҳәа...
Аҩбатәи амш ауыха аконтрабанда еиуаз хәҩык аҽыуаа рзааит. Аҽқәа рыхәбагьы аҭаҭын рықәын.
Рыуаӡә убас иҳәеит:
«Мемед, ҳара Ҳаџьы Ешьқьиа ҳаузааишьҭит. Абарҭ аҭаҭынқәа Аидын акалақь ашҟа иеицаҳгароуп».
Мемед усгьы ари дазыԥшын. Дмазеин. Уаҳа изычҳауамызт. Иаразнак дҽыжәлеит.
Иан ишьҭахь ала:
«Амшра умазааит, сыҷкәын, ҳазшаз уразҟы иациҵаит. Уаӷацәа ирлашәааит. Уабгьы абас акәын дшыҟаз…», лҳәон.
Амҩа инықәлан алашьцара инагәылаӡыҭны ицеит.
Амҩақәа азапҭиацәа рыла иҭәын. Аҵыхәтәантәи аамҭа зынӡа ибжкны иҟан, аҵысҵәҟьа ԥырыр руамызт.
Аконтрабанда ҟазҵоз рыуаӡә Осман ихьӡын. Осман хага ҳәа иарҳәон.
«Амҩақәа даараӡа ишәарҭоуп. Уи амшала шьхамҩала ҳцароуп», иҳәеит.
Мемед:
«Сара амҩала ацара реиҳа иеиӷьуп ҳәа сгәы иаанагоит».
Осман хага иааџьеишьеит:
«Амҩақәа кны иҟоуп. Аҵыс дырԥырӡом…»
Мемед:
«Мамоу, аконтрабанда ҟазҵо ашьхамҩақәа ахьныҟәырго амшала аладатәи амҩа аӡәыр дахылаԥшуеит ҳәа сыҟам. Аӡәы-ҩыџьа ҳԥыларгьы, урҭгьы ирыхәҭоу ҳбап», иҳәон.
Осман хага:
«Ҟалашьа амам», иҳәан имуит.
Агьырҭ иҩызцәагы:
«Уара, Осман, арԥыс аиаша иҳәоит. Ашьхамҩақәа икуп. Иахьабалак икылатәоуп. Абрагьцәа ирышьҭоу аруааи азапҭиацәеи рыла царҭа амамкәа иҟазар ҟалоит».
Осман хага дгәамҵит:
«Ашьхамҩала, сажәа ҳәоуп. Ашьхамҩала!» иҳәеит…
Ражәа иаԥылаз ауаҩы Ҳаџьы Мусҭафа ихьӡын. Уаҳа ианимаимкы ашьхаҟа амҩа инықәлеит.
Амҩаҿы Ҳаџьы Мусҭафа аҷкәын дааидгылан:
«Осман хага ииҳәаз ҳәоуп. Хьаас иумкын. Уара уиашоуп, аха угәы ԥумжәан. Сара Ҳаџьы Мусҭафа сыхьӡуп, уаби сареи ҳаиҩызцәан. Аишьцәа реиԥш ҳаҟан. Дзакәытә фырхаҵаз, дзакәытә уаҩыз уи! Уи данҭадырха нахыс сыбӷа ԥҵәеит!», иҳәеит.
Цхабжьон ҟалахьан. Мардарак иҩахысны кәарак ашҟа албаара ишаҿыз икылатәаз азапҭиацәа аҟәҟәаҳәа иреихсуа иналагеит. Ирыцыз руаӡәк ахы ааиқәшәан, иҽы длалыҩрит.
Ҳаџьы Мусҭафа Мемед ивара дгылан.
«Ахаҳә уҽаважь», иҳәан, иаргьы дууаа дныԥеит. «Ҳҭагылазаашьа ҽеим. Рыгәҭа ҳҭашәеит».
Даргьы ахысра иналагеит. Мемед дгәырӷьаҵәа дыҟан. Дхысуан, дхысуан, насгьы дааҳәны:
«Еее, Ҳаџьы Мусҭафа, ҳабакылнаго ари аус?» ҳәа диазҵаауан. Иаба кылнагоз. Шьыжьынза азапҭиацәа зегьы ршьуан, ма ирҭҟәауан. Араантәи алҵшьа рымаӡамызт.
Ҳаџьы:
«Учкәыноуп, ушьамхы ӷәӷәазар ҟалап».
Мемед:
«Усоуп!»
«Уажәы уҳәазаны Осман иҟынӡа унеины убас сызиаҳәа. Абни аладатәи ашәырырҭақәа рган ахь амцабз рыжәаҳҵап. Уи аламҭалазы даргьы рыҽқәа рыла убратәи амҩа ала ибналааит, ҳара ҳаагыланы аиҿахысра иацаҳҵап. Урҭ бналаанӡа иҳахьчап!» «Ибзиоуп!» иҳәеит Мемед.
Ҳаџьы:
«Иаарԥшы ухаҵара, Аҳмед Ефе иԥа!»
Мемед маҭык еиԥшҵәҟьа ашьшьыҳәа Осман иҟынӡа дҳәазаны Ҳаџьы иажәақәа изеиҭеиҳәеит.
Осман:
«Уца, Ҳаџьы, убас иаҳәа, иажәа наҳагӡап», иҳәеит.
Убас иагьыҟарҵеит. Рыззегьы аладатәи аган ашҟа ирылахысуа иналаган рҩызцәа рымҩа анаадырт аламҭалазы, урҭгьы рыҽқәа инарықәтәан аҩхаа илҭаланы рыԥсы ргеит. Ушьҭа Мемеди Ҳаџьи рхала иҟан. Аха азаԥҭиацәагьы ишанханы игылан, избанзар ибналазгьы ыҟан, иаанхазгьы. Ус анакәха, арҭ зыԥсы иеигӡоз ракәӡамызт. Сааҭыбжак раҟара ианеиҿахыс аамышьҭахь, Ҳаџьы ибжьы нарганы убас иҳәеит:
«Уԥши, абни аҩадатәи аган аҟынтә ахысыбжьы маҷны иааҩуеит. Ашьшьыҳәа убрахь ҳҳәазаны ашьхақәа ҳәаҽраҳҭап. Уаҳа ԥсыхәагьы ҳамам».
Мемед аԥхӡы даганы дыҟан. Раԥхьатәи аамҭаз дагьгәырӷьон, дагьшәон. Аха ушьҭа ашәара ҳәа акгьы изнымхакәа дыҟан. Аҳәазара иналагеит. Руаӡә дҳәазонаҵы егьы уи дихьчон. Ршьамхқәа ашьа рылкәкәо иҟалахьан. Нас иахьырҭахыз аҭыԥ аҟынӡа ианнеи, ашыр ҳәа иҩаҵҟьан ирылахысуа рхы рцәыргеит.
Ашарԥазы ашьха ашьапаҿы иҟаз Аҩруқә қьалақәак ахьгылаз инеин, акрырфеит, ршьамхқәа рхәышәтәит. Арахь ахы ирымаз даараӡа имаҷхахьан, ахә шәаны ахгьы маҷымкәа ирымхны, рымҩаныфагьы аашьҭыхны ашьха инаҿалеит.
Мемед:
«Ҳаџьы Мусҭафа, ҳабацо арахь?»
Ҳаџьы Мусҭафа:
«Ашьхарахь».
Мемед:
«Ҳаџьы Мусҭафа, ҳабрагьцәахоума ушьҭа?»
Ҳаџьы Мусҭафа:
«Усшәа», иҳәан дааԥышәарччеит.
Ҳаџьы Мусҭафа иџьымшьқәа еиқәаҵәаӡа, иԥаҵақәа харшала, ибла кәымпылқәа цырцыруан. Иџьымшьқәа иесаамҭа иҵархәны духәаԥшуан. Илахь иеилакыҷӡа, иоура бжьаратәны, амала амч ӷәӷәа змаз уаҩын. Ижакьа амыӷ еиԥш иҿабабан, ишлаз акы-ҩбагьы рылан, аха макьана ҩынҩажәа раҟара акәын ихыҵуаз.
Мемед:
«Сан иахылҳәаарызеишь, мшәан?», ҳәа днаҵааит.
Ҳаџьы :
«Акымзарак, дагьеигәырӷьоит. Уи Чақырџьалы Аҳмед Ефе иԥҳәыс лоуп. Лыҷкәын иабрагьра деигәырӷьоит», иҳәеит.
Мемед:
«Аха макьана харак ҳадны ҳаҟаӡам!»
Ҳаџьы еиҭах дааԥышәарччеит:
«Уӡырҩы, Мемед, абыржәы ақыҭахь ҳнеир гәҩарас ҳакны ҳааныркылар ҟалоит. Мышқәақ абрахь ашьха ҳҽаҭаны ҳашьҭа ҳарӡыр реиҳа иеиӷьуп. Нас ҳалбаап».
Ҳаџьы избан ашьхахь амҩа зылихыз? Иҭаххар Аҩрықәқәа рыҟныгьы иаанымгылози. Иидыруаз акы ыҟазар акәхарын.
«Уаб абас уибандаз шаҟа дуеигәрӷьарыз, Мемед», иҳәон.
Ахәылбыҽха ашьха ақәцәа азааигәаранӡа ихалахьан. Рыкәша-мыкәша, амзаҵлеи, ашәҭқәеи, аӡыхьқәеи, рыфҩыхаа хчыланы иҟан. Ӡыхьк аган аҟны инатәеит. Рызхара аӡы ыжәны рҿы-рнапы анырыӡәӡәа наҟ-ааҟ аӡыхь аганқәа ҭыԥс иаалхны инықәиеит.
Ԥыҭрак ашьҭахь Ҳаџьы дҩагылан аладаҟа дныҟәеит. Ҵлак аалихын инапаҿы иикыз анышәашь ала ҭачкәымк аҟара ашьҭа наниҵеит. Мемедгьы дҩыхтәалан Ҳаџьы иҟаиҵозеи ҳәа дихәаԥшуан.
«Усыхәаԥш, с-Мемед», иҳәан ишәақь нықәкны данхыс, аԥхьан аҵла анышәаԥшь ахькыдишыхыз агәҭаҵәҟьа инақәиршәеит. Нас даҽазнык, даҽазнык… Рыззегы убраҵәҟьа иақәиршәон. Мемед иқьышә кылшьшьы днаҵааит.
«Уара, Ҳаџьы, акапеи кылҵәагьы иақәуршәозар акәхап?»
«Иршәи капеик, иҟало ҳбап».
Мемед иџьыба дааҭаланы иԥыхьашәаз ԥара ҿырпык ааҭганы аҳауахь инаиршәит. Ҳаџьы данхыс нахыс уи аԥара уаҳа арахь имкаҳаӡеит.
Ҳаџьы:
«Уабгьы абас акәын дшыҟаз…», иҳәеит.
Мемед игәы хьаауан, игәы ԥжәаны дҵысҵысуа дгылан.
Ҳаџьы:
«Абрагьраҿы, аконтрабанда ауыс аҟны зегь раԥхьа игыло аус абри ауп, мамзар уабрагьрагьы уфырхаҵарагьы башахоит».
Нас дҩагылан иикыз анышәаԥшь аҵла реиҳа иҭбааны иаакыдишыхит.
«Иуылшо сырба, сдауаԥшь».
Мемед длакҩакуа. Иҩнуҵҟа амца ҭашуа ишәақь аашьҭихын ашьхәа иӡамҩа инадыргыланы илақәкны ашьҭа ахьаныз днеихсит. Амала ахы инеины ашьҭа акәымкәа маҷк аҩада инаахеит.
Ҳаџьы:
«Иҟамлаӡеит», иҳәеит.
Мемед ишәақь лкажьны, аӡыхь аган аҿы даанеин ихы кны днатәеит.
Ҳаџьы:
«Сфырхаҵа, хык ала иҟалома ари аус? Ушәақь аашьҭыхны уааҟәымҵӡакәа ухысла. Иақәуршәаанӡа ухысла».
Мемед уи иажәақәа иаҳаратәы дыҟаӡамызт. Ахаҳә далхызшәа дгылан.
«Ахысра Анцәа иуылаиҵаз акәны иҟам. Унапы ауршьцылароуп. Аамҭацк иагыумыжьроуп. Сара мызкы сшәақь шьҭысымхыр, абас исзақәыршәо џьушьома? Ашьха илбааны нас еиҭа абрагьра иалагаз ҳҩызцәа аӡәаӡәала ашәарахқәа реиԥш ахы зрықәшәогьы убри ауми. Хьаас иумкын, уара икылкааны уанхыслак, аҵыс бла иақәуыршәо ушыҟало збошәа сыҟоуп. Амч умоуп, аџыр уалхушәоуп ушыҟоу. Уӷәӷәоуп. Угәы ԥымжәакәа ухысла. Уааҟәымҵӡакәа ухысла. Ухысла, дад!..»
Ҳаџьы ацәажәара даҿын, аха изыӡырҩуадаз. Зныкгьы ихы аашьҭыхны дымхьаԥшит. Дагьымҵысит…
Амра ҭашәеит, ихәлеит. Ушьҭа иамуашәа аниба Ҳаџьыгьы уаҳа иқәҿимҭит. Ажәак ацимҵеит. Рымҩаныфа ааҭиган Мемед диԥхьеит. Аха Мемед уигьы имаҳаит.
Ҳаџьы ихала акранифа ашьҭахь:
«Сара сыцәоит, уара уааԥшы ӡәыр дааиуазар», иҳәеит.
Аӡыхь аган аҿы днеины дҩышьҭалеит.
Данааԥш аамҭа цхабжьон иахысхьан. Мемед шьаҿакгьы ҟаимҵаӡакәа ишәақь шикыз икны дҟәыҟәӡа дахьтәац дтәан.
«Ушьҭа уара ушьҭал. Аҟарулра сара исыдуп…»
Мемед ишәақь шигәыҵакыз ихы нықәиҵеит. Ашарԥазы дҩагыланы иҿы аниӡәӡәа ашьҭахь, ажәак рҿыҵымшәаӡакәа ҿаҵақәак ааицырфеит.
Ҳаџьы иацтәи аҭыԥ ааиирбан:
«Иуылшо сырба, сдауаԥшь», иҳәеит.
Мемед еиҭах иҿы ааихымхӡакәа ишәақь ҩышьҭихын инаҭирҟьеит. Аха уажәтәи аан аҵлаҵәҟьагьы изақәмыршәеит.
Ҳаџьы:
«Хьаас иумкын. Уҽырҭынчны уааҟәымҵӡакәа ухысла. Сзақәшәо сзақәымшәо ҳәа умхәыцын. Ари шьцылароуп. Унапы аршьцыла. Хаҵа усны иԥхьаӡаны хьымӡӷыс ишьҭумхын. Зегь дарароуп уашьцылоит».
Мемед еиҭах ажәак имҳәаӡеит. Амала уажәы ишәақь ыршәны икамыжькәа ишикыҵ икын. Иааиԥмырҟьаӡакәа дхысуан. Иақәшәо иақәымшәо дамыхәаԥшуа ахысра даҿын. Аҵла ҟәыбаса ишышьҭеиҵазгьы абни аихсразы иақәшьыхны иахьыҟаиҵаз аҭыԥ ипашәӡа иҟан. Мемед ихаԥыцқәа еихарӷәӷәаны дхысуан. Адунеи аҟны дыҟамшәа акәын дшыҟаз, ихы гьыжьуан, аҵла гьыжьуан, адунеи гьыжьуан… Шыбжьон еиԥш Ҳаџьы дгәырӷьаҵәа дыҳәҳәеит:
«Иақәшәеит, агәҭаҵәҟьа иақәшәеит!»
Мемед иҟалаз изымдыруашәа акәын дшыҟаз. Ашьшьыҳәа ишәақь нышьҭаҵаны аҵла амҵан днеины ишьыхны иахьыҟаз аҭыԥ днахәаԥшит. Ахы, анышәаԥшь ахькыдишыхыз агәҭа мачӡак аҩада иақәшәазаарын. Инацәкьыс ақәкны иаагәеиҭеит. Нас, Ҳаџьы иааигәара дааит. Ҳаџьы дԥышәарччо дгылан. Иаргьы дкараха дааԥышәарччеит.
Аӡыхь ахықә аҟны инатәеит. Мемед аԥхӡы даганы дыҟан. Иҿы-инапы ааиӡәӡәеит.
Ҳаџьы:
«Унапы урласыроуп. Убла хутаанӡа ушәақь рханы уаӷа длоуышьҭроуп. Аамҭа уцәцар уԥсит ауп. Ҳара ҳҿы ахысраҿы ақәыршәара аасҭа аласроуп пату зкәу».
Ҳаџьы ари аҭыԥ аҟны иааганы индырхаз Ақәырдцәа дреиуан.
Мемед маҷк аҟара иԥсы анишьа ашьҭахь дҩагылан ахысра деиҭалагеит. Ҳаџьы уажәы, абас ҟаҵа, убас ҟаҵа ҳәа илабжьара даҿын. «Ҳаҳ, абар иҟалеит! Мап, иҟамлеит. Мамоу,
мамоу ус акәӡам. Иумырҵысын абри ашәақь. Зынӡа иумырҵысын ҳәа уасымҳәеи. Уԥсыԥ аанкыл. Иҟалеит. Иақәымшәаргьы агьаурым…», аҳәара даҿын.
Хәлаанӡа даҽазнык агәҭаҵәҟьа иақәиршәеит.
Ҳаџьы иҟәаҟәа ааишьышьын:
«Абыржәы иҟалаҵәҟьеит… абас ауп, абасҵәҟьоуп…», иҳәеит.
Ахәылԥаз алада инхоз Аҩрықә ҳаблак ахь инеины акраафаны афатәи ахыи рымхны еиҭах ашьхахь рҿынархеит.
Мемед:
«Ушьҭа ҳмылбаап, ус ауми Ҳаџьы?»
Ҳаџьы:
Ашьха еимаҳдароуп. Ари уаб ишьхоуп. Уи ихырӷәӷәарҭақәа, инапала ичаԥаз ахырӷәӷәарҭақәа усырбароуп.
Мчыбжьык ашьха иаман. Ари аӡыхь уара иутәуп. Агьы аӡыхь сара истәуп ҳәа еибыҳәо иеимырдеит. Иаб дахьныҟәоз амҩахәасҭақәа ирхысит. Амаӡақәа аадыртит. Аамҭа иоуцыԥхьаӡагьы дхысуан. Ашьха ианылбаа Мемед ушьҭа дшәарыцаҩхахьан. Ашәақьгьы инапы ашьцылахьан.
Ҳаџьы:
«Абраанӡоуп Мемед! Ауадаҩра абраанӡа акәын. Ушьҭа уазыҟаҵоуп. Уажәы нахыс аусқәа мариоуп».
Иан лылаӷырӡқәа лызнымкыло лыҷкәын дизхьаауан. Иааины иҟалақәаз анылзеиҭарҳәа лгәы иахәагәышьеит.
«Иаб ацысбла иақәиршәон. Уигьы Анцәа иҳәозар… иҭыԥ ааныкылап иаб», лҳәон.
Агьырҭ иҩызцәагьы аԥсра рхы ацәыргахьан. Мемед иҽгьы ааганы иан илзынрыжьхьан.
Аконтрабанда дшаҿыц даҿын. Аамҭала дара рыбжьара ахьӡ-аԥшагьы ирҳаит. Избанзар дгәымшәан, дҟәышын, унапаҿы дузаагомызт. Зныкгьы машәыр дақәымшәаӡацызт. Џьара-ҩыџьара аиҿахысра дақәшәазаргьы, иԥынҵаҵәҟьа мшьаӡакәа ахәшеиԥш даарылыкәкәа ихы рцәигахьан. Аамҭа иоуцыԥхьаӡа аангылашьа амамкәа аҿы ирыҩуан, ҭыԥк ааԥшааны хәлаанӡа дхысуан. Нас дгәырӷьаны дыԥсуан. Избанзар ушьҭа дхысцыԥхьаӡа иақәиршәон.
Ефе ҳәа ззырҳәоз ахаҵара, здацқәа ажәытәынӡа ицоз ҵасын. Османаа раасҭагьы, Бзантиаа раасҭагьы ижәытәын. Арҭ ашьхақәа адунеи ыҟанаҵы Ефе ззырҳәоз афырхацәа агымхаӡацызт. Аконтрабанда аус акәзар, школк иаҩызан. Аҿар ахьыгӡаны абрагьс иҟазҵоз школын… Уи амшала Ефеқәа рыҽқәа ирықәыз абалышь аҭаҭын афҩы агхомызт.
Ҳаџьы Ешьқьиа, Ҳаџьы Ешьқьиа ҳәа иарҳәоижьҭеи мышкыҵәҟьа иҿы ччо аӡәгьы димбаӡацызт. Иесымша иқьышә кылшьшьы, уааигәҭасыр дшынҵәыуара сахьак инубалон. Уи амшала ахәыҷқәа анилак дук имччозар иаразнак Ҳаџьы Ешьқьиа ҳәа рыхьӡ ршьон. Хымԥада, ари зыхҟьазгьы ыҟан. Ҳаџьы Ешьқьиа игәы убри аҩыза аҵәымӷ алакьакьан, хәшәтәышьа амаӡамызт. Кыр шықәса раԥхьа ҭыԥҳак бзиа дбаны ԥҳәысс дигахьан. Аха акы-ҩба шықәса раамышьҭахь иԥҳәыс, аҩны рымаҵ зуаз арԥыс бзиа данылба, ибналаны ицеит. Одемишь ақалақь аҟны инхон, ҭыԥҳа хәҷыкгьы дрыман. Ҳаџьы Ешьқьиа кыр ихыҵуан, иқыҭа иазааигәаны иҟазар ииулак ишьа иурын, аха, ас хара иҟаны акгьы ахьилымшоз азы ахьымӡӷ даганы дыԥсуан.
Мышкы Мемед диԥхьеит:
«Сычкәын, Мемед», иҳәеит, «Уеизҳаит, ухаҵахеит. Уара узы иаасылшо зегьы ҟасҵеит. Иарбанзалаак акы самеигӡеит. Уфырхаҵоуп. Дарбанызалаак ауаҩы унапы дзацәцом. Абыржәы акәымзар уанбасыцхраауеи? Сызшьапык анышәынҭра иҭагылоуп. Сыԥсыр сгәы иҵахоит. Уара Аҳмед Ефе иԥа уакәзар, иахьоуп аамҭа анааи, уара уыда аӡәгьы дсымам, сшьа муукәа инумыжьын, амарџьа. Иаасҭынхо зегьы уара иутәуп. Сыҩны, сымхы, суыҭра…»
Мемед ихы аалаирҟәын, ажәак мҳәаӡакәа шьҭахьҟа дхынҳәит. Нас, Ҳаџьы Мусҭафа дизцан иҟаз изеиҭеиҳәеит.
Ҳаџьы:
«Иҟалоит, иахәҭоуп», иҳәеит.
Иҩызцәақәак аашьҭыхны Одемишь инкылсын, хаҵеи-ԥҳәыси ахьынхоз иԥшааны, уахык ишыцәаз инхәаҽны, ашьшьыҳәа, аӡәгьы имбаӡакәа иаахынҳәит.
Мемед, Ҳаџьы Ешьқьиа иҿы днеин:
«Уаӷацәа рыԥсҭазаара абри аҟара акәзаарын, саб иашьа», иҳәеит.
Ҳаџьы дгәырӷьаҵәа ақыҭа далан. Жәохә шықәса ихыҵуазшәа акәын дшыҟаз. Дшәаҳәон, дкәашон, ҭыԥк дакуамызт. Уаанӡа иҟаз иара иакәымшәа.
Хаҵеи-ԥҳәыси зшьыз еилкааӡамызҭ. Амала аус аҭҵаара Мемед иаб дызшьыз Ҳасан Чаушь инапы ианҵан. Ҳасан
Чаушьгьы ԥыҭрак данашьҭаҵаа иҟаз шыҟаз еилырганы, Мемед иус шалаз еилкааны, уахык иҩызцәеи иареи ырбаандаҩны инаганы Измиртәи абахҭа инҭаикит.
Абахҭа, ауаҩы ишьра ада акгьы ззымдыруаз ауааи, Ефеқәеи, шәы-шықәса зқәу ацәгьауцәеи рыла иҭәын. Абахҭаҿы иҟаз агьырҭ абаандаҩцәа ракәзар, арҭ ауаа итҟәаны ирымазшәа акәын ишрызныҟәоз. Иаарҭаху зегьы рыларыгӡон. Еиҳаракгьы, ҿыц инеиз рыԥсы рхырхуан.
Мемед, абахҭа данҭашәа аҽны иҭакыз зегьы изааины бзиала уаабеит ҳәа шиарҳәазгьы, Ефе ҳәа ззырҳәоз рыбжьара аӡәы заҵәыкгьы иааигәара дахьымааиз ӷәӷәала игәы иалан.
Мемед жәохә-ҩажәа шықәса раахыс иҭакыз баандаҩык иеиԥшҵәҟьа ихы мҩаԥигон. Раԥхьтәи амшқәа иҿы ччомызт, мыцхәы дцәажәомызт. Иааигәара иааины иацәажәара зҭахугьы уи аҟара азҿлымҳара риҭомызт. Ихы пату ақәҵаны, аӡәгьы дицәымшәакәа, аха русгьы даламԥалакәа, ихала дыҟан.
Хымз рыҩныҵҟала абахҭа иҭагьежьуаз аҩсҭаарақәеи, иеидгылоз, иеиҿагылоз агәыԥқәеи, рҭаххарақәеи зегьы еиликааит. Нас, Сеиҭ Ага ҩызас дышьҭихит. Сеиҭ Ага қыҭак зҵакыз уаҩ беиак иакәын. Ашьшьыҳәа дыҟан. Кыр збахьаз, кыр зхызгахьаз уаҩын. Иламыс ахьчаразы ԥшьҩык рыԥсы рхиххьан азы шәышықәса аҭакра иқәын. Даара ибзианы иеинаалеит. Сеиҭ Ага, Мемед иара иеиԥшҵәҟьа, ихы пату ақәҵаны уаҩы быргк иеиԥш ихы ахьымҩаԥигоз игәы иахәауан.
Зны-зынла:
«Ахаҵа дрылҵуазар абри аҩыза ауаа дрылҵуеит», иҳәон.
Сеиҭ Ага кырӡа аԥышәа иман. Аӡбарҭақәа русушьа ибзиаӡаны идыруан. Мемед аӡбарҭахь днеиаанӡа, иҳәашьаз, иуышьаз, ҿырҳәала иирҵахьан, дилабжьахьан. Избанзар азакәанқәа ушьҭа аӡбаҩцәа раҟара идыруан.
Абахҭаҿы, Дели Иориуқь ззырҳәоз даҿа Ефекгьы дыҟан. Дели Иориуқь, иааиланы, амч ду змаз уаҩын. Жәаҩык иреиҳаны имаҵ руан. Иажәа рацәан. Дхагаҵәҟьан. Иесымша абахҭа хыла-гәыла иеилазҵоз хҭыск далахәын. Абахҭаҿы иҟаз зегьы иара дрылахәын. Ашәахтә рымихуазшәа акәын дшыҟаз. Мемед данааигьы дааихӡасит, аха акгьы анизимымх игәаӷ шьҭыхны дыҟан. Уи амшала дкылԥшуан, ҭагылазаашьак соуны ибӷа ԥысҵәандаз ҳәа дишьҭашәарыцон. Знык-ҩынтә иуаа Мемед игәыдиҵарц иақәикзаргьы, адауаԥшь иаҩызаз Мемед ицәшәаны ианхьаҵ, акгьы рылымшакәа иаанхахьан. Иара Ҳаџьы Мусҭафагьы игәиҽанын.
Дели Иориуқь, Мемеди Сеиҭ Агаи анеиҩызцәаха дхагахеит, деилагеит. Избанзар абахҭаҿы иҟоу зегьы хәыҷла-дула Сеиҭ Ага абык иеиԥш бзиа дырбон.
Мышкы Дели Иориуқь Сеиҭ Ага дизааин:
«Уара», иҳәазаап, «уқәрагьы уацәыԥхамшьакәа абахҭа иацы иҭалаз ахәыҷқәа, алаԥсхшақәа урыцныҟәома? Ҳара ахьымӡӷ ҳургеит. Ушьҭарнахыс уи алахша уааигәара днаумышьҭроуп».
Арҭ ажәақәа Мемед илымҳа аҟынӡа инеит. Абахҭа зегьы «уажәы иҟаларызеишь?» ҳәа иеилауаҭыруан. Мемед зынӡа акгьы имаҳазшәа ихы мҩаԥигон, аха Сеиҭ Ага иааигәарагьы дымнеит. Ас ианыҟала, абахҭаҿгьы иаразнак иаҳаҭыр нкаҳаит. Дели Иориуқь даараӡа дыӷәӷәан, абаандаҩцәа реиҳараҩык иара идгылон. Дызцәымӷызгьы ицәшәон. Абахҭа дышҭакугьы аҳәызбеи акьарахәи ныҟәигон азы ишааиҭахыз ихы мҩаԥигон. Уи амшала ушьҭа баша абаандаҩцәагьы Мемед аҵәы илырхуан. Аха Мемедгьы ибзиаӡаны иидыруаз акы ыҟан. Кыр зычҳаз кыр ибон.
Абас, мызки-бжьаки аҟара аамҭа рхыргеит. Ари аамҭа аҩныҵҟа Мемед, Сеиҭ Ага џьара диқәшәацыԥхьаӡа диимбазшәа ҟаҵаны, имҩа иԥсахуан.
Абаандаҩра абас акәын ишыҟаз. Абахҭа азы алым-ҭра рҳәон, аха ала-ҭра ҳәагьы узҳәомызт. Адәы ианықәыз атәыла зрыбгоз, адунеи зырхыџхыџуаз, аҳәынҭқарра иаҿагыланы иабашьуаз абрагьцәаҵәҟьа Дели Иориуқь иҿаԥхьа, ахш казтәаз ацгәы еиԥш, рыбжьы мыргаӡакәа игылан. Имаҵ руан, инапы аӡы ақәырҭәон, адәахьы данцо акәмаан аашьҭыхны аӡы изнаргон. Ари закәытә усыз?
Ҳаџьы Мусҭафа ҵаҟала аусура даҿын. Иара дқәырдын азы абахҭа иҭакыз ақәырдцәа дмыццакӡакәа иазыҟаиҵон. Ҽынла урҭ дрыдтәалан. Уахынла акәзар, шаанӡа Мемеди иареи иҟарҵаша, ишыҟарҵаша иалацәажәон. Зыгәра рымгашаз ауаа рыхьӡқәа рҵәаӷәон.
Мемед аҵыхәтәаны:
«Ҳмазеиуп, Ҳаџьы, аамҭа ааит. Уаҵәы абахҭа ашҭаҿы ҳлаижәланы иабџьар имаҳхуеит. Уи нахыс иухәҭоу сара избап. Шәарҭ агьырҭ иҩызцәа ҳалашәмырхәын, уи аҟара ацхыраара сара исызхоит», иҳәеит.
Ажәа зҿымҟьоз жәаҩык ауаа азыҟарҵахьан, «шәыԥсы!» уҳәар зхы иамеигӡоз.
Ашьыжь Дели Иориуқь ашҭаҿы ихала дныҟәон. Избанзар уи ашҭа данықәу уаҳа даҽаӡәы азин имаӡамызт.
Мемед, акы ааигарц иҭахызшәа, ашә ашҟа иҿанынеиха Дели Иориуқь уи дегьизгәамҭеит. Мемед, Дели Иориуқь иааигәара даннеи амацәыс еиԥш днаижәлан дылкаижьит. Иориуқь, дзықәшәаз изымдыруа, инапы икьарахә ахь ирхазаргьы, Мемед уи имӷыхны Ҳаџьы Мусҭафа иахь иршәхьан.
Хыла-гәыла иеилалан аибарԥсра иналагеит. Дели Иориуқь адауы дшаҩызазгьы кыр аамҭа аахыс абахҭа дахьҭакыз амшала имчқәа кәадахахьан, дцагәхахьан. Мемед иакәзар, дҿан, дықәԥаҩын, имч агарҭа имамызҭ. Дели Иориуқь иҩызцәа ацхырааразы иааины, агьырҭ игылаз жәаҩык анырба ирзымгәаӷьыкәа рҽааныркылт. Арахь Ҳаџьы Мусҭафагьы Дели Иориуқь имӷырхыз акьарахә дара рахь ахы рханы дгылан.
Дели Иориуқь имаҵауцәа рахь дхәаауан:
«Шәсыхьӡа! Шәабаҟоу?»
Аха аӡәгьы дзеиҭаҵуамызт.
Мемед Дели Иориуқь ирҟьацра даҿын. Иориуқь аԥхӡи ашьаҟәадеи даганы уаҳа дзымҵысуа дҟалахьан. Цәымыӷс дызмаз абаандаҩцәа рхылаԥшҩыцәагьы цасҳәа ашәқәа аартны иеиҟәырхӡомызт. Ус, баша, игыланы ирыхәаԥшуан. Иориуқь ушьҭа иԥсы анмаҷха ашәқәа аадыртын иааины иааиҟәырхит. Нас Мемедгьы, Дели Иориуқьгьы иеиқәыҿаҳәа инаганы рымацара хазы инҭаркит. Ари нахыс Иориуқь аԥсшәаҵәҟьа иаҳәара иаҟәыҵраны иҟан.
Мемед иакәзар, зегь раасҭа ҳаҭыр зқәыз иакәхеит. Амала аӡәгьы дилакьысуамызт, аӡәгьы игәы нирхомызт.
Уи аламҭалазы абахҭаҿы жәабжьк гәарарҵеит «Мемед абахҭа дышҭыҵыз еиԥш, абна дылалоит, иаб ишьагьы иуеит», ҳәа. Ари ажәабжь Ҳаџьы Мусҭафа баша иҽхырцәажәара акәны, мамзаргьы дара абаандаҩцәа иргәаанагараны ауаа ирылан.
Абахҭаҿы имаҷымкәа ацәгьаҳәацәагьы ыҟамзи, ажәабжь иаразнак аиҳабыра рҟынӡа инаргеит. Уи нахысгьы Ҳасан Чаушь ишԥаимаҳарыз. Ажәабжь анизнарга нахыс амца ицраланы дыҟан. Избанзар, иус зларыӡбаша афакҭ ҳәа акгьы ахьрымамыз амшала Мемед иаарласны абахҭа дҭыҵраны дшыҟаз идыруан.
Абахҭаҿы нхаҩы рыцҳакгьы дрыцҭакын. Иқыҭантәи аӡәы дахьиамхашьыз азы жәохә шықәса иқәын. Ҽнак, жәабжь еиқәаҵәак изааргеит. Излаиарҳәаз ала, иԥҳәыс, иашьа гәакьа диццазаарын. Абри аҩыза заҳаз ауаҩы рыцҳа, деилагеит, ихы еилаԥсеит.
Ажәабжь аамышьҭахь ацәажәареи акрыфареи даҟәыҵны акалашәа дҟалахьан. Ушьҭа ииҳәо изымдыруа, баша ихы дацәажәо, алеиҩеира даҿын. Ак иауҳәаргьы иаҳауамызт, аҟыр-ҟыр ҳәа дыччо духәаԥшуан. Мышқәак рыла убас игхеит, ихцәқәа еилаԥаҭаны, иблақәа ҭыгга, уахьынеиҿапшуа ихаҿсахьа мацара угәы арԥшаауан. Зны-зынла, ашә днылатәаны, ихы кны сааҭла џьара мацара дыԥшуа аамҭа ихигон. Убас дрыцҳаханы дыҟан, абахҭа иҭакыз зегьы ргәы дрыцҳанашьауан, хьаас дрыман. Еиҳаракгьы Мемед, анапы игижьӡомызт, аха уигьы илшарыз. Ари ауаҩы рыцҳа ихьаа хәшәы ҳәа акгьы амаӡамызт.
Зны-зынла илаԥш аакыдхаланы:
«Ҳаџьы, абри адунеи аҟны аламыси ахьымӡӷи змоу ауаагьы ыҟазаап. Убома, ауаҩы замана мчыбжьык ала дзеиԥшрахаз? Дшыбзаз дыԥсгәышьеит. Абыржәы абрантәи дызҭыҵыр иқыҭаҿ зегьы амца рыцраҵаны ибылрын, ҳәызбала мацара ирӷӷаны ишьҭеиҵарын, ҳәа сыҟоуп», иҳәон.
Абахҭа ианҭыҵшаз аҽны, абзиараз ҳәа еибырҳәон. Сеиҭ Ага иакәзар, Мемед дилабжьон. Иԥышәарақәа изеиҭеиҳәон.
Роушьҭразы адҵа анааи шьыбжьышьҭахьын. Риарҭақәа ааганы ашә аԥхьа инышьҭарҵеит. Ани, ауаҩ рыцҳагьы ашә дылагыланы баша адәы дықәыԥшуа дахьтәац дтәан. Уиҭәҳәар дышкаҳара, игхахьан, зынӡа деиҵалахьан. Ус, ашә аатны, Мемед «Абзиаразы сашьа» ҳәа аниеиҳәа иблақәа ҭырхаха иара иахь дааҳәын, дҩагылеит. Дихәаԥшуа, дихәаԥшуа дышгылаз иаразнак иԥсы ҭалазшәа дааҟалан, инапқәа рыла Мемед икьаҿ ахәда аанкыланы мызқәак раахыс раԥхьаӡа акәны даацәажәеит:
«Ефе, с-Ефе, уара уҭыҵуеит…», иҳәеит.
Нас, акы иҳәарц иҭахны дахьхәызшәа, инапқәа наиваҳан, инеиԥырҵит.
Абахҭа ианҭыҵ, ишиашаз сасааирҭак ахь инеины уаҭахқәак ааныркылт. Чобан Мемед ҳәа даҽа рҩызакгьы дрыцын.
Риарҭақәа инарықәтәан, кыр аамҭа ихәыцуан.
«Иҳаумҳәо, Ҳаџьы, уажәы иҟаҳҵари?», ҿааиҭит Чақырџьалы.
«Уара иудырп, сыҷкәын».
«Уаҵәы, Қьамил Ага иҟынтә жәабжьк ҳзаару?»
«Иаҳзаауеит, сыҷкәын».
«Уи иасҳәари, саб иашьа, Ҳаџьы?»
«Уара иудырп».
«Уажәы амҩақәа зегьы аркума, нас?»
«Усшәа ауп ишыҟоу».
«Ҳааԥшып, ус анакәха».
Риарҭақәа инарылаиеит. Ҳаџьы днаҭәҳәан ацәашьгьы ааирцәеит.
Чақырџьалы иблақәа ацәа зхыломызт. Анахь-арахь, днаҳәы-ааҳәуан. Ҳаџьыи Чобани ушьҭа ицәахьан. Чақырџьалы иаб дизхәыцуан, Ефес дшыҟалаз дазхәыцуан, иан дылзхәыцуан, Ҳасан Чаушь дизхәыцуан...
Аԥҳалҵәҟьа аӡыхь амҩаҿы иԥҽуеит… Ефе ҳәа ззырҳәо ауаҩы ииарҭа дшылаиоу ҭынч иԥсы ихыҵхьеит ҳәа уажәраанӡа избахьада? Ефе, иагьа дфырхаҵазаргьы аҵыхәтәан хык дагоит. Арҭ ашьхақәа Ефе ҳәа шаҟаҩы рбахьаз. Рызегьы рҵыхәтәа убас ауп ишыҟалаз. Аҳәынҭқарра анапы ауын. Иагьа уфырхаҵазаргьы, иагьа ухы ухьчаргьы иухьӡон. Уаҳа ԥсыхәа умаӡамызт.
Ас иҟалом! Даҽа мҩак ԥшаатәуп.
Ганкы – иан, ганкы – Ҳасан Чаушь, ганкы – амамзаара… Аконтрабанда ала шаҟа ирҳарыз?... Арахь, уи аус аҟныгьы хык ануқәшәо уздыруамызт. Нас, ауаагьы ишԥарҳәоз? «Шәихәаԥши уара, абни Чақырџьалы Аҳмед иԥа шәихәаԥши!... Иаб дызшьыз инапы рышәшәо арха дшықәу, иара иҿы раҳаны дихәаԥшуеит, «ҭәуу», уи ихаҵара! рымҳәаӡои? Чақырџьалы Аҳмед уиԥаны абас ушԥаҟало рымҳәаӡои?..» Нас, Ҳаџьы Ешьқьиа… Уи дышԥаихцәажәоз? «Сара уи, Қьамил Агаи, Ҳалил Беии уҳәа зегьы рыцхыраара дақәсыршәеит, аха иара ауаҩра илымҵит,
иҟасҵарыз, Аҳмед Ефе!» имҳәаӡоз?.. «Уара иухылҵыз аԥа ҳәа аӡәгьы дыҟам. Баша хаҳәык уҭынхеит, ажьа даҩызоуп уаҳа акгьы!», ҳәа иацимҵаӡоз?
Иан дышԥалҿаԥшуаз? Илзигаша ҳамҭакгьы имамызт. Уи уаҟәыҵ, иахьышьҭаз ауаҭах ахә зларшәоҵәҟьа рымаӡамызт.
Уабрагьхар аҵыхәтәаны хык узыԥшуп…
Нас, абахҭаҿгьы, адәахьгьы дыздыруаз зегьы ирҳәарыз? «Чақырџьалы абахҭа дааҭыҵыр жәбап… Уи Ҳасан Чаушьгьы ибап. Уара уцаны ауаҩы иаб дшьы, насгьы иҟам-иным ихараҵаны абахҭа дҭакы, данҭыҵлакгьы иуанаижьып, ус аума? Ибап уи! Чақырџьалы ҳара иаҳдыруа иакәзар, ишьа мукәа дынижьуам».
Ашьха, абна, иесымша ашәарҭа... ашьра, абналара, аиҿахысра…
Иаразнак дҩагылан ацәашьы ааиркит. Нас, Ҳаџьы днаицәахсын дааирԥшит.
«Иҟалеи, Мемед?»
«Ҳаџьы, саб иашьа, сара ари аус сахьхәит».
«Иарбан усу?»
«Ефес аҟалара».
«Избан?»
«Аҵыхәтәа…»
Ҳаџьы ацәа дзалымҵкәа дшыҟазгьы дхәыцуан.
«Уара уҩыза ауаҩы Ефес аҟалара дзахьхәуам. Иалҵӡом уи… Уажәы уареи сареи ақыҭаҿ ҳнеины уаб икәаҭана аанкыланы амхы ҳналалар, мааҭк ҳаԥсахома? Ҭынч ҳаанзыжьуада? Ҳара ушьҭа ҳнапы ашьа ахьтатоуп. Иааиуа дҳасуеит, инеиуа дҳаӷрасуеит. Абрагьцәагьы ҳхы инықәтәоит, аҳәынҭқар иуаагьы… Ҳара ҳнапы ашьа ахьтатоуп ҳәа уасымҳәеи? Ари нахыс уаҳа мҩа ҳамаӡам».
Ҳаџьы, абарҭқәа аниҳәа ашьҭахь днаҳәны днышьҭалеит. Чақырџьалыгьы ииарҭахь дцар акәхеит.
Ашьыжь агьырҭгьы ҩагылеит. Иара усгьы шаанӡа ила ацәа хымлаӡацызт.
«Қьамил Ага иажәабжь ҳазыԥшуама?» ҳәа дҵааит Ҳаџьы.
Чақырџьалы иблақәа ашьа хыхәхәала дыҟан:
«Раԥхьа ҳқыҭа аҟынӡа ҳнеип. Нас иҟало ҳбап».
Ҳаџьы иԥаҵа дналаччеит:
«Ус акәхааит».
Ҳаџьы усгьы ушьҭарнахыс Чақырџьалы абна дыламлакәа дышзаанымгылоз идыруан. Иахьа акәымзаргьы, уаҵәы...
Адәыӷба иакәтәарц ианнеи, макьана ахәылбыҽха ицараны ишыҟаз еилкааны ақалақь ахь еиҭахынҳәит. Ана-ара баша илеиҩеит. Иаха излацәажәаз азҵаара аӡбахә хәлаанӡа уаҳа ицәыррымгеит. Ирыцыз Чобан Мемед иакәзар, душьыргьы ажәак иҿыҵҟьауамызт. Уи ажәытә аахыс ус дыҟан. Ҳаџьы ииҳәо мацара ҟаиҵон, уаҳа ибжьы уаҳаӡомызт.
Ахәылбыҽха адәыӷба инақәтәеит...
Уи аамҭазы, Чақырџьалы абахҭа дышҭыҵыз иаҳаны амцашоура зыӷралаз Ҳасан Чаушь, еиҭах дҭеикырц азы аусқәа реиқәырҽаҽара далагахьан. Аҵыхәтәан – шықәсқәак раԥхьа иҟалаз қәыларак уи инаиқәҵаны, даанкыланы дҭеикырц азы иҩны днеит.
Аха дахьааиз Мемед дыҟаӡамызт. Иан дтәаны абамба ахахара даҿын. Ҳасан усгьы деилаганы дыҟамзи, Мемед данимба, реиҳагьы даапкын иааиҿашәоз леиҳәо дналагеит. Иҟаиҵалакгьы Мемед диԥшаар акәын.
«Бара быҷкәын», иҳәеит, «знык даасԥыхьашәар… иаб иаасҭа иеицәоу дақәсыршәоит. Дабантәикылыбгеи уи алахша? Ауасақәа реиԥш ауаа зхәыруа, абраантәи аума?» Ишәақь пынҵа ала аԥҳәыс лытәӷәыбжьара дыбжьасуан.
«Иаб длоуп, иан длаԥсуп, иаргьы уаҳа дзеиԥшрахоз? Дабаҟоу быҷкәын, исаҳәа!...»
Нас Чақырџьалы иҭынхацәа ԥыҭҩык лышьҭаҵаны алаба иаиргеит. Аха аӡәгьы акгьы рыздыруамызт, ианамуӡа ақыҭа ааныжьны дцар акәхеит.
Ҳаҭче дзықәшәаз дарчмазаҩит. Лҭынхацәа рҟынтә арԥыск дааиԥхьан:
«Уцаны, Мемед дахьыҟазалаак дыԥшаа. Ҳасан Чаушь, уаб дызшьыз Ҳасан Чаушь, уангьы абас длызныҟәеит, ҳәа сызиаҳәа. Ҳасан Чаушь иԥсыбаҩ дахамгылакәа, иаб ишьа мукәа, сара сшьа имукәа сымԥан дықәымлааит. Скыкахш сазыразхом. Абри аҟара анилымша иаргьы саргьы ауаа ҳазларҿаԥшуеи? Дықәымлааит арахь....», лҳәеит.
Арԥыс Чақырџьалы диԥшааит. Иан илҳәақәазгьы, аҟара жәантә иацҵаны инизеиҭеиҳәеит.
Ҳаџьы дыззыԥшыз аус дара ақыҭаҿы инеиаанӡа иҟалахьан. Чақырџьалы дҟаԥшьӡа, иблақәа кылҵны, рыҭра иҭҟьарьтә иҟалахьан.
«Ҳаџьы, уаҳа ԥсыхәа ыҟаӡам, уаҳа мҩа ҳамам, ҳашиашоу Ҳаџьы Ешьқьиа ҳизцап. Қьамил Агаи, Ҳалил Беии, Ҭевфиқь Беии ажәабжь рзынаҳацҳап. Иҳагу-иҳабзоу ала ҳаиқәдыршәааит. Ушьҭарнахыс урт раӷа ҳаргьы дҳаӷоуп».
Ақыҭахь имнеиӡақәа ишиашоу Ҳаџьы Ешьқьиа иҩны инкылсит. Ушьҭа рхы абрагьҵас иԥхьаӡаны Ҳасан Чаушьгьы дахьрышьҭаз азы рыҽгәарҭон. Уи амшала уахынлоуп ианнеи.
Ҳаџьы Ешьқьиа урҭ аниба:
«Сара уажәы Бешьпармак ашьхақәа рҿы шәыҟаз џьысшьон. Шәарҭ макьана…»
Чақырџьалы:
«Ҳаџьы Ешьқьиа, лассы ҳаиқәыршәа», иҳәеит.
Ҳаџьы:
«Уажәа схы иқәуп, упату схы иқәуп», иҳәан дгәырӷьеит. «Зегь мазеиуп. Ҳалил Беи иуаагьы шәанырымба сара сахь иаахьан. Урҭ ирасҳәаша расҳәахьеит. Абыржәыҵәҟьа рызегьы ирзысыцҳауеит. Рыцыԥхьаӡа ҩынҩажәеижәаба хьы аарышьҭып».
Ҳаџьы Ешьқьиа дгәырӷьаны дыԥсуан. Еиҭах иқыҭаҿы аҳас дҟалон. Мемед абна дыланаҵы уи илакьысра згәаӷьуадаз. Еиҭах имчра изыхынҳәуан… Зегьы ашәақь бзиақәа, ирзхаша аҟара ахы риҭеит. Мемед изы хазы харанарԥшыгакгьы нациҵан, дрықәныҳәо амҩа иқәиҵеит:
«Мҩамш шәықәлааит. Аиааирақәеи ахаҵареи шәыгымзааит!»
Нас – иаарласны ашьха иаԥныз ақыҭақәа рахь, иуацәа-иҭынхацәа рахь, Аирықәцәеи рԥызацәеи рахь. «Ҳаҷкәын дшәызнеиуеит, ахылаԥшра игышәмыжьын», ҳәа рзицҳаит.
Бешьпармак ашьхаҿы инхоз Аирықәцәа гәык ала ирԥылеит. Даараӡа ҳаҭыр рықәырҵон. Реиҳабы, Вели зыхьӡыз, Мемед иҩызцәа даарылганы хазы диацәажәеит.
«Ҳаџьы Ешьқьиа асаламқәа ҳзааицҳаит. Аҳмед Ефе уиԥазаап. Акы уазымхәыцын, акы уацәымшәан. Ҳқыҭақәа уахьааилахәо иудгылоуп. Агьырҭ ҳҭынхацәагьы ирзысыцҳаит. Усзыӡырҩы, сыҷкәын… Макьана уарԥысуп. Аҳмед Ефе ҷкәынак димоуп ҳәа уӡбахә уаанӡагьы исаҳахьан... Сажәа цқьа уазыӡырҩы, Абрагьраҿы зегь раԥхьа игылоу ахыхьчароуп. Уахьышьҭало, уԥсы знапы иануҵо ауаа роуп. Уи амшала уҭыԥ аӡәгьы изымдырроуп. Уи анеилыркаа уԥсит ауп. Сара сқыҭа, уара ԥсеиқәырхагас иумазаауеит. Арахь уаҳа уқәымлароуп».
Чақырџьалы изеилымкааӡеит.
«Арахь сықәымлозар сабацои, нас?»
«Уаб идунеи ԥсахны дцеит, аха абыржәыгьы иҭынха, иҩыза, дахьаангылоз, дахьыцәоз аӡәгьы издырӡом. Анцәа ида аӡәгьы изымдырроуп. Убри аҟара ирацәаны аҭыԥқәа умазароуп, актәи, аҩбатәи, ахԥатәи, ҳәа… зегьы, даҽакы рдыруазароуп, аиаша акәзар, аӡәгьы изымдырроуп. Ари ақыҭа зынӡа уанеилахалак уахьааиша ҭыԥуп, аӡәгьы изымдыруазароуп. Уи амшала ауп уаҳа арахь уқәымлароуп ҳәа зуасҳәаз. Гәҩарак умоуааит ҳара ҳганахь ала. Иеилукаама иуасҳәаз?»
Чақырџьалы ихы ҩышьҭыхны ушьҭа хынҩажәеижәохә шықәса ирҭагылаз аҭаҳмада шла, жәҩан ԥштәы змаз ибла разқәа днархыԥшылеит.
«Иҭабуп Ага, уеилыскааит», иҳәеит.
Аҭаҳмада уи ауыха ашьтәа рзишьит. Рызхара рфеит, иржәит. Ԥшьымш абраҟа сасра руан. Ҽынла ашьха иаҿалон, уахынла дара рҿы иԥхьон. Ус ишыҟаз, иззыԥшыз рԥарақәагьы рзааит. Иара Ҳалил Беи шәҟәыкгьы нацҵаны ирзааишьҭит. «Ефе, ҳара абра ҳаҟанаҵы акы уацәымшәан, узнапык Измир, узнапык Одемишь, узнапыкгьы асулҭан иаҳҭынраҿы иҟалоит», ҳәа ианын.
Ҳалил Беи иҭаацәа даара идуун, ижәытәын. Жәытә-натә аахыс ауаа напхгара рырҭон. Ганкахьала аҳәынҭқарра иалахәыз, ҽаганкахьалагьы абрагьцәа рыҽрыдҳәаланы рымчра аиқәырхара иашьҭаз ҭаацәаран.
Чақырџьалы, аԥшәмара рзызхаз аҭаҳмада инапы днагәӡит.
Аҭаҳмадагьы, дахьнеиша, дахьымнеиша, дзықәгәыӷша, дызқәымгәыӷша, зегьы наиаҳәаны днаскьеигьеит.
Бешьпармақ ашьха ақәцә азааигәара ӡыхьк инахагылт.
Чақырџьалы:
«Ҳаџьы, аҭаҳмада исеиҳәаз удыруама?»
«Издыруеит».
Чақырџьалы иааџьеишьеит:
«Излаудыруази?»
«Издыруеит. Ихыхьчарҭа, ишьҭаларҭа, абрагь изы иԥсы иаҩызоуп. Абрагь, ихыхьчарҭа хәаԥсамзароуп, ҳәа уаимҳәаӡеи?»
Чақырџьалы реиҳагьы иџьашьаны дыҟан:
«Уаргьы иуеиҳәама?»
«Мамоу», иҳәеит. «Уаб абна данылала, уигьы иеиҳәахьан, изааигәаны иибо зегьы абас дрылабжьоит. Урҭгьы уара уҩыза абрагь ҭынхас данрымам рыбӷа ԥымҵәои. Ақәылацәа зегьы рҟәаҟәа инықәтәаны ицәҳәыҟьантазӡа иҟарымҵои».
«Иҟарҵоит», иҳәан ахәыцра дынҭанагалт, Мемед.
Мемед абна дылалеит ҳәа заҳаз Ҳасан Чаушьгьы ируаа еидкыланы, Ҳусну Ефенди зыхьӡыз афицаркгьы дааидкыланы Чақырџьалы дишьҭалахьан.
Зны-зынла:
«Уихәаԥши уара, абри Аҳмед Ефе иҷкәын», иҳәон. «Абри алахша уихәаԥши, дхаҵахан абна дылалазаап! Иаб дзықәшәаз изымдыруазар акәхап... Уигьы ачақәа реиԥш дааныскылап. Дыҷкәыноуп, дԥышәадоуп… Анцәа иџьшьоуп абыржәы дахьабрагьхаз, маҷк ақәра иманы, дҟәышны абна дылаландаз ииааира реиҳа исцәыуадаҩхон. Ицу ауаагьы аԥышәа рымам, раԥхьатәи аиҿахысраҿы рызегьы акәатақәа реиԥш иласышьҭып...», ҳәа ихы дацәажәон.
Ақыҭақәа зегьы еимдо урҭ дрышьҭан. Аха рышьҭа дызхыломызт. Мчыбжьык, мызкы… Иҟам… Изыԥшаауам… Амала Ҳасан Чаушь игәы каижьӡомызт.
Ҳаџьы:
«Уаха ара ҳаангылоит. Ҳаџьы Ешьқьиа изысыцҳаит. Ҳасан Чаушь иҟынтә ажәабжь ҳзааигоит. Нас даҿа уыскгьы ҳамоуп».
Ҿымҭкәа кыр аамҭа дхәыцуан.
Аӡыхь, ашыцламшә иакыз аҽҳәа аҟынтә ашьшьыҳәа алеира иаҿыз аӡымҵар, араӡны асахьа аанахәон. Аӡыхь аганқәа ракәзар, ииаҵәҟаҟараӡа ҿыц игылаз шьацла ихҟьан. Аԥхын анцәамҭа ишҭагылазгьы амзаҵлақәа рыцаҟа ауарҳал еиԥш ишьҭаз ашьацра ухнахуан. Арахь, шьыбжьышьҭахьын, аԥсаатә ашәа зцырҳәоз ԥша ҟәандакгьы асра иалагахьан. Уаҳа ԥсы зхоу ҳәа акы абжьы уаҳауамызт.
Чобан Мемед ишәақь игәыҵакны аӡыхь дахәаԥшуа ашьацра дылатәан. Акәша-мыкәша иҟаз афҩы хаа ауаҩы датәнатәуан. Иеиуеиԥшым ашәҭқәеи, аӡи, амзаҵлақәеи, ашыцламшәи уҳәа рыфҩқәа убас еилаӡҩахьан… Чобан, адауаԥшь иаҩызаз, қәрала ҩажәеифба шықәса ирҭагылаз арԥыс еинаалак иакәын. Имцхәны ажәак иҳәо аӡәгьы имаҳаӡацызт. Амала ибжьы даараӡа ихаан, лассы-лассы ашәакгьы аацәыригалон. Ажәак ала, дҵак аниоулак «Ус иҟаҳҵап Ефе!» иҳәарц, мамзаргьы ашәак аацәыригарц азы ҿааиҭуан. Ԥҳәыс еибак лԥа заҵәы иакәын азы, быжь шықәса анихыҵуаз нахыс Ҳаџьы Ешьқьиа дидкыланы диман. Иаб рыцҳа, арра данырга нахыс уаҳа ихабар ҳәа акгьы рмоуӡацызт. Уаанӡа арахә хьчас
дахьрыцыз, иабџьар еиԥш, иҿарпынгьы ицзар иҭахын. Иҿарпын арҳәара даналагалак ауаҩы игәы арԥшаауан, дарҵәыуон. Акы заҵәык игыз – дцәажәомызт. Агьыс, ахысраҿы аҵыс абла ҭихуан. Арҭ ашьхақәа рыҟны абри аҟара дҭынчны, акгьы иус аламшәа дыҟаны, абри аҟарагьы ибзианы абџьар ныҟәызгоз имаҷны дырбахьан.
Ҳаџьы Мусҭафа, ихы ҩышьҭыхны Чобан иганахь днаԥшит. Чобан дыцәазшәа дымҵысӡо дтәан. Дааԥышәрыччан:
«Ари алажәгьы ӡыхьк дақәымшәааит. Ашәак иҳәоит, ма дианы дыцәоит, мамзаргьы аҿарпын аирҳәоит».
Чобангьы дԥышәрыччо ашьшьыҳәа дҩагылт.
Ҳаџьы Мусҭафа:
«Чобан, уааи арахь, аус ҳамоуп. Нас еиҭах унатәап иумуазар», иҳәеит.
Чобан дҿаԥхаҿаччо дааины дааихагылеит.
Ҳаџьы Мусҭафа дҵааит:
«Ушәақь ҭәума?»
Чобан, аиеи, ҳәа иҳәарц иҭахызшәа, ихы ааирҵысит.
Ҳаџьы Мусҭафа уи аамҭазы ишәақь ааҭаирцәын, еиҭа иеиҵеиҵеит. Чақырџьалыгьы абарҭ зҿузеи ҳәа дрыхәаԥшуан.
Ҳаџьы дҩагыланы ишәақь ааишьышьын инаганы Чақырџьалы иаԥхьа инышьҭеиҵеит. Нас инапы дагәӡны ихы инықәиҵеит:
«Ушьҭарнахыс Ефе ҳәа иҳамоу уара уоуп. Анцәа дуцхрааит. Уаӷа длашәханы, ууа дбаагәараны дузыҟалааит».
Нас шьҭахьҟа днаскьаны Чобан Мемед дааихәаԥшит. Чобангьы, Ҳаџьы Мусҭафа иеиԥш иныҟаҵаны, ҳаҭырла днаскьеит.
Чақырџьалы игәы ԥшааны, илаӷырӡқәа изаанымкыло дҟалахьан:
«Ажәак ала, зегьы снапы ианышәҵеит».
Ҳаџьы «аиеи» иҳәозшәа, ихы ааирҵысит.
Чақырџьалы:
«Иҭабуп, Анцәа ҳаигумырхан, шәыгәрагара саԥсахааит, ҳаӷацәа рҿаԥхьа хьымӡӷы Анцәа иҳаумырган!»
Ушьҭарнахыс Ефецәа рҵас ала рхы мҩаԥыргар акәын. Мусҭафагьы уажәы нахыс Чақырџьалы ахшыҩ иҭара акәым, иазҵаараҵәҟьа азин имаӡамызт. Избанзар зегьы зыӡбаша, зегьы ирызхәыцша Ефе ихаҭа иакәхон. Иҟаҳҵои, ҳабацои, угәы иҭои? ҳәа иазҵаара ҟалашьа амамызт. Уи ииҳәаз нарыгӡар акәын. Мап зҳәаз, ахы шиқәшәоз уажәнатә ирдыруан.
Ҳаџьы, ишәақь аашьҭихын:
«Ефе, азин сымоума?» ҳәа диазҵааит.
Чақырџьалы иблақәа рыла «ааи» хәа иирбеит.
Ҳаџьы ашьхарахь ихы нарханы хәынтә дхысит.
«Ефе, Чобангьы азин иҭ».
Чобангьы данхыс аамышьҭахь, Чақырџьалы дхысит. Рхысбыжьқәа ашьха агәаҩақәа ирҭаҩуан. Чақырџьалы ихы-иҿы ҟаԥшьӡа иҟан.
Уи аухагьы аӡыхь ахықә аҿы ирхыргеит. Ҳаџьы Мусҭафа иакәзар, алада иҟаз ақьалақәа рҿы инхар иеиӷьишьон, аха ушьҭа акы аҳәара дақәиҭӡамызт. Арҭқәа зегьы Ефе дрызхәыцыр акәын.
Чақырџьалы шарԥазы дааԥшит. Чобан, дҟарулуан.
«Чобан!»
«Сузыӡырҩуеит, с-Ефе».
«Ҳаџьы дыргыл».
«Уажәыҵәҟьа, с-Ефе».
Ҳаџьы дҩагылеит. Аӡыхь илхықәтәаны шьыжьхьа еицырфеит. Иалгаанӡа ажәакгьы еибырымҳәеит.
Чақырџьалы:
«Ҳаџьы», – ушьҭа саб иашьа ҳәа иациҵаӡомызт – «Ҳара агьырҭ Аирықәқәа рганахь дук ҳцәырымҵроуп. Макьаназы иҳалшаз, иҟаҳҵаз ахаҵара ҳәа акгьы ыҟамкәа мчыла ҳхы дҳарбома? Ҳабрагьзар, абрагьҵас ҳхы мҩаԥаҳгап. Мамзар аӡәгьы уаҩысгьы ҳаишьаӡом».
«Уиашоуп, Ефе. Аҵыхәтәанынӡа уиашоуп».
«Ҳасан Чаушьгьы ҳишьклаԥшроуп, Ҳаџьы».
«Ҳишьклаԥшроуп».
Ас ишеицәажәоз шәшәыбжьык геит.
Ефе:
«Ҳаџьы, унаԥши».
Ҳаџьы дҩагыланы дцеит. Иаргьы дшәышәуа аҭак ҟаиҵон. Ԥыҭрак ашьҭахь, ахьча сахьа змаз, деихьыҩры-еиԥыҩры иеилаҳәаз ҷкәына цәыхьк дицны даакылсит.
Чақырџьалы иааиз диазҵааит:
«Жәабжьс иумоузеи, с-дауаԥшь?»
«Агәабзиара умазааит, с-Ефе. Сара сааҟәымҵӡакәа Чаушь сишьҭашәарыцоит. Ақыҭақәа дрылоуп. Алаба иаиргоит. Даанымгылаӡакәа ауаа ипҟоит. Амала ҳара ҳқыҭақәа мацара… Ҳаџьы Ешьқьиа, уцаны Чақырџьалы адырра иҭ, ушьҭа иаамҭоуп, кыр илшозар абыржәоуп ахаҵара ианаамҭоу, иҳәеит».
Чақырџьалы:
«Иҭабуп, сыҷкәын. Ҳаџьы Ешьқьиа сысаламқәа иҭ», иҳәан, Ҳаџьы Мусҭафа иахь днаҳәит. «Ҳаџьы, аҷкәын ишәым-ихам, ԥарақәак иҭ», иҳәеит. «Сыҷкәын, ига арҭ аԥарақәа, ухазы шәҵатәқәаки шьаҵақәаки аахә, сара нас еиҭах иусҭоит».
Ҳаџьы иааҭиган аҷкәын ԥарақәак наииркит. Иааԥсаха игылаз ахәҷы ихы-иҿы аалашеит. Иӡамҩақәа ааҿыҟԥшьааит.
«Уаӷацәа ԥсааит, с-Ефе! Ҳазшаз дуцхрааит», иҳәеит.
Чақырџьалы:
«Ҳасан Чаушь изкны ажәабжь сзаагала. Иааҟаиҵалак саҳалароуп. Ҳаџьы Ешьқиагьы исызиаҳәа, Чаушь шьаҿак ҟаиҵацыԥхьаӡа адырра сымазароуп».
Аҷкәын амҩа даныланы дахьынтәааз ддәықәлеит.
Чақырџьалы:
«Ҳаџьы, ушьҭа ҳҭыԥ ԥсахтәуп. Абни аҩадатәи аган ахь ҳаиасып. Чобангьы ԥарақәак иҭа, ҳааигәара инхо ауаа рҿы днеины фатәқәак ҳазрымихааит».
Ҳаџьы ахәыцра даҿын. «Ари алажә д-Ефемкәа дхәаахәҭҩушәоуп дшыҟоу. Иааиуа аԥара риҭоит, ицауа аԥара риҭоит». Инапы ашьшьыҳәа иԥараҭра инҭаҵаны, дук иҭахымкәа ԥарақәак ааҭганы Чобан иахь ианироу, Чақырџьалыгьы уи игәы иҭаз еиликаазшәа, «Иҟалеи, Ҳаџьы?» иҳәеит. «Ҳара макьана ҳабрагьцәаҵәҟьаӡам. Чахык амшала аҭыӡшәа ҟалар сҭахым. Уаҵәы хаҵарак анҳалшалак рхаҭақәа игәырӷьаҵәа зегьы ҳарҭалоит. Аха уажәы даҽакала ҳхы мҩаԥаҳгар, ирықәланы изырҳәуа аӷьычкәыр цәыршәагақәа ҳарҩызахоит». Нас, Чобан иахь днаҳәит. «Аԥара рымгаргьы мчыла ирыҭ. Чақырџьалы ажәлар рча рымихырц азы акәӡам абна дзылалаз, ихьчарц азоуп, ҳәа раҳәа», иҳәан, днеины Ҳаџьы дидтәаланы инапы иҟәаҟәа инықәиҵеит. «Ҳаџьы, аусқәа ишаҳҭаху ицоит. Абыржәы иаасҭаххар Чаушь дхаххала дласышьҭуеит. Аха дыҟаз, даҽа мышқәак сара сымшала ажәлар иргәаҟааит… Амала ҳара ари абжьара хаҵарак ҟаҳҵар ахәҭаӡами, Ҳаџьы?»
Ҳаџьы:
«Уиашоуп, с-Ефе», иҳәеит. «Даҽа маҷк ажәлар иргәаҟааит, уи аамышьҭахь…»
Чақырџьалы:
«Абас акы сазхәыцит, ҳааигәара ақыҭауаа иакәымны ирызныҟәо Ага ҳәа ӡәыр дыҟоума, ауаа ргәы кыдызххьоу?»
«Дыҟоуп,» иҳәеит Ҳаџьы. «Мусҭафа Ага ҳәа аӡә дыҟоуп. Цәгьауҩыс иҟоу зегьы иара ицуп. Абраантәи Аидын ақалақь аҟынӡа анхаҩыжәлар зегь игәаӷ рымоуп. Амала ииааира мариаӡам, инхарҭа ахангьы алада, архаҿы иҟоуп».
Чақырџьалы кыр аамҭа иблақәа ҵархәны Ҳаџьы дихәаԥшуан.
«Уи бзиоуми, уаҳа иаҳҭахузеи? Мусҭафа Ага иҩны ҳақәлоит. Аԥара имамзар ихаҭа шасыс дааҳгоит. Иманы иҳаимҭошәа далагар алажә еиԥш дышьны дылкаҳажьуеит. Уара Чобан ила Вели Ага изыцҳа, Мусҭафа Ага аҩны даныҟоу адырра ҳаиҭааит».
Ҳаџьы:
«Ус анакәха, Чобан сихьӡап».
Чақырџьалы:
«Уиҟәаҵ Чобан. Вели Ага ухаҭа уизца… Сара анышәынҭрақәа рҿы сузыԥшуеит. Уахь унеип нас...»
Ҳаџьы дҩагылан амҩа дықәлеит. Мачк агәҭынчымра иман, илахьгьы еиқәын…
Ашьшьыҳәа иқәарԥссон. Аҵх акәзар, ахаҳә еиԥш ихьанҭан. Уԥынҵаҵәҟьа узымбо аҟара илашьцан. Архаҿы иҟаз Мусҭафа Ага иҩны, ныҟәарала сааҭыбжак аҟара ирцәыхароуп. Машәырк иақәымшәарц азы имццакӡакәа рыҽгәаҭаны иныҟәоит. Избанзар изацәажәаз ауаа ҿыц ирыднагалаз роуп, дук рыгәра рызгом. Уи амшалоуп, уаанӡа изларҳәаз ала акәымкәа, зынӡа даҽа мҩак ала аҩны азааигәахара изаҿугьы. Ҳаџьы, шә-метрак раҟара раԥхьа дгылоуп, Чақырџьалы агәҭа дыҟоуп, Чобан Мемедгьы рышьҭахьӡа дааиуан. Аҩны ианазааигәаха Чобангьы рааигәара дааиаанӡа иааизыԥшит.
Чақырџьалы:
«Шәара ашә шәкы. Сара аҩныҵҟа сыҩналоит. Ашә ацаԥха аркызар сеихсны иаасыртуеит. Ҳасан Чаушь усгьы мышкы аԥхьа арахь дзааиӡом. Еиҿахысрак ҟаларгьы хьаас ишәымкын, реиҳагьы иаҳзеиӷьуп».
«Иҟаларыма, Ефе?»
«Иҟалар реиҳа иеиӷьхоит, Ҳаџьы!»
Аанда длахыԥан ашҭа дынҭалеит. Уаанӡа Ага дахьыҟоу, иарбан уадоу дахьышьҭало, дзыдтәалоу, шаҟа ахьы имоу, уҳәа зегьы ҭиҵаахьан, идыруан... Ашә дадгыланы днасит.
«Узусҭада?» ҳәа иҵааит.
«Мемед соуп, Ага дызбарц сааит», иҳәеит.
Ашә иаразнак иаатит. Мемед аҩныҵҟа дныҩнашылеит. Ашә иаразнак иахьаатызгьы, уаҳа азҵаара ахьирымҭазгьы акы ишацәымшәоз унарбон. Мемед дшыҩналаҵәҟьаз ишәақь Ага инаиқәикит.
«Умҵысын Ага, ахы уасыргоит!»
Мусҭафа Ага ишәаз аӡәы исахьа имаӡамызт. Ашьшьыҳәа дҩагыланы, дҭынчӡа:
«Узусҭада, сыҷкәын, иуҭахузеи?», иҳәеит.
«Сара, Чақырџьалы Мемед соуп. Аҩны иҵәахны иумоу зқьихышә хьы аҟынтә зқьиҩышәиҩынҩажәеижәаба сумҭар уԥсы…»
Ага дааччеит.
«Изласаҳаз ала уара ҿыц абна улалеит. Саргьы иузысыцҳар сҭахын, уааи Мусҭафа Ага иухәаша ажәақәак уеиҳәап ҳәа..»
Чақырџьалы:
«Ус оума?... Баша аҽхырцәажәара уаҟәыҵ Ага. Ма ухьқәа, ма уԥсы!»
«Уара иузымдырӡо, сыҷкәын? Ага ирҳәра ҟалаӡом. Иумаҳаӡаци?»
«Иумроун ушьҭа!.. Иабаҟоу уԥарақәа?»
Мемед иблақәа ааҳәхьан, Ага иуаагьы цәышӡа игылан.
Нас адәахьы иҟаз ибжьы нарықәиргеит.
«Ҳаџьы, иуаҳама? Ага ирҳәра ҟамлозаап. Ара уааины зқьихышә ахьы имоу зегьы ааимхи!»
Ҳаџьы, Ага дааидгылеит:
«Уара алажә, умқәацар абыржәыҵәҟьа ушьны ушкасыжьуа удыруаз».
Ага иусқәа цәгьазшәа аниба инапқәа аҵысҵысра иналагеит. Иҿы ааихихыр дшыршьуаз идыруан ушьҭа. Арҭ зегьы шәаны-изаны, ишьрагьы иақәкны иааз ракәын. Ашьшьыҳәа дҩагылан даҽа уадак ахь иҿынеихеит. Ҳаџьыгьы дишьҭагылан… Макәанк аашьҭихын Ҳаџьы инаииркит. Ҳаџьы амакәан кны, Ага иаԥхьа дыргыланы данааи, Мемед уи днаиқәыҳәҳәеит:
«Ҳаџьы! Абраҵәҟьа илкаԥсаны зегьы ԥхьаӡа».
Ҳаџьы ахьқәа лкаиԥсан, ацәашьы инарбоз алашараҿы ишцырцыруаз акакала иԥхьаӡеит. Хәышә цыра ракәын иҟаз.
Чақырџьалы, Ага диҵаҳәҳәеит:
«Иумроун, Ага!»
Ага еиҭах дцан даҿа ҩ-макәанк ааганы Ҳаџьы инапы инаиркит.
«Ари аҟароума?», днаҵааит Чақырџьалы.
Ага:
«Абри аҟароуп, сыҷкәын».
Ҳаџьы ахьқәа еиҭах илкаиԥсан иԥхьаӡеит. Зқьи хышә хьы ыҟан. Иԥхьаӡаны даналга амакәанқәа инарҭеиҵахт.
Чақырџьалы:
«Ҳаџьы, шә-цырак ахьы Ага шьҭахьҟа иҭ, акы даргәаҟыр ҟалоит», иҳәеит.
Ҳаџьы иҭахымкәа ииԥхьаӡаз шә-хьык наганы Ага иаԥхьа инықәиҵан дындәылҵит.
Чақырџьалы:
«Ага, уара узы дуаҩ ҟәышуп рҳәалон, ииашазаап... Уара уҩыза ауа дсымазар еиӷьын. Аха гәыбӷан ҳаумҭан, аԥаразы даараӡа ҳаилахоуп. Уара ишуҳәаз еиԥш, ҿыц абна ҳалалеит. Аԥара ҳагуп».
Ага ахаҳә далхызшәа ажәак мҳәаӡакәа дгылан.
«Абзиараз», иҳәан адәахьы иҿынеихеит. Ҳаџьы ашә аҟны дизыԥшын. Аанда илахыԥан, иццакуа рҿынархан анышәынҭра аҟынӡа инеит.
Ашара иазааигәахахьан. Арахь арха ааныжьны ашьха изымхалаӡацызт.
Чақырџьалы:
«Маҷк ҳныҟәаны аҩар мҩаҿы иҟоу амыӷрақәа рҿы ҳаангыларыма, Ҳаџьы?»
«Уара иудырып, Ефе».
Аҩар мҩа аҟынӡа ианнеи кырӡа иааԥсахьан. Рыкәша-мыкәша иеиуеиԥшым аҵлақәа рыла иҭәын. Ашьхымзақәагьы иеилауаҭыруа аусура иаҿын. Аҩада, ашьха аҟынтә иасуаз аԥша ҟәанда ҭагалантәи аԥсабара афҩы хаа рзаанагон.
Ефе:
«Иахьа, хәлаанӡа абраҟа ҳаангылап».
Ҳаџьы:
«Уаҳа ԥсыхәа ҳамам».
Аҩар мҩа ахаҳәқәа цырцыруан. Агьы аган ахь рҿынаханы амыӷрақәа ирылсны ашәшьыра бзиа змаз ҵладук амҵан инатәеит.
Чақырџьалы:
«Амла ҳакыма, Ҳаџьы?» ҳәа днаҵааит.
Ҳаџьы:
«Ҳакит».
Рымҩаныфа ааҭыганы ашьшьыҳәа акрырфеит. Уи аамышьҭахь Чобан иҿарпын ааҭиган аҵла ашьапы дылкыдиаланы арҳәара дналагеит. Харантәи ихәаԥшуаз даҽа дунеик аҿы дыҟаз џьыршьон. Икәша-мыкәша аԥсабара аӡәгьы дықәымшәа иаирҳәон. Мемеди Ҳаџьыи ракәзар, иазыӡырҩуоуиаӡымӡырҩуоу узеилкауамызт. Мемед ишәақь ашьхәа ишьышьуан. Ҳаџьы иакәзар, ҿымҭ аҭаҭын дахон.
Чобан шьыбжьышьҭахьынӡа аҿарпын аирҳәон. Даргьы хәыцуа итәан. Аԥсаатә иеилауаҭыруа аԥҭа еиқәаҵәақәа реиԥш ирхысны ицон. Аамҭак азы Мемед ихаҿы лашо дгәырӷьаҵәа дҩагылан, «Ҳаџьы!.. Ҳаџьы!..» ҳәа ҿааиҭит.
Ҳаџьы ихы ҩышьҭихит. Иблақәа азҵаарақәа рхубаалон.
«Ҳаџьы, зқьиҩышә хьы ҳамоума?»
«Иҳамоуп.»
«Ԥара дууп, беиароуп, усоуми?…»
«Усоуп, с-Ефе».
«Ҳаџьы, ашьха акалҭ иазаигәоу ақыҭақәа жәаба, жәохә...»
«Иуҳәарц иуҭахыз сзеилымкааит, с-Ефе».
«Аӷа ду дҳарҳаит, Ҳаџьы! Уажәы ауацәагьы ҳарҳароуп. Ҳасан Чаушь иус ҳаӡбаанӡа ҳамчқәа ирыцаҳҵалароуп…»
«Уеилыскааит, с-Ефе».
«Ус анакәха, Ҳаџьы, аҩада инхо ақыҭауаа ҳнырҭаап уаха. Иахьӡузеи уи ақыҭа?»
«Исыздырам, с-Ефе, иахьа уажәраанӡа сымнеиӡац».
«Ушьҭарнахыс арҭ ақыҭақәа ҳҽқәа рзы хәмарырҭас иҟалароуп, Ҳаџьы!»
Амра аҭашәамҭазы иҩагылан, рҽырхианы амҩа инанылеит. Ишнеиуаз ақыҭа ахаҿы аӡә дрықәшәеит.
Чақырџьалы ирықәшәаз ауаҩы аԥсшәа наиаҳәаны диазҵааит:
«Сара Чақырџьалы Аҳмед Ефе иԥа Чақырџьалы Мемед Ефе соуп. Ақыҭа аиҳабы иҩны абыкәу?»
Дзазҵааз Чақырџьалы ихьӡ аниаҳа дааҭрысит. Аха раԥхьа дҩагыланы аҩнынӡа инеигеит. Ақыҭа ахада иџьашьауа дырԥылт.
«Сара Чақырџьалы соуп» ҳәа ҿааиҭит Ефе.
Ақыҭа ахада дааилаԥаҭазаргьы:
«Уааи, с-Ефе! Бзиала уаабеит, с-Ефе, Аҳмед Ефе иԥа… Уаб данҭадырха нахыс Агақәа, Абеиқәа, Ефеқәа, аӷьычкәырцәа, аԥсҭазаара ҳԥынҵа икылрхит. Убжьы ахьҳаҳаз ҳаигәырӷьеит...»
Аҟәардәқәа ахчқәа нарықәҵо рҭыԥ архиара дшаҿызгьы, драцәажәон. Зегьы антәа, раԥхьа даагылеит.
«Иудысныҳәалоит, Ефе. Уи агьааур изуузгьы ҳаҳаит. Ақыҭа зегьы аныҳәа ҳаман. Аҳмед Ефе дҭадырхазаргьы иҷкәын дҳазгылеит, ҳҳәеит».
Акаҳуақәа ирзааргаз инахәаны, нас акрырфеит. Акрыфара аамышьҭахь еиҭах акаҳуа рыздыршит.
Ақыҭа ахада:
«Ефе дҵак ҳауҭома? Иуҭаху акрыҟоума? Ақыҭа анҭыҵ ачкәынцәа сыргылт, угәы акы аанамгааит. Ҵысрак ҟалар адырра ҳауеит… Дҵак ҳауҭома?», ҳәа дҵаауан.
Чақырџьалы даацәажәеит:
«Ага, ақыҭаҿы иҳәаны итәоу аҭыԥҳацәеи, зчара аамҭа ааины иззымуз арԥарацәеи шаҟаҩы умада? Убарҭ аҭыԥҳацәеи арԥарацәеи сзеидукылар сҭахуп».
Ақыҭа ахада ари аниаҳа дыԥхамшьар акәашара далагон.
«Иуҳәаз схы иқәуп, уҳагымзааит, с-Ефе! Абас дыҟан уаб Аҳмед Ефегьы...»
Ақыҭауаа руаӡәи иԥшәмаԥҳәыси даарыԥхьеит:
«Маҳмуд, уааи. Ҳаҭче, баргьы бааи... Сары Али иԥҳа – аӡәы, Осман итәы – ҩыџьа… Аишье лԥа – аӡәы, Дурмуш иԥа – ҩыџьа…»
«Делиџье Ефе иԥа дзухашҭи, уи имаукуеи?»
Ақыҭа ахада:
«Аии, дысхамышҭи, с-Ефе… Жәиԥшьҩык аҭыԥҳацәеи быжьҩык арԥарацәеи, амамзаара иахҟьаны рчарақәа ахьырзымуа амшала изеибагом, ргәыхәтәы изахьӡом».
Чақырџьалы:
«Шәрыԥхьа, абраанӡа иаҳзааиааит».
Сааҭыбжак аҩныҵҟала зегьы мазеин. Чақырџьалы Ҳаџьы илымҳа дылҭахәыҭхәыҭит:
«Раԥхьаӡа аҭыԥҳацәа, жәахьык-жәахьык рыҭ…»
Ҳаџьы инапқәа ааҵысҵысит. Ефе иакәзар, ихы ҩышьҭыхны аҭыԥҳацәа дагьрмыхәаԥшит. Ҳаџьы, имакәан ааҭыганы иааиртит.
«Ари шәара шәыҩнымаҭәа азын ауп. с-Ефе, убас иақәнагоуп ҳәа иԥхьаӡеит, сҭыԥҳацәа. Ефе, абык диҩызоуп…»
Аҭыԥҳацәа ржәиԥшьҩыкгьы рыхьқәа, акакала иԥхьаӡаны рнапы инаиркит… акы, ҩба, хԥа… Ҳамҭакы ахьы абжьы ада уаҳа акгьы уаҳаӡомызт.
Ефе, Ҳаџьы иахь ихы нарханы:
«Арԥарацәа ираҳәа, инатәааит. Аҳамҭа хәҷы иҳалшаз, ирықәнагамзаргьы ҳаҭарымҵааит.
Ҳаџьы:
«Ефе шәтәар иҭахуп».
Ефе еиҭах Ҳаџьы илымҳа дааҭахәыҭхәыҭит:
«Ҳаилацәажәаны иандәыҵлак ашьҭахь, жәохә-жәохә хьы рџьыба иҭауҵап. Иҟалома?»
«Иеилыскааит, с-Ефе».
Аицәажәара ианалага ргәынамӡарақәагьы акакала ицәырыргон. Аиҳабыра рҟынтә, азаԥтиацәа рҟынтә, иаарыхҭыргоз зегьы аиҭаҳәара иахьӡомызт. Мемед ахаҳә еиԥш иҽмырҵысӡо дырзыӡырҩуан. Агьырҭ ақыҭауаагьы ирҳәеит, иеиҭарҳәеит…
Нас, Ҳаџьы ианрыҵеиҳәа арԥарацәа адәахьы индәылҵын, рыцыԥхьаӡа дрықәныҳәаны рԥарақәа рџьыба инҭеиҵеит.
«Ҳазшаз шәирманшәалааит. Амшьҭа биахааит!»
Ақыҭа аԥсы ҭаланы ашьапы иқәгылахьан. Ҩныцыԥхьаӡа агәырӷьаччабжь ҩныҩуан. Аҩныҟа иааиз, изымааиз рзы Ефе
дзеиԥшраз аиҭаҳәара иаҿын. Еиҳарак, иааины дырбарц азы рыԥсы рҭиуан.
Ефе:
«Уалгама, Ҳаџьы, инаугӡама?»
«Инасыгӡеит, с-Ефе.»
«Апдестк аахәаны намазк скыроуп».
Ҳаџьы иааџьеишьеит. Иахьа уажәраанӡа анамаз аӡбахә иҳәо имаҳаӡацызт. «Унан, унанхааит! Ари аҷкәын хыла-гәыла ҳаилеиҵараны дыҟоуп», ҳәа игәы дааҭахәыцит.
Нас ҿааиҭит:
«Кәмаанк сзаажәга, с-Ефе, инамаз аамҭа иахысуеит».
Чақырџьалы апдест ааихәан, анамазкра дналагеит. Ҳаџьы уи дишьклаԥшуан. Мемед инамаз убас ишахәҭоу ала икуан, иџьшьахәын. Дыззымдыруаз дхәаџьаз џьыршьар ҟалон. Ефе инамаз даналга дҩагылан аҽеибыҭара дналагеит.
Ҳаџьы иахьгьы длаҟәны:
«Ҳаџьы, амҩа ҳзырбаша аӡәы дышьҭых, хәымш-фымш рыла агьырҭ ақыҭақәагьы ҳрылсроуп».
Ҵхабжьон маҷк шагыз, иҩагыланы амҩа инанылеит…
Ишырыӡбаз еиԥш, хәымш-фымш рыла ақыҭақәа зегьы ирхысит. Аҭыԥҳацәеи арԥарацәеи дыргәырӷьеит. Ачымазцәа ирыхәеит, ачахә змам ирыхьӡеит…
Абжьымш ауха Бешьпармак ашьха ианаҿала Ефе дҵааит:
«Шаҟа ҳзынхеи, Ҳаџьы?»
«Хынҩажәеижәаба, с-Ефе. Акгьы ҳазнымхеит, ари аҟара аԥара ала иҳаԥсыхәои уажәы?»
«Хьаас иҟаумҵан, даҽа Мусҭафа Агак дҳаԥшаауеит».
«Даҳзыԥшаауама, с-Ефе?»
«Адунеи Мусҭафа Агақәа рыла иҭәуп».
«Амала иуадаҩуп, аҭыӡшәа ацуп. Уажәы аӡәы шаҳҳәо, уаҵәы даҽаӡәы, нас иҵегьы… Арҭ зегьы аӷацәас иҟаҳҵар ҳазлариааиуеи?»
«Аӡәы ихаҭыԥаны жәақыҭакгьы ҳарҳауеит, уи маҷума
«Имаҷуп», ҳәа иҿы ааиртырц игәы иҭан Ҳаџьы, аха Чақырџьалы убас игәы ԥжәаны дааихәаԥшит, аҳәаа дшахысыз еилкааны иҽааникылан, «Уара иудырып, с-Ефе», ҳәа иажәа ааҿахиҵәеит.
Чақырџьалы ақыҭақәа дрылаланы иҟаиҵақәаз зегьы, ақыҭауаа ргәырӷьашьҭыбжьгьы нацланы агьырҭ ашьха қыҭақәа инадыркны ихараӡоу ақалақьқәа рҟынӡа, иахьабалак инаӡеит. Аҵыхәтәантәи аамҭазы абас зхы мҩаԥызгоз Ефек дҟамлаӡацызт.
Нас, иикыз анамази ахы шилымҟьози ирызкыз ажәабжьқәагьы мифҵас ауаа ирылан. Арахь, жәҩык ацәгьауцәагьы амца рыцраҵаны иахьиблыз амшала ицәшәангьы иԥсуа иалагахьан.
Чақырџьалы абарҭ зегьы ажәлар ишрыдыркыло, иахырҳәаауа ажәабжьқәа изаарыцҳауан, адырра иоуан. Убри ала аҭагылазаашьагьы дахылаԥшуан.
«Ҳаџьы», иҳәеит ҽнак, «иугәаԥхама иҟалақәаз?»
Ҳаџьы ацәыҵаччара даҿын:
«Уара иуеиҳау Ефек арҭ ашьхақәа дырбараны иҟаӡам, с-Ефе. Ҳазшаз илԥха угымзааит».
«Ибзиоума, Ҳаџьы?»
«Ибзиоуп, с-Ефе».
«Уажәы, Ҳасан Чаушь иаамҭа аама?»
«Иааит, с-Ефе».
«Ҳиламкьыскәа ажәлар рхы дшықәтәоу даанҳажьуама?»
«Уара иудырып, с-Ефе...»
«Ус анакәха, аусура напы аҳаркып, шаҟа шықәса ҵуази ажәлар иргәаҟуеижьҭеи. Ргәы кыдгыланы иҟоуп.
«Мышкызаҵәыкгьы иԥсы ҭаны даанхар, гәнаҳауп, с-Ефе»…
Одемишьи Каимакчыи рыбжьара. Анышәынҭра… Чақырџьалы амҩа кны дыԥшуп. Иацы ауха Чаушьи иареи аҵх зегьы хыбрак аҵаҟа иеицырхыргахьан. Изларҳәаз ала, абас иҟалазаап: Чақырџьалы кыр аамҭа Чаушь дишьҭашәарыцон. Иара Чаушьгьы Чақырџьалы дишьҭан. Уахык Чақырџьалы ақыҭа аиҳабы иҩнаҭаҿы дсасны дшыҟаз Ҳасан Чаушьгьы ақыҭахь дшааиуаз ала ажәабжь изааргеит.
Чақырџьалы аԥшәма убас иеиҳәеит:
«Ага, уцаны Ҳасан Чаушь уҩныҟа ааԥхьара иҭ. Уаха абраҟа дынхааит».
Ақыҭа аиҳабы дшанханы даанхеит. Ҩнык аҿы арҭ шԥеицынхарыз? Ԥсыхәас иеиҭоз… Чақырџьалы инапы-ишьапы дахьынҳалт.
«Ефе, иҟаумҵан, сыҩны ашьа илоумыргылан».
Чақырџьалы:
«Ага, уара уцаны иуасҳәаз ҟаҵа.. Акымзарак изызуӡом. Сара ҵаҟа сынхоит. Амала уҭаацәа шасыс исуҭоит. Акы ҟалар...»
Ага иеиликаахьан.
Чақырџьалы:
«Шарԥазы, шаанӡа сдәылҵны Каимакчы амҩаҿы иҟоу анышәынҭрахь сцоит. Уаргьы, Чақырџьалы Каимакчы аган ахь дцеит ҳәа шуаҳаз иауҳәап. Усгьы дсышьҭамлар дабацари. Иеилукаама?»
Иеилимкаакәа иҟаиҵарыз? Дцаны Ҳасан Чаушь диԥыланы аҩныҟа дааиԥхьеит. Аҩны, хыхь – Ҳасан Чаушь, ҵаҟа – Чақырџьалы аҵх еицырхыргеит. Ак ҟалар ҳәа аԥшәма игәы ҭҟьазаргьы, акымзарак ҟамлаӡакәа иаадыршеит. Ашьыжь зегьы шыцәаз Чақырџьалы дцаны Ҳасан Чаушь имҩа икхьан.
Ҳасан Чаушь даҽа афицар ҷкәынакгьы дицын. Ҳусну Ефенди зыхьӡыз ари аҷкәын гәымшәак, фырхаҵак иакәын. Ацәгьауцәа иахьрышьҭаз кырӡа аихьӡарақәа, ақәҿиарақәа ааирԥшхьан. Изларҳәо ала, Чақырџьалы арратә школ данҭаз диҩызазаарын.
Зегьы Чақырџьалы ишиҭахызҵәҟьа иҟалон. Ҳусну Ефендии Ҳасан Чаушьи аԥхьа игыланы ажандармцәагьы рышьҭахьҟа амҩа ианыланы ишааиуаз Чақырџьалы ишәақь инаҵагылт.
Амҩа кны итәаз Чақырџьалы ибжьы нарықәиргеит:
«Ҳасан Чаушь! Ҳасан Чаушь, Чақырџьалы соуп, абар сахьыҟоу. Уааи саб ишьаура… Сан лгәаӷ… Уааи уара алаԥсыхша, уааи!..»
Нас, знык дҩахысын Ҳасан Чаушь дхаххала иҽы ашапаҿы дылкаижьт. Уи нахыс Ҳусну Ефенди дхысуа ҽыла Чақырџьалы днеижәлеит.
Чақырџьалы:
«Умааин Ҳусну Ефенди, урыцҳауп. Ачеиџьыка ҳабжьоуп, умааин!»
Ҳусну Ефенди иаҳауамызт.
Ефе:
«Чобан, ишьапы аҟынтә…» .
Чобан, Ҳусну Ефенди ишьапы деихсит. Аха ишьапы иаахаз ахы имгәа рҟьаны ицеит. Ҳусну Ефендигьы иҽы длалыҩрит.
Мемед иаб ишәақь Ҳасан Чаушь иман. Данишьыз ишьҭыхны игахьан. Мемед ихьаа – убри ашәақь иан лахь агара акәын. Уажәы Ҳасан Чаушьи ашәақьи иаԥхьа икажьын. Чақырџьалы игәаӷьны иаб ишәақь изышьҭымхит, аха нас, дыԥсаанӡа абри игәы ишыҵхоз иаанхон.
Уи нахыс Чақырџьалы, «Чақырџьалы» ҳәа ахьӡ-аԥша иоуит. Аиҳабырагьы даҽакала изныҟәаны иреиӷьыз рыруаа ишьҭарҵо иналагеит.
Ҽнак, Чақырџьалы Боздаг ашьхаҿы дшыҟаз раҳаны уахь иҟаз аруаа зегьы Ҳафыз Ҳилми инапы аҵаҟахь ииаганы ишьҭарҵеит. Чақырџьалы ари агәыԥ цҟьа иқәиҵеит. Уи алагьы ажәлар рыҩныуҵҟа ихьӡ даараӡа аҭыԥ ҷыда ааннакыло иалагеит. Ақыҭауаа бзиа дырбон, иагьицәшәон. Азаптиацәа ракәзар, иӡбахә анраҳалак ргәы ҭҟьон…
Чақырџьалы:
«Ҳаџьы!»
«Сузыӡырҩуеит, с-Ефе!»
«Ас иҟалаӡом. Иесымша абас ҳаиҿахысуа изыҟалом... Мышкы машәырла хык ҳақәшәар…»
«Уиашоуп, с-Ефе».
«Ушьҭарнахыс ҳашиашоу аиҿахысра ҳадҳамкылароуп».
«Иҟаҳҵари, нас?»
«Мҩак ҳаԥшаап. Ухәыц, Ҳаџьы! Ас ицарым…»
Уи ауха Чақырџьалыгьы, Ҳаџьыгьы рыла ацәа хымлеит. Шарԥазы Ҳаџьы дааит.
«Круҳәарц уҭахума, Ҳаџьы?»
Ҳаџьы дыччо дгылан.
«Уара иҳәа, с-Ефе».
Ефе, игәы ҭынчын.
«Чақырџьалы зыхьӡу даҽа акы-ҩба гәыԥ еиҿаҳкаароуп, Ҳаџьы. Иеилукаама?»
«Саргьы убри акәын иуасҳәашаз».
Уи аламҭалазы ҿыц ауаагьы рыднагалахьан. Арҭ зегьы дзықәгәыӷшаз, ахаҵара згым ракәын. Ҳарманоглу Аҳмед, Коџьа Мемед, Араԥ Мерџьан, насгьы Кара Али… Чақырџьалы иаразнак даҽа гәыԥк еиҿикаан Кара Али напхгаҩыс даиҭеит. Даҽа гәыԥк – Чолак Ефе ҳәа аӡәы… Уи аамышьҭахьгьы Қучуқ Осман гәыԥк изеиҿикааит. Ушьҭа иахьабалак Чақырџьалы ихьӡ ыҟан. Арахь иара иахьиҭаху, ишиҭаху аҽы ирхәмаруан.
Амала, даҽа шәарҭаракгьы цәырҵхьан. Агәаӷи аҵашьыцреи зхы зыхнахуаз агьырҭ абрагьцәеи урҭ рҩызцәеи Чақырџьалы аӷас дышьҭырххьан.
Уажәы ганкахьала аҳәынҭқарра ахаҭарнакцәа, даҽаганкахьала агьырҭ абрагьцәа драбашьыр акәын… Ажәак ала, ақәԥара абыржәы акәын ианалагоз…
Чақырџьалы иеиҿикаауаз ушьҭа инагӡан, ихыхьчарҭақәа еиқәыршәан. Ари нахыс ахьхьаҳәа аԥарақәа изааир акәын. Избанзар акрызкыз ауаа беиақәа зегьы иҩуа иара ишьҭан. Уигьы зыхҟьоз, ақалақь аҿы, уӷәӷәахарц азы, ашьхаҿы абрагь ӷәӷәак думазар шаҭаху ибзиаӡаны ирдыруан.
Аирықә қьалаҿы итәан… Чақырџьалы ушьҭа дызусҭоу дырны, ихы пату ақәҵаны имҩаԥигон. Ахаҳә хьанҭа еиԥш дыҟан. Баша уск азы иҿы ааихыхны ажәак иҿыҵҟьомызт.
«Ҳаџьы!»
«Сузыӡырҩуеит, с-Ефе».
«Ҳусқәа аҭыԥ иқәлеит, ҳхыхьчарҭақәа еиқәшәоуп, ушьҭа ҳҽаҳӡароуп».
«Ҳҽаҳӡароуп, с-Ефе».
«Азаптиацәа ҳаҽрықәҳаршәаӡом».
«Ҳаҽрықәҳаршәаӡом, с-Ефе....»
Арҭ абас ишеицәажәоз аладатәи аԥшыхәҩы аԥхӡы дага хьчаҩык дицны даакылсит. Ахьчаҩ дҵысҵысуа дгылан:
«С-Ефе, ари излаиҳәо ала, Қучуқ Осман игәыԥ, алада ирыкәшеит. Рҭагылазаашьагьы ҽеим, аиҿахысра ӷәӷәа цоит. Ирцәҭахақәазгьы ыҟазаап».
«Ҳаџьы! Ажәабжь ҳзаазгаз хылаԥшрак изыҟаҵа. Нас, иаразнак ҳҩызцәа ҳрыхьӡап. Рҭагылазаашьа шәарҭазар ҟалоит, усоуми?»
«Уара ишуҳәо, с-Ефе».
«Ҳрыхьӡароуп!...»
Чақырџьалы игәыԥ, егьырҭ агәыԥқәа раасҭа ҷыдараны ирымаз ршьамхы аласра акәын. Ианааилаха, сааҭк ала иахьнеиша жәохә минуҭ рыла инакылсуан. Уи иабзоураны али-ԥси рыбжьара Қучуқ Осман икәшаны иахьыҟаз, макьана ишеиҿахысуаз ирыхьӡеит. Чақырџьалы, амҩа дықәнаҵы, иҩызцәа зегьы шҭахазгьы, Қучуқ Осман ихала дырҿагылоуп ҳәа иаҳахьан.
Рааигәара данааи Чақырџьалы ҿааиҭит:
«Осман, сухьӡеит. Уҽрумҭан, амарџьа!»
Аруаа рашьҭахьтәи аганахь уашәшәыран, уахь ала дрыжәлеит. Аамҭа кьаҿк иалагӡаны хыла-гәыла иеилаҵаны дрылгахьан. Аруаа реиҳабы, Мусҭафа Ефенди ззырҳәоз аӡә
иакәын. Ҩыџьа ируааи иареи бналаны аладатәи аиҩхаа аҟынӡа инеихьан еиԥш, Қучуқ Осман раԥхьа даацәырҵит.
«Шәнапқәа шәырҩаха!»
Мусҭафа Ефенди уаҳа иҟаиҵарыз... Инапқәа дырҩахеит. Қучуқ Османгьы рыхҩык иаԥхьа инаргыланы Чақырџьалы изааигеит. Чақырџьалы азаԥтиацәа баны дзаангыломызт. Ӷәӷәала ргәаӷ иман. Ҳаџьы адҵа ииҭеит:
«Ишьны шәрылга абарҭ!»
Нас Мусҭафа Ефенди иахь дынхьаҳәын:
«Уара ламысда», иҳәеит, «ишԥаугәаӷьы сфырхацәа? Уара урҭ рҩызцәа ауаа џьаракыр иубахьазма? Исоумҳәо, алахша! Алаԥс илыкәаиаз, исаҳәа!»
Мусҭафа Ефенди, аӡәгьы дыззыԥшымыз аҭак ааҟаиҵеит:
«Алаԥс илыкәаиаз ухаҭа уоуп!»
Чақырџьалы ари аҩыза аҭак џьеишьеит.
«Дызусҭада?»
Мусҭафа Ефенди даҽазныкгьы ибжьы наиргеит:
«Алаԥс илыкәаиаз ухаҭа уоуп, Чақырџьалы!»
«Ҳаит, уара, ала ԥынҵа икылҟьаз!»
«Сара уара ууаҩыз џьысшьон! Иҟауҵақәаз рыла Ефе ззырҳәо урылаз џьысшьон. Аха баша ӷьычкәыркгьы уакәымзаап. Ауаҩԥсы, итҟәаны имоу абас иаҳаҭыр лаирҟәӡом. Дишьуеит, мамзаргьы доуижьуеит. Уара, ушьа ҟьашьызаап! Иеилукаама?»
Забџьар ҭызгахьаз Чақырџьалы, арҭ ажәақәа аниаҳа иҽааникылт.
«Ҳаџьы, Мусҭафа Ефенди диашагәышьоуп. Ари ауаҩы дхаҵаҵәҟьазаап. Сара азаптиацәа абас ахацәа рылоуп ҳәа сыҟаӡамыт. Иԥсы изынсыжьит. Аха ишьапқәа рцәа рхышәх, даҽазнык дызҳашьҭамлааит».
Мусҭафа Ефенди убраҵәҟьа днышьҭаҵаны, ицҳафыруа иҟаз рҟамақәа ааҭганы, ишьапқәа рцәа рхыхра иналагеит. Мусҭафа Ефенди «ных» иҳәомызт. Дагьыҳәҳәомызт, дагьрыҳәомызт. Ԥсык диҩызан. Ишьапқәа ашьа иаганы иҟан. Ицәеи ижьи ҩежьӡа дҟалахьан, аха иҿытбжьык гомызт.
Чақырџьалы ибла иабо изхамҵо дихәаԥшуан:
«Шәиҟәаҵ, доушәыжь Мусҭафа Ефенди», иҳәеит. Нас Ҳаџьы иахь дынхьаҳәит. «Уара дзакәытә фырхаҵоузи ҳзықәшәаз. Абри Мусҭафа Ефенди иҩызцәа ҳаргьы иҳагуп. Аха рыцҳарас иҟалаз Османаа рнапаҿы иҟоуп. Иҟаҳҵари…»
Ргәыԥ ықәӡаахьан азы, иаарласны даҽа гәыԥк еиҿыркаар акәхеит. Османаа, Мусҭафа Ефенди иҩызцәа иагьаҩы рыман. Агәҽанызаара аҭахын.
Ашьхаҿы еиқәыз ар рымца, амзаҵлақәа рқәацәқәа икаххаа иарлашон. Амца аган аҿы сыск аҵәы иахаҵаны аӡра иаҿын. Чақырџьалы ихаҭагьы, ихәыцрақәагьы, ааԥсаны иҟан...
«Ҳаџьы, ӡәыр уизхәыцхьоума?»
«Аӡәгьы дысгәалашәоит, аха…»
«Ҳаџьыы!... шаҟа ихыҵуеи?…»
«Уажәы ааигәа абахҭа иҭыҵыз Ԥосоглу Мемед иҩызцәеи иареи ақыҭаҿы итәоуп».
«Нас?»
«Иахуҳәаауеи, с-Ефе?»
«Дхаҵоуп аиашазы. Аха иурыма? Ҳазхаиҵарыма?»
«Иуҭахызар ҳнахәаԥшып, с-Ефе…»
«Ҳазхәыцып... Ус анакәха, уаха алада ҳналбаап. Иара Ԥосоглугьы ҩыџьа изынаҳашьҭып».
Ԥосоглу абахҭа дҭашәаанӡа Ефес дыҟан. Макьана дҿан, аха дхаҵаӷәӷәан. Ихаҵара иахҟьаны ауп аҭакра дзақәшәазгьы. Ихәыз иҩызцәа кажьны дахьымцаз азы азапҭиацәа иҽриҭар акәхеит, хышықәса иқәҵаны дҭакын. Иҩызцәа анырхә, дшырҿахысуазгьы ихәыз алганы рыԥсеиқәырхара дашьҭан, аха иалымшошәа анырба рхаҭақәа иҳәеит «ҳара уаҳа акгьы ҳалҵуам, усгьы ҳаблит. Ма уара ухы еиқәырха» ҳәа. Аха уи, иҩызцәа изымгәаӷьит. «Ефе ззырҳәо иуадаҩу аамҭазы иҩызцәа кажьны дышԥацо? Ауаҩра ианаалома уи?» ҳәаны иџьаԥҳаны далгаанӡа дырҿахысуан. Нас иҟаиҵарыз, иҽриҭар акәхеит. Ԥосоглу ззырҳәо абри иоуп. Икылкааны дхысуан, дгәымшәан. Чақырџьалыгьы абарҭқәа зегьы идыруан. Хара имгакәа абна дылалараны дшыҟазгьы налаҵаны… Ус анакәха, рнапы аарласны Ԥосоглу ргәыԥ даларҵар акәын. Мамзар дара рзыҳәангьы дшәарҭахон.
Ԥосоглу изнеиз арԥарацәа:
«Мемед Ефе ҳаузааишьҭит, дузыԥшуп», рҳәеит.
Чақырџьалы дук бзиа дшимбоз идыруан азы Ԥосоглу ари аҩыза ааԥхьара дазыԥшӡамызт. Изыхҟьази уажәы ари?… Аха дымцаргьы ҟаломызт. Шәыргәындараны ирԥхьаӡон.
«Уҩызцәагьы уцны унеир иҭахуп», рҳәеит арԥарацәа.
Ус анакәха шәарҭа ҳәа акгьы ыҟаӡамызт. Иҩызцәа ирзицҳаит. Ианааи иеилацәажәаны, ицарц рыӡбеит.
Арԥарацәа иаарыԥхьан, «Ефе адырра ишәҭ. Ҳизнеиуеит», ҳәа рарҳәеит.
Арԥарацәа рхала идәыкәҵаны, дара шьҭахьла рнеира, Чақырџьалы ишиқәгәыӷуаз аанарԥшуан, ишицәымшәогьы аанагон.
Чақырџьалы, Ԥосоглу диҿаҷчо диԥылеит. Иеидтәалеит. Ԥосоглу, Чақырџьалы иармараҿы дтәан. Ишәақьгьы ишьамхы иқәын, аха Чақырџьалы ишҟа ихан. Чақырџьалы ари ангәеиҭа:
«Иҟалеи Ԥосоглу Ефе? сара ҳаиуацәоуп, ҳнеицәажәап ҳәа ааԥхьара усҭеит. Уара ушәақь ахы сара сахь ирханы унатәеит. Ари аҩыза сақәгәыӷуамызт», ҳәа наиеиҳәеит.
Ԥосоглу абарҭқәа зегьы дырны акәын изыҟаиҵоз. Ефецәа рҵас ала, иҟаиҵаз «Уара суҵахом, цәгьарак угәы иҭазар иудыруазааит!» аанагон.
«Саҭаумҵан Ефе, исызгәамҭеит», абас аҭак ҟаиҵеит.
Хьшәашәарак аарыбжьалазаргьы, Чақырџьалы уаҳа имроуит. Амала гәыҩбарак иоуны, хәыцрак дааҭанагалахьан. Димыԥхьар реиҳа иеиӷьымзи. Уажәы иҟаиҵоз?
«Егьаурым, усгьы иҟалоит, аус дуқәа ҳаԥхьаҟа ишьҭоуп. Абарҭқәа рылацәажәара аха ҳамам. Ажәлар иакәымны ирзныҟәоит, Ефе. Уи азоуп сызуԥхьазгьы. Абеиацәа, аԥхьагылацәа, Османаа, Абырзенцәа, Арнауҭцәа, уҳәа зегьы ажәлар ашьа рҿырхуеит. Абарҭқәа ҳрылацәажәарц ауп сызуԥхьаз».
Арҭ абас итәаны ишеицәажәоз ақыҭауаагьы гәыԥ-гәыԥла ааира иаҿын. Ақыҭауаа рхьаақәа аиҭаҳәара иахьӡомызт. Иаарымҳәаз акгьы нырмыжьт…
Чақырџьалы ақыҭауаа анца ашьҭахь:
«Абри азы ҳаидгылап сҳәеит. Уара иахуҳәаауеи?»
«Ҳаидгылароуп, Ефе», ҳәа аҭак ҟаиҵеит.
«Сара суеиҳабуп. Уҽсыдкыл».
«Сақәшаҳаҭуп, Ефе, аха ажәак суҭароуп».
«Исаумҳәо…»
«Ианаасҭаху сҩызцәа сыманы уааныжьны ацара сақәиҭзароуп».
«Исыдыскылеит…»
Ԥосоглу Чақырџьалы инапы днагәӡын игәыԥ дналалеит.
Нас иҩагылан амҩа иқәлеит. Уи аҽны ақыҭауаа ззашшуаз Арнауҭк дышьны дылкарыжьит. Изларҳәоз ала, ауха шаанӡа Ԥосоглуи Чақырџьалыи ахьныҟәоз иаарԥыхьашәаз, рцәажәашьала мацара изусҭқәоу еилкааны, иааргәыдҵаны иршьуазаарын. Амҩа иқәнаҵы ҩажәаҩык Арнауҭцәеи хҩык Ачерқесцәеи шьын.
«Узусҭада?»
«Сыхьчаҩуп».
«Иҳәа, иҳәа…»
«Уск сыманы Одемишьҟа сцон…»
«Ари Дарнауҭуп, с-Ефе».
«Даԥырышәх наҟ»...
Абас ҩынҩажәаҩык инареиҳаны ауаа ршьызаап.
Нхарҭа бзиак аҿы иаакыдгылт. Аԥшәма Чақырџьалы изы зыԥсы зҭиуаз аӡә иакәын.
«Ага», иҳәеит Чақырџьалы, «амҩа ҳақәнаҵы ҳҩызцәа кырӡа иааԥсеит. Чара бзиак рзаҳуроуп. Арыжәтә ирзымжәуа аҟара ыҟазароуп».
«Уажәа схы иқәуп, с-Ефе».
Цхыбжьонын, илашьцан. Аишәа рхианы инахатәеит. Зегьы крырфон, крыржәуан, ишәаҳәон, икәашон. Аха Чақырџьалы ҿамҩакгьы ижәӡомызт. Аамҭак ԥшааны, Ҳаџьы адәахьы дшыҟаз дааидгылеит:
Ҳаџьы, Чобангьы исызиаҳәа иамхамжәааит. Уареи, сареи, Ԥосоглуи уадак аҿы ҳашьҭалароуп. Иеилукаама, Ҳаџьы? Сара сымхыскәа аӡәгьы шәхысӡом…»
«Иеилыскааит».
Нас аҩныҵҟа дныҩналеит.
Ԥосоглуи иҩызцәеи ршьапы изықәымгыло ижәны иҟан.
«Ҳашьҭалап».
Ԥосоглу дкаҳабӷало ииарҭа аҟынӡа днеит. Дышнылаиаз еиԥш – ԥсык диҩызахахьан. Чақырџьалыи, Ҳаџьыи, Чобани рҽааилыхны иҩышьҭалеит.
Чақырџьалы дыцәаӡамызт. Агәаҭеира даҿын. Ԥосоглу дишьыр акәызма? Адауаԥшь иаҩызаз арԥыс еинаала, агәымшәа, афырхаҵа… Амала ишәақь ахы иара иахь иахьирхаз изихаршҭуамызт. Димшьыр, иара дишьуан. Ари рыцҳаран… Ԥосоглу иҩызцәагьы ушьҭа ацәа иҭанагалахьан. Иҭахымкәа дҩагылеит. Ҳаџьыигьы, Чобангьы ргәы рҽанын, урҭгьы ҩагылеит. Иабџьар Ԥосоглу ихы инадикылан дҩаҵхеит. Агьырҭгьы убасҵәҟьа иҟарҵеит…
Ашьыжь шаанӡа Чақырџьалы дыцәаӡамызт. Аҭаҭын дахо Ԥосоглу иԥсы дахагьежьуан. Илаӷырӡкәа изаанкыломызт.
«Ҳаџьы, абри Ԥосоглу унаихәаԥши, адауаԥшь даҩызоуп… дызлаугәаӷьри абри аҩыза арԥыс? Аха ԥсыхәа сымаӡамызт. Ихаҭа сара сишьуан», иҳәон.
Чақырџьалы, ахаҳә иаҩызаз ауаҩы, иҩызцәа рҿаԥхьа, иишьыз дихагыланы илаӷырӡ иқәиԥсон. Иҿы-инапы ӡәӡәаны намазк акра далагазаргьы, изынамыгӡеит. Ажәак иҿыҵшәомызт.
Нас аԥшәма дааиԥхьан:
«Ҳаџьы, аԥшәма шә-хьык иҭ», иҳәеит.
Аԥшәма ииҳәара издыруамызт.
«Абри аԥара ухы иархәаны Ԥосоглу ишахәҭоу ала анышә днамаданы, нышәынҭра бзиак изыҟауҵоит».
Раԥшәмарҭа ааныжьны кырӡа инаскьахьан. Чақырџьалы иҿы ааихыхны ажәакгьы иҳәомызт. Дџьабон. Ихы-иҿы цәышӡа дыҟан.
Аамҭак азы ихы ҩышьҭыхны ибжьы ааиргеит:
«Ҳаџьы, иара сишьыр реиҳа иеиӷьымзи!..»
Чақырџьалы ауаа беиақәа ирҳәуан, рзауадқәа амца рыцреиҵон. Иааимԥыхьашәаз шьны икаижьуан. Ушьҭа иара дахьыҟоу аҳәынҭқарра аӡбахә ҳәа акгьы ыҟаӡамызт. Акы еимазкыз, арыцҳара иақәшәаз, зҭыԥҳа дымҵадырсыз, амамзаара иалагылоу, аҳәынҭқарра амчрақәа рахь имцакәа Чақырџьалы иахь иаауан. Чақырџьалы дыхәшәын, дҳақьымын, дыӡбаҩын, днапхгаҩын…
Усҟантәи аамҭаз Измир ақалақь ахада Қьамил Ԥашьа иакәын. Қьамил Ԥашьа, зус ибзиаӡаны издыруаз, иазҟазаз, аҳәынҭқаруаа дырхыԥхьаӡалан. Аҳәынҭқарра абас ҳаҭыр-пату амамкәа иахьыҟалаз даараӡа игәы инархьуан. Иреиӷьыз иуаа шижәиҵозгьы акгьы алҵуамызт. Чақырџьалыи аҳәынҭқарратә мчқәа рхаҭарнакцәеи еиҿахысцыԥхьаӡа иԥыхха иқәиҵон.
Арахь шаҟа уҭаху уҳәан-сҳәанқәа гәаран. Иара Қьамил Ԥашьа иҷкәын, Саид Ԥашьеи Чақырџьалыи иеилахәызшәа, Чақырџьалы иааирҳауа аԥара абжа наганы Саид Ԥашьа ииҭозшәа, ажәабжьқәа ажәлар ирылан. Уи аамҭазы, Измир «Витол» зыжәлаз Англиатәи ҭаацәаракгьы нхон. Ари атаацәара ашьхақәа рҿы иуԥылоз ашәҭқәа рыџьымшьқәа еизганы Европаҟа ирҭиуан. Уи азы русуҩцәа иеснагь ашьхақәа рахь иныҟәалар акәын. Чақырџьалыи дареи лассы-лассы иеиқәшәалон… Изларҳәоз ала, Чақырџьалыи Витолааи реимадарақәагьы абри аиқәшәарақәа рыла иалагазаап.
Витолаа ирбзоураны Евроԥа, еиҳаракгьы Лондон, Чақырџьалы иааигәаӡаны дырдыруа дҟалеит. Лондонтәи агазеҭқәа уи изкыз ажәабжьқәа ркьыԥхьра изахьӡомызт. Жәлар Реизараҵәҟьа Чақырџьалы изҿлымҳан. Ари аҩыза аҭагылазаашьа Османаа аҵыхәтәантәи раамҭазы зынӡа иџьашьатәымзаргьы. Измиртәи Витолааи, Лондонтәи агазетқәеи, Жәлар Реизареи, Ҭырқәтәылатәи абрагьк изкны абысҟак азҿлымҳара ахьаадрыԥшуа узызхәыцша усын… Аиашазы, аҭоурыхҭҵааҩцәа Англиатәи ампыҵахаларатә политикеи Османтәи Аимпериа ахырбгаларатә усқәеи инарыдҳәаланы Чақырџьалыгьы инарҵауланы дҭырҵаароуп. «Ефе» ззырҳәоз Анатолиатәи абрагьцәеи, агьырҭ ацәгьауцәа ӷәӷәақәеи, аҳәынҭқарра аҩныҵҟатәи мчрақәак рхы ишадырхәоз еиԥш, атәым ҳынҭқаррақәагьы рхы иадырхәозар ҟаларын.
Абас ала, Қьамил Ԥашьа даара дыкҿахаланы дыҟан. Иҟаиҵарыз? Ари ауаҩы мчыла ииааишьа амаӡамызт. Иаанхоз акы зыҵәык, амнистиа изыҟаҵара акәын. Раԥхьа анахь-арахь дразҵааны ргәаанагарақәа еиликааит. Еиҳарак иара иеиԥш ихәыцуан. Чақырџьалы иқәыз ахара ихыхны, иҩныҟа дхынҳәратәы аҭагылазаашьа изаԥҵатәын. Аха, иара Чақырџьалы абри иахиҳәаауаз? Уажәы уи еиликаар акәын.
Абарҭқәа зегьы Чақырџьалы илымҳа аҟынӡа имнеикәа иҟаларызма? Усгьы аханатә аахыс абрагьра игәы иҭаӡамызт. Уаҳа ԥсыхәа анимоу ауп, мчыла игәҭасны абна дшыларҵазгьы. Уажәы иаҳаз ажәабжьқәа убас дреигәырӷьон…
Ҽнак Ҳаџьы дааиԥхьеит:
«Ҳаџьы, аԥара шаҟа ҳамоузеи?»
«Ԥшь-нызқь хьы, с-Ефе».
«Ирацәаӡами, Ҳаџьы?»
Ҳаџьы ӷәӷәала дкаҷбеин. Хьык акәзаргьы, баша аныхра шиҭахымыз еиԥш, ақыҭауаа амцхә аԥара рыҭарагьы дақәшаҳаҭӡамызт.
Иқьышә қәац-қәацо:
«Ирацәоуп, с-Ефе», иҳәеит.
«Ҳаџьы, ҩнызқь хьы наганы аладатәи ақыҭа аӷарцәа ишаны ирыҭа».
Ҳаџьы, ари дышԥақәшаҳаҭхарыз:
«Ааигәа аҩныҟа ҳалбаауазар хьык ҳамамкәа иҳаԥсыхәои, ишԥаҟаҳҵои, с-Ефе?»
«Иҟалоит, умшәан!» ҳәа дааизгәамҵит, Чақырџьалы. «Уара ишаны ирыҭа, иамур акы-ҩба қәылара ҟаҵаны, ҳԥара инацаҳҵоит…»
Дгәырӷьаҵәа иҭыԥ дакуамызт. Чақырџьалы Мемед Ефе ҳәа ахьӡ-аԥша аниоу аамышьҭахь, иҩныҟа дылбааны анхара шԥабзиаз. Ишԥабзиаз ҭынч аԥсҭазаара!... Амала ари ҟалашьа амазма? Қьамил Ԥашьа дақәшаҳаҭхар, ишԥабзиахоз!...
Ус ицәаныррақәа мариала иузмырбоз Чақырџьалы, уажәы игәырӷьареи ихәыцрақәеи изыҵәахуамызт.
Иҩызцәа ракәзар, дук иақәшаҳаҭӡамызт. Абна илҵны ианылбалаак уаҩыс изыԥхьаӡодаз, рхы зланыҟәыргоз? Еиҭах ацәаӷәареи, ашәахтә ашәареи, аҳәынҭқарреи… Иҟамлеит ари аус... Амала Чақырџьалы иҭаххазар, уаҳа ԥсыхәа рымаӡамызт. Ефе дырхагыламкәа ашьхагьы дара рзы абахҭа иаҩызахон. Арахь, Ефе ииӡбаз иацымныҟәазгьы инеигәыдҵаны дыршьуан.
Мистер Витол ихаҭагьы, иҩызак ила Чақырџьалы абна алҵра дақәшаҳаҭхарц ажәабжь изааицҳахьан. Чақырџьалыгьы
аиқәшаҳаҭразы иаарышьҭраны иҟоу агәыԥ шидикыло ала аҭак ҟаиҵахьан. Аҳәынҭқараагьы Мистер Витоли, Одемишь ахадеи, Ариф Ага ҳәа иеицырдыруаз уаҩыки рыла агәыԥ еиҿкааны изынарышьҭит.
Чақырџьалы зегь раԥхьаӡа аҳәынҭқарра аҿаԥхьа абри аиқәшаҳаҭразы Мистер Витол хәдықәҵас дҟалар иҭахын. Иаразнак ирыдыркылеит. Аха иҵегьы азҵаарақәа иман. Иҩызцәеи иареи азакәан аҿаԥхьа харак рыдымкәа иԥхьаӡатәын. Рабџьарқәа дара рҿы иаанхар акәын. Агәыԥ шеицу Ақова ақыҭаҿы инхон. Ари ақыҭа азааигәара иарбанызалаак ҳәынҭқарратә мчрак анеира азин рымаӡамызт. Ашәахтәқәаҵәҟьа Чақырџьалы иеизганы ириҭар акәын. Иара аиқәшаҳаҭра ақалақь Биргьы ауаа ирыларҳәар акәын. Насгьы асулҭан инапы аҵаимҩыр идикыломызт.
Чақырџьалы изааиз инеиҵыхны драцәажәеит. Иқәиргылаз азҵаарақәагьы рзеиҭеиҳәеит. Қьамил Ԥашьа усгьы Сҭампыл драцәажәахьан, Асултан амнистиа инапы анаҵаиҩы нахыс Чақырџьалы «архауаа рыхьчаҩыс» ҳәа амаҵурагьы иҭан. Абри азы есымза иара хә-хьык, иҩызцәагьы рыцыԥхьаӡа х-хьык ауалафахәы роураны иҟан.
Шьыжьык, Чақырџьалы иҩызцәа иманы Асултан иусԥҟа рыларҳәараны иахьыҟаз Биргьы ақалақь ахь дааит. Зуаажәлар заанаҵ иахьабалак изыргылаз Чақырџьалы, дааин аиҳабыратә хан ахь дыҩхалеит. Аусԥҟа уаҟа Ҳасан Ԥашьа дырзаԥхьеит. Чақырџьалы иаҳаз ажәабжь игәы иахәаны дҩалбаан, иҩызцәагьы иманы Биргьы дналҵны дцеит.
Чақырџьалы дгәырӷьаҵәа дыҟан. Амҩаҿы зегьы шәаҳәон, рыҽқәа дырхәмаруан. Уахык, Одемишь иԥхьаны ашьыжь Иениԥазар ашҟа амҩа иқәлеит. Чақырџьалы Иениԥазар данхәыҷыз идыруан, уи нахысгьы дымнеиӡацызт. Уажәы дызцоз ҳәагьы ӡәыр кридыруазма? Баша, аҽырбаразы… Убри аҟара игәы ҭыҵны дцон, иҽоуижьыр ақалақьқәа зегьы дырхысуан. Измири, Аидыни, Бергамеи, Манисеи уахык ала дрылсуан… Рыҽқәа ируқәтәаны, ршәақьқәа цырцыруа Измир амҩадуқәа ирнылар, ажәларгьы Чақырџьалы даауеит ҳәа ихыҵны иԥылар… Амала зегь дарароуп агәҽанызаарагь аҭахын. Аҳәынҭқараа иагьаҩы шәхы шәақәиҭуп ҳәа раҳәаны, каҳԥрала иҭадырхахьан. Уи азы иахимырҟьар акәын.
Биргьи ақалақьи Одемишьи рҟны уаҩы ишимбац ала иԥылеит Чақырџьалы... Ажәлар хәыҷла-дула амҩақәа иркуамызт. Ашьха қыҭақәа инадыркны дырбарц азы иаахьан. Уажәы Иениԥазаргьы ишиԥылоз Анцәа идыррын. Избанзар
Чақырџьалы зегьы раасҭа Иениԥазараа дрыцхраахьан. Ус анакәха, араҟа зынӡа аныҳәа мҩаԥыргар ҟаларын.
Иениԥазар иазааигәахахьан, аха дарбанызалаак уаҩԥсык убла дыҵашәаӡомызт. Ҿыҭбжьыкгьы уаҳауамызт. Чақырџьалы иџьашьаны дыҟан. Арахь, Иениԥазар иеилаҩынтхьазаарын, иабаидыруаз... Чақырџьалы амҩа дшаныз збаз аӡәы Иениԥазар дааины: «Амҩаҿы Чақырџьалы дызбеит, иҩызцәа ицны арахь даауеит, ҽеик ргәы иҭоуп ҳәа сыҟам!» ҳәа реиҳәазаап.
Ҽеик ргәы иҭоуп ҳәа сыҟам ануҳәа нахыс ажәлар ишԥеилыркаауаз. Аҽны шьыбжьон абас инапы рышәшәо, акы дацәымшәакәа даауазар иҟалараны иҟаз Анцәа идыррын. Зегьы анахь-арахь иҩит, аха аиҳабыра иреиуаз аӡәгьы дыҟаӡамызт, иаанхазгьы ахыхьчара иашьҭан. Абарҭқәа зегьы зыхҟьаз аиқәшаҳаҭра иҟалаз иазкны Измирнтәи макьана адырра ахьрырымҭаз акәын.
Чақырџьалы шьыбжьышьҭахь Иениԥазар дналалеит. Аха, уаанӡа аасҭагьы иҟалаз изеилымкаауа, иџьеишьон ақалақь ԥсызшәа ашыкьыбжь ахьымгоз.
«Ҳаџьы, ари закәызеи уара? Иениԥазараа хҵәама?»
«Исзеилымкааит, с-Ефе. Иџьашьаны сыҟоуп».
«Иҟалаз иаҳуҳәаауеи?»
«Аӡәгьы дыҟам, с-Ефе. Ақалақь ԥсызшәа иҟоуп».
Ақалақь иҩалаланы агәҭаҵәҟьа иааины, ашҭа ду аҿы иаангылт. Ҩ-лак фҩышәауа амҩа аган рҽавакны инеиуан. Цгәыкгьы ашҭа аҟынтә ҩнык агәарԥ ахь иҩыԥеит ауп... Уаҳа акгьы…
«Иҟалази, мшәан?»
«Анцәа иныс, схы иԥнаҟом, Ефе».
«Шәаала, ажандармцәа рахь ҳнеип».
Инеизар, ашә аркуп. Иагьа иасзаргьы ҿыҭбжьык гом.
«Аӡәгьы дыҟам, Ефе».
Аиҳабыратә хан аҟны иахьнеизгьы абас акәын ишыҟаз. Чақырџьалы игәы ԥжәаны дыҟан. Маҷкгьы шәарҭарак ааизцәырҵуа далагахьан. Избанзар иахьа уажәраанӡа ари аҩыза имбацызт, иагьимаҳаӡацызт. Ақалақьуаа ыҟаӡамызшәа, рыбжьы уаҳауамызт.
Чақырџьалы раԥхьа дҩагыланы ана-ара инеимда-ааимдеит. Аӡәгьы дрымбеит.
«Ҳаџьы, ак соумҳәои?»
«Иуасҳәари, с-Ефе...»
Ҳамҭакы аҟара рыбжьы мыргаӡакәа рыҽқәа ирықәтәаны иеилагылан. Нас, Чақырџьалы ихы ҩышьҭихит:
«Ҳцарыма, Ҳаџьы?»
«Ҳцап, аха ари иаанагои, сЕфе?»
Иҟарҵара рзымдыруа, илакҩакуа ишгылаз, уаанӡа зыҩны иԥхьахьаз Мусҭафа Али даацәырҵит. Ари дызбаз Чақырџьалы ихы-иҿы аалашан, ҿааиҭит:
«Уааи арахь, Мусҭафа Али, уааи. Иҟалеи уара? Ишәыхьи Иениԥазараа?»
Мусҭафа Али дааины Чақырџьалы иҿаԥхьа дҩагылт, аха дҩежьӡа дыҟан. Дшәаны бзиала шәаабеит ҳәа ажәаҵәҟьа изымҳәеит.
«Кыр шәыхьма, Мусҭафа Али? Цәгьарак шәақәшәама?»
«Мамоу, с-Ефе».
«Нас, ари закәызеи?»
«Уара…»
«Иҳәа уара…»
«Уара…уара…»
«Иҳәа уара, иҳәа…»
«Уара уаауеит ҳәа… ибналан рҽырҵәахит».
«Иаба?»
«Еиҳарак рыҩнқәа рҿы, иаанхазгьы архахь ибналеит».
«Нас, уара уабаҟаз?»
«Саргьы, аҳәынҭқарра амаҵуҩцәагьы, абна уадак ҳҽыҩнакны ҳаҟан».
«Ажандармцәа?»
«Урҭгьы русурҭа иааҩналан, ашә аҩныҵҟала иҵарҟаца иадыркит».
Иаҳаз ажәақәа Чақырџьалы игәы иахәаны дыҟан.
«Иубама, Ҳаџьы, иҟаҳҵақәаз!»
Ҳаџьыгьы аҟырҟыр ҳәа аччара даҿын.
«Мусҭафа, уцаны ажандармцәа ираҳәа, арахь идәылҵааит. Асас абас аума ишиԥыло шәара шәҿы?»
Мусҭафа Али днеин ажандармцәа иҟаз рзеиҭеиҳәеит. Уи аамҭазы Измирнтәгьы адырра роухьан. Аҳәынҭқаруааи, ажандармцәеи, ажәлари… зегьы иаразнак амҩақәа инарнылеит. Иениԥазар ауаа хыҵит. Ныҳәан, шәаҳәаран, кәашаран…
Чақырџьалы уахык Иениԥазар дрылаԥхьан, нас иқыҭахь дцеит.
Чақырџьалы иҩныҟа дхынҳәит. Аха ишԥа? Ахьӡ-аԥша рҳаны, иаб ишьа уны, насгьы иҭахымкәа дызҭадыргылаз ацәгьаура, харада наҟ инышьҭаҵаны, асулҭан имаҵурагьы иманы, иҩызцәа шицу, ииҳәаз ҳәаны, ииуыз уны!...
Чақырџьалы дуаҩы ҟәышын, иҵауланы дхәыцуан. Абарҭқәа дрылаԥагьаны зхы бжьызхуаз дреиуаӡамызт. Абна дылҵижьҭи баша, нхаҩык иеиԥш дынхон. Акы заҵәык, инапышьцылара ицәымӡырц ахысра иҽазыҟаиҵалон. Абри аганахь ала убри аҟара дҟазахахьан, џьара хәыцк ԥырыр иақәиршәон. Еиҭах абрагьра игәы иҭаӡамызт, аха уаҩ дызқәымшәо ҳәа крыҟазма… Абас, имхәыцкәа знапы цагәыз абрагьцәа иегьаҩы, даҽазнык абна ианылала аиҿахысрақәа рҿы ршәақьқәа иҩахаанӡа ахы рықәшәаны иҭахахьан… Уи амшала абна алалара ихахьы иааимгозаргьы аҽазыҟаҵара аҟәыҵра игәы иҭаӡамызт…
Иҩны аԥхьа иҟаз амхы аханы абаҳча аҟаҵара напы аиркхьан, дыҩнрахахьан. Иԥшәмаԥҳәыс аҳәса иреиӷьыз лакәын. Дхаҵамԥҳәысын. Ыраз захьӡыз ари аԥҳәыс лзы ажәлар: «Ефеса дҟалар иныҟәызгаша ԥҳәысуп. Чақырџьалы диқәнагаҵәҟьоуп», рҳәон. Ииашаҵәҟьаны, лхаҵа дихӡыӡаауан. Аҩны, амхы, абаҳча… Аусқәа зегьы лара дрыхьӡон.
Раԥхьатәи аамҭа ажәлар реимак-реиҿак дук зҽалазмырхәуаз Чақырџьалы ауаа ҭаха ирҭомызт. Иесымша акы иаргәаҟуаз иашшуа ишә илагылан. Аӡәы, сымхы мчыла исымырхит, ҽаӡәы сыԥҳа мчыла дымҵадырсит, егьи сыҷкәын заҵәы харада дыршьит, даҽаӡәы сӷаруп ҳәа ажандармцәа сҟәаҟәа иқәтәеит, рҳәон… Рхьаақәа ҵыхәԥҵәара амаӡамызт…
Ҳамҭакы аҟара иҽрылаимгалаӡеит. Ихы даиааиуа дааиуан. Нас дыԥшызар «Чақырџьалы» ихьӡ ашьшьыҳәа аӡыҭра иаҿуп…
«Уара, Ефе ҳәа уарымҳәаӡои? Ҳара уаҳтәӡами? Азалымдара ахьыҟоу Ефе ҿымҭ дызтәома? Уара, у-Ефеӡами?..»
«Сара сыԥҳәысеибоуп. Сыҷкәынгьы арра дахьцаз уаҳа иӡбахә ыҟам. Қьел Ҳалил ззырҳәо алахша, ҳамхы ааҳамхны ҳацәҳәыҟьантазӡа ҳнаиртәеит. Сҭацеи смоҭацәеи рыла иаҳфашаҵәҟьа ҳамамкәа ҳаақәхеит. Аиҳабарахь сизашшын иалҵуаз… Аҵырҭыша рҿаижьит. Рнапы-ршьапы сагәӡит.
Ишәымун, сиаҭымцәа рҳак ауп, шәҳәынҭқаруааӡами, шәысхылаԥш, сҳәеит. Аха ахаҳә кыр аҳазар даргьы ираҳаит. Уаԥсҵәык азна адгьыли ҿаҵак ачаӷьеи ҳазрыцҳауп, Ефе... Уаргьы хәшәыс уаҳзыҟамлар, сцаны хаҳәк сыцраҳәаны аӡы сҽаласыжьуеит. Сылҭахәаҽ сцап... Сыҷкәын дыҟамзар, сымхы сымырхзар, сиаҭымцәа амла исцәагозар, иҟасҵари, с-Ефе? Уара иуасҳәоит, с-Ефе, избан Ефес узыҟалаз?… Арыцҳара иақәшәаз изы ушьапы уқәымгылозар… Ефе ҳәа ззырҳәо арыцҳа иҳак ауп. Ҳара абас иҳаҳаит, абас ауп ишаҳдыруа. Уаҵәы сиаҭымцәагьы узаазгоит, с-Ефе. Иааганы абра ушә иныласыжьуеит. Ефе, д-Ефезароуп. Аҳәынқаррагьы ҳәынҭқарразароуп. Шәақьк аашьҭыхны уаҩык душьит ҳәа аума Ефе ҳәа зуарҳәаз? Қьел Ҳалил ҳамхы имхны у-Ефера аҵас ала уныҟәа, мамзаргьы уԥҳәыс Ыраз лкасы ухаҵаны умҩасла… Иуаҳама, Ефе?…»
Чақырџьалы аԥҳәысеиба лымхы Қьел Ҳалил иҟынтә ирхынҳәит.
Ефе ас даналага, дышнеи-шнеиуаз Османаа рыӡбарҭақәа рҭыԥ ааникылеит. Ушьҭа ихы ашьҭыхшьаҵәҟьа имаӡамызт. Аҳҭынреи, аиҳабыреи агәынамӡарақәа роуа иалагахьан… Ари Чақырџьалыгьы ушьҭа иҳәаақәа дырхысит. Иҭыԥ дықәҵатәуп, иус ӡбатәуп рҳәо иалагахьан.
Чақырџьалы абри аҩыза ихымҩаԥгашьа амшала ԥырхага зоуаз ауаа беиақәагьы агәынамӡарақәа рыман. Аҳәынҭқарра аҩныҵҟа дҳәынҭқарума? ҳәа азҵаара ықәдыргылон. Аха аҳәынҭқарра иалшозгьы маҷын. Арахь даргьы уаҳа чҳашьа рымаӡамызт. Ианаму дара ртәала ӡбашьак арҭарц иақәыркит.
Ажәытә Ефеқәа рҟынтә иҟадаз? Чақырџьалы бзиа дзымбоз, аӷас дызмаз ҳәа иҟадаз? Мамзар ицәымшәо, иҿагылаша аӡәы иԥшаара алшарызма?…
Чамлыџьалы Ҳусеин ирбыжкра иналагеит. Ишнеиуаз Чамлыџьалы, Чақырџьалы аӷас дызмаз ԥыҭҩыкгьы ааидкыланы, абна дыларҵеит. Дук мырҵыкәагьы Чақырџьалы иаҳәшьеи лычкәыни иааргәыдҵаны идыршьуеит. Чамлыџьалы аҵыхәтәан Чақырџьалы убасгьы изааицҳаит: «Ҳара абри аҭыԥ аҟны ҳаҟоуп, маҷк ахаҵара улазар, уааи, ҳаибабап!»
Чамлыџьалы Ҳусеин хаҳәык ала ҩ-ҵыск ишьыр иҭахын. Акы, Чақырџьалы иганахьала ҩыџьа ишьхьан, аҩбатәи иакәзар, дишьҭаларатәы дҟаиҵон… Абрагьраҿы зегь раасҭа иманшәалаз абналара акәын. Иушьҭашәарыцоз есымша ашәарҭара дҭагылан. Иахьуҭаху улыкҿатәаны ахы даургар улшон.
«Ари иахуҳәаауазеи, Ҳаџьы?»
«Иахысҳәаауеи, с-Ефе, ҳишьҭамлароуп. Усҟан иара ииҭаху аҿы ҳнанагоит. Ҳашиашоу ишәақь ҳнаҵагылоит».
«Амала сахьшьа? Ишьны икаижьыз сахьшьаԥа?»
«Акы ӡбаны, иара ихаҭа дҳажәлартә дҟаҳҵароуп. Иудыруеит, абрагь ишьҭашәарыцара ҟалаӡом. Иҟалалакгьы, уи амҩа алҳамхроуп. Ари ауаҩы дзакәытә лахшоу усгьы иудыруеит. Ҳара дҳалганы ихала дынхар иҭахуп. Уиҟәаҵ, ииҭаху иҳәааит. Хьаас думкын».
Чақырџьалы длакҩакуа дыҟан. Иҟаиҵара издыруамызт. Дымцар, ижәбома Чақырџьалы иҟаиҵо? Ҳара дуаҩыз џьаҳшьон, аха иахьшьа дызшьызҵәҟьа дагьимышьҭалеит, алахша!... ҳәа рымҳәаӡоз. Дцар, дышиашоу ихы аҭархара дцеит иаҩызан… Уи ауха ибла ацәа хымлаӡеит.
Ашьыжь даҽа жәабжьк изааит.
«Сара, Чамлыџьалы Ҳусеин сааишьҭит. Ҩымш раахыс абраҟа сизыԥшуп, дабаҟоу? Д-Ефезар, Ефеҵас ихы мҩаԥигааит, аҳәса реиԥш иҽыҵәахны дымтәааит», иҳәеит.
Чақырџьалы ари ажәабжь аамышьҭахь зынӡа деилагеит. Ушьҭаҵәҟьа ихы итәымкәа дыҟан. Игәыԥжәара амшала иҟаиҵара издыруамызт. Ҳаџьы Мусҭафа диԥхьеит:
«Аҩызцәа рыҽдырмазеилааит, Ҳаџьы. Ушьҭаҵәҟьа аангылара лахшароуп».
«Абааԥсы, с-Ефе».
«Уаҳа ажәа сҭахым! Аруаагьы ирзышәыцҳа, урҭгьы ҳацнеиааит».
«Уара ишуҳәо, с-Ефе».
Чақырџьалы раԥхьаӡа акәны, ихшыҩ ала акәымкәа, игәыԥжәара ала аус иуан. Ушьҭа дышиашаз аԥсрахьы дышцозгьы идыруан, аха дхьаҵраны дыҟамызт.
Иҩызцәа мазеины игылан, аруаагьы ирыцныҟәон. Ауха амҩа иқәлеит. Чақырџьалы, иаӷацәа амҩақәа кны икылатәаны ишизыԥшуаз дазхәыцны, аруаа аԥхьала ишьҭуан. Иара иҩызцәа иманы, урҭ рышьҭахь игыланы, рҽынкыло ицон. Чамлыџьалы Ҳусеингьы аиҩхаа хәыҷык аҟны ахәы дықәтәаны дырзыԥшын. Чақырџьалы аиҩхаа данҭалалак дҟәыбаса дышьҭаҵаны дилгарц игәы иҭан. Чақырџьалыгьы убри азы акәымзи аруаа иаԥхьа иргыланы дзааиуаз… Уи аамҭазы, иҩызакгьы, ҩажәеижәаҩык иеибашьцәа ицны даарыхьӡахьан еиԥш, аиҿахысрагьы иналагеит.
Аладантәи – аруаа, аганқәа рҟынтә – Чақырџьалы… Чамлыџьалы Ҳусеин ихы изышьҭыхуамызт. Чамлыџьалы аруаа уи аҟара дреихсуамызт, иагьишьуамызт. Уи имч зегьы
Чақырџьалы иахь ирханы дыҟан. Ушьҭа убри аҟара иеизааигәахахьан знапхыц цәырзгаз ахы иқәшәон. Уи аамҭазы рҿы иаанагозгьы аибыҳәара иаҿын.
«Сара, Чақырџьалы дхаҵаз џьысшьон, аруаагьы ицны даазаап. Уара, уԥҳәысгьы дааумгоз!»
«Уара, алаԥс! Уара, алаԥс илыхшаз! Уара, уанбауаҩыз? Ана-ара уҽавакны узхәыҵоузеи? Ухы цәырумго арахь, уи аҟара ухаҵазар?»
Абраҟа згәы ԥымжәакәа зхы иаиааиз иакәын иеиқәхоз. Мамзар, уаагәамҵны ухы аашьҭухыр иаразнак ахы науқәшәон.
Шьыбжьышьҭахь иҵегьы аруаа рыхьӡеит. Чамлыџьалы Ҳусеин ишьҭахь алагьы икәшахьан. Иҭагылазаашьа шшәарҭазгьы, ахысреи ацәҳарақәеи дшырҿыц дырҿын.
Уи аамҭазы, иаҳаз ажәақәа згәы ԥнажәаз Кучук Осман дҩагылан Чамлыџьалы Ҳусеин иганахь ала аҟәҟәа ҳәа ахысра дналагеит. Чамлыџьалы ари аҩыза аҭагылазаашьа ихы ишԥаимырхәоз. Аҵықь ҳәа данхыс Қучук Осман ихы иҩақәиршәан дышьны дылкаижьит.
«Иуасымҳәаӡази, с-Ефе?» ҳәа ааиҿыҵҟьеит Ҳаџьы.
Чақырџьалы Қучук Осман дихӡыӡаауан. Убас бзиа дибон… Иҟалаз инапы-ишьапы аахнажәеит. Уаҳа аибашьра илшомызт. Уи иҭагылазаашьа зхы иазырхәаз Чамлыџьалыгьы дыҩрымпыҵҵәраан дцеит.
Ашьыжь ирзааиз ауаҩы: «Чақырџьалы Ефе, Чамлыџьалы абри аҭыԥ аҟны дузыԥшуп. Агәы изҭазар дааиааит. Амала аруаа ицымкәа, ихала дааиааит… Иаҳбап иҟалараны иҟоу, иҳәоит», ҳәа ажәабжь рзааигеит.
«Ҟалашьа амам, Ефе!», иҳәеит Ҳаџьы Мусҭафа. «Уара ухала укәӡам, уҩызцәагьы урызхәыц!»
Ефе ҳамҭакы ҿимҭӡеит.
Нас, ихы аарлаҳәа иаашьҭихын ҿааиҭит.
«Ҳхынҳәып, Ҳаџьы, сара агха самхаҟаҵеит. Аха уигьы Қучук Осман иԥсы ахҭниҵар акәхеит…»
Чақырџьалы абна данылҵ, ашьхақәа абрагьцәа рыла иҭәит. Ҩынҩажәа гәыԥи, шәҩыла абрагьцәеи… Арҭ зегьы, дара-дарагьы иеиӷацәан, иеибаҭахӡамызт. Аха Чамлыџьалы зегьы дреицәан, насгьы Ҳаџьы Али Ԥашьа иҷкәын Садык Беи бӷас диман. Чақырџьалыгьы, Витоли, Қьамил Ԥашьа иҷкәын Саид Ԥашьеи идгыламзи. Уажәы, Ҳаџьы Али Ԥашьа иҷкәынцәа, Қьамил Ԥашьа дахьырцәымӷу амшала Чақырџьалы аӷас дышьҭыхны Чамлыџьалы ацхыраара ирҭон.
Ус, хәыцрак рызцәырҵит. Абна илоу Чамлыџьалы арха дмылбаакәа Чақырџьалы дырзаԥырхӡомызт. Ус анакәха, аҳҭынрагьы ирацәажәаны Чамлыџьалыгьы, Чақырџьалы иеиԥш, ахара ихыхны маҵуракгьы наиҭаны абна дылгатәын. Аидын ақалақь аҿы ауаа рацәа адгаланы аиԥылара изеиҿкаатәын…
Чақырџьалы абарҭқәа зегьы иаразнак иаҳауан. Излаибо ала, еиҭах абна алалара ада мҩа иоуамызт. Ҳаџьы диԥхьеит:
«Ҳаџьы».
«Ефе, ухаҵкы».
«Ҳаџьы, еиҭах амҩа ҳзыԥшуп».
Ҳаџьы, иаҳаз игәы иахәеит. Баша згәы ҿыӷьуа итәаз рҩызцәагы еигәырӷьеит. Еиҭах ауаа рышьреи, рырҳәреи, рыршәареи иалагараны иҟан. Еиҭах ишырҭаху аҳра руан...
«Ҳаџьы!»
«Исаҳәа, с-Ефе».
«Уаҵәы Чамлыџьалы ашьха дылбаауеит. Аидын ақалақь аҟны иԥылоит. Нас, иқыҭа мҩа дықәымлар дабацои? Имҩа кны ҳаизыԥшуеит. Уаҳа ԥсыхәа ҳамаӡам иааигәыдҵаны даҳшьыроуп. Ҳаџьы Али Ԥашьа иҷкәынцәагьы ааҳаргәырӷьап!..»
Ҳаџьы Мусҭафа дааԥышәырччеит:
«Иҳаргәырӷьап, с-Ефе, Чамлыџьалы ихы аахҵәаны ҳамҭас ирзынаҳашьҭып».
Амҩа иқәлан Чамлыџьалы изыԥшраны иахьыҟаз аҭыԥ аҟны инеины инкылатәеит.
«Ҳаџьы, ари аус зегьы иреиӷьхоит. Чамлыџьалы алаԥс…»
Еиҭах абна илалоит ҳәа аниаҳа аахыс Чобан Мемед дааҟәымҵӡакәа аҿарпын аирҳәон. Ашәақәакгьы ациҳәон. Дгәырӷьаны дыԥсуан... Адауаԥшь иаҩызаз ари арԥыс нага
ахәыҷқәа дреиԥшхахьан. Ажәытә еиԥш ажәак иҿыҵшәомызт, аха ихымҩаԥгашьа иҳәарц ииҭахыз усгьы иҳәон.
«Чамлыџьалы, Чобан диеихсуеит. Уаҳа аӡәгьы ахысра азин имаӡам», иҳәеит Ефе.
Ҳаџьы иқьышә аакылышьшьит:
«Ус ишԥаҟало, с-Ефе, ус ҟалома? Чамлыџьалы зегьы ҳиеихсроуп».
Ефе арҵәаа ҳәа дрыҵаҳәҳәеит:
«Сара исҳәаз ауп иҟало, Ҳаџьы!»
«Уара ишуҳәаз ауп, с-Ефе».
Икылатәаны иахьыԥшуаз Чобан уаҳа изычҳауамызт... ахәыҷқәа реиԥш иҭыԥ дакуамызт. Ишәақь ашьхәа далахәмаруан.
Чамлыџьалы заԥхьа дгылаз агәыԥ харантәи ааира иаҿын. Зегьы рыԥсыԥҵәҟьа еивымгакәа Чобан изыԥшын. Чамлыџьалы ршәақь дшаҵагылаз еиԥш диеихсны дхаххала дылбааишьҭраны дыҟан.
Чамлыџьалы ашьшьыҳәа дырзааигәахон. Чобан иакәзар, уаҳа изычҳауамызт. Арахь, ихгьы мыцхәы дақәымгәыӷуази… илаиқәикын дҩаҵхеит. Аха аџьшьахә!… Чамлыџьалы дхаххала дынхышәҭраны дахьыҟаз амцхәрас, дыԥаны амыӷра иҽылаижьхьан. Иара дааҟәымҵӡакәа дыцәҳауа, ахысра даҿын.
«Убаблақәа ҭҟьааит, Чобан, узырццаки, гәаҟрас иумаз?», ҳәа диҵаҳәҳәеит, Ҳаџьы.
Чақырџьалыи иҩызцәеи Чамлыџьалы ицыз х-ҩык ларышьҭхьан. Уажәы ӷәӷәала аиҿахысра цон. Чобан иакәзар, иҽишьратәы дыҟан. Иара иаҳаҭыр баны изынрыжьыз ауаҩы дахьизымшьыз азы деилагарц акгьы игӡамызт. Уаҳа ианизымычҳа ихырӷәӷәарҭа дҩаҭыҵын Чамлыџьалы ишҟа джәылеит. Зегьы ихашҭны дыҟан. Ибла уаҳа акгьы абаӡомызт. Чамлыџьалы дҩаиқәтәаны дхәырны дкаижьыр акәын, иблақәа ааҳәхьан…
«Умцан, Чобан! Уҽкажь наҟ!»
Чобан джәыло дшаҿыз, ҵла дуӡӡак еиԥшҵәҟьа дыхжәазшәа, дыҩкаҳаит.
«Ах, сан, сан, сыблит!..» иҳәеит аҵыхәтәантәи акәны...
Кыр аамҭа иеиҿахысуан, Чамлыџьалы игәыԥ зегьы ршьит. Аха иара алашьцара ихы иархәаны даҽазныкгьы дрыцәцахьан.
Ари ахҭыси Чобан иҭахареи ирыхҟьаны Чақырџьалы игәы ахаҳә еиԥш иҵаахахьан. Чақырџьалы аиҿахысра
аамышьҭахь, иҭахы-иҭахым, еиҭах абна дылалар акәхеит. Аха уажәтәи аан ичҳара даараӡа иуадаҩын. Икәша-мыкәша иааиԥыхьашәоз амалуааи аҳәынҭқаруааи аума рыхҭигон. Уи аламҭалазы аиҳабырагьы иҭакразы Кара Саид Ԥашьа адҵа ҷыда иҭаны дишьҭарҵахьан.
Кара Саид Ԥашьа, аррамаҵураҿы иреиӷьыз иакәын, аҳҭынрауаагьы зықәгәыӷуаз дыруаӡәкын. Дахьынарышьҭлак иус қәҿиарала инагӡаны дхынҳәуан. Уи амшала Кара Саид Ԥашьа Измир данаа нахыс ауаа зегьы Чақырџьалы ушьҭа дыҟам ҳәа ирԥхьаӡон. Саид Ԥашьа ицыз аруааи, Измир уаанӡа иҟази, Чақырџьалы иаӷацәеи уҳәа, зегьы ааидкыланы, ар дуӡӡак еиҿкааны Чақырџьалы днаишьҭалеит. Уахьынаԥшлак аруаа ракәын иубоз… Аха Чақырџьалы даанызкылодаз? Уаанӡеиԥш акәымкәа реиҳагьы дбыжкны дрылан, ауаҩшьрақәеи, арҳәрақәеи, ауаа рӷьычрақәеи ҵыхәаԥҵәара рымамызт.
Зхы мыцхәы иақәгәыӷуаз Саид Ԥашьа, арҭ иаҳацыԥхьаӡа дхагаханы икәша-мыкәша иҟоу рыҵаҳәҳәара дналагон:
«Ари алахша сара сшааихьоу имаҳаӡаци? Ари сара сызусҭоу изымдырӡои? Ишԥаизымдырри? Уи аҩыза ацәгьауҩы сара сыӡбахә имаҳаны ҟалашьа амоума? Ари ауаҩы ихы иагзар акәхап. Мамзар излаигәаӷьри абарҭ зегьы?…»
Саид Ԥашьагьы ус баша-маша аӡә иакәӡамызт, ашьшьыҳәа Чақырџьалы дыкҽеицало далагеит. Амала Чақырџьалыгьы дҩысҭаамзи, ус иаразнак дузкуазма? Џьара цәгьарак аныҟаиҵалак Саид Ԥашьа ируаа зегьы иманы уахь иҿынеихон, аха даннеилак Чақырџьалы дизыԥшаауамызт. Зны-зынла Чақырџьалы дахьыҟоу дақәшаны, аҵысҵәҟьа зымԥыруа иҟаиҵон, аха зегьдарароуп Чақырџьалы димпыҵҵәрааны дцон. Адырҩаҽны акәзар, ҩымш ныҟәа иахьнеишаз ҭыԥк аҟынтә цәгьарак шиуз ала ажәабжь изаарыцҳауан… Амала Чақырџьалы, Саид Ԥашьа иҟынтә игәы ԥҵәахьан… Ари ауаҩы дахьынӡадырҽхәоз дшыҟаз ибауан. Аиашазы, маҷк дицәшәогьы далагахьан. Избанзар иесымша Чақырџьалы имаӡақәа ааиртуан. Иесымша даҽа шьаҿак дизааигәахон.
«Ари дсыӷрыӡаауам, сара сишьуеит, ма иара силгароуп. Мамзаргьы еиҭах ԥсыхәак ԥшааны амнистиа аӡбахә цәыргатәуп».
Аха Саид Ԥашьа дахьыҟоу иарбан амнистиаз узлацәажәашаз? Уи Чақырџьалы дышишьҭац дишьҭан…
Ҽнак Саид Ԥашьа Чақырџьалы Иқьиздаг дшыҟаз еиликааит. Иқьиздаг ауразоуроу шьхаран, хаҳәран, ахыхьчаразы иманшәалан, аха иаргьы ар дуӡӡа ишьҭагылан. Иҭаххар ашьха
зегьы ар акәиршар илшон азы уахь дындәықәлеит. Чақырџьалыгьы аԥашьа иара ишҟа дышдәықәлаз идыруан. Иҭаххар иаразнак даҽаџьара диасыргьы ҟалон. Аха дымҵысӡакәа иԥсҭазаараҿы зегь раасҭа ихьанҭаз азҵаара убраҟа иааиӡбеит.
«Ҳаџьы Мусҭафа!»
«Сузыӡырҩуеит, с-Ефе».
«Ари Саид Ԥашьа, даҩнацеит. Ус ауми?»
«Даҩнацеит, с-Ефе».
«Ари ауаҩы иикыз икит. Зны даараӡа ашәарҭа ҳҭаиргылар ҟалоит».
«Иҟалар алшоит, с-Ефе».
«Зынӡа ҳақәихыргьы ҟалоит».
«Ӷәӷәала дҳажәлоит».
«Иеилукаама, Ҳаџьы?»
«Уаҳа ԥсыхәа ыҟаӡам, Ефе».
«Ус анакәха, шәыҽшәырхиа, алада аиҩхаа аҭшәарҭаҿы имҩа ҳкуеит».
Амҩа ркраны иахьыҟаз ахра ҭыԥ ҳәызбала иҭаԥҟазшәа иҭшәаӡа мҩак агәылсны ицон. Аганқәа аџьмаҵәҟьа аныҟәара азымгәыӷьуа ишәарҭан. Ԥашьа абраантәи диасыр акәын, уаҳа мҩа имаӡамызт.
«Ибзиаӡаны шәысзыӡырҩы», иҳәеит. «Раԥхьа сара схысроуп. Сара сымхыскәа, атәыла бгаргьы, аԥашьа зегьы ҳашьра далагаргьы, аӡәгьы шәымхысроуп. Ишәаҳама?… Ҳаџьы, иуаҳама?..», иҳәеит Ефе.
«Уара умхыскәа хысшьа ҳамам, Ефе!»
Нас иҩызцәа зегьы аӡәаӡәала ахра иаҿаиртәеит. Убас аҭыԥқәа рзалихит, рышьрагьы, рыкрагьы, даараӡа иуадаҩхон. Кырӡагьы аџьаԥҳаны рыман, Саид Ԥашьеи ируааи абраантәи ианҭысуа иеилаҟәыбаса иқәырҵар рылшон.
Харантәи Саид Ԥашьа ируаа рышьҭыбжь раҳауа иалагеит. Ҵыхәаԥҵәара змам аруаа ашышкамс еиԥш ааира иаҿын. Саид Ԥашьагьы акымзарак изымдыруа зегь раԥхьаӡа иҽы дақәтәаны дааиуан. Ихы-игәы иҭашәараны дыҟазма Чақырџьалы имҩа кны дизыԥшуп ҳәа… Абри аҩыза ԥхыӡла ибаргьы изхаҵомызт.
Ишааиуаз, Саид Ԥашьа Чақырџьалы ишәақь днаҵагылеит. Чақырџьалы дҩаҵхар Саид Ԥашьа ашәарах еиԥш длаишьҭуан. Аха иҟалаз Анцәа идырп, дшәеит, ма дрыцҳаишьеит. Иҽааникылт, дымхысит. Аԥашьагьы аиҩхаа дылҭысны дцеит.
Чақырџьалы ари ахҭыс ашьҭахь иҩызцәа абас ирзеиҭеиҳәон:
«Зегь раԥхьаӡа иҽы дкьакьаӡа дақәтәаны Саид Ԥашьа дааиуан. Уаҩы ԥшӡак иакәын. Шаҟа дҿаз ари аԥашьа, адауаԥшь даҩызан дысзымгәыӷьит».
Уигьы иашазар ҟаларын, аха Чақырџьалы иҩыза аҵыхәабаба ԥашьак ишьра нас дахькылнагоз изымдыркәа дыҟазма? Идыруан… Иаразнак ишәаны-изаны дахьхәызар акәхап. Аԥашьа дцеит. Дцеит, аха даҽазнык араантәи дмиасӡоз. Даныхынҳәуагьы Чақырџьалы ишәақь ԥынҵа даҵсны дцар акәын.
Саид Ԥашьа дахьнеиз Чақырџьалы данизымԥшаа иҟаиҵоз, даахынҳәын дызлааз амҩа дҩықәлеит.
Чақырџьалы иҩызцәа рахь:
«Абри Саид Ԥашьа ахаҵара ҳәа ак илазар уаҳа дҳашьҭалаӡом. Абыржәыҵәҟьа шәҟәык изҩны, иҟалаз, шыҟалаз изеиҭасҳәоит. Ҩынтә сабџьар уаҵсны уцеит, аха сумеихсӡеит ҳәа иасҳәоит. Дхаҵазар…. Мап, дхаҵамзар усҟан – ма иара, ма сара. Уаҳа мҩа ҳамаӡам…», иҳәеит.
Ишиҳәаҵәҟьазгьы иҟаиҵеит, Саид Ԥашьа ашәҟәы изҩны зегьы изаниҵеит. Шаҟа метра рыбжьаз, шаҟаҩы ыҟаз, дусы дахьгылаз уҳәа инаркны, зегьы изеиҭеиҳәеит. Дхынҳәны данаауазгьы даҽазнык абри аҩыза шыҟалаз, ари аамышьҭахь дхаҵазар уаҳа дшимышьҭалаша, мамзар зынӡа дшимеигӡогьы ишәҟәы инациҵеит.
Ашәҟәы Саид Ԥашьа даараӡа игәы ԥнажәеит, даргәамҵит. Аха кырӡагьы дархәыцит.
Абри аҟара дышишьҭазгы зны зыҵәык Чақырџьалы ила аиҿахысра иақәымшәаз Саид Ԥашьа, хара имгакәа ииҩыз арзаҳал инақәыршәаны даҿаџьара диаргеит…
Ашьхақәа абрагьцәа рыла иҭәын. Ианық Ҳалил Ибраҳим, Камалы Ефе… Насгьы Абырзен цәгьауцәа. Арҭгьы рлеишәа даараӡа ицәгьан. Ухҷаа ҳәа ауаа ӷьычны аԥара рымырхуан. Убасҟак рыҽдырӷәӷәахьан аҳәынҭқарраҵәҟьа изрыхәомызт. Ацыхәтәан Фелеменқьк дӷьычны хә-нызқь хьы анырҭахха Измиргьы, Сҭампыл аҳҭынра аҟынгьы амца рыцралеит… Ирӷьычыз ауаҩы дахьфелеменқьыз амшала, аԥара аҳәынҭқарра иашәеит. Уи нахысгьы абрагьцәа зегьы Ибырзенума, Иҭырқәома, иааҟәымҵӡакәа амалуаа ӷьычны рԥарақәа рымхра хҭаркит. Аха арҭ ирӷьычуаз Чақырџьалы, мамзаргьы агьырҭ абрагьцәа рыуацәеи рыцхырааҩцәеи ракәын…
Ас ианыҟала Чақырџьалыгьы Абырзен абрагьцәа ацхыраара рызҭоз рӷьычра дналагеит. Абырзенцәа иара итәқәа шаҟа хьы рымырхыз аҟара иаргьы урҭ иаарымихуан.
Абырзенцәа рҿаԥхьа, иеиӷацәаз Ефеқәа еинаалеит. Аҳәынҭқаррагьы ҵаҟала ианрыцхраа иаарласны Абырзен гәыԥқәа рдаракәац ааҵырхит.
Чақырџьалы уи аамышьҭахь, Аҭырқәа гәыԥқәа дрыжәлеит. Ианық Ибраҳими агьырҭ агәыԥқәеи реиҳарак рыҽдырԥсит... Абас ала Чақырџьалы еиҭах ашьхақәа аҳас дырзыҟалеит. Дааҟәымҵӡакәа ауаа ишьуан. Аӡәгьы ианаижьӡомызт. Иан лахьшьаҵәҟьа лыҩны днеин иалгәыдҵаны дишьит. Арнауҭцәеи, Ачерқесцәеи уҳәа аӡәгьы дреигӡомызт, акәҭқәа реиԥш ишьны дрылсны дцон. Абырзен гәыԥқәа рықәгараҿы кыр зылшаз аҳәынҭқарра, Чақырџьалы иҟны ианааилак акгьы рылымшо иааҟалон. Избанзар Чақырџьалы Абырзенцәеи, Аҭырқәцәеи, Аирықәцәеи рҟны иузеилымкааша ахыхьчарҭа-хыҵәахырҭа ҭыԥқәа еиҿкааны иман. Ажәлар ицәшәон, аха рыԥсы ихҭнырҵаратәгьы бзиа дырбон. Данырҵәахлак иԥшаашьа ԥсыхәа амаӡамызт, амалуааи ачынуааи рҿаԥхьа иҭынхадаз ажәлар, дара зыхьчоз Чақырџьалы заӡәык иоуп ҳәа иԥхьаӡаны, ихӡыӡаауан .
Аиҳабыра ргәы кыдгылахьан. Иреиӷьыз ауаа шигәыдырҵозгьы акгьы алҵуамызт. Ишԥаизныҟәарыз? Даҽазнык амнистиазы ааԥхьара изыҟарҵар, идикыларызма?..
Ари аамҭазы Чақырџьалы бзиабарак дыхҭакны даман.
«Ҳаџьы, абааԥсы!»
«Иҳәа, Ефе».
«Ыраз, иахылҳәаари абри аус?»
«Илзаҳацҳап, ҳлазҵаап. Амала ԥхашьараӡами? Абасҟак аџьабаа анҳадылбала аамышьҭахь авартәа дахьылзаауго…»
«Иалудыраауеи, дақәшаҳаҭхар?»
«Сара сакәзар, абри аҩыза сзыҟаҵом».
«Ҳаџьы, сзеиԥшрахаз убла иабоит. Абас, ишахәҭоу ала, илазҳәаша аӡә дыԥшааны, лгәы аҟаҵашьагьы ҳҽақәҳаршәар?..»
«Аха, илымур?»
«Уи усҟан ҳазхәыцып».
«Ус анакәха, Қьел Ҳаим дылзаҳашьҭып, Ыраз».
Ефе, Қьел Ҳаим диԥхьеит. Ҳаим, дгәымшәан, длахҿыхын. Насгьы Ефе зегь раасҭа дзықәгәыӷуаз, бзиа иибоз дыруаӡәкын.
«Сара, Каиақьои аҟынтә Меҳмед Ага иԥҳа Фатма ԥҳәыс дызгарц сҭахуп. Уцаны Ыраз илаҳәаны лгәаанагара сзеилкаа!»
«Ари сара исызлаҳәом! Иаасгәыдҵаны сылшьыр?..»
«Иузламҳәар, сара усшьуеит!»
«Ус анакәха, иҟасҵалакгьы дақәсыршаҳаҭхар, исоуеи?»
«Аҵырҭыша уҭахума уара, алажә?»
«Аиеи, аҵырҭыша сҭахуп, с-Ефе!»
«Арахь усыхәаԥш, Ҳаим… Аҵырҭыша акәымкәа, абри ухымҩаԥгашьа азы мацара шә-хьык усҭоит. Амала иалымҵыр ухы ухысхуеит, иудыруаз».
Ҳаим дгәырӷьаҵәа амҩа днықәлеит. Ҩымш рыла Ыраз лыҟны днеины дааит.
«Шә-хьык сыҭ, Ефе. Дақәшаҳаҭхеит, лыгәгьы иахәеит…», иҳәеит дгәырӷьаҵәа даныхынҳәы.
«Дышԥаужьеи уара, ахҭабаа?»
«Ефе дуӡӡак, насгьы Чақырџьалы иҩызоу аӡәы, ԥҳәыс заҵәык дахьимоу хьымӡӷуп иара изы. Сауп зҳәо Ефек, аҳәса ҩыџьа имазароуп, ҳәа ласҳәеит».
«Нас, лара иахылҳәааи?»
«Аиаша уҳәеит, Ҳаим, ҳара абри ҳашԥазымхәыци лҳәеит. Уажәшьҭа иааг сыхьқәа…»
Ефе шә-хьык ааҭыганы Ҳаим инаииҭеит...
Қьамил Ԥашьа Чақырџьалы амнистиахь ааԥхьара ииҭаанӡа даҽа уск иҽалеигалеит. Арабақьи Ага зыхьӡыз ҭаҳмадак
дыҟан. Уаанӡа аҳәынҭқарра змыхәаз имаҷымкәа ацәгьауцәа ргәыԥқәа ԥыххаа иқәиҵахьан. Ԥашьа, Арабақьи ааԥхьара ииҭеит.
«Арабақьи Ага, аҳәынҭқарра уара улшара аҭахуп. Аҵыхәтәан абри Чақырџьалыгьы даԥыругароуп…», ҳәа иеиҳәеит.
Арабақьи идыргалаз игәы иамыхәеит.
«Гәыбӷан сумҭан, ԥашьа, абри аҩыза афырхаҵа игәыӷьны сызиеихсуам сара!... Саҭашәымҵан…», иҳәан имуит.
Ари аҩыза аҭак зауз Қьамил Ԥашьа деиланагеит. Иааиԥыхьашәаз, изеидкылаз аруаа зегьы наганы Чақырџьалы ижәиҵеит. Амала Чақырџьалы џьаргьы дыҟаӡамызт. Дузыԥшаауазар ухаҵан…
Чақырџьалы, Қьамил Ԥашьа Арабақьи диԥхьаны идигалаз, Арабақьигьы аҭакс иҟаиҵаз аӡбахә аниаҳа даараӡа деигәырӷьахьан. Уажәы иаргьы ак ҟаиҵар акәын… Измир дизцаны, инапгьы днагәӡны, ҳамҭақәак наиҭаны дхынҳәыр иҭахын. Аха Ҳаџьы Мусҭафа ишәарҭоуп ҳәа иуамызт.
«Арабақьи арахь ааԥхьара иҭаны аԥшәмара ныҟәаагап», иҳәон.
«Ус иҟалома? Ԥхашьарамхаӡои, Ҳаџьы?»
«Иҟалоит, сЕфе. Арабақьи ихаҭагьы уахь унеира шаҟа ишәарҭоу изымдыруа дыҟоума?»
«Уиашоуп. Ус анакәха, шәҟәык изыҩны дааҳаԥхьап».
Иҩызцәа руаӡәк ааԥхьара наиркны Измирҟа амҩа дықәырҵеит. Уи Арабақьи дыԥшааны ашәҟәы наииҭеит.
«Уцаны, Ефе исызиаҳә, иблақәа сыргәӡуеит. Ианиҳәаз аҽны Одемишь сҟалоит», иҳәеит, Арабақьи .
Чақырџьалы Арабақьи ишихәҭоу диԥыларц азы аҽазыҟаҵарақәа дырҿын. Измирнтәи афатәи арыжәтәи дырааганы иеиқәижьхьан. Ашьхаҿы игылаз ақьала, Аирықә уарҳалқәа рыла иԥшӡаӡа ихҟьаны, аҳҭынрак еиԥш иеиқәдыршәахьан.
Адәыӷба ианаамҭаз Одемишь аанҿасырҭа инадгылт. Чақырџьалы иуаажәлар, ахьчацәа реиԥш иеилаҳәаны иахьабалак игылан. Рабџьарқәа руапақәа ирыҵаҵәахын, аӡәгьы изгәаҭомызт. Ус ишыҟаз, ақәарԥыссарагьы иналагеит. Ари аҩыза аҳауа Чақырџьалы даҿыԥсаауан. Убри аҟара бзиа ибон, абри аҩыза амш аниоулак иаӷацәаҵәҟьагьы ишьуамызт. Акгьы мап ацәикуамызт…
Аҭаҳмада Арабақьи адәыӷба данылбаа ахәаџьа маҭәа зшәыз аӡәы дааидгылан: «Бзиала уаабеит, Ага, сара Ефе сааишьтит. Аҽқәа мазеины игылоуп», иҳәеит.
Адәыӷба аанҿасырҭа агәашә аҟны ирзыԥшыз аҽқәа инарықәтәан Одемишь иҩалҵны сааҭбжак аҟара иныҟәахьан еиԥш, иԥылаз дыҩҽыжәҵны ишәыз ахәаџьа маҭәақәа ааишәыхны наҟ ианиршә, иҟәныз абџьарқәа цырцыруа иааԥшит. Дааин ҳаҭырла Арабақьи инапы днагәӡын, даҽазнык аԥсшәа наиеиҳәеит.
Арабақьи, иибаз игәы иахәаны, «закәытә фырхаҵарои, закәытә фырхаҵарои», иҳәон…
Ақьалаҿы инеит... Измир иҟаз зегьы араҟагьы иҟан...
«Уара, сыҷкәын, Измир арахь иааугазаап».
«Иҟаҳҵари ҳаб, араҟа даҽакала узынхом».
Арабақьи хымш дсасны дырҭан. Чақырџьалы Арабақьи иажәымҭыҽха аџьабаа имбааит ҳәа имаҷымкәа ахьы ииҭеит. Иаргьы нас азин иҭаххан амҩа днықәлеит.
Чақырџьалы иқьалаҿы Арабақьи пату аниқәиҵоз аамҭазы аруаагьы иахьабалак иара ишьҭан.
Арха қыҭақәеи, ашьха қыҭақәеи, Аирықәцәеи, дара аруаа реиҳараҩыкгьы налаҵаны, зегьы Чақырџьалы дахьыҟаз икәаԥӡа ирдыруан. Ирдыруан, аха ирҳәомызт, ирызҳәомызт… Ажандармцәа ақыҭауаа алабаӡа иҵыруан, аха аӡәгьы ажәак иҳәомызт. Аҵыхәтәаны Чақырџьалы ииҳәаз ҟалахьан. Сара ишәсырбап доусы дзуысҭоу! Сара соума шәара шәоума? Имҳәози… Абар! Иара шиакәыз иаартны иубарҭан. Ишьҭаз ракәым, иаӷацәаҵәҟьа дахьыҟаз рыздыруамызт. Мызла ишьҭашәарыцаргьы ишьҭра рзыԥшаауамызт, убри аҟара дыхьчан, дҵәахын. Аҳәынҭқаруаа ргәахы кыдгыланы иҟан. Ушьҭа даҽазнык амнистиа изура адагьы уаҳа мҩа рымаӡамызт…
Чақырџьалы изааигәаз рыла гәыԥк еиҿыркааит. Аҳәынқарра дуӡӡа амаҵ азызуаз ишиашаз абрагьк ишьапы аҟынӡа ицаны иҳәараны иҟан… Иара Чақырџьалыгьы абарҭқәа зегьы иаҳахьан, иқәиргылашаз азҵаарақәагьы рызхәыцра далагахьан.
Иқьалаҿы дҭынчӡа дтәан. Ушьҭа дзыцәшәо ҳәа акгьы нымхаӡацызт. Ҳаџьы дааиԥхьан рыхшыҩқәа неилаҵаны ирҳәаша-ируша рылацәажәара иналагеит. Иахьа уажәраанӡа Ефек абри аҩыза дақәымшәаӡацызт, ирԥеиԥшхараны иҟаз аҩсҭаарақәа зегьы инарҵауланы иазхәыцыр акәын. Нас, аҳәынҭқарра амаҵ азызуаз цәгьарак аԥшьыргар ҳәа кыр инықәырҵеит, инықәырхит. Аҵыхәтәаны иқәдыргылаз
азҵаарақәа қьаадк ианҵаны инышьҭарҵеит. Аҳәынҭқар дақәшаҳаҭхар абна илҵуан. Аха дақәымшаҳаҭхар? Чақырџьалы изы ушьҭа зегьы дара ракәын. Амнистиа изыҟаланы Фатмагьы ԥҳәысс дигар изхон, уаҳа акгьы иҭахӡамызт... Амала, Ҳаџьы ус акәӡамызт дшыҟаз, уи шәынтә ишәаны шәынтә изон.
«Ус акәӡам, Ефе, аруаа Одемишь аанрыжьроуп. Ҳара ҳаԥсы ҭанаҵы уахь уаҳа имнеироуп. Аисураҭ ақыҭахь акәзар, ашәахтә еизызго инадыркны ажандармцәа рҟынӡа дарбанызалаак аҳәынҭқарра иадҳәалоу аӡәгьы анеира азин имамзароуп. Ҳҩызцәа зегьы ауалафахәы рзаԥырҵароуп. Насгьы ҳқыҭаҿы ак ҟалар аҳәынҭқарра акәымкәа, уара, Чақырџьалы аҭыԥ иқәуҵароуп. Аӡәы харак идзаргьы, уара днаганы аҳәынҭқараа друҭароуп… Абас ибзиоума?»
«Ибзиоуп, Ҳаџьы».
«Насгьы ҳабџьарқәа ҳамрымхыроуп. Ҳахьцалак рныҟәгара ҳақәиҭзароуп».
«Аригьы бзиоуп, аха… Арахь ианаҳамҵап. Ирыдыркылоит ҳәа сыҟам».
«Ишԥанаҳамҵо! Бџьарда адәы ҳаақәхар, ҳаԥсы ҭаны ҳаанрыжьуа џьушьома? Иахьа уажәраанӡа абас ҳәаны бџьарда иаанрыжьыз абрагьцәа шаԥырырхыз ухашҭма?»
«Ирыдыркылар…»
«Ухәҷума, Ефе! Аҳҭынра ҳшьапы аҟынӡа иааины ишьамхнышгылеит. Ари мацара аума. Иҭаку ҳҩызцәагьы аурышьҭроуп. Урҭгьы ауалафахәы рзыҟарҵароуп».
«Ирзыҟарҵааит, Мусҭафа».
«Даҽакгьы сазхәыцуеит».
«Уаҳа иаанхеи, уара?»
«Ҳара ҳгәы иаҭахханы Одемишь ҳаннеилак уаҟа иҟоу ажандармцәа, ақалақь аҿы ҳаҟанаҵы ақалақь иалҵны иааԥшыроуп.
«Избан, Ҳаџьы?»
«Избан акәзар, иахьа уажәраанӡа абри аҩыза аӡәгьы изымҳәаӡац…»
«Уиашоуп, Ҳаџьы».
Иааиз аделегациа аҿаԥхьа иҩны ирымаз азҵаарақәа зегьы ықәдыргылеит. Мышқәак раамышьҭахьгьы иқәдыргылаз азҵаарақәа рызегьы асулҭан дшақәшаҳаҭхаз ала адырра роуит. Ефе дгәырӷьаҵәа дыҟан. Уаҳа абна дыламлакәа Фатма длыдтәаларын…
Чақырџьалы дыздыруаз зегьы адырра риҭеит. Даргьы рхы инаркны ршьапы аҟынӡа ицырцыруа рҽеилаҳәаны, рыҽқәа
инарықәтәаны Одемишьҟа амҩа инықәлеит. Ажәлар хәыҷла-дула ихыҵны амҩақәа ирнын. Абрагьк иакәымкәа асулҭан даауазшәа акәын ишиԥылоз…
Чақырџьалы иқыҭахь днеит. Мышқәак аҩны дыҩнымҵӡеит. Иааигәарагьы аӡәгьы днеимышьҭит. Акалашәа дыҟан. Иҟаиҵо, ииуа ҳәа аӡәгьы акгьы рыздыруамызт. Аӡәы заҵәык идыруан, аха уигьы дшәаны иааигәара дызнеиуамызт.
Мышкы иҽааилеиҳәан иҩны дындәылҵит. Иԥштәы ихыгга дыҟан. Ашьшьыҳәа дышныҟәоз ақыҭа дналҵит. Ихала дыҟан…
Иесымша абас, ашьыжь шаанӡа аҩны дындәылҵны арха дықәын, крымфа-крымжә ихала дхәыцуа дгәаран. Знызынлагьы ҭыԥк ааԥшааны сааҭла ихы кны днатәон.
Аҵыхәтәан иан илзымычҳаит.
«Мемед, Мемед, иуыхьи, сыҷкәын? Абас уаҩы уимбаӡац… Ахацәа ари аҩыза ахымҩаԥгашьа рнаалом. Иухьи уара, алахша?Ахагақәа реиԥш, узҿузеи?…»
Ҳаџьыгьы дизнеит:
«Ефе!», иҳәеит.
Ефе:
«Сҽы аажәг!», иҳәеит.
Иҽы аарган дҩақәтәеит.
«Аӡәгьы шәсышьҭамлааит!», ҳәагьы ргәырҽаниҵеит.
Апҟаҩ ҳәа иҽы ишьхәа наирбан, ашьыжь шаанӡа Қаиақьои дынкылсит. Чақырџьалы дааит ҳәа заҳаз зегьы идизалеит. Ажәытә аахыс иидыруаз ахәаџьа иҩнаҿы сасра даангылт.
Раԥхьаӡа:
«Ахәаџьа, ухацкы. Абри аҩны қьырала иааныскылар сҭахуп, иахуҳәаауазеи? Уаргьы егьи уҩнахьы уиасып».
«Ажәак ахысҳәаауама, уара ишуҭаху…»
«Ҩымш уысҭоит, ус анакәха…»
Иҩагылан аӡыхь ашҟа инеит. Ақыҭа аҭыԥҳацәа зегьы аӡы ргарц уаҟа иеизалон. Лара Фатмагьы лыхцәқәа шьқьыруа убраҵәҟьа дрылагылан. Аҭыԥҳацәа лахҿыхӡа Ефе деибадырбон. Ефе, жәаа зхыҵуаз арԥарацәа реиԥш, аҭыԥҳацәа иахьреиҽырбоз дгылан!
Иаразнак Ефе ихы аҭыԥаҿы иааит. Чақырџьалы дуӡӡа ахәаџьагьы дицны аҭыԥҳацәа аӡы ахьыргоз иусыз…
«Абзиаразы, ахәаџьа!», иҳәан иҽы дҩақәтәеит.
Абзиабара мцак еиԥш иӷраланы дбылуан. Лхашҭра илшомызт. Ԥшьымз раҟара ҵуеит, абри аҭыԥҳа даниба нахыс ибла дыхгылан. Дигәалашәацыԥхьаӡа аӡыҭра далагон, ихы итәӡамкәа дааҟалон. Иаб ихаан ари аҩыза абзиабара дақәымшәаӡацызт. Ихы дацәыԥхашьон… Аҩны иҽыҩнакны дзыҟазгьы убри азы акәын. Ихы даиааир иҭахын, аха иамуит, иалымҵит. Ихы-игәы дизҭыгомызт.
Ыраз дшақәшаҳаҭугьы, хәмаррак еиԥш, ауаа зшьуаз ари ауаҩы уажәы иԥҳәыс дылцәыԥхашьаны дыԥсуан. Избанзар Ыраз, дҩыза бзиан, ауаҩреи агәаӷьреи лылан. Раԥхьа ила иабаз лакәын. Иара имшала маҷ агәаҟра дақәшәахьазма?
Иҽы дҩақәтәан Ыраз лҿы днеит.
«Ыраз, саҭабымҵан, сбыҳәоит. Ицәгьоуп ари аус. Иамуит, схы сзазымиааит. Бара ибықәнагам, аха…» ҳәа ҿааиҭит.
Ыраз:
«Уи уазымхәыцын, с-Ефе. Уара уҩыза ахаҵа ҩыџьа аҳәса ҳакәым иҵегьы ихәҭоуп. Иуҭаху ҟаҵа. иуҭахызар сцаны сара дузысҳәап».
«Иҭабуп, Ыраз, иҭабуп. Ибасымҳәеи, схы сзазымиааит».
Шьаҿацыԥхьаӡа шәынтә ишәаны иззоз Чақырџьалы абраҟа деилаԥаҭаны, имч зегьы ицәыӡызшәа дыҟан. Имчыдара амшала ихы дацәыԥхашьон. Қьел Ҳаим диԥхьарц ауаҩы дишьҭит.
«Ҳаим, ига абри аԥара. Каиақьои ахәаџьа иҩны қьырала иааныскылт. Измир, уцаны иаҭаху зегьы аахәаны, аҩны сызрыхиа. Амала ишырхиатәу ала ирхиа… Мчыбжьык аамышьҭахь снеины игәасҭоит».
Ефе мчыбжьык анҵы ашьҭахь иҽы дҩақәтәаны аԥшеиԥш Каиақьои днеит. Ҳаим ауасҭацәа дырхагыланы аусура даҿын.
«Бзиа ууит, Ҳаим Ага».
«Иҭабуп, Ефе».
Ефе ауадақәа зегьы еимидан игәаиҭеит. Ҳаим иус дазҟазан. Измир унеишь-уааишь ззырҳәоз рыҩнқәа реиԥшҵәҟьа аҩны еиқәиршәахьан.
«Иубама, с-Ефе? Ҳаим аҩны шеиқәиршәаз убама? Нақибоглу иҩныҵәҟьа абас иеиқәышәшәа иҟам. Ҳаим агьама имоуп, агьама!..»
Ефе дааԥышәрыччеит:
«Апсынҵыра умаз, Ҳаим».
Ақыҭахь дхынҳәын, аиҳабацәа ԥыҭҩык драцәажәаны, гәыԥҩык иԥҳа дырҳәарц азы Фатма лаб иахь ишьҭит. Амала
аҭыԥҳа лаб Чақырџьалы усгьы зынӡа диҭахымызт. Насгьы абрагьк иԥҳа дышԥаииҭарыз?
«Анцәа иҳаҭәеишьаз ҳбап. Аха ари аус ҟалашьа амам!»
Анс рҳәеит, арс рҳәеит, ддыргәыбзыӷырц иалагеит, ддыршәарц иақәыркит, аха имуит. Ушьҭа инеины Чақырџьалы ари аҩыза аҭак злаиарҳәоз рыздыруамызт. Ақыҭа дақәланы аҭыԥҳа мчыла дрымысхуеит ҳәа далагар?… Аҭыԥҳа лаб иакәзар, уи аганахь ала игәы ҭынчын. Уи Чақырџьалы ламысдарак шыҟаимҵо идыруан. Иахьа уажәраанӡа аӡәы иԥҳәыс, аӡәы иԥха дааҳәны дырмыхәаԥшӡацызт. Абас ала шьаҿак ҟазҵаз иҩызцәа иреиуазгьы дырмеигӡакәа иааргәыдҵаны ишьхьан. Уи азы абыржәыгьы иламыс шеилеимго ала диқәгәыӷуан.
Чақырџьалы ажәабжь аниаҳа дхагахеит. Аха урҭгьы иҟарҵарыз, дшәысҭом иҳәазар, мчыла димхны дызлааргоз иҭыԥҳа? Чақырџьалы дҩатәан аҭыԥҳа лаб ихьӡала шәҟәык иҩит. Иаргьы дшишьуа, ақыҭагьы амца ацраҵаны ишибылуа анҵаны, Ҳаим инапала изишьҭит. Аб ари ашәҟәгьы хьаас ишьҭимхит, аха иԥсы дацәшәаны Измирҟа дыбналеит. Уаантәигьы Чақырџьалы абас изааицҳаит:
«Сара Измир сыҟоуп. Абар, ақыҭа ахьыҟоу, сҭыԥҳагьы дахьыҟоу. Уаргьы убра уҟоуп. Иуҭахызар ақыҭа амца ацраҵа, иуҭахызар лара дымҵарсны дга. Мчыла акәзар, ишуҭаху, мчыла инагӡа. Сара уахь снеиуам…»
Чақырџьалы иҟаиҵара изымдыруа даақәхеит. Инапи ишьапи ҿаҳәазшәа дыҟан. Измирҟа иагьа ашәҟәы иҩызаргьы, акгьы алымҵит. Аб душьыргьы, ииҳәаз ҳәан.
Чақырџьалы аҵыхәтәан днеин Каиақьои аиҳабацәа зегьы ааизганы ҩнык иныҩнаикит. Арҭ еиҳарак аҭыԥҳа лаб иҭынхацәа ракәын.
«Изышәыцҳа абрахь дааиратәы!.. Уи дааиаанӡа абраҟа шәыҩнакны шәсымазаауеит. Мышкала знык крышәҿасҵоит. Ушьҭа даауам ҳәагьы анысгәахә, шәызегьы иаашәгәыдҵаны шәышьны еиҭах абна сылалоит», ҳәа реиҳәеит.
Иҭакыз, аҭыԥҳа лаб иахь иеишьҭаргыланы ашәҟәқәа рыҩуа иалагеит. Ражәақәа ауаҩы игәы кылнаҵәаратәы иҟан, аха иаҳауамызт. Ҳаишьуеит, уԥҳа лымшала ақыҭа ибылуеит рҳәон. Ахаҳә акәзар, иеилнакаар ҟаларын, аха ари ауаҩы шьаҿак ҟаиҵомызт. Измир дахьтәац дтәан…
Аамҭак азы изымычҳакәа Ҭире ақалақь аҟынӡа дааит. Аха аригьы даҽакала уахәаԥшуазар «абар, абраанӡа сааины сыҟоуп, сагьуыцәшәом, сыԥҳагьы дагьусҭом» акәын иаанагоз.
Аамҭа цацыԥхьаӡа аҭагылазаашьа згәы кылнаҵәоз даҽаӡәгьы дыҟан, Ыраз… Акгьы лызҳәомызт, акгьы лызуамызт, аха лыԥшәма дзықәшәаз даараӡа игәнылгон, ихьымӡӷылшьон… Аб Тире дааит ҳәа анлаҳа, уаҳа лҽылзаанымкылеит. Аӡәгьы иамҳәаӡакәа лабџьар аалҟәынҵаны лҽы дҩақәтәан, дышиашаз Тиреҟа амҩа дықәлеит. Амҩа дықәнаҵы лхала даӷьуан…
«Снеины иԥаҵа данкны дкыдысҟьоит уи алахша! Уара Чақырџьалы иеиԥш ауаҩы дубахьоума? Сара уи иԥшәмаԥҳәыс соуп. Уара уԥҳа сылҩызоу џьушьома? Уара уԥҳа леиԥш, шәҩык сара с-Чақырџьалы икәыхшахааит. Уаҳа иуҭахи уԥҳа диҭаххазар, иеиӷьу дузыԥшаараны уҟоума? Арҭ ашьхақәа уи иеиҳау афырхаҵа дырбахьоума? Иеилукаама, ацәыршәага? Ах, уаасԥыхьашәар иуасҳәаша сара издыруан…»
Рҭынхацәақәак рҟны днеин лҽы рзынлыжьит. Лгәыԥжәара амшала аҵысҵысра даҿын. «Бааи, Ыраз, быԥсы аашьа, ӡыкгьы бнахәап» рҳәазаргьы илымуит. Ақалақь длалалан илулак аҭыԥҳа лаб дахьыҟаз длыԥшааит. Уадак ахь дааиԥхьан, иқәмақарра дналагеит:
«Арахь усыхәаԥши, Ага, сара Чақырџьалы иԥҳәыс Ыраз соуп. Ублақәа хтны, цқьа усыхәаԥш! Уара уԥҳа Ефе диумҭозаап. Абыржәыҵәҟьа уқыҭахь ухынҳәны уԥҳа дииҭ. Сара сыԥшәма ахьымӡӷ исыргом. Уи иҟаиҵом, аха сара иҟасҵоит. Ҳәызбак аашьҭыхны урыӷӷа ушьҭасҵоит. Иазхеит дахьынӡаургәаҟыз! Арахь сшааз аӡәгьы ирыздырӡом. Ушиашоу уқыҭахь амҩа уқәла… Иеилукаама? Абра сшыҟазгьы џьара иеиҭаумҳәан. Сара сбырлаш аҳәынҵәа дылаужыр зуам! Ефе уара уизшьуам, иара изы ихьымӡӷхоит. Аха иааугәыдҵаны усшьыр, уи сара сзы ихьӡхоит! Абарҭқәа уаарызхәыцны уца уқыҭахь… Рчарагьы унапала ирхиа!»
Уаҳа аҭак дазымпшыкәа ашә лкыдҟьаны дҩадәылҵын лҽы ахьынлыжьыз дааит. Уаҟагьы даанымгылаӡакәа лҽы лышьхәа нарбаны хәлаанӡа Аисураҭ ақыҭахь дхынҳәит.
Мышкы ашьҭахь аҭыԥҳа лаб иқыҭахь дышхынҳәыз зегьы ираҳаит. Ихала дазыразны иԥҳа Чақырџьалы дизиҳәеит. Иҭакыз зегьы аушьҭын. Амаҳәи абхәеи еибадырит. Абхәа имаҳә убри аҟара бзиа дибеит, ачараҵәҟьа рзиуит. Изларҳәо ала, ачара Ыразгьы далахәын. Ауаа уи лхымҩаԥгашьа иџьашьаны иалацәажәон.
Чақырџьалы иҩны ушьҭа аиҳабыратә хан иаҩызан. Азҵаарақәа иара иӡбон. Аӷарцәа дрыцхраауан, иара дзырхьымӡар амалуаа ирыдиҵон. Аисурат ақыҭаҿгьы ҩны дуӡӡак аргылара даҿын. Ауаа беиақәа рханқәа иреиԥшыз…
Ари аамҭазы Италиатәи аинралки журналистки сасра иҭааит. Рҩыџьагьы рҿаԥхьа дҭынчӡа уаҩы аамысҭашәак дахьырбаз иџьаршьеит. Избанзар адауы иаҩызаз абрагьк ҳаиԥылоит ҳәа иҟан. Урҭ раамышьҭахь Англиантәи, Франциантәи ажурналистцәа иҭааит. Чақырџьалы абарҭ рҩызцәа ауаа ахьиҭаауаз даара деигәырӷьон. Дагьазԥагьан. Иуаа рыла, Англиантәи, Франциантәи ажурналистцәа ахьиҭааз ажәлар ирылаирҵәон.
Милас иҟаз ферма дукгьы аахәара иҽазикит. Ахәгьы иаразнак ишәараны дыҟазаарын… Ушьҭа иаԥхьаҟагьы дхәыцуан, ихәыҷқәа дрызхәыцуан.
Чақырџьалы абна данылҵ, архаҿы иҟаз абрагьцәа зегьы абна илалахьан. Избанзар урҭ Чақырџьалы дахьыҟоу аԥсҭазаара шырмоуа рдыруан. Уи амшала арҭ зегьы Чақырџьалы аӷасгьы дрыман. Арҭ абрагь ссақәа аамҭала Чақырџьалы идгылоз, дзыхьчоз, дызҵәахуаз ауаа иакәым ала ирызныҟәо иалагеит. Аха Чақырџьалы акгьы изыҟаҵомызт. Дрышьҭаланы иахьсырхәуеит ҳәа далагар, ашьхақәа рҿы ибналаны иҟоу ишьҭашәарыцара даараӡа ишәарҭан, џьара инкылатәаны хык ала улҭадырхон. Чақырџьалы абри аҩыза аҭагылазаашьа агәҭынчымра изцәырнагон. Нас игәҭынчымра иацызҵаз даҽа хҭыск изыҟалеит. Мышкы иҩызцәеи иареи еицны иҩыза бзиак иахь ицеит. Иҩыза ӡлагара дук иман. Убраҟа илатәан, ирфеит, иржәит, аамҭа бзиа ирхыргеит. Иеицыз зегьы абџьар ныҟәызгоз ракәын. Аҵыхәтәан икылкааны ахысра аԥшьыргеит.
Раԥхьа ихысуадаз? Хымԥада, Чақырџьалы иакәхон… кәтаӷьк наганы иқәдыргылт. Чақырџьалы уи инақәикит. Оумашәа ихы дақәгәыӷуан. Иабжьар дҩаҵхеит. Ахы акәҭаӷь авара асаба нықәнарчит ауп... Даҽазнык, даҽазнык… Чақырџьалы акәтаӷь изақәыршәомызт. Игәы ԥжәаны ихы-иҿы ҟаԥшьӡа дҟалахьан.
Ивара игылаз аԥшәма:
«Ефе, укьарахә ажәызар акәхап», иҳәеит.
Ефе:
«Иҿыцуп», иҳәеит.
«Ус анакәха, иныҟәумгоижьҭеи кыр ҵуеит».
«Ҩымз раахыс исымкӡац».
«Мышкы иныҟәумгаргьы иунымԥшыр ҟалаӡом, Ефе. Сара иесымша ахысра сҽазыҟасҵоит».
Икьарахә ааҭганы дҩеихсын акәтаӷь ԥыххаа инықәиҵеит.
Ефе:
«Ага, уыԥсынҵра еизҳааит», иҳәеит.
Амала дзықәшәаз игәы иҵахеит. Ефе дуӡӡак абри аҩыза дақәшәар аасҭа дыԥсыр еиӷьымзи? Еиҭах абна дылаларызма? Ари иҭагылазаашьа маншәала… аԥара, ахьӡ-аԥша… дшәаԥырҳаԥуа акәымкәа ҭынч дҩышьҭаланы ацәара… абарҭқәа зегьы бзиан. Ибзиан, аха ас ицар иԥсҭазаара гьамак азынхомызт. Арахь абна алаларагьы ахаан иҭахӡамызт.
Абна илалаз ацәгьауцәагьы ажәлар ргәахы кыдырххьан. Уахгьы-ҽынгьы изҿыз ажәлар рырҳәра акәын.
Одемишь еизара дук ҟаҵаны рҭагылазаашьа аиҳабыра ирзырыцҳаит. Иаарласны ԥсыхәак анырзалмырша ажәытә абраҟа змаҵура назыгӡоз Саид Ԥашьа даҽазныкгьы дырзаарышьҭырц аҳәара ҟарҵеит.
Чақырџьалы имшала змаҵура шьҭаҵаны ицахьаз Саид Ԥашьа, усгьы дзықәшәаз гәынганы дыҟан. Ахьымзӷ игеит ҳәа иҩызцәа аруаа рыҩныҵҟа ихы ԥхаишьон. Убри азоуп аиҳабыра рҟынтә ари аҩыза аҭыԥ анидыргала аамҭацкгьы дымхәыцкәа Измирҟа амҩа дзықәлаз.
Раԥхьаӡа абна илаз зегьы амнистиа рзыҟаҵарала аусура напы адыркит. Жәамш рыла иааины забџьар шьҭазҵаз ирымазалаак ахара ранарыжьуан. Мамзар аҳәынҭқарра урҭ аанкыланы рҭакра иазрыцҳаӡамызт. Ииашаҵәҟьангьы, ирацәаҩӡаны абрагьцәа ааны рабџьарқәа шьҭарҵеит. Ари аҩыза аҭагылазаашьа Саид Ԥашьа ихы мыцхәы дақәгәыӷыртәгьы дҟанаҵахьан. Уи амшала даҽакы дазхәыцит. Чақырџьалыи иҩызцәеи абна илҵижьҭеи рабџьарқәа ныҟәыргон. Ари ҟалашьа амаӡамызт. Закәызеи уи! Аҳәынҭқарра аҩныҵҟа иҳәынҭқарразма арҭ ауаа? Урҭгьы, агьырҭ реиԥш, рыбџьарқәа нышьҭаҵаны уаҩҵас инхозар акәын. Излаҭиҵааз ала, иара Чақырџьалыгьы абри аҩыза идикылап ҳәа дгәыӷуан. Избанзар даҽазнык дыҩнрахахьан, иԥҳәыс бзиа дибон, анхара иҽазикхьан, абна алаларагьы иҭахымызт. Абарҭқәагьы дрықәгәыӷны Чақырџьалы шәҟәык изиҩит:
«Даҽазныкгьы абрагьцәа рышьҭашәарыцара иазкыз аруаа реиҳабыс сҟаҵоуп. Асулҭангьы атәылаҿы аҭышәынтәалара ишахәҭоу аҟалара даараӡа дазҿлымҳауп. Имҩаԥгатәу аусқәагьы напы аҳаркхьеит. Абри инақәыршәны, шәхаҭагьы, иахьа уажәраанӡа ишыҟаз еиԥш ушьҭарнахыс абџьар аныҟәгара азин шәымаӡам. Абри амшала иаарласны шәабџьарқәа шьҭашәҵар иарбанызалаак лахь шышәмоуагьы инаҵашьны ишәсырдырыр сҭахуп».
Абрагьцәа рышьҭашәарыцаратә гәыԥ аԥыза
Саид Ԥашьа
Чақырџьалы ашәҟәы аниоу, дазыԥшны дыҟазшәа, иагьџьеимшьеит. Иҩызцәа ааизиган дырзаԥхьеит.
«Ҳабџьарқәа раҳҭаӡом!»
«Ираҳҭаӡом, Ефе».
«Уаҵәыҵәҟьа абна ҳалалоит».
«Ҳалалоит, Ефе».
Ефе ихаԥыцқәа инрыбжьакны ахы еиԥшҵәҟьа дылкаӷьцәеит.
«Дысшьыр акәын абри ауаҩы. Иҟалалакгьы дысшьыр акәын». Раԥхьаӡа, акәны иан леиԥш, даацәажәеит. «Османаа уабацәа ракәзаргьы, урықәымгәыӷын. Иуҳарбап, уара, Кара Саид!»
Нас дҩатәан абри аҩыза ашәҟәы изиҩит:
«Ахаҵа иабџьар шьҭеиҵаӡом. Узааир иҳамухып!»
Чақырџьалы Мемед
Шарԥазык. Бешьпармак ашьха ақәцәаҵқәа рыҟны зехьынџьара ацәылашара ишалагаз убарҭахо иалагахьан. Ажәҩан аҿы џьара-џьара ихьҭашьызшәа иӡыӷәӡа икнаҳаз аԥҭа хәыҷқәеи зылашара зцәыӡра иаҿыз аеҵәақәеи улаԥш иҵашәон…
Ақыҭа иалҵхьан. Ефе ихы ларҟәны дхәыцуан. Игәы шеиҟәжәара дыҟан. Ирҭахыз, мшәан, абри иара иҟынтә? Даагылазар бзиарамзар цәгьарак ҟаимҵацызт. Ажәлар ршьа зжәуаз алахшақәа ракәын ишьны икаижьуаз. Нас, ирҭахыз иара иҟынтә? Ҭынч ҭагылазаашьак зирымҭоз?…
«Ҳаџьы, уалк ҳақәуп иугәалашәома?», иҳәеит.
«Мамоу, Ефе, аӡәгьы иуал ҳақәны исгәалашәом».
«Иҳақәуп, Ҳаџьы, иҳақәуп».
«Иҳаумҳәо нас, Ефе».
«Ҳара абахҭа ҳанҭакыз аӡә дыҟамзи, зашьа иԥҳәыс дызгаз… ари аниаҳа ихагахаз. Ҳандәылҵуаз иеиҳәаз ухашҭма? Ари ауаҩы иҿаԥхьа ауал ҳақәӡами?..»
«Иҳақәуп, Ефе».
«Уажәы сара абарҭ ауаа рҟьацны сырхысыр сиашамхаӡои?»
«Ушьапы ахир убоит, Ефе».
«Аӡәы иҭакыз иԥҳәыс лоуп… егьи – иашьа гәакьа. Амаҳагьара изырузар, абна ҳалалаанӡа ҳрызнеины бзиарак рзаҳуп. Ҳаџьы, рқыҭа иарбаныз? Дара рыхьӡқәа угәалашәома?»
«Ишԥасгәаламшәо, Ефе! Ари аҩыза хашҭшьа амоума?»
«Ҳашиашоу уахь ҳдықәышәҵа, Ҳаџьы!»
Аҩбатәи амш аан ашарԥазы ақыҭа иналалеит. Ишиашаз изышьҭаз рыҩны инеин хаҵеи-ԥҳәыси иеиқәҿаҳәа адәахьы индәылыргеит.
«Ақыҭа зегьы шәрыԥхьа!», иҳәеит Ефе.
Ақыҭа иҩалалан хаҵеи-ԥҳәыси хәуҷи-дуи зегьы раԥхьа иргыланы ашҭаҿы иааизыргеит.
«Қдык аажәг, ашҭа агәҭаҵәҟьа», иҳәеит.
Иааргеит. Иеизаз зегьы ишәаны, иӡыӷӡыӷуа игылан. Иззааиз ахаҵеи аԥҳәыси ракәзар, аԥсразы ак рыгмызт. Изықәшәаз рзымдыруа рыблақәа ҭырхаха Ефе ихәаԥшуан. Ефе ақыҭауаа рахь днаҳәын дразҵааит:
«Абахҭа иҭаку иашьа иԥҳәыс илхьынҳалаз аешьа ҳазшаз иҿаԥхьа ихәҭоу зҳәода?»
Ажәлар рҷытбжьы гомызт.
«Абахҭа иҭаку зхаҵа дзыԥсахыз, уи иашьа гәакьа икәаиаз аԥҳәыс илыхәҭозеи?»
Ақыҭауаа еиҭах рыбжьы дмыргеит.
«Иҭакыз ауаҩ рыцҳа ари аҩыза ажәабжь еиқәаҵәа аниаҳа нахыс ԥсык диҩызахеит. Ихьымӡӷшьаны ҳлакҭа дызҭамԥшит. Уажәы арҭ ирыхәҭоузеи?»
«Ақыҭауаа ахаҳә иалхызшәа ишгылац игылан».
«Ақды дақәшәыжь абри алахша. Абарҭ унапқәа роума илыкәуршаз уашьа иԥҳәыс? Иԥышәҟа наҟ имахәарқәа!»
Имахәарқәа хыжәжәаны иаамырхит.
Аԥҳәыс лакәзар, арҵәаа ааҭлырҟьеит. «Ушьапы сагәӡааит, с-Ефе, сумшьын», ҳәа дӷызуан.
«Баандаҩык иԥҳәыс абас аума лхы шымҩаԥылго? Ихышәҵәа лхы!»
Лхы нхырҵәеит.
Иеилагылаз ажәлар аҵаа рысызшәа иԥшуан. Ихаҳәхазшәа изымҵысуа аԥсцәа ирхагылан.
«Анамаз аамҭа ааит», иҳәеит Ефе.
Иҩуа ицан намазкыгак изаарган, ашьацраҿы илкаршәны намазк кны Анцәа днаиҳәеит. Ақыҭауаа зны Ефе ихәаԥшуан, нас аԥсцәа ирыхәаԥшуан.
Ефе инамаз аамышьҭахь уаҳа ажәак аӡәгьы иамҳәаӡакәа иҩызцәа ааизганы амҩа дланыланы дцеит.
Уи аамҭазы Чақырџьалы ишәҟәы зауз Саид Ԥашьа дԥаԥашькхьан. Иҟаиҵалакгьы Чақырџьалы дыԥшааны дышьны дилгар акәын. Уи аламҭалазы Чақырџьалы аҵыхәтәан иишьызгьы руасиаҭ ажәабжьны изааит. Саид Ԥашьа ируаа зегьы ааидкыланы ақыҭаҿ дынкылсит. Иахьабалак аруаа акәшаны иркхьан. Хаҳәк аҵаҟаҵәҟьа аанрыжьӡомызт игәамҭакәа. Аха адгьыл бганы анышә дхәыҵалазшәа ихабар рбомызт. Ашьха рҳәеит, арха рҳәеит, иеимырдеит. Иаарԥыхьашәоз зегьы алабаӡа иҵырхит, аха аӡәгьы ажәак издмырҳәеит. Акы разҳәозгьы идырблаҟьарц азы амц рарҳәон. Ажәак ала, Саид Ԥашьа баша дызланыҟәаз ала даанхеит, баша ихы иргәаҟит. Чақырџьалы дахьыҟаз ҳәа акымзар акы изеилымкааит.
Ас ианамуы, Чақырџьалы ихьчарҭақәа, ишьҭаларҭақәа дрылсуа далагеит. Аха уигьы иалымҵит. Избанзар убри аҟара ирацәан, дахьыҟаҵәҟьаз еилкаашьа амаӡамызҭ. Насгьы абас ажәлар дыргәаҟцыԥхьаӡа Османаа ргәаӷ шьҭыхны Чақырџьалы реиҳа идгылон.
Османаа реинрал ԥагьа, ир дуӡӡа иманы Чақырџьалы заҵәык дишьҭан, ашьхақәа еимидон…
Ари ахҭыс аамышьҭахь Чақырџьалы ашьхара иҽаиҭеит. Иҭыԥ ӷәӷәан. Ахрақәа рыбжьара иҟаз қыҭак аҟны дынхон. Иаигәаны иҟаз агьырҭ ақыҭақәа рҿы инхоз ауаагьы хәыҷла-дула Чақырџьалы изыҳәан рыԥсы рҭиуан. Избанзар иаагылазар Чақырџьалы иҟынтә ирбаз ауаҩреи ацхыраареи ҽаӡәы иҟынтә ирымбаӡацызт. Уи амшала ак имыхьырц азы ихӡыӡаауан. Чақырџьалы рқыҭаҿы данаалак ишиҭаху игәы ҭынчӡа даалеиҩеиуан. Аҳәынҭқараа арҭ ақыҭауаа зегьы еизганы алаба иҵырхыр, мамзар иргәаҟуа иршьыргьы Чақырџьалы изкны ажәа наак рҳәараны иҟаӡамызт. Ари аҩыза ахҭысқәа кырынтә ирхыргахьан. Алаба иадыргахьан, аха дрымҭиӡацызт.
Мышкы зны аруаа ақыҭа иатәыз ҭаҳмадак даанкыланы азҵаара ирҭо, «исыздыруам» иҳәацыԥхьаӡа ддыргәаҟуа ианалага «абар, Чақырџьалы дахьыҟоу шәца кыр шәылшозар, алахшақәа!» ҳәа ҭыԥк аӡбахә реиҳәазаап. Аха аҭыԥ ҳәа џьара ахьидыруа азы акәымкәа, ус баша, игәы ахьԥыржәаз иҿашәаз акәын.
«Иабыкәу?»
«Абар, абраҵәҟьоуп. Шәцеи ишәзиушагьы жәбап!»
«Дабаҟоу?»
«Абни абахә ашьҭахь дыҟоуп».
Иахьиҳәоз аҭыԥқәа иаразнак инакәшаны Чақырџьалы иԥшаара иалагон. Аха иуԥшаауадаз?
«Дабаҟоу уара, амцҳәаҩы!»
«Шәааи, ақыҭахь ҳнеип. Уа иҟоу зегьы, аԥшка шәиазҵааргьы уи иҭыԥ рдыруеит. Ишәдырбааит. Нас шәаргьы ижәбап шәзеиԥшрахо!»
Аҭаҳмада абасҵәҟьа данрықәмақар аруаа зегьы хыҵны ақыҭа иҩақәлан, ақыҭауаа зегьы алаба иҵырхуа иналагеит.
«Дабаҟоу Чақырџьалы?»
«Ҳара уи аҩыза ауаҩы дагьҳаздыруам».
«Икашәыжь!»
Ашьа рыӷрыҵаанӡа алаба иҵышәх…
«Дҳаздыруам».
«Дҳамбаӡац».
Абас мчыбжьык ақыҭа дыргәаҟуан. Аха Чақырџьалы изкны ажәакгьы рзырҿыхуамызт.
Уи аамҭазы иҟалаз заҳаз Чақырџьалы дааны ақыҭа дакәшахьан, амҩақәа икхьан. Аруаа ақыҭа ааныжьны ианцоз амацәаз илҭеикын рызегьы шьны даарылгеит.
Нас мышқәак ҩнык иҽыҩнеикын ддәылымҵӡеит. Аҵыхәтәан Ҳаџьы диԥхьеит.
«Ари Саид Ԥашьа алажә еиԥш ҳилахәмарны, ахьымӡӷ ирганы, иан дахьлыхшаз дахьҳархәыроуп».
«Уиашоуп, Ефе».
«Абыржәы ақыҭақәа уаарылаланы ҩынҩажәеижәабаҩык арԥарацәа узыԥшаауама? Архаҿгьы инхахьоу, илахҿыху, зыблақәа аату».
«Исыԥшаауеит, Ефе».
«Уажәшьҭа иҟаҳҵараны иҟоу удыруама, Ҳаџьы?»
«Исаумҳәо, Ефе».
«Ҳара мызқәак абра ҳаангылар Османаа рыруаа зегь ҳашьҭазаргьы ҳарзыԥшаауам».
«Ҳарзыԥшаауам».
«Иаҳҳәап, ҳрыԥшааргьы арахь зегьы зааиӡом. Иааиуагьы абраҵәҟьа ҳрылгоит. Иамуӡаргьы ҳхы рцәаҳгоит.
«Ирцәаҳгоит, Ефе».
«Иаҭаххар абраҟа шықәсыкгьы ҳанхоит. Абри Саид Ԥашьа ҳәа ззырҳәо иан дахьлыхшаз дахьҳархәыроуп ҳәа уасымҳәахьеи?»
«Уеилыскааит, Ефе».
«Уажәы усзыӡырҩы, Ҳаџьы! Ашьхаҿгьы, архаҿгьы абрагьс, цәгьауҩыс иҟоу зегьы Чақырџьалы иоуп. Сузеилкаама?»
«Уеилыскааит, Ефе».
«Ус анакәха, иеизга арԥарацәа, амала иудыруаз, аӡәызаҵәык хәаԥсак дрылашәар ҳбылуеит, Ҳаџьы… Ҳара ҳтәқуа зегьы адырра рышәҭ, ушьҭа абџьар зкыу аӡәы данырбалак Чақырџьалы абра дыҟоуп ҳәа ицәгьа рҳәалааит.
Хымш рыла арԥарацәа ԥшааны дааит Ҳаџьы. Иҩызцәагьы Одемишь, Аидын, Ҭире уҳәа иахьабалак иҟарҵараны иҟаз рзырыцҳахьан…
Саид Ԥашьа агәырҩа дагон. Ушьҭа маҷк еиҳа ихы дақәгәыӷратәы дыҟан. Избанзар ақыҭауаа зегьы, Чақырџьалы иеицырдыруаз ихьчаҩцәагьы налаҵаны, имаҷҩымкә аус ицура иалагахьан. Зегьы Чақырџьалы ишьҭан. Џьара хәыцк ҵысыр, хаҳәк дыршәыр, шәақьк ҭҟьар, иаразнак адырра иоуан. Ари Чақырџьалы изы аԥсра аасҭа иеицәан. Ажәлар ануҿагыла нахыс иахьамзар уаҵәы Саид Ԥашьа ишьацҳәа даҿамшәар дабацарыз?
Ҽнак, Чақырџьалы абри ашьхаҿы дыҟоуп ҳәа жәабжьк изааит.
Ажәабжь аазгаз:
«Ҳара ҳқыҭаҿы зегьы ирҳәоит. Ақыҭауаа изларҳәо ала, Чақырџьалы дааины ажәытә аӡыхь ахьыҟаз амца еиқәҵаны ауаса иӡуазаап. Изхара анифалак ашьҭахьгьы арха дылбааны ақәылара игәы иҭоуп. Аха дахьқәыло рыздыруам. Уахагьы убраҟа дыԥхьараны дыҟазаап».
Чақырџьалы абна данылаз иахьабалак ахырӷәӷәарҭақәа ҟаиҵахьан. Хәыцыԥхьаӡа абас ахырӷәӷәарҭақәа иман, рыцыԥхьаӡа, дааилахар мышқәак ихы ихьчаратәы иеиқәшәан.
Кара Саид Ԥашьа раԥхьаӡа акәны аҭагылазаашьа иоухьан. Иаразнак Чақырџьалы иҭыԥ еилкаахеит ҳәа зегьынџьара ателеграмақәа ишьҭит. Насгьы имазеины иԥшыз аруаа уахь идәықәҵаны иаргьы амҩа днықәлеит. Уахьынаԥшы-ааԥшуаз аруаа рыла иҭәын. Арнауҭцәеи, Ачерқесцәеи рҟынтә хатәгәаԥхарала иаази Чақырџьалы дызцәымыӷыз абрагьцәеи, аруаа ирышьҭаланы инеиуан.
Хара имгакәа аиҿахысра ҵысит. Чақырџьалы иҽрыӷәӷәаны дыҟан. Амала иабанӡаичҳарыз ари аҩыза аиҿахысра. Ҩ-сааҭк нахыс ахысбыжьқәа акыр иеиҵахеит, ԥыҭрак ашьҭахьгьы зынӡа иеиқәтәеит. Цхабжьонын, илашьцан.
Саид Ԥашьа адҵа ҟаиҵеит:
«Чақырџьалы игәыԥ ԥыххаа иқәҵоуп. Амацәаз иҭакны шарԥазынӡа шәааԥшы».
Нас, иахьабалак Чақырџьалы игәыԥ ԥыххаа иқәҵоуп, рыԥсыбаҩқәа уаҵәы Одемишь инагахоит ҳәа ателеграммақәа ишьҭит. Ажәабжь абомба еиԥш итҟәацит… Аҳҭынраҿыҵәҟьа ираҳахьан.
Ашьыжь ианша, Саид Ԥашьа деиқәԥагьаха днеины аԥсцәа днархагылт. Аха иибарыз! Араҟа Чақырџьалы дабаҟаз? Маӡала аҭаҭын еиҭазгоз аконтрабанда еиуаз ракәзаарын, алыхәҭеиԥш ахы иарганы иршьыз ауаа… Саид Ԥашьа амацәыс исызшәа дгылан. Кыр аамҭа дзымцәажәеит. Нас иҽы дҩақәтәан ихала мацара Одемишьҟа дхынҳәит, ӷәӷәала ахьымӡӷ ганы, дыздыруаз рҿаԥхьа дыччархәхахьан.
Ажәлар ргәы хьаауа Чақырџьалы иԥсыбаҩ иазыԥшны ишгылаз аконтрабанда еиуаз ртәы анаарга, урҭгьы иаразнак Саид Ԥашьа аҵәы илырхуа иналагеит.
Саид Ԥашьа игәаԥсахы еибакуан, Чақырџьалы дыҟоуп хәа ахьааиаҳаз ируаа иманы дажәлон. Дакәшаны реихсра дналагон, сааҭла дырҿахысны зегь ҭаирхон. Насгьы еиҭах Чақырџьалы игәыԥ еилаԥыххаа иқәҵоуп ҳәа аҭелеграммақәа шьҭны аҵыхәтәан даҽазнык ихы ирԥхашьон. Ари знык акәым, ҩынтә ракәым… Саид Ԥашьа дахьцалак аконтрабанда еиуаз ҭарханы, амала Чақырџьалы иганахь ала инапы ҭацәны дхынҳәуан. Ушьҭа иаргьы баша ацәгьаҳәарақәа рыла ддырҩашьозар ҳәа агәҩара иоухьан, аха иҟаиҵарыз. Акы аниаҳалак, ма ирҳәо иашазар? ҳәа дхәыцны дзаангыломызт. Амц иазҳәоз ацәгьаҳәацәагьы алаба иҵихуа далагазаргьы, уи алагьы ацәгьаҳәарақәа изаанымкылеит.
«Иҟаҳҵари, Ԥашьа, ҳара аиаша шәаҳҳәоит, аха шәара шәнеиаанӡа иҟаиҵалакгьы дыбналоит. Ҳара иаҳхароузеи, иара дгызмалзар, абналара иҽақәиршәозар?» рҳәон, ацәгьаҳәацәа.
Саид Ԥашьа игәы ԥҵәахьан. Аԥсҭазаараҵәҟьа игәы ахшәахьан. Аҵыхәтәан убраанӡа днанагеит, ацәгьаҳәарақәа хьаас имкуа, ируаа раԥхьа дҩагыланы баша ақыҭақәа дрылан. Дахьнеиуа дзықәшәоз зегьы Чақырџьалы итәқәа роуп ҳәа иԥхьаӡаны алаба иаиргон. Ашьаҟәада рҿихуан.
Иара имаҵ зуазгьы Чақырџьалы дахьыҟоу раҳар ишәаны ирзымҳәо аҟынӡа инанагахьан. Избанзар ииашамхар ҳаӷеимышхара рԥеиԥшхон. Саид Ԥашьа иааиԥыхьашәоз зегьы Чақырџьалы игәыԥ далоуп ҳәа иахьҭеикуаз амшала абахҭақәа рҿы аҭыԥҵәҟьа рзыԥшаауамызт. Нас арҭ зегьы ииашазар, Чақырџьалы ар ду еиҿкааны имазар акәын. Саид Ԥашьа ида аҳәынҭқаруаа зегьы абас иазхәыцуа иалагахьан…
Чақырџьалы иқьаф ҭан... Ақыҭаҿы, иесымша еиԥш, ахысразы иҽазыҟаиҵон. Убысҟак дгәырӷьаҵәа дыҟан, иҭыԥ дакуамызт.
«Иубама, Ҳаџьы, Саид Ԥашьа дубама? Дзеиԥшрахаз убама? Иубама ахьымӡӷ ганы дшыччархәхаз?»
«Ефе, абри аҩыза абзиара ҳзызухьаз ҳаргьы хылаԥшрада инаҳмыжьроуп. Иахыуҳәаауеи?», иҳәеит Ҳаџьы
«Саргьы уажәы убри сазхәыцуан. Ушьҭарнахыс ҳнапқәа рышәшәо архахь ҳалбааргьы ҟалоит. Ҳацәгьа зҳәода? Ирҳәаргьы агәра згода? Саид Ԥашьа ир ҳрылаларгьы ҳалшоит. Уажәы иҟаҳҵара удырума, Ҳаџьы?»
«Иҟаҳҵари, Ефе?»
«Абри ашьха қыҭақәа рҿы хҭысқәак рҿианы арха қыҭақәа рахь ҳналбаап. Саид Ԥашьа ашьхарахь ҳиԥхьап. Дмааир агьырҭ ҳгәыԥқәа рнапала иесымша цәгьаурак ҟаҵаны анахь-арахь дҳарыҩлап. Уи аламҭалазы ҳара арха қыҭақәа ишаҳҭаху ҳрылазаауеит. Саид Ԥашьа абасала ихшыҩ еилаҳамгозар саргьы Чақырџьалы сыхьӡымхааит! Шәабџьарқәа шәыҟәнышәҵа...»
Иаразнак рҽырхианы амҩа инанылеит. Ианылеит ҳәа, – амҩаҵәҟьа абаҟаз! Ахра иаҿаланы, аџьмақәа реиԥш, реиҳа иахьшәарҭаз аҭыԥқәа рыла ицон. Ҳаџьы Мусҭафа ушьҭа акрихыҵуан, мыцхәы илшаӡомызт, дааԥсон.
«Ефе, сыԥсит абааԥсы. Амҩа иаша ала ҳцар?»
«Ҟалашьа амам, Ҳаџьы. Уаӷа дшышкамсзаргьы…»
«Иҟалои, Ефе? Амҩаҿы аӡәгьы дыҟам. Ихьчоуп. Ҳаԥшыхәҩцәа гылоуп».
«Иҟалаӡом, Ҳаџьы. Саид Ԥашьа ируаагьы налакны зегьы ԥсит ҳәа саҳаргьы, снархагыланы сыблала избаргы, уи аҩыза сзыҟаҵом. Агәҽанызаара гәҽанызааразар ауп».
Ҳаџьы даанымгылаӡакәа дыгәрыумуан. Ашьха азы, ахрақәа рзы, абрагьра азы ацәҳара даҿын… Иара Чақырџьалыгьы ишьхәақәа дызрықәымгыло аҟынӡа днанагахьан, аха ичҳауан. Егьырҭ рҩызцәа ракәзар, узырҿамԥшуа иҟалахьан.
Урҭ макьана архахь илбаанӡа, Кара Али қыҭак дҩақәлан аиҳабы иԥа шасыс дигеит. Аха иҟазҵаз ҳәа Чақырџьалы ихьӡ
рымҳәоз, Саид Ԥашьа иаразнак ируаа иманы уахь дыҩит. Ҩымш анҵы зынӡа даҽа ганк ахь акыҭа иахагылаз иҭаацәеи иареи ршьит. Саид Ԥашьа уахьгьы ауаа дәықәиҵеит.
Чақырџьалы дкараха архахь дылбаахьан. Уахык, Ҭире ақалақь аҟны днеин иҩызцәа иреиуаз беиак иҿы даангылт. Уи аламҭалазы даараӡа ибеиаз аӡәы дишьҭашәарыцон.
Аҭагылазаашьа аниоу иҩны днақәлеит. Аҩны асасцәа рыла иҭәын.
«Шәҽышәмырҵысын!»
«Сара Чақырџьалы соуп».
«Ефе, ухаҵкы», иҳәеит аԥшәма.
«Уԥарақәа ахьыҟоу ҳнага», иҳәеит Ефе.
Иаԥхьа дҩагылан аԥарақәа ахьыҩназ ауадахь днеигеит. Хьыла иҭәыз амакәанқәа Ҳаџьы иаашьҭихит. Хԥа-ԥшьба нызқь раҟара ыҟан. Иаразнак индәылҵны ицеит. Ақалақь аҟны ақәылара змаҳаз аӡәгьы дыҟаӡамызт. Ефе иакәзар, дахьынхоз аҩны днеихьан. Ажандармцәагьы ақалақь далымҵразы амҩақәа кны итәан.
Иаԥшәмарҭаҿы хымш раҟара иаанхаз Чақырџьалы, ушьҭа Саид Ԥашьагьы архахь дшылбаашаз анеиликаа, уахык ала иааиԥыхьашәоз амалуаа зегьы рҳәны, еиҭах, дахьылбааз ашьха қыҭахь дыҩхалеит. Иааигаз ахьқәагьы реиҳарак ақыҭауааи арԥарацәеи ирзыршеит.
Ашьхаҿы абрагь кьаса-масақәа ҳәа аӡәгьы даанымхаӡацызт. Рызегьы рхы рҟьацын. Аха макьаназы Чақырџьалы иҿагылашаз аӡәы-ҩыџьак ыҟан. Руаӡәк, Камалы Зеибеқь ихьӡын. Камалы Зеибеқь Чақырџьалы дицәшәомызт.
«Ҳаџьы, абри Камалы ззырҳәо алахшагьы наҟ даҳԥыраҳгароуп. Ачкәынцәа ишьҭаҵа, ишьклаԥшааит».
Мчыбжьык ашьҭахь ажәабжь изааит. Камалы Зеибеқь џьара иқьаф ҟаиҵон. Чақырџьалы иҽааибыҭаны днеины дааикәшан Камалыи иҩызцәеи уахык ала даарылгеит.
Насгьы иҩызцәа рахь днаҳәын «Ҳаџьы, ҳааԥсеит, ҳкарахеит. Ҭыԥ харак ахь ҳцаны маҷк ҳаԥсы ҳшьап». иҳәеит
Ашьхақәа илархысын егьи аган ахь иҟаз Мула ақалақь ашҟа инеит. Араҟагьы малуаҩык дырҳәны, рымҩа зкыз Черқесцәақәакгьы шьны Анҭалиа шыҟаз идәықәлеит. Мызкибжаки раҟара рыԥсы ршьон. Нас, еиҭах рыхәшҭаарахь, Бешьпармак ашьхақәа рахь, Бабадаг, Карынџалыдаг ашҟа ихынҳәит…
Аирықә ҭаҳмада:
«Ефе, Саид Ԥашьа дахьнеилак иреиҳәо удыруама? Чақырџьалы зныкгьы дзысҿамгылеит, иеснагь дыбналоит. Уи фырхаҵарас имоу абналароуп. Знык акәзаргьы, дааины дҩасҿамгыло. Нас иаҳбарын, иара иоума, сара соума ихаҵоу… ҳәа ацәажәара даҿуп, имаҵурауаагьы уара уаҳаҭыр аларҟәразы абри аҩыза ажәабжь ажәлар ирыладырҵәоит».
Чақырџьалы ари азҵаара дазхәыцны акы азиӡбар акәын. Саид Ԥашьа ари изыҟаиҵарыз? Иара ирбыжкра акәызма ииҭахыз? Мамзар далеиҟьашьырц мацара акәызма игәы иҭаз? Аха абарҭқәа зегьы иҭахызаргьы ҟамларыз…
«Ҳаџьы!»
«Сузыӡырҩуеит, с-Ефе».
«Ари, Саид Ԥашьа ихәҭоу дақәҳаршәароуп».
«Иҟаҳҵари, с-Ефе?»
«Ҳаиҿагылароуп».
«Уи уадаҩуп, с-Ефе. Ҟалашьа амам. Аруаа ашышкамс еиԥш ирацәаҩуп».
«Ҳаџьы, ҳаиҿамгыларгьы даҽакала ҳаԥсуеит. Саргьы издыруеит ҳанааиҿагылалак ԥшьынҩажәеижәаба процент аԥсра шаҳзыԥшу. Аха ус иаҭахуп».
«Ҩынҩажәеижәаба процент акәзаргьы, сақәшаҳаҭым, Ефе».
«Ауаҩы ҳдақәа аԥыҟҟара даҿуп, ажәлари ҳареи ахьшәашәара ҳабжьеиҵоит. Ҳшәыргәындоушәа рылаиҳәоит. Знык-ҩынтә агәра рымгаргьы ишнеи-шнеиуа агәра агара иналагоит».
«Сара сыҟам, Ефе, иҟалалакгьы сара сыҟам».
«Ҳаџьы!»
Ҳаџьы ихы ларҟәны дгылан.
«Ҳаџьы, ухы дыр! Ухы дыр, мамзар…»
Ефе абас дизгәамҵны иҟамлаӡацызт. Ҳаџьы иҟаз еиликааит. Аха дгәамҵуа:
«Ишуҭаху иҟаҵа. Абар, уҩызцәа, абар, ухаҭа!»
«Ари иаанагои, Ҳаџьы? Исаумҳәо, Ҳаџьы, ари иаанагои?»
Аус ашәарҭарахь икылсуан. Ефе ихы ихыҵны ицон. Ҳаџьы иакәзар, ишәақь инапы ақәкын.
«Иаанагои?»
Арҭ ашьхақәа рҿы Ефек абас иҿагыланы иаҳаҭыр ладмырҟәӡацызт. Насгьы зегь раасҭа изааигәаз иҩыза иакәын ари ҟазҵоз. Дцо-даауа «Ари иаанагои, ари иаанагои?» ҳәа дцәажәон. Ушьҭа иҟаиҵара иӡбахьан. Ихы-иҿы цәышӡа дааины Ҳаџьы днеихагылт.
Ҳаџьы, ихы ҩышьҭихит. Ахаҳә иаҩызахаз, иҵаахаз ихаҿсахьа аниба, уигьы иҟалараны иҟаз еиликаахьан. Дҩагылан Ефе иганахь шьаҿақәак ҟаиҵеит:
«Саҭаумҵан, Ефе, хәыҷрак аасрыԥшит. Саид Ԥашьа ируаа сыблаҿы мыцхәы исырдуит», иҳәеит.
Нас ишәақь наганы Чақырџьалы иаԥхьа инышьҭеиҵеит. Чақырџьалы ашәақь аашьҭыхны Ҳаџьы Мусҭафа инаииркит.
«Уаргьы угәы иалумырсын, Ҳаџьы, ари абрагьроуп. Уашьа иакәзаргьы…»
Ҳаџьы дааԥышәырччеит.
Қьошьқь Дереси ззырҳәоз аҭыԥ ахра иаԥныз гәаҩак иҭаҵәахын. Иара агәаҩа аҩныҵҟантәи еилаҽҽауа аӡы леиуан. Ашьха ҳаракқәа ӷьазӷьазуа иахагылан. Амаҭ ҳәазаны, аҵыс акәзар, иԥырны изнеиуамызт уаҟа. Уи аган аура зоуроу хаҳәран, цаҟьаран.
Ашарԥазы Қьошьқь Дереси инеит. Рыуацәа руаӡәк иҩнаҿы иаангылт. Аҩны ахра иадчаԥалан, аԥхьа акәара еиасуан. Акәара агәҭа иҩыз-ҩызӡа ахаҳә дуӡӡақәа алагылан… Аӡы ашәаҟьа хчылан, ахаҳәқәа иргәыдыҽҽало илеиуан.
«Иазҳәарыда уажәы, Саид Ԥашьа ихаиҵараны дыҟам».
«Иҟаҵатәуи?»
«Цәгьаурак…»
«Аӡәы-ҩыџьа ҳашьҭып, нас».
Уи ауыха, ааигәа иҟаз ақыҭа ианажәла, Саид Ԥашьа иахьгьы иаразнак ажәабжь неит. «Ақыҭа иақәлаз Чақырџьалы Қьошьқь Дереси аганахь ахьаҵра даҿуп», ҳәа.
Иахьынхоз аҩны аԥхьа ҽыуаҩык дааины дҩагылт. Аҽы ашәаҟьа аҿачын. Иаразнак дыԥаны дыҩҽыжәҵын даарыдгылт. Игәы ҭҟьаны дшыҟаз убарҭан.
«Ефе дызбароуп», иҳәан, дизнаргеит.
«Ефе, с-Ефе! Саид Ԥашьа дыҟоуми, Саид Ԥашьа! Ируаа зегьы иманы арахь амҩа дықәуп. Зехьынџьара аруаа рыла иҭәуп, уаҳа акгьы убла иабом… Даазыдгыло зегьы алаба иҵхуа даауеит!»
Чақырџьалы игәалаҟазаара бзиаӡан, дааԥышәырччан, иеилыскааит аанагартә ихы ааирҵысит… Ҳаџьы иакәзар, ишьара дықәҟьаны дыҟан. Османаа рԥашьа дызхагылаз ар дуӡӡак ржәыларазы иаауан. Дара напык азна ыҟан. Хагароуп абри… Ибналаны ицаратәы алшара рыман, аха ицомызт. Ԥашьа данааилак рызегьы ахы иарганы, абырҵкал икылхны, ирҟьацны дырхысраны дыҟан. Знык-ҩынтә раҟара Ефе иҿапхьа днеит. Ажәақәак иаҳәаны дахьирхәырц иҭахын. Аха Ефе дԥышәырччо дышгылац дгылан. Ҳаџьы ажәакгьы аҳәара изымгәаӷьит.
Даҽа жәабжьк рзаахт: «Аруаа ақыҭа иалалоит».
Ҳаџьы Мусҭафа ҩаԥхьа Ефе дааивагьежьит, аха даҽазныкгьы изымгәаӷьит. Ажәак ааиҿыҵҟьар ахы шиаахоз идыруан. Ефе абри аҩыза ашәарҭара аныҟоу дԥышәырччо, иԥаҵа далаччо дыҟазар, оумак ала дышшәарҭаз идыруан. «Иҟаҳҵари, ҳаргьы ҳҵыхәтәа иахьанӡа акәын», ҳәа даазхәыцит Ҳаџьы, «Иҟалалак ҟалап…»
Ус шырҳәоз, ахәылбыҽха аиҿахысра хацдыркит. Иара, «абра сыҟоуп» иҳәарц иҭахызшәа раԥхьаӡа ихысызгьы Чақырџьалы ихаҭа иакәын.
Амала шаҟа аруаа ааины иҟаз! Абри аҟара ауаа злеизыргаз, ианбеизыргаз ҳәа иџьеишьон. Ииашоуп, аруаа дырзыԥшын, аха асҵәҟьа ирацәаҩны дазымхәыцӡацызт. Даашанхазаргьы, лассы ихы аҭыԥаҿы иааит. Ибналар акәын, уаҳа ԥсыхәа рымаӡамызт. Ҳаџьы Мусҭафа диашан, аха ушьҭа уабабналоз? Ҵысырҭак ыҟамкәа аруаа рыкәшахьан, ари нахыс абналара ԥхыӡын…
Ақәа шауаз еиԥш ахы рыжәырҵон. Аха Чақырџьалыи иҩызцәеи Саид Ԥашьа ируаа шьаҿак ддырҟаҵомызт. Зықьҩыла аруаа ахьгылац игылан. Адунеи аҿы абасҟак иеиҟарам амчқәа иеиҿагыланы иҟамлаӡацызт иахьанӡа…
Чақырџьалыи иҩызцәеи аԥхӡы иаганы иҟан. Лассы-лассы ишуаз ршәақьқәа ԥсахны ихысуан.
Саид Ԥашьа иакәзар, ушьҭа ииашаҵәҟьаны Чақырџьалы дикәшаны дшыҟаз идыруан азы еиҭах аԥагьара дыхнаххьан. Иаразнак атәыла иахьабалак ателеграммақәа дәықәҵаны адырра риҭеит. Абрагьцәа раҳ аҵыхәтәан инапаҟны дыҟан…
Чақырџьалы амацәаз еиԥш ирыкәшаз аруаа рылҵшьа шамам ибон. Саид Ԥашьа иԥсы дацәымшәакәа дааины ируаа гәеиҭон. Рыжәҩахырқәа еибыҭаны амацәаз еиԥш ирыкәшаны игылаз аруаа, Чақырџьалы иакәым аӡыҵәҟьа зрылсуамызт…
Ҳаџьы Мусҭафа усгьы иԥшра цәгьан, аха уажәы иҿаԥшраҵәҟьа ауаҩы изыгәаӷьрымызт. Даанымгылаӡакәа анахь-арахь дхысуан. Харантәи инаԥшуаз Саид Ԥашьа иакәзар, хәҩык-фҩык ракәымкәа, аруаа драбашьуаз џьишьон.
Саид Ԥашьагьы, Чақырџьалыгьы ибзиаӡаны ирдыруан. Чақырџьалыи иҩызцәеи уаҳа ԥсыхәа рымаӡамызт. Аиҿахысра иагьа ицаргьы ҩымш раҟара ицарын. Нас, ма иршьуан, мамзаргьы рхаҭақәа рҽыршьуан. Саид Ԥашьа, уи амшала дмыццакӡакәа Чақырџьалы ииӡбараны иҟаз дазыԥшын. Аха Чақырџьалы дшыҟац дыҟан. Ажәак мҳәаӡакәа иԥаҵа далаччо, аԥсра хьаас имкыкәа, дышхысыц дхысуан. Ушьҭа аԥсра дазыразны, алахәмарра даҿын.
Аамҭа цхабжьон инеихьан. Ефе иаразнак шьҭахьҟа, Ҳаџьы иахь иҿынаихеит. Уажәы аԥышәрыччара ҳәа акгьы инубаалаӡомызт. Еиҭах ахаҳә даҩызазшәа, ԥсы ихамшәа хаҿсахьак инубаало дыҟан.
«Аԥшәма шәиԥхьа!»
Аладантәи бжьык аагеит:
«Ара сыҟоуп, с-Ефе».
«Уааи! Ааҵәақәа жәаба раҟара ԥшаа. Иумоума? Иумамзаргьы иуԥшаароуп!...»
«Исымоуп, Ефе, исымоуп».
«Ҳаџьы, ҩыџьа адәахьы идәықәҵа, ахаҳә еизыргааит».
«Ибзиоуп, с-Ефе».
Ҳаџьы ихаҿы цәыршәага маҷк иаалашеит. Ихаразаргьы гәыӷрак ааизцәырҵит.
«Ааҵәақәа хаҳәла мацара иаҳмырҭәып, с-Ефе. Маҷк абамба, ахчы, ахыза уҳәа ҭаҳаџьгәар аӡы ианалаҳажьлак ауаҩы дҭаҳазшәа абжьы мгари!..»
Ԥыҭрак ашьҭахь, ишырҳәаз еиԥш, ааҵәақәа мазеины идыргылахьан.
Ефе:
«Раԥхьатәи ааҵәа аӡы иалашәыжьаанӡа, уахь иԥо ауаҩы дшәыхьчошәа акәша-мыкәша шәхысуа атәыла шәрыбгароуп».
Ҳамҭакы ашьҭахь Чақырџьалы ишәақьқәа зегьы акәарахьы рхы нарханы аӡы иҭахысуа иналагеит. Саид Ԥашьа иафицарцәагьы ари анырба, «Чақырџьалы ихшыҩ еилаԥсазар акәхап, аруаа дырҟәаҵны аӡы дҭахысуеит», рҳәон. Дук мырҵыкәа апенџьыр аҟынтәи акы аӡы иналаҳаит. Аруаагьы зегьы уахь инаҳәит. Ус шырҳәоз даҽакы ашьҭыбжь аараҳаит… Аӡы иалаҳауаз зқьыла ахы аахауан. Иас-сааҭыбжак абас иҟалон. Зны-зынлагьы ааҵәа аналарыжьуаз «сыблит» ҳәагьы бжьык нацдырӷызуан. Ааҵәақәа хәба раҟара ҭарыжьхьан, Саид Ԥашьа ируаа зегьы уахь рҿынархеит. Ушьҭа ашьтахьтәи аган ахь аруаа
ыҟаӡам уҳәаргьы ҟалон. Иуааз џьшьаны аӡы иаларыжуаз ааҵәақәа ахы иарганы, идрыԥхуан.
Чақырџьалыи иҩызцәеи аҭагылазаашьа анроу иҭацәны иаанхаз ашьҭахьтәи аган аҟынтә амаҭқәа реиԥшҵәҟьа ашьшьыҳәа илыбжьаҳәазаны ицеит. Акгьы изырымуааит ҳәа аԥшәмагьы уахь дрыцын. Саид Ԥашьа ируаагьы алашьцараҿы аӡы иҭахысуан.
Ашыжь, ианааша Саид Ԥашьа дгәырӷьаҵәа аӡы ахықә ахь днеит. Аха иибарыз… Ааҵәақәа ицҟьа иқәҵаны аӡы иалажьын. Ихшыҩ дахыҵуан. Ари шаҟантә акәзи Чақырџьалы абас дижьоишьтеи!
Бабадагы аҟынӡа инеиз Чақырџьалы маҷк иԥсы анишьа:
«Уажәы ҳаҭыр зқәу Саид Ԥашьа шәҟәык изыҩтәуп», иҳәан қьаадк аашьҭыхны днатәеит.
Иеицырдыруа Саид Ԥашьа ухаҵкы!
Раԥхьаӡа асаламқәа узынасышьҭуеит. Шаҟантә укаҳахьази абас? Ана-ара сара исызкны ҳаиқәшәар исырбап ҳәа иахәҭам ажәақәа уҳәон, ҳаиқәымшәеи нас иҟалеи? Уара ҳаҭыр уқәысҵоит Ԥашьа. Сара, Бабадагы сыҟоуп. Баша ааҵәақәа уахьрыдтәалоу угәы ҿыӷьзар уааи арахь! Насгьы Ԥашьа, сгәы иалоу даҽакгьы ыҟоуп. Чақырџьалы иоуп ҳәа шәаазықәшәалак аҵабыҵассақәа зегьы рышьра шәаҿуп. Шәаҟәыҵ, иҟалозар, сгәы иалсуеит…
Еиҭах асаламқәа узынасышьҭуеит, Ԥашьа.
Чақырџьалы Мемед Ефе
Ԥашьа ашәҟәы аниоу игәы ԥжәаны аԥсразы ԥсык ааигхеит. Ашәҟәы аазгаз дызусҭада ҳәа диазҵааит. Ахьча рыцҳак иакәын. Акымзаракгьы издыруамызт…
Араҟа маҷк аҟара шьҭахьҟа ҳхынҳәып… Чақырџьалы дабрагьхеижьҭеи хәба-фба шықәса анҵуаз аамҭа акәын. Ишыжәдыруа еиԥш, Ефе иара иҭахымкәа, аҭагылазаашьа ианиднацала абна дыламлар амуа дақәшәахьан.
Усҟантәи аамҭазы амалуааи ахәаахәҭҩцәеи абри аҩыза афырхаҵара злоу арԥыск данырԥыхьашәалак, иҟарҵалакгьы абна дылалар, дабрагьхар рҭаххон. Дырбыжкны цәгьаурак идырҟаҵон, мамзаргьы уаҩшьрак дналархәны аҭакра иқәшәаратәы ҭагылазаашьак изаԥырҵон. Нас уи абна данылалалаак, иара ила раӷацәа ршәаны руысқәа наргӡон. Абас ала абрагьк дызмамыз амалуаа, абџьар зкым аруаа ирҩызан.
Аханатә ишаҳбарҭахаз еиԥш, Чақырџьалы абрагьрахь игәҭасыз ахҭысқәа шмаҷмызгьы, Ҳасан Чаушь изиуқәаз рыдагьы, Ҳалил Агаеи, Қьамил Агаеи ирҩызаз амалуаа ҵаҟала иаздырхиаз аҭагылазаашьагьы иалшаз маҷӡамызт. Абарҭ рыҩныҵҟа Ҭевфик Беигьы иӡбахә ҳәатәуп. Уигьы, иахьабалаак анхарҭақәеи афермақәеи змаз аӡә иакәын, иҭаацәа кырӡа иӷәӷәан азы Чақырџьалы ихьчареи иҵәахреи рҿы ацхыраара ду иҭаны, данеилахалак ԥаралагьы диицхраауан, убри аҟнытә иабрагьра шьҭеимҵакәа дыҟазар иҭахын.
Ҭевфик Беи џьара еилахарак иоур раԥхьатәи иажәа: «Абыржәы Чақырџьалы изысыцҳар» акәын. Ииашаҵәҟьангьы, дааилахар Чақырџьалы инеизицҳауан, Чақырџьалыгьы даакылсны Ҭевфик Беи иаӷацәа анышә илаҭаны даагьежьуан. Алашьеҳир акәша-мыкәша Ҭевфик Беи аныуҳәалак Чақырџьалы, Чақырџьалы аныуҳәалакгьы Ҭевфик Беи аанагон. Убри аҟара иеиларсын. Убри аҟара иеицхыраауан…
Чақырџьалы дабрагьхеижьҭеи хәба-фба шықәса анҵхьаз акәын. Ҭевфик Беи уск аҵыхәала еиҭах Чақырџьалы диԥхьеит. Уажәы ииҭахызгьы уаанӡатәиқәа иреиԥшын.
«Саб иашьа иԥеи сареи ҳабжьара дгьылқәак еимактәыс иҳамоуп. Аҭып иаҳзықәымҵеит. Иааигәыдҵаны дшьы! Убарҭ адгьылқәагьы уара иумаз. Ушьҭа акы заҵәык – иара дыԥсыроуп исҭаху!» иҳәеит.
Ефе, ҳамҭакы ажәакгьы мҳәаӡакәа дгылан. Нас ашьшьыҳәа днеины Ҭевфик Беи дааидгылан инапы ыркаланы
убас длеиҿасит, аха шәазымҵаан… Дхаххала икаҳаз Ҭевфик Беи дзықәшәаз џьашьаны дыҟан.
«Ҳаџьы, дышьны дкажь абри алахша! Чақырџьалы дмаҵуарума, иеиликааит!»
Ҳаџьы, Ефе дааидгылан инапы аанкыланы:
«Дҳамшьып, с-Ефе, ҳара даҳтәуп…», ҳәа диҳәеит.
Ефе ҟазшьа бзиак иман. Ус, чарҳәара дук ҟарымҵакәа, ибаша-машоу акы иахырҟьаны иара итәқәа ишьӡомызт. Ҭевфик Беигьы ианаижьит.
Амала, уи нахыс Чақырџьалы амалуаа ишьҭахь реиаирхеит. Зныкгьы урҭ рхы дадырхәаратәы аҭагылазаашьа римҭеит. Уимоу, рыззегьы рҳәны рмал ажәлар ишаны ириҭон. Убри аамышьҭахь ауп, Чақырџьалы, иаб Аҳмед Ефе диԥаҵәҟьаны данырыԥхьаӡагьы. Уи нахыс ауп, аҳәынҭқарааи амалуааи драӷаны, ажәлар дыртәны даныҟалагьы, уи нахыс ауп ажәларгьы иара изы рыԥсы рҭиуа, рхы-рыԥсы аасҭа иара изхәыцуа, дрыхьчо, дырҵәахуа ианалагагьы. Убри амшалоуп Чақырџьалы ажәлар рҟынтә ахаан чарҳәарак дзақәымшәазгьы.
Аиҿахысра ӷәӷәақәа ҟалон. Чақырџьалы икәшон, иҭагылазаашьа даараӡа ишәарҭахон. Убас шакәызгьы, Чақырџьалы афицарцәеи агьырҭ амаҵаурауааи рыда, баша аруаҩык дунеихаан диеихсуамызт. Ари гәазҭахьаз аруаагьы иахьынӡарылшо ала иара ихьчара рҽазыркуан.
Исмаил Ефе, Чақырџьалы уамак ишәарҭамыз иаӷацәа дыруаӡәкын. Ефе излаиаҳаз ала, Ҭевфик Беи, Исмаил Ефеи аҳәынҭқарааи дрыбжьаҟазаны абна дылҵыртә аус ҟаиҵазаап. Иаразнак уаанӡа ирыхҭысыз ааигәалашәеит, Ефе… Ҭевфик Беи, Исмаил Ефе инапы ала згәаӷ имаз зегьы рышьра далагараны дыҟан…
Ус аума Ҭевфик Беи? Иусырбап сара! иҳәан, ашьха дҩалбааны дышиашаз Ҭевфик Беи иҩны дынкылсит. Аха аҩны аӡәгьы дыҟаӡамызт. Уаанӡа Саид Ԥашьеи иареи, Чақырџьалы имшала ажәақәа еимакны, маҷк алабагьы аниааха, Ҭевфик Беи иҽыҵәахны дыҟан. Уи ауп, ԥсеиқәырхагасгьы иауз, мамзар Чақырџьалы уи дишьырц азы акәын иҩны дзыҟаз.
Уи аамҭазы даҽа жәабжьк изааргеит. Исмаил Ефе иҩны ихала дыҟазаарын. Чақырџьалы ԥсеивгарак ҟамҵаӡакәа Исмаил Ефе иқыҭахь амҩа днанылеит. Ақыҭа рцәыхаран, хә-сааҭк иныҟәатәын. Дара х-сааҭк рыла инеит.
Иузеилымкаауаз, уи аамҭазы зегь зыршанхозгьы Чақырџьалы игәыԥ ршьамхы абас иахьыласыз акәын. Абыржәы абра иҟоуп шуҳәо, сааҭқәак раамышьҭахь мышкы амҩа иахьықәхоз џьара иаацәырҵуан. Абри аҩыза аласра зларылшоз? Рҽазыҟарҵон… Насгьы реиҳараҩык ажәытә аконтрабанда иаҿыз ауаа ракәмыз, аласра ада мҩа шрымам рдыруан, иашьцылахьан. Ашьхаҿы лассы аныҟәара убас иазыманшәалан «аԥшаҭлакә уаа» ҳәа ахьӡ ҷыда роухьан. Чақырџьалы, архахь ианылбаалак ахысра аҽазыҟаҵара дшаҿу еиԥш, аныҟәарагьы иагижьӡомызт.
Исмаил Ефе иҩны илакәшан ахысра иналагеит. Ӷәӷәала аиҿахысра цон. Исмаил Ефегьы гәымшәак, фырхаҵак иакәын. Дзусҭзалаак аӡәы ицәшәо иакәӡамызт. Саатк, ҩ-саатк, х-саатк… Чақырџьалы, иҩны ааигәара днеишьҭӡомызт. Ушьҭа аа-саатк раҟара ҵхьан еиԥш, Чақырџьалы иҩызцәа рыуаӡә дааиԥхьан, дивахысуа дыхьчо, аҩны ааигәаранӡа днаганы амца ацреирҵеит. Ушьҭа Исмаил Ефе дышԥадәылымҟьари ҳәа уизыԥшрын. Аха башахеит, аҩны шыццышәхазгьы Исмаил Ефе ддәылымҵит.
Чақырџьалы ари аамышьҭахь иҩнынӡа аарлаҳәа днаӡеит. Аҩны даннеи илаӷырӡқәа аанкылашьа имаӡамызт. Иԥсҭазаараҿы аҩбатәи иакәны аӡәы дихьҵәыуон.
«Абас ушгәымшәаз здыруазтгьы. Ах! Исмаил рыцҳа, ах!...»
Қьамил Ԥашьа, Саид Ԥашьа диԥхьеит:
«Ԥашьа, аусқәа шԥацо?» ҳәа диазҵааит.
«Хар амамкәа ицоит, Ԥашьа».
«Абас иабанӡацо?»
«Излаудырри, Ԥашьа. Ҳҿаԥхьа иҟоу дҩысҭааҵәҟьоуп. Аха зегь дара роуп снапаҿы даазгоит».
Қьамил Ԥашьа дҩагылан, Саид Ԥашьа иахь иҽаалаирҟәын, «Ԥашьа!» ҳәа диҵаҳҳәеит, егьнациҵеит: «Шаҟа мшы рыла Чақырџьалы дысзаажәгозеи? Убри саҳәа!»
«Исзыҳәом, Ԥашьа, мышкы, мамзаргьы шықәсык ашьҭахь».
«Мызкала дыкны дузаагома?»
«Иалымҵыр ҟалап, Ԥашьа».
«Ус анакәха, сара Чақырџьалы амнистиа изуны архахь сиԥхьоит».
Саид Ԥашьа аӡыршы иқәҭәазшәа дыҟан. Игәы ԥжәаны иқьышә дацҳауан. Имаҷымкәа арратә қәҿиарақәа змаз аԥашьа дуӡӡа, абрагьк иҿаԥхьа ҩынтәны ахьымӡӷ игон. Ишԥаҟалоз абри аус?
Мчыбжьык ашьҭахь Чақырџьалы иҽы дақәтәаны иуаажәлар шицу амнистиала абна дылҵны архахь, иҩныҟа дылбаауан. Аха уажәтәи аиқәшаҳаҭра аҳәынҭқарразы реиҳагьы ихьанҭан, реиҳагьы ихьымӡӷын...
Чақырџьалы дааԥсахьан. Уаҩԥсык, иус бзиа ибаны иҟаиҵозар, иагьа иуадаҩзаргьы уи аҟара илсуамызт. Аха Чақырџьалы абрагьра игәы ахымызт. Ақәылареи ауаҩшьреи мчыла даларгалахьан. Ус анакәха, иара итәала аҭакԥхықәрагьы имамзар акәын. Араҟа, ахара зыдҵатәыз аҳәынҭқарреи ажәлари ракәзар акәын. Ииашааҵәҟьаны, абри схароуп изҳәомызт, иидыруаз акы заҵәык, акымзар акы шихарамыз акәын. Игәы ԥшқан. Быжь шықәса зхыҵуаз хәыҷык игәы иаҩызан. Уажәраанӡа иишьқәаз? Ҳасан Чаушьи, ажәлар иакәымны ирызныҟәози, асулҭан иуаажәлари, ԥара хәыҷқәак соуп ҳәа иара ишьҭашәарыцози ракәын. Нас, диашаӡамзи? Чақырџьалы дхәыцуан… Аха, ахы инаркны аҵыхәанӡа диашаны ихы иԥхьаӡон. Ушьҭарнахыс абарҭқәа зегьы бжьызхуа ак ҟамландаз ҳәагьы дгәаҭеиуан. Аҵыхәтәа ԥҵәар акәын ушьҭа…
Ефе Аисурати Каиақьои аныжьны џьаргьы дцаӡомызт. Хылаԥшрада иаанхаз ибаҳча днаха-аахон. «Абраҟа абри еиҭашәҳа, абна егьы еихашәҳа», ҳәа адҵақәа рыҭо длеиҩеиуан. Анамаз икуан, ацхыраара зҭаху дрыцхраауан, насгьы Фаҭма илыхшаз рҭыԥҳа хәыҷы длыцхәмаруа аамҭа ихигон.
Ушьҭа зегьы ихашҭхьан. Амца рыцраҵаны иблыз Арнауҭцәеи, зхы хиҵәаз аԥҳәыси, Ԥосоглии, Исмаил Ефеи, ашьхарақәеи, абрагьреи уҳәа, зегьы ихашҭхьан. Игәалашәаргьы иҭахымызт. Абџьарқәа дааҳәны дрыхәаԥшуамызт. Икьарахә анимӷиҵозҵәҟьа дамыхәаԥшкәа маҭәак еиԥш дазныҟәон.
Абас мызқәак цеит… Абаҳча, ахәыҷы, ақыҭа усқәа рыла аамҭа ихигон. Акы заҵәык, абри ажәлар русқәа ҟамландаз, реимак-реиҿак даладмырхәындаз, баша нхаҩык иеиԥш ихы дазынрыжьындаз, ишԥабзиахоз! Амала уи ҟалашьа амамызт. Знык, Ефе ҳәа ануарҳәа, уаҳа ԥсыхәа умаӡамызт. Уажәазы уигьы дақәшаҳаҭын. Машәырк дақәымшәандаз, акы ихы иҭамԥандаз ҳәа ихы дахӡыӡаауан. Аӡәгьы иирдырыр итахымызт, аха даҽазнык абна алалара азхәыцраҵәҟьа дацәшәон.
Хара имгакәа дзыцәшәоз ааины ишә инылагылеит…
Уаанӡа иамхашьыз афицарк иашьеиҳабы Рустем Беи, арра-маҵураҿы дмаиорын. Арҭ аҭаацәара рызегьы гәымшәақәан, ишынҭаацәоу ршьаура иашьҭан. Раншьцәагьы нарылахәны кыр шықәса Чақырџьалы ишьҭашәарыцахьан, аха акгьы рылымшакәа иҟан. Ашьаура, мцашоурак еиԥш ирыӷрабылуан, амала зҿы аус рымазгьы дхәыдаӡамызт, уигьы Чақырџьалы иакәын… Русҭем Беи, фырхаҵак иакәын. Иашьа иҭархара изыхгомызт. Хьаас имазгьы акы заҵәык акәын, мышкызны Чақырџьалы дҩаиҿагыланы ишьа иурц дгәаҟуан. Кыр шықәса Чақырџьалы ишьҭашәарыцоз аруаа дрылан. Зны заҵәык Чақырџьалы дизаигәаханы даныҟала дхагаханы дижәлахьан. Аха ари гәазҭаз иеиҳабыра, баша ихы ҭаирхоит ҳәа даҽа џьара диаргеит. Чақырџьалы амнистиала архахь данылбаагьы иааигәара анеира азин ирҭомызт. Аха Русҭем Беи дкылатәаны аамҭак дазыԥшын. Алшара шиоуа еиԥш иашьа дызшьыз днеиҿагыланы ишьа иур иҭахын.
«Русҭем Беи ируаа ицны дааины ақыҭа аиҳабыратә хан аҿы дтәоуп», ҳәа шьыжьык, Чақырџьалы ажәабжь изааргеит.
Ари иаанагоз? Аҳәынҭқарреи дареи аиқәышаҳаҭра рыбжьаӡамзи? Иарбанзаалак ҳәынҭқарра мчрак, насгьы абџьар кны Аисураҭ ақыҭахь ааира азин рызҭарыдаз? Ари, Русҭем
Беигьы изымдыруа дауҟахыз, ус анакәха, цәгьарак игәы иҭамзар акәын.
Аха Русҭем Беи игәы ацәгьара ҭан. Ихы дзазымиааикәа иреиӷьыз ируаа ҩажәаҩык раҟара аашьҭыхны дышиашаз Чақырџьалы иқыҭа ашҟа амҩа дықәлахьан. Игәы шны, иблақәа ашьаура ада уаҳа акгьы рхыумбаауа дыҟан.
Чақырџьалы иаамҭа еиҳарак ақыҭа акаҳуажәырҭаҿы ишихигоз идыруан. Иаразнак акаҳуажәырҭа длыҩналаны Чақырџьалы днеиҿагылон. Настәи аус ибџьар иаӡбарын…
Аха ари аҩыза аҭагылазаашьа имоуит. Чақырџьалы, уи ақыҭахь иааира саатк шагыз иеиликаахьан. «Ҩажәаҩык раҟара ируаа ицны Русҭем Беи арахь амҩа дықәуп» ҳәа аниарҳәа нахыс иҟаиҵаша ҟаиҵахьан. Даҽакала ҟалашьа амазма?
Русҭем Беи иакәзар, арҭқәа рызхәыцха имаӡамызт. Икәша-мыкәша иҟазгьы амца аницрарҵа иблақәа акгьы рымбо дҟалахьан. Аӷьеҩ ҳәа акаҳуажәырҭа дныҩнашылеит. Амала Чақырџьалы даниқәымшәа, уа иҟаз дрыҵаҳәҳәеит, драӷьит. Аха иҟарҵарыз, дзышьҭаз дыҟаӡамызт. Уажәы дхәыцуан. Иҩны дақәлар акәызма?…
Ақыҭауаа, «уааи» рҳәан, днарыдтәалеит...
«Ефе, Амаиор дааит, амца иӷроуп», рҳәеит.
Русҭем Беи игәы ацәгьара ҭазу, иҭамзу аилкаара аҭахын.
«Лассы агьы акаҳуажәырҭаҿы аишәа изшәырхиа. Насгьы сара сыхьӡала аҩныҟа даашәыԥхьа. Ара қыҭоуп, иҭахызар уаха сыҩны дыԥхьааит».
Русҭем Беии иҩызцәеи рзы акаҳуажәырҭаҿы уаҳа назҭахым еишәак дырхиеит. Иаауҭаху зегьы ықәын…
Ефе иҩызцәа руаӡә дизнеит:
«Ефе, исаламқәа узааиҭит. Кыр ҳцәагхазар ҳаҭеимҵааит, ара қыҭоуп, ҳчеиџьыка агьама ибааит. Нас иҭахызар уаха сасра аҩныҟагьы ҳаизыпшуп», иҳәеит.
Русҭем Беи усгьы Чақырџьалы акаҳуажәырҭаҿы дахьимбаз деиланагон. Арҭ ажәақәагьы аниаҳа, ишьа ихы иасит. Длеины аишәа ишьапала длагәҭасны зегьы ирууаа иԥсаҟьаны илкаижьит.
«Уи алахша иашәҳәа, ичеиџьыка алақәаҵәҟьа ахатәаӡом… Абасҵәҟьа сызиашәҳә!»
Абас иҿы иааҭашәоз реиҳәеит. Дыцәҳаит, раҳаҭыр лаирҟәит…
Чақырџьалы абарҭқәа аниарҳәа, Русҭем Беи иаасҭа ишьара дықәҟьеит. Еиҭах абна алалара иқәшәараны дыҟан! Русҭем Беи ихәҭоу дақәиршәар акәын…
«Аҩызцәа ҽыжәлааит!»,ибжьы наиргеит.
Иҩызцәа усгьы ргәы хьаауа абри аҩыза аамҭа иазыԥшын. Иаразнак рҽааизырган ақыҭа уахьналҵуа ҭыԥк аҿы Русҭем Беи изыԥшуа инцәыҵатәеит. Дахьцалакгьы абраантәи диасыр акәын.
Ус шырҳәоз, Русҭем Беи дааины ршьацҳәа днаҵагылеит. Чақырџьалы ихапыцқәа аҿҿа рыхго ихала ацәажәара даҿын: «Џьаҳаным зҭыԥхаша. Иуҭаххазеи сара сҟынтә? Узышьҭоузеи абри ақыҭаҿы?…» Абџьарқәа ҭҟьеит. Русҭем Беии ԥыҭҩык аруааи рҽқәа иналыҩрит... Иаанхаз ракәзар, аарлаҳәа ибналаны рыԥсқәа еиқәдырхеит…
Чақырџьалы иагьаҩы ишьҭан… Ашьоура иархагаз Ачерқьесцәеи, Арнауҭцәеи, аҳәынҭқарааи… Кушчубашы Ешрефи, Анзаур Аҳмеҭи, ишьыз Ефеқәа рашьцәеи, рҭынхацәеи, пырхага зиҭаз амалуаа рмаҵуарқәеи уҳәа… Ишьҭамдаз!
Арҭ рхаҭақәагьы аҭагылазаашьа иаӡрыжәхьан, шықәсыла Чақырџьалы иахьишьҭаз аԥышәа ду роухьан.
Чақырџьалы аамҭа цацыԥхьаӡа иҭагылазаашьа акыр иныруа далагеит. Иахьа уажәраанӡа дызқәымшәацыз ала дыкҿарцалахьан. Амала иааилшо зегьы ҟаҵаны, ихшыҩ ҵаргьы аус аруны, ихы рцәигон. Насгьы ауаҩшьра даҟәымҵыцызт. Изыхирҟьоз ҳәа акгьы узеилкаауамызт. Ииҭахыз абыржәы Русҭем Беи иара иҟынтә? Ирҭахыз аҳәынҭқараа? Ишьыз рыгәнаҳа зегьы аҳәынҭқараа ирыдӡамзи? Ефе араҟа хысрак аԥшьганы, нас зынӡа ухаҿы иузаамгоз ҭыԥк аҿы даҽа қәыларак, мамзаргьы аруаа ашьацҳәа иаҿазыршәуа даҽа жәыларак мҩаԥигон. Ианааиҭаху, шаҟа иҭаху ауаа аԥырихуан.
Кыр аамҭа ишьҭашәарыцозгьы излеилыркааз ала, «ибналаз иакәымкәа ишьҭашәарыцаз аҵахон». Амала аҳәынҭқараа абри шырдыруазгьы, уаҳа ԥсыхәа ахьрымамыз аҟынтә изишьҭыҵуамызт. Ишьҭамлар Чақырџьалы еиҳагьы игәы иахәон, дҳәынҭқарнгьы ихы аарылеиҳәон. Ус анакәха, убри аҩыза ҟаҵатәын, Чақырџьалыгьы игәы ԥжәаны дара дрышьҭалартә.
Иҟаҵатәыз мариан! Чақырџьалы иҩны былтәын. Ахәыҷқәа реиԥш дахӡыӡааны ииааӡаз ибаҳча шьаҟьатәын. Иҭаацәа зегьы ақалақь ахь иганы иҭактәын. Чақырџьалыгьы игәаԥсахы еибаркны данрышьҭалалак, ихәыҷқәа рҿыхра дшашьҭоу ршьацҳәа дышԥаҿамшәарыз...
Аха арт, Чақырџьалы дрыздыруамызт.
Ӷәӷәала ауаа рыргәаҟра иналагеит. Чақырџьалы дзыхьчоз, зыҩнқәа рҿы дышьҭазҵоз алаба иҵырхуан, иршьуан, ихдырҵәон. Аԥшатлакә еиԥш ажәлар ирылагьежьуан. Амала ари аҩыза аргәаҟра ажәлар еиҳагьы иеиднакылон, еиҳагьы Чақырџьалы идгылон.
Мчыбжьык аахыс иахьабалак «абри аҽны Чақырџьалы иҩны ҳбылуеит, ибаҳча иеилаԥыххаа иқәаҳҵоит, иҭаацәагьы наганы иҭаҳкуеит», ҳәа ажәабжьқәа дықәырҵон.
Ахәаша амш анааи, шарԥазы иҩны акәша-мыкәша иржыз аҭабиақәа инҭаланы, изыԥшуа иаатәеит. Чақырџьалы иҩни иҭаацәеи реиқәырхаразы данааилак иааигәыдҵаны дыршьырц ргәы иҭан! Ефе иҭаацәа адәахьы иаадәылганы аҩны амца ҩацрарҵеит. Даргьы ршәақьқәа харшаланы иԥшуан. Алҩа ахыббы, амцабз ажәҩан иаҵакьысуа ибылуан аҩны. Ефе дааиуазар ҳәа иԥшын… Ефе дааихьан, аха ақыҭа ахаҿы иԥхьакыз ҭыԥк аҟны гәаӷла дԥышәрыччо ибылуаз иҩны дахәаԥшуан.
Аҩны ццышәыртәит. Амш шьыбжьон иазааигәахахьан. Ицаз-иааз ҳәа аӡәгьы дыҟамызт. Рҭабиақәа инҭыҵны абаҳча инҭалеит. Ушьҭа аиха абжьы ақыҭа иахаҩҩуан. Чақырџьалыгьы иаҳауан. Ихаҿы ҟьаҟьаӡа дгылан. Икьышә қәацқәацо, ахьаа знубалоз ԥышәрыччарак ала…
Аруаа ззыԥшыз ҟамлаӡеит. Чақырџьалы ақыҭа ахаҿы шьыбжьонынӡа дгыланы дрыхәаԥшуан. Нас ашьшьыҳәа дҩахынҳәын дцеит.
Агьырҭгьы ирҳәаз нагӡаны Чақырџьалы иҭаацәа зегьы ааидкыланы Одемишьҟа, абахҭахь иргеит. Чақырџьалы ари аамышьҭахь мышкы-ҩымш раҟара дааԥшит. Аха иҭаацәа аурышьҭуамызт. Мчыбжьык аҟара дааԥшны уаҳа рыӡбахә анимаҳа, Одемишь ахада иахь шәҟәык иҩит, иҭаацәа аноуимышьҭ дызқәымгәыӷуа ацәгьаурақәа дышрылагозгьы изаниҵеит. Ашәҟәы изнаргаанӡа Муула ақалақь аԥошьҭагьы дҩақәланы ирҳәит. Аԥошьтаҿы имаҷымкәа ахьи араӡни ыҟан. Ари раԥхьаӡатәи шьаҿан азы, Одемишь ахада ашәҟәы шиоуз еиԥш ақәылара аӡбахәгьы аниаҳа, Чақырџьалы иҭаацәа абахҭа инҭыганы рыҩныҟа индәықәиҵеит…
Кара Али Ефе, Чақырџьалы идҵала иҩызцәагьы иманы, абна дылҵны архахь дылбаахьан. Ас зыҟаиҵаз аӡәгьы издыруамызт. Зҭагылазаашьа уадаҩхаз Чақырџьалы арахь ала дицхраарц азы акәзаргьы ҟалон. Аха издыруадаз? Кара Али Ефе абна дылҵны архахь дшылбаахьазгьы аҳәынҭқаруаа ҭаха ирҭомызт. Ҽнак иҩызцәеи иареи қыҭак аҟынтә даҽа қыҭак ахь амҩа дшықәыз ажандармцәа ааиқәшеит.
«Шәымҵысын! Шәыҽҳашәҭароуп».
«Сара Кара Али Ефе соуп».
«Уабџьар шьҭаҵа!»
«Ҟалашьа амам. Аҳәынҭқарреи ҳареи аиқәшаҳаҭра ҳабжьоуп».
«Иаҳҳәо ҟауҵоит, мамзаргьы уҭаҳархоит!»
Уаҳа иҟаиҵарыз. Кара Али Ефе ишәақь ашьшьыҳәа инышьҭаиҵеит. Иҩызцәагьы убасҵәҟьа ҟарҵеит. Ирыкәшаз неины ирҟәныз акьарахәқәеи, аҟамақәеи, аҳәызбақәеи уҳәа зегьы аарымхны, рнапқәагьы нҿаҳәаны раԥхьа иҩадыргылан, амҩа инықәлеит. Амҩа иахьықәыз хьчақәаки нхаҩцәақәаки рԥылеит. Кара Али Ефе излаилшоз ала иҭагылазаашьа рзеиҭеиҳәеит. Избанзар арҭ Чақырџьалы иҩызцәа шрылаз идыруан. Ииашаҵәҟьаны, убас егьыҟан. Абри иабзоураны ажәабжь иаразнак Чақырџьалы иҟынӡа инеит. Чақырџьалы иаҳаз акгьы ахимҳәааӡеит. Кыр аамҭа ҿымҭ дхәыцуан.
Кара Али Ефе иакәзар, амҩа иқәнаҵы:
«Шәгәы кашәмыжьын. Ефе дҳахьӡараны дыҟоуп. Абыржәыҵәҟьа дхысуа дааир алшоит», иҳәон.
Ажандармцәа иреиуаз ракәзар, аиааира иазкыз ашәак рҳәон. Ари ашәа Кара Али Ефе убри аҟара игәы ԥнажәон, еиҭаҳәашьа амамкәа. «Алахшақәа, иаашәычҳа макьана, Одемишь ҳнеиаанӡа Чақырџьалы дҳахьӡаны шәхы шәхихуеит! Маҷк шәааизыԥшы…» ҳәа дрыҵаҳәҳәар иҭахын.
Одемишьҟа амҩа ишықәыз хәлеит. Макьана мышкы шьыбжьаанӡа аҟара амҩа рыман азы ауха ацх қыҭак аҟны ирхыргар акәхеит. Ақыҭауаа хәыҷла-дула Кара Али Ефе ддырбаандаҩит ҳәа ианрыдеизала ажандармцәагьы иазԥагьаны «абас даанаҳкылт, абас даанаҳкылт», ҳәа иҽхырцәажәо иалагеит. «Иара Чақырџьалыгьы даанкыланы, абас, алақәа реиԥш, дҳарҳәазоит», рҳәон. Кара Али Ефе абарҭқәа иаҳацыԥхьаӡа ихапыцқәа еихаирыӷәӷәон. Азнык азы убраанӡа днанагеит, «Мачк иаашәычҳа, Чақырџьалы ҿыц иаҳазар акәхап, хара имгакәа ишәирбап» иҳәарц маҷк ааигхеит.
Аха имҳәеит, изымҳәеит. Избанзар имаӡаз аус иаӷацәа рзы иаргамаитәыр иҭахымхеит. Мамзар аркәакәа ҳәа дрыҵаҳәҳәон.
Иатәамбаӡакәа дырхыччон. Дара цәҳауан, иакәым рҳәауан, иара иакәзар, дхыччон. Дук мырҵыкәа Чақырџьалы данааилак, ажандармцәа рҭагылазаашьа ибар иҭахын. Ишәаны, ргәы ҭҟьаны, ршьапқәа ҵыс-ҵысуа ишыҟалоз ибошәа игәы иабон.
Кара Алии иҩызцәеи рнапқәеи ршьапқәеи иеиқәыҿаҳәа уадак иныҩнаркын ф-ҩык ажандармцәагьы наганы инархадыргылеит. Кара Али ибла ацәа зхыломызт. Игәы цых-цыхуа дыԥшын. Чақырџьалы уажәраанӡа иҟалаз имаҳакәа ҟаларымызт, ус акәзар дабаҟаз? Хымԥада, даараны дыҟан, аха игәы иҭази, дзызхәыцуази?
Макьана ашара х-сааҭк раҟара агын. Кара Али дахьиаз аарлаҳәа дҩықәтәан нарықәҿиҭит:
«Аҩызцәа, Ефе дмааиӡац ҳәа гәкаҳарак шәмоуааит. Уи иус идыруеит. Абахҭа ашә аҟныҵәҟьа абарҭ ауаа зегьы леиқәыҿаҳәаны ҳара ҳҿихыр алшоит, шәара Ефе дышәзымдырӡо?»
Иҩызцәа ақәҿырымҭӡеит. Ицәан, мамзаргьы ирмаҳазшәа ҟарҵон.
Кара Али ибжьы ҭганы днарыҵаҳәҳәеит:
«Ефе дҳахьӡоит!»
Ибжьы заҳаз ажандармцәагьы рцәа инҭаӡыӡеит.
Убри аамҭазы Чақырџьалыгьы уаҩык дизнеины иҟаз-иныз изеиҭаҳәара даҿын. Излеиҳәоз ала, Кара Али уаҵәы Одемишь дганы дыкнарҳауазаарын.
Ажәабжь аазгаз инеиҭаҳәаны дындәылҵны дцеит. Чақырџьалы, Кара Али дааныркылеижьҭеи ажәак имҳәаӡацызт ажәабжь изаазгаз иаамышьҭахьгьы ихы инапқәа инарыбжьакны кырӡа дхәыцуа дтәан. Сааҭк, ҩ-сааҭк… Нас ихы ҩышьҭыхны Ҳаџьы иахь ибжьы наиргеит:
«Ҳаџьы, ҳцаны Кара Али дҿаҳхроуп. Мамзар Чақырџьалы иҩызак дыкнаҳҳаит рҳәаразы мацара баша дыкнарҳауеит. Иахуҳәаауеи?»
«Дҳазҿымхыр иҳахьымӡӷхоит Ефе, аха азхәыцрагьы аҭахуп. Абас изыҟарҵази? Уара шьацҳәак уаҿадыршәырц азы акәзар?»
«Жәабжь ҿыцк рзааит. Гәыԥҩык ажандармцәа иреиуаз роуп».
«Аӡә заҵәык иакәзаргьы ажандарм итәы шәарҭан, насгьы ари аҩыза аамҭазы… Макьаназы ҳахымццакып, иахьаҵәҟьа дыкнарҳауама? Нас ԥсыхәак азыҳаӡбап».
«Аха иаразнак дыкнарҳар чарҳәараӡами иҟаҳҵо?»
«Мамоу, иаргьы ихы гәеиҭандаз. Ажандармцәа иҽырҿаижьит. Ҳара днаганы драҳҭама? Гәыбӷан ҳазҭарыда?», иҳәеит Ҳаџьы.
Чақырџьалы ақәҿимҭит. Аха шаанӡагьы ибла ацәа зхымлеит.
Ажандармцәа Кара Алии иҩызцәеи раԥхьа иргыланы Одемишь абахҭа аҟынӡа инаргеит. Кара Али абахҭа аԥхьа ак ҟалар ҳәа дгәыӷуан. Аха акгьы ҟамлеит.
Абахҭа ашә анаат Кара Али анахь-арахь днаԥшы-ааԥшит. Нас шьаҿақәак ныҟаҵаны еиҭах… Аха аӡәгьы
дыҟамызт. Игәыӷрақәа ицәыӡын ихы икәаҽны абахҭа дынҭалеит. Уи иҿаз ашә дуӡӡагьы надыркит.
Зегь дара роуп, иҩызцәа рнапы аанкыланы рыблақәа дырхыԥшыло абас реиҳәон:
«Анцәа идырп Ефе дзызхәыцуа! Шәгәы кашәмыжьын, хьаас ишәымкын. Адгьыл ҳхәыҵарцаларгьы, ашаха ҳахәда иахадыршәыргьы Ефе дҳахьӡоит, ҳҿихуеит».
Чақырџьалы дыкҿарцалон. Ишьҭаз аруаа уи имаӡақәа иҵырхуан, убас ала рхы мҩаԥыргон. Чақырџьалы ушьҭа ажәытә еиԥш, џьара ацәгьара уны даҽаџьара ихы дирбартә дыҟамызт. Ишьҭашәарыцоз аруаа иаразнак ихьӡон. Амала Чақырџьалы зегь дара роуп баша дтәаӡамызт, дмыцәакәа дхәыцуан. Иаарласны, иҿыцу ҟазшьақәак иԥшаауан. Иуҳәар ҟалозар абрагьқәа зкәаиаз ашьхақәа атактика ҿыцқәа рхархәара аганахь ала Чақырџьалы иҩыза ауаҩы ахаан дрымбаӡацызт.
Ҽнак иаалырҟьаны иҩызцәа еизиган: «Маҷкгьы архаҿы ҳааимдап», ҳәа реиҳәеит.
Иҩызцәа зегьы, Ефе абас дгәырӷьа-дычча иааизганы, насгьы иажәақәа «Маҷкгьы…» ҳәа даналага, ушьҭа дара рзы иҿыцу ус бзиак шаԥшьигоз ибзиаӡаны ирдыруан.
Агәыԥ рҽааизганы аухаҵәҟьа архахьы иналбааит. Шьҭаларҭас, хыхьчарҭас, ирымаз ҩны дук ахь имҩахыҵит. Ари аҩны Кула ақалақь иаҵанакуаз ақыҭақәа руак аҟны акәын иахьыҟаз. Ирышьҭашәарыцоз аруаа ашьхаҿы дара ианрышьҭаз аамҭазы мчыбжьы дуӡӡак абраҟа рыԥсы ршьеит. Чақырџьалы ари аамҭазы дышхәыцуаз дхәыцуан. Ус жәабжьк изааит: «Ажандармцәа иреиуаз Кула ааныжьны цәгьаурак ахьыҟалаз ицеит».
Чақырџьалы кыр ҵуан абри ажәабжь дазыԥшижьҭеи. Иаразнак иҩагылан, Кула инеины иеицырдыруаз беиак дӷьычны абна инылалеит.
Ефе, аԥара азы ауаҩы дишьуамызт, диргәаҟуамызт. Уи иишьуаз Ачерқесцәеи, Арнауҭцәеи, ишьҭашәарыцоз аруааи ракәын. Ажәлар зыргәаҟуазгьы дреигӡомызт. Аԥара змихырц ииҭахыз ауаа, ашьха инаганы, рыҩны аасҭа ҳаҭыр рықәны иныҟәигон. Ашьхахь иигақәаз, нас изларҳәоз ала, Чақырџьалы урҭ рхацкы каиршәуамызт. Ирфаша, иржәша аԥхьа инаргыланы, иарбанзалаак акгьы рыгижьуамызт. Шасыс имаз ауаҩы иҭаҭын, икаҳуа, игазеҭ, иааиҭаху зегьы иаԥхьа иқәын. Ганкахьала арыцҳашьара зламыз Чақырџьалы, ҽаганкахьалагьы дҭынчӡа, дҟәымшәышәӡа дыҟан.
Ирӷьычыз ауаҩы мчыбжьык даанкыланы ԥшьнызқь хьы анроу шьҭахьҟа дноурыжьит.
Ари аамҭазы Ефе ирацәаны аԥара игын. Избанзар анхацәа аԥара рылаижьыр акәын… Аԥара змырхуаз ажәлар бзиа иахьырымбоз амшала, хаҳәк ала ҩ-ҵыск ишьуан.
Ҭургуҭлу ақалақь аҟныгьы даараӡа ибеиаз аӡә дыҟан. Чақырџьалы уи «Зқьы хьы раҟара сзааишьҭааит», ҳәа изицҳахьан. Аха «Сара исзынашьҭуам, дааины исымихааит», ҳәа аҭак иоуит.
Чақырџьалы ари кыраамҭа ақәҿимҭит. Хьаас имкызшәа дыҟан. Аха арахь игәы кылнаҵәахьазаарын. Уи амшала уажәы Ҭургуҭлу дҩақәланы аҭак изаазыцҳахьаз жәанызқь хьы имихырц иӡбахьан. Ҟәрышьк агхар ҟалашьа амаӡамызт.
Амала ӷәӷәала ишьҭашәарыцон. Аамҭацкгьы таха ирҭомызт. Ус ишыҟазгьы зегь дарароуп ихшыҩ ихы иархәаны даҽа мҩак иԥшааит.
Чақырџьалы игәыԥ аҟны жәаҩык иреиҳахар ҟалаӡомызт. Иҭаххар зықьҩык, жәанызқьҩыкгьы реизгара илшон, ақыҭауаа уи аганахь ала ибла ихыԥшылон. Уи адагьы қыҭацыԥхьаӡа бџьарла иеиқәныхыз маҷҩымкәа иман.
Уажәы Ҭургуҭлу дақәлар акәын, аха ишԥа? Ақалақь дуӡӡа инапқәа рышәшәо дажәлар ҟалашьас иамаз? Чақырџьалы ахаан хыда дныҟәаӡомызт. Ус анакәха, иҟаиҵарыз?
Ақыҭақәа рҿы иҟаз иҩызцәа ҩажәаҩык дрыԥхьан иааигеит. Нас Салиҳли ақалақь аҿы днеины даарылагьежьит. Ас аныҟаиҵа аруааи ажандармцәеи зегьы уахь рҿынаханы Чақырџьалы инаижәлеит. Чақырџьалы ушьҭа рнапаҿы дыҟан. Рымчқәа зегьы еизганы уахь идәықәҵаны наҟ илгар акәын. Шарԥазык аиҿахысра иалагеит. Чақырџьалы игәыԥ ҩажәеижәаҩык ракәын иҟаз. Ижәлаз амчқәа, дара раасҭа кырынтә ишеиҳазгьы, шьаҿак дирҟаҵомызт. Ӷәӷәалаҵәҟьа еиҿахысуан хәлаанӡа. Ахәылбыҽха ақыҭақәа рҟынтә иааиԥхьаз иҩызцәа рахь ибжьы наиргеит:
«Ҳара ҳцоит, шәара цхыбжьонынӡа шәырҿахысла, нас шәҭыԥқәа ашьшьыҳәа шәнархыҵны, шәыбналаны шәца. Иеилышәкаама?»
«Иеилаҳкааит, Ефе».
Чақырџьалы жәаҩык иҩызцәа аашьҭихын, дыццакы-ццакуа иҿынеихеит. Иаанхазгьы, ишеибырҳәаз еиԥш, цхыбжьонынӡа ирҿахысуан. Рԥынҵаҵәҟьа мшьаӡеит. Амала ирҿагылаз имаҷҩымкәа ацәыӡ рыман.
Аиҿахысра аанзыжьыз Чақырџьалы аԥшатлакә еиԥш Ҭургуҭлу днеит. Илашьцахьан. Амҩа ианыз ҩыџьа ааникылан:
«Сара Чақырџьалы соуп. Иаарласны Муҭафизаде иҩны сшәырба», ҳәа реиҳәеит.
Иаԥхьа иҩагылан аҩнынӡа днаргеит.
«Ашә аашәырты», ҳәа Чақырџьалы ибжьы нарықәиргеит.
Иаадмыртит. Адәахьы иҽеим ак шыҟалаз ала агәҩара роит. Маҷк ашьҭахь Чақырџьалы рышә дышнылагыло анеилыркаа арҵәаа ҳәа аҳәҳәабжьы дыргеит.
«Абылра ыҟоуп! Абылра ыҟоуп! Муҭафраа рыҩны былуеит!»
Зегьы иеицҿакны «Абылра ыҟоуп!» ҳәа иҳәҳәацыԥхьаӡа ақалақьуаа аҩны аԥхьа иеизо иалагахьан.
Чақырџьалы аҭагылазаашьа импыҵҟьошәа аниба, иҩызцәа адҵа риҭан: «Чақырџьалы дыҟоуп! Чақырџьалы!... Чақырџьалы дыҟоуп…» ҳәа аҳәҳәара иналаиргеит.
Ари заҳаз ауаа, абналара иақәыркит, аха… аҩыза абналара уаҩы имбаӡацызт. Дара-дара иеибарҟьацуан. Иеихысны ицон. Аамҭа кьаҿк ала Муҭафаа рыҩны акәша-мыкәша ԥсы зхаз ҳәа аӡәгьы даанымхеит. Инаԥшуаз аӡәы, ақалақь шықәсқәак раахыс иҭацәыз џьишьарын. Ақалақь дуӡӡа агәеисыбжь еиқәтәазшәа иҟан. Хәыцк кашәар абжьы уаҳаратәы ҭынчран...
Иагьа ҟаиҵазаргьы, иагьа иҳәазаргьы Муҭафраа рышә аатуамызт. Амала Чақырџьалы даанызкылодаз? Агәылара игылаз аҩны аҟынтә кьыбала Муҭафраа рыҩныҟа дниасын жәаф шықәса ирҭагылаз Муҭаф иҷкәын ииарҭа даалхны дҩалбааигеит. Абарҭқәа зегьы сааҭбжак иалагӡаны иҟалеит. Уажәы дара Ҭургуҭлу азааигәара фермак аҟны рыԥсы ршьон. Ажандармцәа ракәзар, ашьхараҿы Чақырџьалыи иҩызцәеи ирышьҭан.
Мышқәак рышьҭахь Муҭаф, «аԥарақәа мазеиуп, иааины иргааит», ҳәа рзааицҳаит.
Ҳаџьы Мусҭафаи Чақырџьалыи, ахәаџьақәа реиԥш, рҽааилаҳәаны амҩа инанылан ақалақь аҿы иааит. Анахь-арахь иааныҟәан, нас Муҭаф иҩны инкылсын ашә инасит.
Ашә аазыртыз иахь:
«Муҭаф иахь ҳнага», рҳәеит.
Раԥхьа игыланы Муҭаф иҟны инаргеит. Муҭаф, арҭ ахәаџьақәа аниба, «Бзиала шәаабеит, ахәаџьақәа», ҳәа днарԥылеит. Уи аамҭазы Чақырџьалы:
«Аԥарақәа, Муҭаф Ефенди!» ҳәа ҿааиҭит.
Муҭаф дҩежьӡа дааҟалеит. Иааз зусҭцәаз еиликаахьан. Ҳаџьы дицны даҽа уадак ахь дниасын, хьыла иҭәыз х-макәанк
ааганы Чақырџьалы иаԥхьа инышьҭаиҵеит. Чақырџьалыи Ҳаџьы Мусҭафаи ҩатәаны акакала иԥхьаӡаны, ихьыҵәҟьоума мамзар ирҩашьоума ҳәа иазхәыцны рыцыԥхьаӡа рхаԥыцқәа рыла игәарҭеит.
Ҳаџьы, еиҭах амакәанқәа хьыла инаирҭәын, ишааз еиԥш ақалақь иҩалсны ашьшьыҳәа иахьынхоз аҭыԥ ахь инеит.
Муҭаф иҷкәын иааиԥхьан:
«Ҳцаны уаб даҳбеит. Даара дыбзиоуп, асаламқәа узааиҭит. Уаргьы ушьҭа ухы уақәиҭуп. Иануҭаху ҳҩызак уҩныҟа унеигоит», ҳәа иарҳәеит.
Чақырџьалы ари аамышьҭахь Аирықә беиакгьы иҩны дҩақәлан иҷкәын дӷьычны дыбналеит. Амҩан дахькыдгылаз ҭыԥк аҟны ишәаны ицәыбналаз динмаҵауҩык иааигәара днеины, дшицәымшәаша, адини адинмаҵуцәеи пату шрықәиҵо наиаҳәаны игәы ирӷәӷәеит. Нас дзықәшәаз зегьы ҟәыбаса инышьҭаҵо Чоԥдереси ҳәа иахьашьҭаз аҭыԥ ахь днеит.
Уи аамҭазы ишьҭашәарыцоз рымчқәа иҵегьы ирыздырҳахьан. Кушчубашы Ешьрефгьы Ачерқьес еибашьцәа иманы урҭ дрыцлахьан. Кушчубашы ахьӡ-аԥша змаз афицарын. Насгьы Чақырџьалы уаанза ибылны иишьыз Исмаил Ефе иашьа Коџьа Мемедгьы иҩызцәеи иареи Кушчубашы ицеибашьуан. Коџьа Мемед иашьа иаасҭагьы дгәымшәан, дыӷәӷәан. Ашьаура ихы-игәы иҭагьежьуан. Иашьа аҿҿаҳәа дызблыз димшьыкәа еиқәтәашьа имаӡамызт. Уи амшала Чақырџьалы изы даараӡа дшәарҭан.
Арратә гәыԥқәа Кушчубашыи Коџьа Мемеди рыдҵақәа рыла иҵегьы инарҭбааны ажәабжьқәа аизгара рҽазыркит. Ари аҩыза азныҟәашьа Чақырџьалы иҿырҵаахьан. Хара имгакәа даараӡа алҵшәагьы рбеит. Абри иабзоураны ауп Чоԥдереси дшыҟаз шеилыркаазгьы. Кушчубашыи Коџьа Мемеди иаразнак рымчқәа ааидкыланы уи аганахь рҿынархеит. Ирыцыз аруаа ҩышәҩык иреиҳан.
Аха Чақырџьалыгьы урҭ амҩа ишнықәлаз еиԥш адырра иоухьан. Днеины Чоԥдереси ацаҟьарақәа рҿы иҽӡаны дырзыԥшын.
Агәыԥ Чоԥдереси ианааи, Чақырџьалы имаркатыл ибжьаҳахьан. Аиҿахысра ӷәӷәа ҟалеит. Аруаа рҟынтә имаҷҩымкәа иҭахеит.
Ԥхынгәымзан. Шьыбжьон амра анеилашуаз ауп аиҿахысра ианалага.
Ари аамҭазы Чақырџьалы ицыз ҩыџьа ахы рықәшәахьан, аха уи хьаас измадаз, иара Коџьа Мемед дшьын. Уи ишьрагьы абас ауп ишыҟалаз:
Коџьа Мемед, Кушчубашы иахь ихы нарханы ҿааиҭит:
«Ешреф Беи, ас, баша ахысра ҳаҿуп. Знык ҳнапы дыҵашәазар иус ҳалгап абри алахша. Зегьы ҳҭахозаргьы ҳилгароуп. Абраҟагьы дҳацәцар, ушьҭан дабаҳаԥшаауеи?»
«Иҟауҵарц иуҭахузеи, угәы иҭои?»
«Абни ахаҳә ду ала сҽыԥхьакны ашьшьыҳәа сҳәазо сырзааигәахап. Чақырџьалы иааигәара саннеилак инеигәыдҵаны дысшьып».
«Ухагахама? Чақырџьалы иааигәара ус неишьа амам».
«Снеиуеит!»
Ешреф Беи дизымӡырҩыкәа ахаҳә ду ашьҭахь иҽылкаижьын, ахаҳә рбылгьо, иаргьы дашьҭаҳәазо, иҽырзааигәаитәуан. Ҩынҩажәа метра раҟара изынхахьан еиԥш Чақырџьалы дгәеиҭеит.
«Мусҭафа, арахь уԥши, иубома ари алаԥсхша дахьынӡааз?..»
Ахы иаахар дҟәыбаса дықәнаҵарын, аха убас иҽыԥхьакны дааиуан акгьы рылшомызт. Аҵыхәтәан ҩажәеихәба метра дырзааигәахахьан. Уи аамҭазы, ишырҵасу ала, аибарҽхәара иналагеит. Игәамҵны, иззымычҳакәа зхы цәырызгаз ахы наиқәшәон... Аха Коџьа Мемед акгьы имаҳауашәа ичҳаны рзааигәахара даҿын.
«Ҳаџьы, ари алаԥынҵа икылҟьаз гәымшәак иоуп. Иҵегьы данаҳзааигәахалак дҩаҵҟьаны дҳалахысуеит. Шәгәы шәҽаныз, дшыҵҟьаз еиԥш ҳара ахы даҳаргап», иҳәеит Чақырџьалы.
Иажәа дшалгаз еиԥш Коџьа Мемедгьы дҩаҵҟьеит, аха иаразнак ҩ-шәақьк ааҭҟьеит. Коџьа Мемед иԥсы ааихыҵын, ҵла дуӡӡак еиԥш, аддық ҳәа дылкаҳаит.
«Алаԥс илыхшаз!..» иҳәеит аҵыхәтәантәи ажәаны.
Аамышьҭахь, ахысыбжьқәа даарзыӡырҩын реиҳа имаҷны иахьгоз аҭыԥ алихит. Иааԥсахьан, икарахахьан, алҵшьа ахьманшәалаз гәаҭаны рхы ргар акәын. Амацәаз дахьҭаку аҟынтә ихы алгаразы Чақырџьалы ицназгоз уаҩы дыҟаӡамызт. Ианаҭахха дыԥсаатәханы дԥыруан. Иаразнак иахьуашәшәыраз аган ахь ибжьы нарықәырганы даарыҵаҳәҳәан, аҟәҟәа ҳәа уахь инарылахысит. Хара имгакәагьы ирылҵны рҿынархеит.
Иахьрыкәшаз ирылҵит, аха рхы рзырцәымгеит. Маҳмуҭ Ԥашьа иахьабалак ателеграммақәа шьҭны Чақырџьалы Чоԥдереси икәшаны ишыҟоу раҳәаны, аруаа зегьы уахь идәықәиҵахьан.
Баиындырлы Мемед Ефенди дафицар ҿыцын. Ателеграмма шиоуз еиԥш уахь амҩа дықәлахьан. Аха амҩаҿы Чақырџьалы икәшаны иахьыҟаз ихы рыцәганы Џьевизаланы аҭыԥ ахь дышцоз анеиликаа, иаргьы имҩа уахь ирхеит.
Џьевизаланы дышнеиз еиԥш Чақырџьалыи иареи аиҿахысра иналагеит.
Баиындырлы Мемед Ефенди афырхаҵаразы Чақырџьалы диҵахомызт. Абна данылала нахыс Чақырџьалы дишьҭан, кырынтәгьы иеиҿахысхьан, иара знык-ҩынтәгы диеихсратәы аҭагылазаашьа иоухьан, аха иалымҵит. Баиындырлы имаҷымкәа ацәгьауратә гәыԥқәа дрышьҭашәарыцаны рызынтәыкгьы ицҟьа иқәиҵахьан. Абыржәгьы хәҩык иҩызцәа шицу дымшәаӡакәа, ҩышәҩык рымч зқәымхаз ауаҩы дахьиҿагылазгьы абри игәымшәара иабзоуран.
Дук мырҵыкәа агьырҭ аруаагьы рыхьӡеит. Чақырџьалы еиҭах амацәаз дҭакын. Уажәы икәшаз аруаа рхыԥхьаӡара зқьихәышәҩык рҟынӡа инаӡон. Аиҿахысра ӷәӷәахеит. Чақырџьалы иҩызцәа рҟынтә ҩыџьа ҭахеит. Аамҭа цацыԥхьаӡа имчқәа кәадахон. Даҽа ҩыџьа ршьыр русқәа зынӡа ицәгьахон. Усҟан зқьихәышәҩык узлариааиуаз? Урыбжьысны узлацоз? Илахьынҵа инарбо дазыԥшны, ихгьы гәаҭаны аиҿахысра хәлаанӡа изнагар ибзиан. Чақырџьалы, Баиындырлы иҿаԥхьаҵәҟьа дахьгылаз игәы ԥжәаны ихаԥыцқәа еихаирыӷәӷәон.
«Ах, уара алахша! Знык снапаҿы усзаагар иусырбарын...»
Ҵабыргны, Баиындырлы знык инапаҿы дизаагандаз, дзықәиршәараны дыҟаз Анцәа иакәын издыруаз. Аха уажәазы абраантәи иԥсы еиқәырханы дзалҵындаз, уигьы изхарын.
Ус шырҳәоз, илашьцеит. Ушьҭа аамҭа имгар акәын.
«Ақәыц еизыжәга», иҳәеит, ибжьы ныҵакны. «Ақәыц… афархь-мархьқәа иаашәԥыхьашәо еизыжәга, гәыԥҩыкгьы шәышхыслац шәхысла».
Имаҷымкәа ақәыци афархьи еизыргеит, аха изызкыз рыздыруамызт.
«Урҭ ақәыцқәа шәыкәшәырша».
Ари, Ефе данеилаха иихәыцыз гызмалран.
«Ақәыцқәа рыбжьы шәмырган. Ахысрагьы аанышәымкылан».
Зегьы рхы инаркны ршьапы аҟынӡа ақәыцқәа рықәдыршеит. Рхылԥақәагьы афархьқәа рыла ихырҟьеит.
Аҵх даара илашьцан. Ажәҩан аеҵәақәа кыдзаргьы, иҭааӡа иҟан азы, акы иахәомызт. Зқьихәышәҩык аруаа ашьхеи археи рымҽхакны, анахь-арахь ахысра иаҿын. Анцәа иҟынтә, еиҿкаарак ҳәа акгьы рымаӡамызт, иԥсаҟьан. Мамзар Чақырџьалы дзықәшәараны дыҟаз Анцәа иакәын издыруаз.
Зқьихәышәҩык аруаа хык иеицҭадыршәыр алыхәҭа уаҩызамхоз!…
«Ахысра шәаҟәыҵ. Шәыбжьы мыргаӡакәа шәныҟәала».
Агәыԥ зегьы, аԥша иарҳәазоз ақәыцқәа ирҩызазшәа, аруаа еиҳарак иахьуашәшәыраз рган ашҟа амаҭ еиԥш иҳәазо рҿынархеит. Ус ишнеиуаз тыша дуӡӡак инхықәгылеит.
«Шәаангыл!»
Иаагылт. Атыша ахаҿы баша қәыцқәак еизганы иҟазшәа игылан.
Аруаа даҽа сааҭк иԥшит, ҩ-саатк иԥшит. Иааиԥмырҟьаӡакәа ихысуан. Аха аҭак ҳәа акгьы ыҟаӡамызт. Ус анакәха, Чақырџьалыи иҩызцәеи ҭахахьан, мамзаргьы ибналахьан.
Аруаа ааԥсахьан азы, рҭыԥқәа ааныжьны иааигәаз қыҭак ашҟа ииасит. Аха Баиындырлы Мемед, Чақырџьалы ибзиаӡаны дахьидыруаз амшала иҭыԥ анимыжьӡеит. Иҩызцәеи иареи Чақырџьалы дахьцәырҵуа ҳәа изыԥшын.
Чақырџьалыгьы Баиындырлы Мемед дызусҭаз ахьидыруаз азы игәы иҽанын. Иҩызцәагьы убас реиҳәеит:
«Баиындырлы Мемед дахьыҟац дыҟоуп. Агьырҭ аруаа ракәзар, шьҭахьҟа ицахьеит. Уажәы ҳнаижәланы, дԥыххаа дықәҵаны ихы Маҳмут Мухҭар Ԥашьа изаҳашьҭуеит. Амала раԥхьаӡа иара Баиындырлы маҷк аҟара ҳнаиацәажәап. Абри аҟара шықәса Османаа амаҵуарра зырзиуз снаиазҵаап. Ауаҩы абысҟак дфырхаҵаны уаҳа иҟаиҵаша акгьы шԥеизымԥшааи? Иахуҳәаауеи, Ҳаџьы?»
«Уара иудырыԥ, с-Ефе».
«Ари Баиындырлы сара сизымдырӡо? Арыцҳацәа, аҭынхадақәа сшырзыҟоу имаҳаӡаци? Сара абна сылалеижьҭеи иакәымны кыр ҟасҵахьоума? Дызсышьҭои иаб сара дысшьызшәа?»
Ефе абас инароуны ацәажәара бзиа ибомызт. Баиындырлы даара игәы далазар акәхарын.
«Шәеиха! Ажандармцәа шьҭахьла шәрыкәшаны шәрылга, амала Баиындырлы дшәымшьын».
Чақырџьалы ас мариала дубаӡомызт. Игәы хыҭхыҭуа, лассы-лассы «иԥсы шҭоу дысҭахуп», ҳәа ргәалаиршәон.
Аҟәҟәаҳәа ахымцабз нарыжәырҵан Баиындырлы ицыз зегьы шьны инарылгеит. Баиындырлы дыԥшызар, иҩызцәа зегьы шьуп, иҿаԥхьагьы Чақырџьалы: «Убџьар шьҭаҵа Баиындырлы, мамзар…» ҳәа дгылоуп.
Баиындырлы амацәыс еиԥш, еимгемцарак иалагӡаны дхәыцит. Чақырџьалы усгьы иԥсы ҭаны дынижьӡомызт. «Уи инапахьы снеир аасҭа исыхьша сыхьааит» иҳәан, иаразнак атыша ашҟа дыԥеит.
Убасҟак иаарласны иҟалеит, Чақырџьалы иабџьар аҭырҟьараҵәҟьа дзахьымӡеит.
«Ҳаит, алахша, иҽҳаиҭар аасҭа иҽишьыр иҭаххеит. Џьаҳаным иҭыԥхааит!», иҳәеит.
Игәы ԥжәаны дыҟан, иԥсы ҭаны дахьимоуз аҟынтә иԥсахы еибакуан. Аха атыша зеиԥшразгьы ибзианы идыруан, Баиындырлы дԥыххаа дцеит ҳәа дыҟан…
Аамҭак азы зыԥсы маҷхаз Баиындырлы ихы аҭыԥ аҿы ианааи, ҵлак амахәқәа иԥсы шеиқәдырхаз гәеиҭеит. Насгьы цәгьаԥсышьала ахра иҽаҭаны хыԥхьакырҭак ԥшааны иҽиҵәахит.
Аиҿахысраҿы Чақырџьалы иҩызцәа ҩыџьа ҭахахьан, даҽа ҩыџьа хәын. Аха уажәы аамҭа мгаӡакәа абналара аҭахын.
«Шәарҭ абра, аџьықәреирҭаҿы шәҽыҵәахны шәыҟаз. Сара уаҵәы ауаа шәзаашьҭны шәҭызгоит».
«Абааԥсы, Ефе, ҳарбар ҳаршьуеит».
«Абраҟа шәыҟаз! Ҳара шәгашьа ҳамам. Ашарԥазынӡа аҽыуаа аашьҭны шәалызгоит. Шәарҭ ибзианы шәҽышәҵәахы».
Ихәыз уаҟа иаанхеит. Чақырџьалы амҩа данылеит, аха дкараха дыҟан.
Уи аамҭазы атыша иҭыҵыз Баиындырлыгьы жрак ԥшааны иҽҭаижьын, шьыжьынӡа ҳәа дыԥшын. Ус, шьоукы цәажәо иара иган ахь ааира ишаҿыз аагәеиҭеит. Ианивс Чақырџьалы игәыԥ еиуаз шракәызгьы еиликаахьан. Аха Чақырџьалы дарбаныз? Игәы хыҭхыҭуа, ишьапқәа ҵысҵысуан. Ишәақь хы-заҵәык акәын иҭаз, ах, иҵегьы имандаз ихараз!.. Рнапқәа рышәшәо иаԥхьа ииасны ишьҭуазма?
Баиындырлы «сыԥсыргьы-сынхаргьы» иҳәан, ишәақь аашьҭыхны агәыԥ раԥхьа игылаз инаиқәикит. Чақырџьалы абарҭ дрылазар, раԥхьа игылоу иара иакәзар ҟалап ҳәа дхәыцуан. Ҩышә метра раҟара рыбжьан, икылкааны дҩаҵхеит…
Чақырџьалы ибжьы ныҵакны:
«Ахы сықәшәеит аҩызцәа, схәуп!» иҳәеит
Ахы иуаҭәа иацрасны ицахьан.
«Хьаас ишәымкын, ҳамҩа иацаҳҵап, иҳаихсыз ишьҭалаха ҳамам», ҳәа нациҵеит.
Баиындырлы ажра дахьҭагылаз агәыԥ хынҳәны иааиуазар ҳәа дырзыԥшын.
Ҳаџьы, Чақырџьалы иҟәаҟәа днықәиҵеит.
«Иҟьаланы иааз хык акәзар ҟалап, Ефе, мамзар иҵегьы ихысуан».
«Ихысуазма?», ҳәа дҵааит, Ефе.
Амала уи икылкааны ишиеихсыз идыруан. Иеихсыз дызусҭадаз? Чақырџьалы абри ахҭыс шыҟалаз кыр аамҭа анԥы иеиликааит.
Одемишь, Кара Али кырӡа дыкҿарцалеит. Иара иҟынтә аҽыҵәахырҭақәа еилыркаар рҭахын.
Кара Али, иҿахәы иҿызхуаз иқьышә инықәҵаны инеиужьны дԥышәырччо:
«Ҳхыхьчарҭақәа шәҳәама? Абри ашьха иаԥну ақыҭақәеи ақыҭауааи зегьы рыҩнқәа хыхьчарҭас, ҽыҵәахырҭас иҳамоуп. Уи ус шакәу шәхаҭақәагьы ибзиаӡаны ижәдыруеит».
«Аха ихадароу шәҭыԥқәа арбану?»
«Зегьы, Анцәаиныс, зегьы!»
Зны-зынла илахь еиқәны «Дабанхеи абри, Ефе?» иҳәон, нас еиҭах «Ари аамҭаз аруаа тәаха ирҭом, ҳара абра усгьы ҳашьҭоуп. Мышкы зны зегь дарароуп ҳҿихып…» ҳәа дхәыцуан.
Нас Измирҟа ииагара азҵаара аацәырҵит.
Кара Али:
«Сара издыруан, издыруан, Ефе абас дзагхаз. Измирҟа ҳшиаргоз имдыруази? Уажәы амҩаҿы адәыӷба дҩақәланы ҳҭигозар акәхап. Ус реиҳагьы хьӡуп ҳара ҳзы».
Уи амшгьы ааит. Кара Алии иҩызцәеи адәыӷба иақәдыртәарц аанҿасырҭахь инаргеит. Ауаа хыҵны рбара иазыԥшын. Адәыӷба ааины ашә ианадгыла, Кара Али иҩызцәа ицны рнапқәа аҳәагәыжьқәа рхаҵаны иааргеит. Ажәларгьы наҟ-ааҟ инаскьа-ааскьаны рҽеҩшаны амҩа рырҭон. Кара Али ауаа рацәа рыҩныуҵҟа аӡәы дишьҭан. Кыр аамҭа иблақәа хҩаны дхәыцуан. Нас ихы ҩышьҭихын, дааԥышәрыччахт.
«Сара сҩашьеит, ари аҭыԥ маншәалам. Абысҟак ауаарацәа ахьыҟоу ҳашԥарылиго? Ефе ус аҽырԥагьарақәа бзиа ибаӡом», ҳәа игәы дынҭахәыцит.
Иҩызцәа ракәзар, ахәыцра иҭанагалахьан. Рхаҿқәа ҩежьӡа, рхаҿқәа ҵаазшәа, рхаҿқәа агәыӷра рцәыӡны. Аԥсреи абзареи ирыбжьагылазшәа акәын ишыҟаз. Иеилацаланы иахьтәаз рнапқәа рзышьҭыхуамызт. Кара Али иҩызцәа абас ибацыԥхьаӡа игәы тҟәацуан.
Адәыӷба амҩа иқәлеит.
«Арахь шәсыхәаԥш!», иҳәеит Кара Али. «Ефе, дук мырҵыкәа адәыӷба аанкыланы ҳҭигоит. Шәызџьабози! Ишәыхьи абас, шәылахь зеиқәузеи, аҳәса реиԥш!»
Адәыӷба аԥенџьыр далԥшны адәахьы дыԥшуан. Рыкәша-мыкәша ажандармцәа жәохәҩык тәан. Аԥенџьыр аҟынтә Одемишь археи, ашьхақәеи ишынеишабаку иубарҭан. Шыбжьышьҭахь, хәылбыҽха, шырҳәоз илашьцеит. Кара Али адәахьы дшыԥшыц дыԥшуан.
Дәыӷбала иахьцоз џьара-џьара аӡәы игага ибацыԥхьаӡа игәы хыҭ-хыҭуа дааҟалон. Аха нас Чақырџьалы иакәымкәа, ус, баша сахьак баны игәы дшажьаз еиликаауан.
Аамҭак азы адәыӷба аныҟәара иагнархон. Усҟангьы; Чақырџьалы даацәырҵны «Ҳаит, алапынҵа икылҟьақәаз!» ҳәа даарылагьежьны, насгьы «Кара Али, Кара Али уабаҟоу?» ҳәа ибжьы иргап игәахәуан. Аха еиҭах адәыӷба аласра иацнаҵон.
Кара Али абасҵәҟьа, дызтәар дзымгыло, дгылар дзымтәо, иааибо зегьы Чақырџьалы иеиԥшызшәа игәы иабо Измирнӡа дааит. Адәыӷба Басмане ахьырҳәоз иаангылт.
Кара Али иҩызцәа рахь днаҳәын ргәы ааирыӷәӷәеит: «Ефе дзымааит ҳәа гәкажьрак шәмоуааит. Уи ашьа дылагылазаргьы абарҭ рнапаҿы ҳанижьуам. Анцәа идырып абыржәы дызҿу?»
Нас иҩызцәа днарҿаԥшит. Гәыӷырҭа рымамкәа, рылахь ахьеиқәыз дрызгәамҵын, даарылабжьеит:
«Ефе дыззымдыруа, уи дзакәытә уаҩу ззымдыруа абас гәыӷрада иаанхоит. Ҳара аҵыс ԥырны, амаҭгьы ҳәазаны иахьзымнеиуа ҭыԥк ашҟа ҳнаргаргьы, Ефе днеины ҳҿихуеит. Шәгәы камыжькәа шәыччала, шәыхәмарла».
Кара Али абас дцәажәацыԥхьаӡа иҩызцәа аамҭала рхы-рҿы аалашозаргьы, маҷк ашьҭахь еиҭа рылахь еиқәышьшьы иааҟалон.
Абахҭа инҭаркит... Кара Али, абахҭа акәымкәа чарак ашҟа дааизшәа иқьаф ҭаны ажәытәтәи иҩызцәа драцәажәон.
Аусӡбара амш ааит. Ажәлар хыҵны, ԥшьнызқьҩык аруаа икәшаны дшыҟазгьы ирылҟьаны ицаз абри афырхаҵа, Чақырџьалы иҩыза гәакьа Кара Али дырбарц аӡбарҭа ашҭа дырҭәхьан.
Аӡбаҩцәа рҭыԥ ааныркылеит:
«Абни аҭыԥ аҟны иҟаз ауаҩы, уара уоума дзырҳәыз?»
«Сара».
«Абни ааҩык рус?»
«Сара».
Кара Али аӡбарҭаҿы аӡбаҩыи ауысеилыргаҩыи ҟәыншьо, дԥышәрыччо дрыхәаԥшуан.
Ашьра иқәырҵеит.
Ашьра аӡбахә анраҳа иҩызцәа ршьамхқәа рымнахит. Руаӡә ааҵәак еиԥш, дахьгылаз дынкаҳаит. Рҩызак дҩежьӡа дааҟалан аҵәыуара дналагеит. Кара Али иакәзар, дышԥышәрыччоз дгылан. Аӡбаҩцәа рахь ибжьы рдуны:
«Азакәан ихнаҵәаз анацәкьыс хьаауам. Шәарҭ аԥсынҵра шәоуааит», иҳәеит. Нас иҩызцәа дрылабжьеит: «Ус, аҳәса реиԥш, шәхы мҩаԥыжәымган. Афырхаҵа илахьынҵа иҽақәиршәароуп. Иеилышәкаама?»
Кара Али агьырҭ иҩызцәа рзгьы ҿырԥшхааит ҳәа Одемишь днаганы убраҟа дыкнарҳарц рыӡбахьан. Цхабжьон инаганы Одемишьҟа ицоз адәыӷба инҭарцалеит. Кара Али амҩан ахаҵара иазкыз ашәак аацәыригеит. Инапқәеи ишьапқәеи ҿаҳәамзар дагьыкәашон.
Адәыӷба Одемишьтәи аанҿасырҭа ианнадгыла араҟагьы ауаа хыҵны ирзыԥшын. Ашьха қыҭақәа инадыркны зшьапы инанагоз зегьы уахь инеихьан.
Кара Али адәыӷба ашьшьыҳәа данылбаауаз иблақәа Чақырџьалы дрыԥшаауан. Баша имаҭәақәа ԥсахны дааизар акәхарын. Аха дабаҟаз? Избан ари аҩыза аҭагылазаашьа ихы изаимырхәоз? Иара цхабжьонгьы адәыӷба дҩақәланы игар ҟамлози? Абраҟагьы «Уааи Кара Али Ефе, уара уҭыԥ ашьхақәа роуп!» ҳәа даацәырҵыр акәымзи иахәҭаз. Аха дабаҟаз?
Иԥаҵа харшалақәеи, иҭыԥхаауаз иблақәеи рыла ажәлар даарылаԥшит. Аанҿасырҭа ажандармцәа акәшаны игылан. Урҭ рахьгьы днаԥшын дааԥышәрыччеит.
Нас, Ефе дмаауазар? ҳәа хәыцрак ааизцәырҵит. Аха абас дахьхәыцыз ихы дацәыԥхашьеит. Ефе дышԥамаауаз? Хымԥада, уи аҭагылазашьа дазшәарыцон. Иманшәалоу аамҭак дазыԥшын.
Одемишь абахҭаҿы иҩызцәа дрыхәаԥшит, дрыхәаԥшит… «Шәара шәеиԥш аҩызцәа ҳаӷоу иоуааит, Ефе даауеит, Осман хәыҷы дышԥаихьӡеи, убас дҳахьӡоит. Османаа рыруаа зегьы абра идыргыларгьы Ефе дааины ҳрылигоит. Шәара Ефе дышәзымдырӡо? Шәыччала, шәыхәмарла. Шәылахь еиқәны шәымтәан. Османаа ачарҳәара ҳзыруит. Аха Ефе идирбап урҭ», абас драцәажәон.
Абахҭаҿы абас гәыӷрала дааиуан, ашьра иқәымкәа дсасызшәа ихы мҩаԥигон. Иахьа-уаха иԥаҵақәа харшала длеиҩеиуан.
Шарԥазык иааины ддыргылт. Ауада дандәылырга кнаҳара дшыргоз ицәа иналашәеит.
«Ашаха ахь аума?», иҳәеит дыччаччо.
Аҭак ирмҭаӡеит.
«Ефе иаҳахьазар акәхап. Уажәы амҩа дықәуп. Данааилак ажандармцәа шыбналауа збап», ҩныҵҟала ихы дацәажәон.
Одемишь амҩақәа ирныланы ашҭа ду ахь иахьцоз иахьабалак Ефе диԥшаауан. Ҵысрак ахьибоз, Ефе иоума? ҳәа дыԥшуан. Аха Ефе дыҟамызт.
Акнаҳарҭа днаҵадыргылт. Ажәлари ихәда иахарҵараны иҟаз ахәша зыхьшьыз ашахеи днарыхәаԥшит. Еиҭах дааԥышәрыччеит. Ушьҭа царҭа ыҟаӡамызт, Ефе дахьыҟазаалак дааир акәын.
Нас аҟәардә днықәдыргылт. Кыр аамҭа ажәлар дрылаԥшуан.
«Аҵыхәтәантәи уажәа?» рҳәеит.
Аҭак ҟаимҵаӡеит. Дааҟәымҵӡакәа ажәлари ашахеи рыхәаԥшра дшаҿыц даҿын. Ефе дыҟаӡамызт. Иԥышәрыччара иҵааха ихы-иҿы ианхалеит. Ашаха днахәаԥшын ихы дацәажәозшәа:
«Ефе дзагхеи, мшәан?», иҳәеит.
Нас ашаха ихәда инахадыршәит...
Џьықәреирҭак иҭашәеит. Ацх ахаҭа аҵәаабжьы ада уаҳа бжьы ыҟаӡамызт, зны-зынла аџьықәреиқәа рыбӷьқәа неихьшьны ақьаад еиԥш бжьык надмыргозар… Харантәи ӡыхьк абжьы илахҿыхӡа иуаҳауазшәа убон. Ԥыҭрак аԥхьа акәзар, абра, џьаҳаным иаҩызан. Иахьабалак ахқәа еиҿасуан... Зуаҭәа ахы аахаз Чақырџьалы, раԥхьаӡа дышны дахьыҟаз аҟнытә изгәамҭазаргьы, наҟ-наҟ ижьы хьшәашәан ахьаа ӷәӷәа инаҭо ианалага, уаҳа изымычҳауа аҟынӡа дананагеит.
Ҳаџьы:
«Ефе», иҳәеит. Ихәра хьаас ишиымаз убарҭаны.
Ефе, Ҳаџьы иҳәарц ииҭахыз еиликааит.
«Хьаас сумкын, ауаҩы дызқәымшәо ҳәа крыҟоума?»
Ефе раԥхьаӡа акәны дхәын. Ари аҩыза ахьаа имбаӡацызт.
«Сныҟәоит, сныҟәароуп. Уаха шаанӡа ашьха ҳаҿаланы ҳашьҭа ҳарӡроуп. Аӷа, ӷәӷәала дааиуеит», иҳәеит.
Маҷк аҟара данныҟәа дааҭгылеит. Ҳаџьы иҟаз еиликаахьан.
«Ефе, азин суҭозар ҟәаҟәала узгоит», иҳәеит.
Ефе ажәак ахимҳәааит. Ҳаџьы иҩыза даашьҭиԥаан амҩа инанылахт. Ишьапқәа цәыҟьҟьеит, инапқәа уаҳа изышьҭымхуа
дҟалахьан. Иԥсы маҷхаратәы дшыҟаз ауп, ашарԥазы еиԥш ашьхамҩа ианаҿала.
«Анцәа иџьшьоуп, Анцәа иџьшьоуп, аригьы ҳахьӡеит...», иҳәеит Ефе.
Уи аамҭазы Аирықәцәагьы иеигәныҩны, ргәы изхьаауа иԥыларц амҩа ианылахьан. Иеицырдыруаз рҳақьымцәагьы ирԥырны изааргахьан. Иаразнак дзықәиаша сакасак ааҟаҵаны гәабанкгьы нықәҵаны дныладыриеит. Аҷкәынцәа асакаса иҩаҵалан шьапыла мацара, амала аҽқәа раасҭагьы иласны, шьха қыҭак ашҟа днаргеит. Уаҟа иаразнак ихәра ԥырҟеит. Иеиуеиԥшым ашәҭқәеи аҵиаақәеи ирылхны иҟарҵаз ахәшәқәа ихәра иақәырҵеит. Ефе ушьҭа еиҳа дҭынчын. Ҩ-сааҭк раҟарагьы дыцәеит. Нас ашьшьыҳәа иблақәа аахитын Ҳаџьы диԥхьеит. Ҳаџьы дааин аиарҭа ахаҿы днатәеит.
«Ҳаџьы, сзызхәыцуа удыруама?», иҳәеит.
Ихаҿы лашаӡа дыҟан. Аиарҭа дшылоугьы ахәыҷқәа реиԥш дгәырӷьон.
«Мамоу», иҳәеит Ҳаџьы.
«Абри ауаҩԥсы дыҟоуми, ахшаӡа иааӡаз, иқәгәыӷра ҟалом рымҳәои. Ииашаӡам убри ажәа... Маҷӡак узыцхыраазгьы рыԥсы шухҭнырҵо убома? Ус акәӡами, Ҳаџьы?»
Ҳаџьы ахәыцра дамҽхакын.
«Ус ауп Ҳаџьы», иҳәан инациҵеит, Ефе.
Ефе кыр дышьҭан. Аирықә аҳақьымцәа иеиԥхныҩуа изнеиуан, ихагьежьуа дырхәышәтәуан. Рабацәа, рабдуцәа ирҿырҵааз ахәшәқәа рыла ихәра лассы идырӷьеит.
Ари аламҭалазы Ефе дааҟәымҵӡакәа Кара Али диазҵаауан. Аха дҵаацыԥхьаӡа абахҭа дҭакуп ҳәа иарҳәалон. Измирҟа дшиаргозгьы иармҳәеит. Избанзар Кара Али изы, игәабзиарагьы хьаас имкыкәа аиарҭа дҩылҵны адәыӷба дажәларц иҿынеихон.
«Али дабаҟоу уажәы? Али иӡбахә ҳәа ижәдыруеи?»
«Одемишь абахҭа дҭакуп, Ефе».
«Ибзиоуп нас, сыхәра шӷьаз еиԥш Одемишь абахҭа ҳҩақәланы Кара Али дҳаманы ҳаап. Сара сымшала ауп уи ари аҩыза аус дзақәшәаз».
Ҽнак, ҽыуаҩык дааины Ҳаџьы ақьалақәа рҟынтә днаскьаганы ажәабжь еиқәаҵәа изеиҭеиҳәеит.
«Ҳаџьы, Кара Али Ефе ҩымш раамышьҭахь дыкнарҳауеит. Шәцаны Чақырџьалы сысаламқәа иашәҳәа, дызҳахьӡозар ҩымш раамышьҭахь ашҭаҿы сизыԥшуп, ҳәа изааицҳаит...», иҳәеит.
Нас иҽы ишьхәа наирбан дцеит.
Ҳаџьы дышхәыцуаз даанхеит. Ари ажәабжь Чақырџьалы иеиҳәарызу, иеимҳәарызу? Иеиҳәар, Ефе дхәуп. Дҩагыланы ихәра ирбыжкыр дара рзгьы ԥсран. Аха, Кара Алигьы ихьымӡар чарҳәарахон. Дфырхаҵан, дуаҩын…
Ҳаџьы, ҩымш дгәаҟуа дыбжьан. Арыцҳашьара ззымдыруаз Ҳаџьы, ҩымш раахыс ила ацәа зхыломызт. Ажәак иҿыҵҟьомызт. Џьара дтәар, дзымгыло дыҟан. Знык-ҩынтә Ефе инаиасҳәап ҳәа ақәикзаргьы дахьхәит. Нас, иаразнак даҽа хәыцрак ааизцәырҵит. Ефе иамҳәаӡакәа Одемишь дцаны абахҭа дақәланы Кара Али дҭыганы дааигар акәын. Аха Ефе иамҳәакәа, азин имымхкәа ишԥаҟалоз? Абас длакҩакуа дшыҟаз аамҭагьы ааины иааидгылт.
«Арыцҳара!... Арыцҳара… Ауаҩымра ҳамхаҟаҵеит, адауаԥшь иаҩызаз ҳҩыза иҿаԥхьа…», иҳәеит Ҳаџьы.
Шьыбжьышьҭахь аҽеиқәа иақәтәаны ирзааз ашәаџьҳәаҩы еиҭах дааин ажәабжь еиқәаҵәа рзеиҭеиҳәеит...
Ефе, ишьапы дшықәгылаз еиԥш иаразнак:
«Шәҽыжәла! Ҳашиашоу Одемишь ҳцаны Али дҳаманы ҳаап!», иҳәеит.
Зегьы ҿымҭ игылан.
«Шәыбжьы зышәмыргои?»
Еиҭах рҷытбжьы гомызт.
«Уара, исашәымҳәо, Али кыр ихьма, мамзар?…»
Аҭак рзыҟамҵеит.
«Ҳаџьы!»
«Сузыӡырҩуеит, с-Ефе».
«Али дыкнарҳама?»
Ҳаџьы ихы аалаирҟәит.
«Ари, каҳԥроуп, Ҳаџьы! Сара сыԥсы схыҵхуазаргьы исауҳәар акәын. Кара Али сара сҟынтә ари аҩыза дазыԥшуамызт. Ушьҭа сара ԥсыхәа сымам Ҳаџьы… Шәеиха!»
Ефе раԥхьа дышгылаз, ԥсааиҭакра ҟамҵаӡакәа амҩа иқәын. Иахьцоз ҳәа аӡәгьы акгьы издыруамызт. Шьыбжьон ҟалеит, илашьцеит, ишныҟәац иныҟәон. Игәыԥжәара ихыҵраны дыҟаӡамызт. Ишьҭагылаз ауаа амла инҵәаны, ршьапкәа инанамго, икарахахьан, аха ицәшәаны ажәак аҳәара рзыгәаӷьуамызт. Ефе игәы ԥжәаны даныҟоу, иааизыҟамҵо ҳәа акгьы ыҟаӡамызт. Зықьҩык шьны икаижьыргьы ҟалон, жәақыҭак амца рыцраҵаны рбылреи раионк ԥыххаа ақәҵареи
иара изы хәмаргахон. Уаанӡа абас игәы ԥжәаны аныҟәара даналагалаак иахькылнагақәаз ибзиаӡаны ирдыруан азы, ргәы ҭҟьаны ишьҭалан инеиуан. Насгьы реиҳа ишәарҭаз абасҟак иауны иныҟәара иақәымшәаӡацызт. Ацаҟьара аҟны амҩа ҟьаҟьа данушәа, ҵла дуӡӡак хжәаны атыша ишҭаҳауа еиԥш дцон, ашьха иамжәаз хәы-ҳаракык даҩызан.
Ишьҭахь игылаз уаҳа ирзычҳауамызт
«Ҳаԥсит, абааԥсы. Ҳабацо, ҳабанӡацо?»
«Иаҳҳәароуп!»
«Иаҳараны дыҟаӡам! Ҳишьҭаланы ҳцароуп. Иаҳаӡом...»
Ацаҟьара иахысны ҟьаҟьарак аҟны инеит. Ӡык ирит. Ефе ишьҭаланы иҩуа иаауан. Аӡы ианыруаз рҽааларҟәны иржәыр рҭаххеит. Аха урҭ аӡы ржәуанаҵы Ефе кырӡа днасҭхахьан. Еиҭах иҩуа инаишьҭалеит.
Ишеит. Амра халеит. Архаҿы рыгагақәа ауӡан. Архаҿы ҷытбжьы ыҟаӡамызт. Џьара-џьара иубоз аиаҵәара ада акымзаракгьы улаԥш иҵашәомызт…
Амра кырӡа иҩхалеит, Ефе архаҿы ишьамхы иҵԥраауа днеиуан. Дара ракәзар, иеиԥхьытта ишьҭаланы иаауан. Аха ас ицар рҽизхьымгӡакәа дырцәыӡыр ҟалон. Уигьы даараӡа ишәарҭан. Машәырла аруаа иаарымпыҵашәар? Усҟан ирыԥсыхәоз?
Ҳаџьы, изынхаз имчқәа ааизганы Ефе дихьӡарц азы дыҩит. Ари аҩыза аамҭақәа раан Ефе, иаԥхьа иани иаби гылазаргьы, дреигӡаӡомызт. Аха Ҳаџьы, «ԥсразар ԥсроуп,» иҳәан, Ефе дааихьӡаны, иарӷьа напы ашьшьыҳәа иааникылт.
«С-Ефе, с-Ефе, маҷк уаангыл», иҳәеит.
Ефе даангылошәа ҟаиҵеит. Даахьаԥшны данихәаԥш ихаҿы еиқәаҵәаӡа дыҟан. Иблақәа ҭыгга, илахь кыҷӡа, иҿаԥшра даараӡа ишәарҭан.
«Иҟои, Ҳаџьы? Иҟалеи? Иҳәа!»
«Угәабзиара, с-Ефе. Ҳабацои? Маҷк ҳаԥсы ааҳшьар. Ҳҩызцәа шьҭахьҟа иаанхеит. Ҳаарзыԥшыр».
Ршьапы ишыхгылаз мацара шьҭахьҟа иаанхаз рҩызцәа ирзыԥшит. Урҭгьы анааи, Ҳаџьы ибжьы аарҟәымшәышәны:
«Ҳаԥсы ҳшьарыма, с-Ефе?» ҳәа дааӷьаҵәы-ӷьаҵәит.
Ефе аҭак ҟаимҵеит.
«Маҷк ҳаԥсы ааҳшьар. Ҳааԥсара ҳхаҳгар. Амлагьы ҳанҵәеит, акы ҳнацҳар».
Ҳаџьы дкараха дыҟан. Ица еималахьан.
«Акы ҳнацҳандаз», иҳәеит.
Инатәеит.
Арха алада ихчылаз анаҟәгьы ахыҵра иаҿын.
Ефегьы ихы аҭыԥаҿы иааиуан.
«Ҳаџьы… Ҳаџьы, Али даныкнарҳауаз ииҳәаз Анцәа идырып… Ефе сиҭиит иҳәеит. Ус ауми?», ҳәа дааӷызит.
«Али уи аҩыза зҳәашаз дреиуамызт. Уи дхаҵан, дфырхаҵан. Акы ҳшақәшәаз изымдыркәа дыҟамызт. Ус зҳәашаз аӡә иакәӡамызт Али», иҳәеит Ҳаџьы.
Рымҩаныфа рыгәҭа инықәырҵеит. Рӡыржәтәгьы аадыртит. Ефе ҿаҵак аамихын иҟаҟеит, иҟаҟеит, иҟаҟеит, аха изылбаамдеит. Дылкаӷьцәан дҩагылт…
Кониа инеит. Кониатәи арха ахы инаркны аҵыхәанӡа иахысны Ерменеқьынӡагьы инаӡеит. Уаҟатәи Аирықәцәа рыҟны мызкы аҟара исасын. Ефе, аратәи Аирықәцәа рҿы данааилак агәҿыӷь дагон. Насгьы арҭ ацәгьа-абзиа азы иԥимшәаӡацызт. Ибзиарагьы уи аҟара иабардырхуаз. Ус, харантәи иӡбахә злараҳаз ала, ҳаҭыр, пату иқәырҵон ауп. Амала, ари аҳаҭыр абзиабара аума, мамзар иахьицәшәоз аума, изыбзоураз издыруамызт. Ахыхьчарҭақәеи аҽыҵәахырҭақәеи рганахь алагьы, ажәабжь изаазго рганахь алагьы, даараӡа иуашәшәыран. Аиҳабыра арахь дшыҟоу раҳар ихы зларцәигоз?
Изыхҟьалакгьы, ишәарҭан, иаарласны иара ишьхақәа рахь дхынхәыр акәын. Уаҟа иара изы зхы-зыԥсы иамеигӡо зықьҩыла иман...
Ишьҭашәарыцоз аруаа ҩымз дуӡӡа иахьабалак шеимырдазгьы, Чақырџьалы ишьҭа изхымлеит. Арахь, зегьы карахахьан. Ргәаҳәара рцәыӡны, рыгәқәагьы аныхьшәашәа, ирҭахушәа-ирҭахымшәа амҩа иқәын. Ари нахыс акгьы шрылымшоз еилкаан...
Уахык, Ерменеқь ашьхақәа рҟынтә амҩа иқәлеит. Ихҵәоз ҭаацәарак ирыцын. Ршәақьқәа амахҽқәа ирықәыз аидарақәа ирбжьаҵаны, рхаҭақәагьы аҽқәа ирықәтәаны хәыҷла-дула амҩа ианын. Чақырџьалы абас иеицныҟәарц азы ари аҭаацәара ԥхыӡла ирзымбаша аҟара аԥара риҭахьан.
Ихҵәаз аҭаацәара ҩажәамш рыла Ерменеқьнтәи Бабадаг иааин, аратәи Аирықәцәа рҿы иаанҿасит. Ефе, анахь-арахь ацҳаражәҳәаҩцәа ишьҭын иааины ишыҟаз дирдырит. Абас ала, ирыдеизаланы дара аныҟамыз аамҭазы иҟалаз-инылаз зегьы Чақырџьалы изеиҭарҳәеит.
Чақырџьалы дышхынҳәыз ашьхауаа, архауаа рыззегьы ираҳан иеигәырӷьеит. Избанзар уи дцеижьҭеи, иҟамзаара иахҟьаны рыбӷа ԥҵәан. Амалуааи аҳәынҭқаруааи, еиҭах рхы иқәтәахьан. Чақырџьалы изларыдиҵаз ала, зеиҭашьақәыргылара иаҿыз амҩақәагьы ацҳақәагьы ирҟәаҵхьан.
Чақырџьалы аамҭа кьаҿк иалагӡаны ажәлар даараӡа ргәы шкаҳаз гәеиҭеит. Зегьы еимбӷьыжәаа ицахьан. Иибаз игәы арԥшааит, илаӷырӡқәа изнымкылт. Абас ала, ажәлар иара ида иҭынхадан, ԥсыхәа рымамызт. Иҟамзаара иахҟьаны ажәлар
ирхыргаз агәаҟрақәа рыӡбахә изеиҭарҳәон, хаха-хымш раахыс дырзыӡырҩуан.
Ҭаҳмадак дааины инапы днамҵасит:
«Сыҷкәын, даҽазнык абас ҳааныжьны џьаргьы умцан. Ҳазшаз уҳагимыжьааит. Уара уанца нахыс, амалуааи Османааи ааины илаҳхаԥоит. Уаҳа умцан, сыҷкәын. Уара уаныҟам абаӷырқәаҵәҟьа уарбажәхоит ҳара ҳҿы!»
Нас, ашшрақәа инарылагеит, абни ауаҩы абас сзиуит, абри амҩа узанылом, аладатәи ацҳа ҟамцакәа инрыжьт…
Боздогани Назилли рыбжьара иҟаз Ақчаи аӡиас ихыз ацҳагьы аӡхыҵра иагахьан. Ари ацҳа ҩ-қалақьк еимаздоз цҳан, ақыҭауаа даараӡа игәаҟуан.
«Ацҳа аӡы иагазаргьы, аҿыц ахҵара шәҽазышәымкӡеи?»
«Ҳашԥаҽазаҳкуеи, Ефе? Аԥара ду аҭахуп, ҳарҭ анхацәа усҟак аԥара ҳазҭада?»
«Уи аганахь инхо Осман Беи дыҟоуп, даарагьы дбеиоуп. Уи иашәымҳәаӡеи?»
«Иаҳамҳәеи».
«Нас, иахиҳәааи?»
«Сара сусс иалоузеи. Акы салашәымгалан, иҳәеит», рҳәеит.
«Уажәы шәнеины сысалам ишәҭ, цҳа ҿыцк еиқәыршәаны ихиҵааит».
Ақыҭауаа неины Арԥаз иҟаз Осман Беи дрыԥшааит. Иашьеи иареи еидтәалан. Чақырџьалы иажәақәа изеиҭарҳәеит. Осман Беи ааигьы имҳәеит, мапгьы имкит. Аха иашьа, иҿы иааҭашәоз реиҳәеит. Ақыҭауаагьы хынҳәны иааин, иҟаз-шыҟаз Чақырџьалы инизеиҭарҳәеит.
«Шәара шәусқәа рахь шәца, Ақчаи ацҳа, хымԥада, ихҵахоит», иҳәеит Чақырџьалы.
Иаразнакгьы аҽазыҟаҵара дналагеит. Осман беи хара имгакәа дахьырхәтәын.
Ари, Осман Беи, ажәытә аахыс, иаркы-ирцә ҳәа иҟаз уаҩын. Дгәымшәан. Икәша-мыкәша даараӡа бзиа дырбон. Иабдуцәагьы Чақырџьалы иҩыза Ефеқәа иахьырцәымӷыз амшала, ԥырхагак рмоурц азы, рыҩны абаагәара еиԥш иҟаҵан. Шәарҭарак аныҟалалак аҩныҵҟа иныҩналаны ашәқәа ыҵарҟаца ианадырклак, ар ду ааины ргәашә илагыларгьы, акгьы рылшомызт.
Чақырџьалы, абри аҟара аамҭа шцазгьы иажәа иахьахамҵгылаз игәы ԥнажәаны дыҟан:
«Шәҽыжәла, Арԥазҟа ҳцоит!», иҳәеит, уаҳа ианизымчҳа.
Шбыбжьон еиԥш Арԥаз инеины Осман Беи иҩны инакәшеит. Ахьчаҩ дышьны дкарыжьит, аха Осман Беии иашьеи бналаны ақалақь ахь ицахьан, ирықәымшәеит.
Шьҭахьҟа ихынҳәит, аха Чақырџьалы ари аус Осман беи ианаижьырц игәы иҭамызт.
Ақәылара ашьҭахь Чақырџьалы иқыҭахь днеит. Иҩнаҭаҿы иԥсы ишьон. Арахь, аруаа зегьы иара ишьҭан, дрыԥшаауан. Аха иҩнаҭаҿы дҟалоит ҳәа згәахәуадаз. Аҩысҭааҵәҟьа дзазхәыцуамызт ари аҩыза…
Иԥсшьара дук иацимҵеит. Иҟаиҵашаз аусқәа рацәан. Раԥхьаӡа иаҭахыз аԥара аԥшааразы амалуаа ԥыҭҩык днарықәлан, имаҷымкәа ахьы еидикылеит.
Ефе, акы ихы иҭашәаны даныҟоу, инеимыгӡар ԥсыхәа амаӡамызт.
«Ҳаџьы, Осман Беигьы иаамҭа ааит ушьҭа. Ақчаи ацҳа ахаҭыԥаны хнызқь хьы имыхтәӡами?» ҳәа ҿааиҭит.
Арԥаз азааигәара иҟан. Иаразнак уахь рхы надырхеит. Арԥаз инеиаанӡа амҩа аҿыкәан, иахьабалак иҩызцәа иргылт. Арԥаз аҭалареи-аҭыҵреи аанкылахон. Ҳаџьы дышицыз, ишиашаз Осман Беи иҩны инкылсит. Уи аламҭалазы аҩны идәылҵуаз аҳәса руаӡәк, Осман беи дабаҟоу ҳәа ианлазҵаа акаҳуажәырҭаҿы дшҟаз лҿыҵҟьахьан. Ари аҩыза ажәабжь заҳаз Чақырџьалы уаҳа даанызкылодаз.
Иӡбахә, иара иаԥхьа акаҳуажәырҭахь инеир ҳәа дшәан, дыцҟьаса днеин акаҳуажәырҭа днақәлеит.
«Шәҽышәмырҵысын!»
Иҵысраны иҟадаз?
Осман Беи дзыхьчоз Ачерқьес иабџьар Ҳаџьы Мусҭафа иааимихит. Инапқәагьы-ишьапқәагьы ааҿеиҳәеит.
«Осман Беи, Ақчаитәи ацҳа?..»
«Ефе, уи сара сакәым, аҳәынҭқарра амч ақәхом. Ухаҵкы ицааит».
«Ақыҭауаа ирҭаххеит, саргьы сажәа узаасыцҳаит, аха хьаас иумкит. Угыл, уҳацаала».
Осман Беи иблақәа аахҩаны, аргама ақыҭа дҩалганы дыргеит. Арԥазаа ирбааит, Осман Беи ибаагәара кыр иаԥсазар… Ирбааит, абаагәарақәа Чақырџьалы дырзаанкылозар…
Осман Беи раԥхьа дышгылаз ақалақь иналҵит. Дук мырҵыкәа Арԥаз аҩадатәи амардара аҟынтә хысбжьык геит. Ари Осман Беи дзыхьчоз Ҳаџьы Исмаил иқәкыз абџьар иахылҵыз ахысбжьы акәын.
Ауха иԥсыбаҩ ақыҭахь иааргеит…
1899-тәи ашықәс анҵәамҭа... Арратә Академиа саналгаз ашықәс... Академиа саналга нахыс, атәыла иеиуеиԥшым акалакьқәа рҿы амаҵурақәа сырхысны 1906 шықәсазы Диузџье ақалақь ахь сааит. Усҟан слеитенантын. Атәыла абрагьцәа рыла иҭәын. Ауаа ишәаны амҩақәа изырнылом. Ацәгьауцәа ишырҭаху рхы мҩаԥыргоит. Аҭыԥқәа еиҳарак рҿы аҳәынҭқарра амч ыҟамшәоуп... Џьара-џьара дара абрагьцәа ражәа мҩасуеит. Ауаа русқәа дара ахылаԥшуеит, дара ирыӡбоит.
Уи аламҭалазы аҳәынҭқарра зегь раасҭа изыргәаҟуаз гәыԥк ыҟан, Чақырџьалы игәыԥ... Чақырџьалы ихԥша атәыла зегьы иахыҵәахьан. Ажәлар ида ҳәатәы рымаӡамызт. Иахьабалак иара изкыз ажәабжьқәа гәаран.
Чақырџьалы ихьӡ атәылаҿы зегь ргәы ҭызҟьоз ԥшатлакәк иаҩызан.
Уи ишьҭашәарыцара згәаӷьуадаз? Иргәаӷьыргьы изықәшәаша здыруадаз?
Измир ақалақь аҟынтә ҩынҩажәаҩык Арнауҭцәа Чақырџьалы ишьҭашәарыцаразы амҩа иқәлазаарын. Урҭ иеицырдыруаз гәымшәақәан. Рхы инаркны ршьапы аҟынӡа бџьарла иеиқәныхын. Рхы иақәгәыӷуан. Чақырџьалы ишиааиуаз агәра гангьы иҟан. Адәыӷба илақәтәан Одемишьҟа амҩа инықәлеит. Одемишь ианнеилак рыштаб убраҟа иааныжьны Чақырџьалы ишьҭаларц рыӡбахьан. Чақырџьалы иҩызцәа арҭ амҩа ишықәлаз еиԥшҵәҟьа адырра роун иааины изеиҭарҳәахьан. Ҩынҩажәаҩык Арнауҭцәа Одемишь иааины, иреиҳаз акаҳуажәырҭақәа руак аҟны инатәеит. Ачаи, акаҳуа ржәуа, анаргьыле иахо аамҭа рхыргон…
Арҭ ауаа убас рхы мҩаԥыргон, рԥагьара уавсны рааигәара узнеиуамызт. Ицырцыруа ирымпыҵакыз ршәақьқәа нарҳәы-аарҳәуа Чақырџьалы изкны ажәа хәымгақәа рҳәон.
«Уи, Чақырџьалы… д-Ефеӡам… Баша ӷьычкәырк иоуп…»
«Уи, ицәа ихыхны…»
«Аиеи, ицәа ааихыхны аҭәа ҭаҳаџьгәоит. Насгьы Одемишь ашҭаҿы дыкнаҳҳауеит».
«Азаптиацәа роуп уи ицәшәо».
«Ҳарҭ, ҳзаптиацәаӡам».
«Адгьыл дыҵаларгьы дхәыҵаҳхуеит!»
«Дхәыҵаҳхуеит!»
«Знык ишандаз…»
Абри аҩыза аҽхырцәажәарақәа акаҳуажәырҭа иахыҵәаны, зегьы иччо-ихәмаруа ишыҟаз, ашә аатын уаҩ кьаҿк ақаҳуажәырҭа дааҩнашылт. Асалам анриҭа аамышьҭахь иабџьар нарықәкны ибжьы наиргеит.
«Шәҽышәмырҵысын! Сара, Чақырџьалы соуп!»
Акаҳуажәырҭа иҵагылаз аусуҩгьы ишәақь дара ирықәкны дгылан. Уигьы мышкы аԥхьа абраҟа аусура далазыргаз Чақырџьалы иакәзаарын, иабардыруаз.
«Шәарҭ, Чақырџьалы изы шәаама, шәхаҵкы?»
Иабџьар рыкәкны иахьтәаз дырхагьежьуан.
«Чақырџьалы сара соуп. Абар сахьыҟоугьы. Абар сцәеи-сжьи, аҭәа ҭашәмыџьгәози, Одемишь ашҭагьы ааигәоуп. Сыжәга, сыкнашәҳа…»
Ҷыҭбжьык гомызт. Иҵаазшәа, ицәышшӡа ихәаԥшуан. Ԥыҭҩык ракәзар, ршьамхқәа аҵысра иалагахьан.
«Ишәыхьи, шәҷыҭбжьы гмо, ишәзыҟалеи? Шәымҵысуа, шәымқәацауа? Чақырџьалы даанышәкыларц акәӡамзи шәыззааз? Абар, схаҭа шәшьапы аҟынӡа сааит. Ари аҩыза абажәбахьеи, иабашәаҳахьеи? Шәзышьҭоу ауаҩы ихала дышәзааиуа. Абар сахьыҟоу, кыр шәылшозар!»
Иԥаҵа далаччо дрылахәмаруан.
«Шәара шәҩызцәа ауаа абна илаҵаны аџьабаа шԥадсырбо? Анцәа идырып шәара шаҟа шәфырхацәақәоу, шаҟа шәуаа дуӡӡақәоу?»
Нас иаразнак дҩарыҵаҳәҳәеит:
«Шәара алахшақәа! Иалышәх шәшысшьра! Шәара ишышәҳәоз еиԥш, саргьы шәцәа шәхыхны аҭәа ҭасџьгәарыма?
Аха иабасыԥшаари уи аҟара аҭәа? Нас ажәлар рырахә ирҿарҵои? Исашәымҳәои, уара?»
Ашә ашҟа иҿынеихеит.
«Ишәзымыӡбаӡеи шәшысшьра? Уигьы сара сазхәыцрыма, нас».
Адәахьы иҟаз нарыкәҿиҭын, хәыҷык дааҩнашылт.
«Сыҷкәын, арҭ ирыхәҭоу уара иақәыршәа. Уара унапы ианысҵеит».
Ахәыҷы мыркытылки макәан хәыҷыки икын. Днеин агәыԥ ахада ихылԥа ачыхә ааԥиҟан имакәан инҭеиҵеит. Агәыԥ иалаз, ирбаз џьашьаны рыблақәа кылҵны иеиҿаԥшуан. Ахәыҷы дызҿыз даҟәымҵӡакәа рызегьы рхылԥа чыхәқәа аахыҵәҵәаны имакәан илҭеиҵан, ашьшьыҳәа дындәылҵит.
Чақырџьалы ахәыҷы иаамышьҭахь маҷк дааԥшын, «Ушьҭа ишәҭахызар шәсышьҭашәарыцала!» ҳәа нараҳәаны дындәылҵны дцеит.
Агәыԥ иалаз ашьыжь шаанӡа Измирҟа ицоз адәыӷба иҩақәтәеит. Одемишь аанырмыжьыр ада ԥсыхәа рымамызт.
Измир ахада мышқәак раԥхьа гәыӷра дуӡӡақәа рыдҳәаланы амҩа иқәиҵаз агәыԥ иҿаԥхьа ианаацәырҵ иааџьеишьеит:
«Иҟалеи? Ишәыхьи?»
Аӡәгьы аҭак изыҟамҵеит.
Аха иара дышҵаац дҵаауан.
«Шәзыхынҳәи, мшәан? Ишәзыҟалеи?»
«Даҳзымԥшааит», иҳәеит руаӡәк.
Аха, Чақырџьалы, мышқәак рышьҭахь уаанӡа ахәыҷы иԥиҟахьаз ачыхәқәа зҭаз амакәан Измир ахада ҳамҭас ианизааиҭи зегьы еилкаахеит…
Чақырџьалы амнистиа ала абна дылҵны архахь дылбаахьан. Уи иаанагоз – иқыҭаҿы ишиҭахыз анхара дақәиҭны дҟалон. Абас абна илҵыз Ефеқәа рхыԥхьыӡара маҷӡамызт. Чақырџьалыгьы жәохә шықәса рыҩныҵҟала амнистиа данақәшәалак кырынтә абна дылҵны архахь дылбаахьан. Абџьар аныҟәгара азин иманы, иҩызцәа ицны, аҳәынҭқаруаа
рааигәара имнеиуа… Насгьы ақыҭауаа рыхьчарагьы иара инапы ианҵаны…
Чақырџьалы ҩԥахьа абас архахь дылбааны даныҟаз аамҭазы Измир ахада Камил Ԥашьа ажәлар рԥыларазы Одемишьҟа анеира иқәшәеит. Чақырџьалы ари ажәабжь аниаҳа иҩызцәа аашьҭыхны Камил Ԥашьа диԥыларц амҩа днықәлеит. Камил Ԥашьа Чақырџьалы дахьиԥылоз иҭахӡамызт, аха иҟаиҵарыз, ҭыӡшәак ҟаланы еиҭах абна дыламлааит ҳәа дазхәыцны мап ицәимкит. Игәы аҟаҵара мацаразгьы дақәшаҳаҭхар акәын.
Камил Ԥашьа Одемишь ақалақь иеицырдыруаз аӡәы иҩнаҭаҿы дсасын. Чақырџьалыгьы уи аҩныҟа сасра иԥхьаны дыҟан. Аҩны, баҳча дуӡӡак агәҭаҵәҟьа игылан. Ашьыжь иҩагыланы шьыжьхьа анырфа, Ԥашьа Чақырџьалы диацәажәар иҭаххеит.
«Сузыӡырҩуеит, с-Ԥашьа».
«Ефе, изласаҳаз ала, адунеи аҿы уара иуеиӷьны ихысуа дыҟамзаап».
Чақырџьалы дааԥышәырччеит:
«Усҵәҟьа сыҟам, идырмыцхәзар ҟалап».
«Изларҳәаз ала, уара уаҟара икылкааны ихысуа адунеи дамбацзаап».
«Мамоу, с-Ԥашьа, ишысҳәаз еиԥш, маҷк идырмыцхәит».
«Избар сҭахын, Ефе».
«Ишаауҭаху, с-Ԥашьа».
Аҩнаҭа еиуаз аҷкәын иахь дынхьаҳәны:
«Ефенди, мпахьшьы шкәакәак аанкыланы абни аҳаҵла амҵан унагыл», иҳәеит.
Ԥашьа Чақырџьалы иахь дынхьаԥшын:
«Шәақьла акәӡам, кьарахәла», иҳәеит.
Чақырџьалыгьы икьарахә ааҭигеит.
«Кьарахәла акәзааит, с-Ԥашьа, зегьы бџьарӡами?»
Аҷкәын импахьшьы кны аҳаҵла амҵан хҳак зҿаз махәык даҵагылан.
«Ари аҳа уара иутәуп, с-Ԥашьа», иҳәан Чақырџьалы данхыс аҳақәа руак ҿшәан инкашәеит.
«Ари аҳагьы аҷкәын итәызааит, с-Ԥашьа».
Аҩбатәи аҳагьы нкашәеит.
Нас ахԥатәигьы инақәикит:
«Аригьы сара истәызааит, с-Ԥашьа».
Ахԥатәигьы нкашәеит.
Аҷкәын дшанханы дгылан. Ԥашьагьы ииҳәара издыруамызт. Аҳақәа аарган гьамала ирфеит.
«С-Ԥашьа, арҭ аҳақәагьы шәарахҵас иԥхьаӡатәуп».
Чақырџьалы дԥышәырччо алаф илихуан.
«Уиашоуп, Ефе», иҳәеит Ԥашьа.
Ԥашьа дхәыцуан, ас акәзар ари Чақырџьалы ихырҳәаауаз зегьы ҵабыргызар акәхарын.
«Ефе!»
«Сузыӡырҩуеит, с-Ԥашьа».
«Ефе, изласаҳаз ала ақыҭаҿы ахәыҷқәа аԥара аҩада иандыршәлак аҳауа ишалоу уеихсуазаап».
«Шәыбзоурала, с-Ԥашьа».
«Избар сҭахын».
Ашҭа дҩықәлан, аԥхьан ампахьшьы зкыз аҷкәын ԥара ҿырпык наииркит:
«Иршә!», иҳәеит. Аҷкәын аԥара ажәҩанахь иширшәыз еиԥш, аамҭацк иалагӡаны иабџьар ааҭганы дҩеихсит… Аԥара уаҳа икамҳаит...
«Ҳаит уххьандаз, Ефе», иҳәеит Ԥашьа.
«Уҳагымзааит, с-Ԥаша…»
Чақырџьалы ҿыц абна данылалаз аамҭазы акәын. Ҽнак, хҩык иҩызцәа ицны Бешьпармак ашьхаҿы дахьныҟәоз Аирықә қьалак гәеиҭеит. Ахәлара иазааигәан, арахь ааигәа аиҿахысра рхыргахьан, иааԥсаха, амла инҵәаха иҟан. Акы ҳнацҳап ҳәа ақьала ааигәара ианнеи, мыцхәы иҭынчран. Ас, ақьалақәа рааигәара арахә-ашәахә, алақәа уҳәа, умбар ауамызт. Аха, араҟа ԥсы зхаз ыҟамызт. Рыбжьы аарықәдыргеит:
«Аԥшәма! Аԥшәма!..»
Ҷыҭбжьыкгьы ыҟаӡамызт.
«Анцәа ҳисасуп, аԥшәма!..»
Иҩызцәа руаӡәк ақьала дныҩналеит. Аха дшыҩналаз еиԥш дындәылҵит.
«С-Ефе, аҩныҵҟа ҭаҳмадаки ҭакәажәыки кҿатәаны аҵәыуара иаҿуп».
Ефе иааџьеишьеит:
«Аҭаҳмада арахь дааг».
Аԥшәма адәахьы дындәылыргеит.
«Ишәыхьзеи? Хаҵеи-ԥҳәыси алаӷырӡ зкашәҭәои?»
Аҭаҳмада дааӷызит:
«Уазымҵаан ҳҭагылазаашьа… Уазымҵаан, с-Ефе».
«Иҳәа, шәзықәшәаз!»
Аҭаҳмада дааҟәымҵӡакәа «уазымҵаан, с-Ефе» ҳәа дӷызуан.
Чақырџьалы уаҳа изымычҳаит:
«Иҳаумҳәо, уара! Акала ҳуцхраауазаргьы уздыруам».
Чақырџьалы иагьа иҳәазаргьы, «уазымҵаан, с-Ефе, уазымҵаан!» ада ажәа иҿыҵшәомызт.
Чақырџьалы днеин иҟәаҟәа ааишьышьит.
«Уҩны сасра ҳнеир ҳәа ушәаны аума абас ухы зымҩаԥуго. Умшәан, асас дуҭахымзар ҳаргьы ҳузнеиуам. Абас аума асас шәшиԥыло шәара?»
Аҭаҳмада ари ажәақәа даараӡа ихьымӡӷишьеит:
«Уазымҵаан ҳзықәшәаз, Ефе. Чақырџьалы ззырҳәо лахшак, ҩ-сааҭк раԥхьа ҳаҩны дҩақәлан, сырахә-сышәахә иаасымаз зегьы неизакны игеит. Игааит, д-Ефеуп, имаскуам. Аха Ефе ззырҳәо уламыс даӷрагылар ҟалома? Амаҳагьа, сыԥҳагьы даадәылганы дигеит. Ари ҟалашьа амоума? Уажәы уара иулшари ари Чақырџьалы иҿапхьа?»
Чақырџьалы иблақәа амца рыҭҟьон.
«Чақырџьалы ззуҳәо дзеиԥшраз?»
«Абас, адауы иеиԥш дауын. Ихәда хжәааит. Ахы иӷралааит».
«Иарбан гану иахьцаз?»
Аҭаҳмада, урҭ ахьцаз аган дирбеит. Чақырџьалы иаразнак амҩа днықәлеит.
Амра ҭашәахьан, хәлахьан.
«Ҳаџьы Мусҭафа!»
«Сузыӡырҩуеит, с-Ефе».
«Ааигәа иҟазар ауп».
«Хара изцом, с-Ефе».
«Ари Чақырџьалы зыхьӡызҵаз дызусҭахарыда?»
«Ӷьычкәырк иакәхап, с-Ефе».
«Ари дҳаӷоуп Ҳаџьы Мусҭафа, иреиҳау ҳаӷа иоуп, аруаа ракәым, азаптиацәа ракәым, абри иоуп ҳара ҳаӷа. Уаҳа аӷа дҳамаӡам, абри аламысда ида».
«Аиеи, с-Ефе».
«Арҭ ҳзымԥшаар ахьымӡӷ ду ҳгоит, Ҳаџьы Мусҭафа».
Ҳаџьы, иааигәоу хәык аҟны мцак шеиқәыз аагәеиҭеит.
«Абраҟа иҟазар ауп».
«Уеиха, ус анакәха, Ҳаџьы».
Чақырџьалыи иҩызцәеи амца ахьеиқәыз иазааигәахеит. Жәҩык ацәгьауцәа амца иакәшаны итәан. Арахәгьы ааигәа икыдҿаҳәалан. Шьоукы аҭыԥҳа ддыркәашарц ддыргәаҟуан. Рыҽӡаны рааигәаранӡа ианнеи, Чақырџьалы адыдмацәыс иаҩызаз ибжьы нарықәиргеит.
«Шәҽышәмырҵысын! Шәабџьарқәа шьҭашәҵа!..»
Ацәгьауцәа зықәшәаз рзымдыруа рабџьарқәа нкажьны иҩагылеит.
«Шәкьарахәқәгьы, шәаҳәызбақәагьы...»
Урҭгьы рыҟәныхны инкарыжьит.
«Ҳаџьы! Унеи рааигәара».
Ҳаџьы днеин абџьарқәа зегьы ааидикылеит.
Жәҩык ацәгьауцәа зегьы ааидҿарҳәалеит.
Уи аамҭазы аҭыԥҳа дааин Чақырџьалы инапы днамҵасит.
«Сашьа уоуп, Ефе!»
«Раԥхьа баб иқьалахь ҳнеип. Аҭаҳмадеи аҭакәажәи алаӷырӡ иагахьеит».
«Сукәхшоуп, Ефе, уиешьара сыҭ. Сеиқәурхеит. Сыламыс ухьчеит. Сукәхәшоуп, с-Ефе».
Ефе аҭыԥҳа даашьҭыхны, ақьалахь иеицнеит.
Алақмар ҳәо итәаз аҭаацәа ирбаз убасҟак еигәырӷьеит, иҟарҵара иақәшәомызт. Ефе ишивагьежьыц ивагьежьуан.
Ефе, иҩызцәа адҵа риҭеит:
«Ақьала аладаҟа мца дук еиқәышәҵа. Урҭ шыхәмаруаз еиԥш, ҳаргьы ҳныхәмарып».
«Уиашоуп, Ефе».
Сааҭк аҩныҵҟала мца дуӡӡак еиқәырҵеит.
«Ҳаџьы, ушьҭа иҟауҵаша ҟаҵа».
Ҳаџьы, Ефе иҟаиҵарц ииҭахыз еиликаахьан.
Ҩыџьа агьырҭ иаарылганы инеидҿарҳәалан Ефе иҿаԥхьа иааигеит.
«Ефе, ҳара иҟаҳҵеит, уара иҟаумҵан, Ефе!»
«Уара алахша! Чақырџьалы уара уоума?»
«Мамоу, Ефе».
«Шәарбану, уара?»
«Ҳара ҳакәым, Ефе».
Аҭаҳмада диазҵааит:
«Чақырџьалы дарбану? Даасырбеи».
«Абар, абри иоуп, Ефе».
Чақырџьалы ҳәа иирбаз адауы иаҩызаз иакәын.
«Амца далажь, Ҳаџьы!»
Ҩыџьа неин, Чақырџьалы ззырҳәоз ауаҩы даашьҭԥааны днарган амца дналарыжьит. Аҿҿаҳәа абылра дналагеит, арҵәаа ҳәа ихәаабжьы гон. Насгьы абылфҩы…
Чақырџьалы дхаҳәхан дгылан.
«Ҳаџьы, даҽа ҩыџьа ҿашәҳәа».
Ҳаџьы днеин ҩыџьа нҿеиҳәеит.
«Иҟаумҵан, Ефе! Ҳара акымзарак ҳхарам. Мчыла ҳааигеит.
«Ус аума?»
«Ҳрыцҳашьа, Ефе».
Уи аамҭазы руаӡәк:
«Мамоу, Ефе, амц рҳәоит, рхала иааит».
Нас дҩалаган, анс ҟарҵеит, арс ҟарҵеит ҳәа, иааҟарҵаз зегьы ааиҭеиҳәеит.
Ҩыџьа-ҩыџьала амца иалажьын, аҵыхәтәан хҩык аанханы иҟан. Рыхҩыкгьы ԥсызшәа игылан. Уи аамҭазы руаӡәк:
«Ефе», ауаҩы даныршьуа аҵыхәтәантәи игәаҳәара иазҵаауеит. Уаргьы усазҵаа, сызкәыхшоу, Ефе», ҳәа дааӷызит.
«Суазҵаап, нас. Иуҭахузеи?»
«Абри ацәгьаҳәаҩ дыҟами, иҩызцәа рыцәгьа зҳәоз. Убри сара дсыршьы. Нас иуҭаху сызуы, Ефе».
«Ибзиоуп, иуҳәаз сыдыскылеит», иҳәеит.
Ахԥатәи ихала амца даналарыжь ашьҭахь, Ефе иаҳәызба ааҭыганы инапы наирхеит:
«Ига!»
Аҳәызба зауыз, рыцәгьа зҳәоз иҩыза днеигәыдланы аҳәызба даиргеит. Дагьҩышьҭыхны амца ахьеиқәыз аҟынӡа днаганы амцагьы дналаижьит. Аҵыхәтәан иаргьы днаишьҭарҵеит.
Ашьха зегьы ауаа рбылфҩы ахаҵәаны иҟан.
Ефе, аҭаҳмада иааигәара днеит:
«Чақырџьалыҵәҟьа сара соуп, саб... Гәыбӷан ҳаумҭан абааԥсы. Иагьа иаҳхарамзаргьы, ҳамшала агәырҩа шәагеит. Уԥҳа иахьарнахыс сахьшьа лоуп. Уаргьы ԥас суԥхьаӡоума?»
«Амарџьа, сыҷкәын!»
Чақырџьалы наҟ-наҟ аҭыԥҳа лчарагьы иуит. Аҳамҭа дуқәа лызнаганы лгәырӷьара иҽалаирхәит...
Диузџье, Сивас, Ерзурум, Сҭампыл уҳәа иахьабалак, ҳахьыҟаз абарҭ ажәабжьқәа ҳаҳауан. Чақырџьалы изкыз ажәабжьқәа атәыла абас иахыҵәахьан…
1906 шықәса инаркны 1910 шықәсанӡа Диузџье сыҟан. Арантәи акапитан ичын сыманы Ишькодраҟа сандәықәырҵа, уахь сцаанӡа Сҭампыл саакыдгылеит.
Сҭампыл сахьааиз сҩызцәа рыуаӡәк: «Абааԥсы Риушьҭу, аполковник Реџьаи Беи уара душьҭоуп. Диузџьеҟагьы ашәҟәы узырҩхьан, аха арахь амҩа ушықәлаз изаарыцҳаит. Иаарласны уизцаны дубароуп», иҳәеит.
Иаразнак Реџьаи Беи иахь снеит. Аполковник Реџьаи Беи ҿыц ишьақәдыргылоз ажандармцәа рыр аиҿкаара даҿын. Аруаа рыбжьара ажандармра ианаало афицарцәа еидикылон.
«Риушьҭу Беи, ажәҩанаҿы сышушьҭаз уаасԥылеит. Уԥшааны усзааргарц азы адҵагьы рысҭахьан. Ажандармра ашҟа уиаҳгарц ҳҭахуп. Иахуҳәаауеи?»
Нас сҭак дазымԥшкәа:
«Иҳәа, иарбан ҭыԥу иахьуҭаху?» иҳәеит.
Ажәакгьы сирҳәарц иҭахымызт.
«Даараӡа уҳагуп. Иҳәа, иарбан ҭыԥу иахьуҭаху?»
«Диузџье», сҳәеит. Уаҳа иасҳәарыз.
Хымш рыла Ишькодра амаҵура сахьарҭаз саамхны Диузџье ақалақь ажандармцәа ркомандаҟаҵаҩыс сиаргеит.
Абас ала, Ишькодраҟа сцарц азы абзиараз ҳәа засҳәаз сҩызцәа еиҭах саарзыхынҳәит.
Аполковник Реџьаи Беи ажандармра ашҟа сиагара баша иҭахӡамызт. Диузџье саныҟаз аамҭазы имаҷҩымкәа ацәгьауцәеи абрагьцәеи срабашьны абахҭа иҭаскхьан. Еиҳаракгьы сыхьӡ ҭызгаз, «март 31» ззырҳәоз ахҭысқәа рҿы асулҭан иҿагыланы Сҭампылнтәи Анатолиаҟа ииасыз аруаа қәҿиарала иахьааныскылаз акәын.
Уи ахҭысгьы абас иҟалеит:
Март 31 ахҭысқәа ахы ркхьан, Асулҭан Абдулҳамид иҿагылаз аруаа амҩеи амшыни рыла Анатолиаҟа идәықәлахьан. Арҭ ауаа зегьы раԥхьаӡа иахьажәлаша аҭыԥ, хымԥада, Диузџье ақалақь акәхон.
Усҟан Диузџье ақалақь аҿы иҟаз аруаа реиҳабы Исмаил Ремзи Беи иакәын. Дгәымшәан, ижәлар бзиа ибон. Кыр аамҭа аахысгьы ҳаибадыруан.
Исмаил Ремзи Беи дгәаҭеиуан:
«Асулҭан ируаа Анатолиаҟа ицарц азы арахь ааира иаҿуп. Ҳарҭ ҳазларҿагыло амч ҳәа акгьы ҳамам. Уара аратәи аҭыԥқәа ибзианы иудыруеит. Амарџьа, Риушьҭу Беи, ԥсыхәак азыӡба. Урҭ аанкылатәуп».
Кырӡа ҳхәыцит.
Нас, абас иасҳәеит:
«Ара арезерв аҟны иҟоу аррахь ҳрыԥхьап. Саргьы Ақчакоџьаҟа сцаны мшынла иӡхыҵуа сырԥылап».
Абас ӡбаны иаразнак аусура ҳалагеит.
Сара Ақчакоџьаҟа сдәықәлеит. Уа арезерв аҟны иҟаз зегьы абџьар дсыркит. Анышь, аԥра уҳәа змаз зегьы еидыскылеит. Ақчакоџьаҟа санцоз Карасу иадҳәалаз Кобашьлар ақыҭан (Бганаа рқыҭа) инхоз сашьа Османгьы ажәабжь изысыцҳаит:
«Иаарласны гәыԥк еиҿкааны, уахгьы-ҽынгьы умыцәакәа усыхьӡа, мамзар атәылаҿы аусқәа даараӡа ишәарҭахоит».
Осман дгәымшәан, икылкааны ахысраҿы ахьӡ-аԥша змаз уаҩын. Ҳаԥхьаҟагьы, ишыжәбо еиԥш, ала наҟ-наҟ сусураҿы кырӡа дсыцхрааит, дсарӷьажәҩахеит.
Уи нахыс ҳакәша-мыкәша иҟаз арратә хылаԥшырҭақәа рахьгьы ателеграммақәа шьҭны Сҭампылнтәи иааны иӡхыҵраны иҟоу, аилаҩынтра зҽалазырхәыз аруаа раанкыларазы ирылшо ҟарҵарц агәҽанызаара рысҭеит. Аха абри аҩыза аҭак соуит:
«Ҳара ҳганахь, аилаҩынтра иалахәу аруаа раанкылара даараӡа иуадаҩуп. Иахәҭоу аусқәа рымҩаԥгара шәара ишәылшап ҳәа ҳгәы иаанагоит. Шәарҭ амшын мҩа шәрыӷәӷәар ҳаргьы излаҳалшо ала ҳшәыцхраауеит».
Еиҭах ҳхы ҳахәар акәын. Осман дсыхьӡандаз… Сгәыӷрақәа зегьы Осман идҳәалан.
Осман иалԥшааны иеидикылаз шәҩык драԥызаны дсыхьӡеит. Уи дшааиз еиԥш, Сакариеи Ақчакоџьеи рыбжьара иҟаз амҩақәа зегьы иаразнак иаанаҳкылт.
Аруаа хәҭа-хәҭала, гәыԥ-гәыԥла ааира иаҿын. Раԥхьаӡа абыргцәа рҟынтә ирылабжьараны иҟаз ауаа рыдызгалеит. Рԥызацәагьы сыҽрымаздеит. Астанциа алагьы иеибыҳәаны, аиҳабыра рҟынтә телеграммак аазшәагьы игәараҳҵахьан.
Уа абас ианаҳҵахьан:
«Анатолиаҟа ииасыз аруаа рырратә маҵзура хдыркәшеит ҳәа иԥхьаӡоуп. Изҭаху рабџьарқәагьы шрымоу рыҩныҟақәа рахь ацара азин рымоуп».
Ателеграмма арратә командаҟаҵара ахьӡала иҩын азыҳәан еиҳарак агәра ргеит. Усгьы рыҩнқәа рахь ацаразы рыԥсы рҭиуан. Ҳаргьы абри аҩыза аус зыҟаҳҵазгьы уи амшала акәымзи.
Уи аламҭалазы илак-ҩакуа иаанхазгьы иаразнак ҳларыкәшан, рабџьарқәагьы аарымхны анышьақәа рыла Ереглиҟа идәықәаҳҵеит.
Аамҭала иаанаҳкылаз аруаа рхыԥхьаӡара кырӡа ианеизҳа, ҳҭагылазаашьагьы уадаҩхо иалагеит. Аха, зегь дарароуп тәамҩахәк ҟамҵаӡакәа иӡхыҵуаз зегьы аанкыланы, рабџьарқәа рымаҳхуан.
Аруаа зынӡа ианырацәаҩха, аиҳабыра рахь ателеграмма дәықәсҵеит. Акомандаҟаҵаҩы Маҳмуд Шевқеҭ Ԥашьа аӷба дуқәа руак ҳзааишьҭын, иаанаҳкылаз аруаа убри аӷба ала Сҭампылҟа идәықәаҳҵеит. Анахь-арахь иаҳцәыбналақәаз ҟалазаргьы, 1300-ҩык рҟынӡа аруаа ҳнапаҿы иааҳгахьан. Арҭ ирымаз абџьари аџьаԥҳани рымыхны Диузџье иҟаз ҳбаталион ахь идәықәысҵахьан.
Ҳара Диузџье ҳанааи, аҭагылазаашьа кырӡа иуадаҩын. Диузџье Сҭампыл амҵаныҵәҟьа иҟан, аха абна илаз ацәгьауцәа рымшала ауаа шәаны амҩа изаныломызт. Аҳәынҭқарратә мчра ҳәа акгьы ыҟаӡамызт. Ацәгьауцәа аҳәынҭқарра иаарҭаху аларыгӡон. Абас жәохә-ҩажәа рҟынӡа ацәгьауратә гәыԥқәа Диузџье акәша-мыкәша амца адыркуан.
Иҟаҳҵарыз?
Иаразнак ацәгьауцәа ргәыԥқәа срышьҭалеит. Ана-ара, тәамҩахә сымамкәа срышьҭашәарыцон. Аха, иузаанкылодаз? Ари аҩыза аҭагылазаашьа аиаша шәҭахызар ауаҩы игәы иасуан. Сҭампылнтәи иааиԥмырҟьаӡакәа ателеграммақәа аауан. Саргьы хҭыск ҟалеит ҳәа ахьсаҳаз аҭыԥ иаразнак сахьӡон. Амала иҟасҵалакгьы макьана алҵшәа амамызт. Аӡәызаҵәыкгьы дысзаанымкылакәа, ацәгьауцәа ишаарҭаху арха иқәын.
Сааижьҭеи ҩымз ҵхьан, иесымша сышрышьҭац срышьҭан, аха абыржәыҵәҟьа срыкәшеит шысҳәоз, иаасымпыҵабон. Ҳшеиҿахысуаз, ушьҭа царҭа рымам ҳәа сшыҟоу, ианыхәлалак иныҵабазшәа исцәыӡуан.
Сыԥсахы еибакуан. Иҟаҵатәыз?
Рышьҭашәарыцара саҟәыҵны иҟаҵатәыз сазхәыцуан. Урҭ заҳзаанымкылоз? Изыхҟьоз абри? Ганкы – аҳәынҭқарратә мчра, ганкы – ацәгьауцәа… Избан изҳақәымҿиоз?
Ҩымз-хымз рыҩныҵҟатәи сԥышәа изласанаҳәаз ала, арҭ ацәгьауратә гәыԥқәа рхала иҟаӡамызт. Ажәлари ԥыҭҩык амалуааи аус рыцыруан. Ирҵәахуан, аџьаԥҳаны рхьырыгӡон. Ҳаргьы амц ҳаҳәаны ииашамкәа амҩа ҳақәырҵон. Русқәа ӷәӷәала иеиҿкаан. Ус анакәха, саргьы убри аҩыза аиҿкаара аԥысҵар акәын. Иҟарҵоз, иахьцоз-иахьаауаз, иахьтәоз-иахьгылоз зегьы здырыр акәын. Аха ари кырӡа азхәыцреи аамҭеи аҭахын.
Диузџье ашьхақәа рыҟны абна илаз абрагьцәа зегьы раасҭа иӷәӷәаз Кара Исмаил ихьӡын. Жәохә инареиҳаны агәыԥқәа иман. Ажәлар ргәы кыдиххьан. Акыр шықәса раахыс ақәылареи, амҩакреи, ауаҩшьреи рыла аԥшатлакә еиԥш дымҩасуан. Иааиҿагылаз азаптиацәа зегьы ԥыххаа иқәиҵон. Уи иахырҟьаны иагьаҩы рмаҵура иамырххьан, мамзаргьы рҭыԥқәа аанрыжьхьан.
Ажәлар рыбжьара Кара Исмаил ахы иаахом, уи аӡәгьы дизаанкылом ҳәа ацәажәарақәа ыҟан.
Саазхәыцын, ари ас иҟаларым сҳәан, сҽырԥсны снатәеит. Сыҟамызшәа акәын схы шымҩаԥызгоз. Кара Исмаил џьара дрықәлар хьаас исымкуазшәа, даҽаџьара дрылагьажьыр исымбазшәа, исмаҳазшәа ҟасҵон. Ас ианыҟала, иаргьы ихы дамаԥагьаны, дахнаԥааны арха дықәын. Дыԥхамшьар, Диузџье ажандармцәа рырхәҭаҿы дааины: «Мшыбзиақәа, акапитан, избан уара абраҟа узтәоу, узсышьҭамлои?» ҳәа дҵаашан.
Кара Исмаил зынӡа иҽоужьны дыҟан. Аха сара сеиҿкаарагьы асааҭ еиԥш аусура иалагахьан. Иесымша дахьцаз, дахьааз, иҟаиҵаз иаразнак адырра соуан.
Уи аламҭалазы Сҭампылнтәгьы ателеграммақәа шаац иаауан. Кара Исмаил дсырбаандаҩыр рҭахын. Ԥыҭҩыкгьы Кара Исмаил ихы доусыжьит ҳәа сыцәгьаҳәара ишаҿыз саҳауан.
Кара Исмаил ушьҭа сышицәшәоз агәра игон, аха сара уи ицәшәара акәымкәа, аӡәгьы дшизаанымкыло иазкыз ажәабжьқәа цасҳәа игәарасҵон.
Мызкы аҟара анца, Кара Исмаил игәы ҭынчны иҩны анхара дшалагазгьы саҳаит. Дгьало иқыҭа далан, ана-ара дрықәлон, ауаа ирҳәуан, ишьуан. Абри аҩыза аԥышәа змаз абрагь, иара сышицәшәоз агәра ганы абас ихы мыхьчакәа, агәҽанызаара имамкәа дышԥаныҟәоз? Иџьашьатәын. Хымԥада, оумак ала ихы дахьақәӷәыӷуази игәымшәареи ракәын абри аҩыза агха ду изырҟаҵоз. Абри аҟара аруаа ириааиз гәыԥҩык ажандармцәа дрыцәшәозма?
Усҟан сашьа Османгьы аӡәгьы имырдыркәа игәыԥ еиҿкааны дмазеины дысзыԥшын.
Ҽнак «Шәмазеиума Осман?» ҳәа сиазҵааит.
«Ҳмазеиуп», иҳәеит.
Уи аамҭазы ажәабжьгьы сзааит.
Кара Исмаил Болу аганахь дцаны малуаҩык дырҳәны дааԥсаха иҩныҟа дхыҳәхьан…
Осман игәыԥ ақыҭантә амҩа иқәлараны иҟан. Саргьы даҽаџьара сцараны сыҟазшәа дырбаны ҽа ганк ала ақалақь салҵуан. Нас абна агәҭаҿы Осман игәыԥи ҳареи ҳаиқәшәараны ҳаҟан.
Иахьа даара ибзианы исгәалашәоит. Ақалақь ҳаналҵуаз аламҭалазы ақәа кыдҵәаны иауан. Аха, убас ишыҟазгьы, џьара ҳаанымгылаӡакәа абнараҿы иаҳзыԥшыз Осман игәыԥ ҳрыхьӡеит.
«Уара Риушьҭу, ари аҟара агәҽанызаара заҭахузеи? Сара сгәыԥ иалоу зегьы рыцыԥхьаӡа Кара Исмаил иеиҵоу уаҩы дрылаӡам. Изаҭахузеи абарҭ ҳазҿқәоу», иҳәеит Осман.
Ииашаҵәҟьаны, Осман игәыԥ иалаз жәҩык, амнистиала абна илҵыз абрагьцәа дуқәа ракәын. Аконтрабанда инаркны рнапы злакымыз акгьы ыҟаӡацызт.
«Акәзааит», сҳәеит. «Агәҽанызаара иесымша иеиӷьуп. Уаӷа ашышкамс даҟаразаргьы агәҽанызаара умазароуп».
Ақәа шлеиц илеиуан. Кара Исмаил иқыҭаҿ ҳаннеи шарԥазын.
«Уара угәыԥ аашьҭыхны ақыҭа аҩада ала улбаа. Сара арахь ала сакәшоит. Исмаил дҭахәхәа дыцәоуп…», ҳәа наиабжьазгеит Осман.
Маҷк ашьҭахь ақыҭа аҵыхәаҿы иҟаз аҩны ҳҩакәшаны ахысра ҳналагеит. Кара Исмаил шьыбжьонынӡа иҽрыӷәӷәаны дшыҟазгьы, иамуашәа аниба иабџьар шьҭеиҵар акәхеит. Игәыԥгьы ҳәынҷаны иеиқәыҿаҳәа Диузџье иааҳгеит.
Кара Исмаил амҩан ихы дақәыӡбон:
«Сгәы сҽанӡамкәа усыжәлеит. Сара ушсыцәшәоз ала ажәабжьқәа гәараумҵандаз…»
«Зегь дарароуп усырбаандаҩуан, Исмаил».
Жандармк иԥынҵа мшьаӡакәа Кара Исмаил зыхьӡыз абрагь ду дахьсырбаандаҩыз ҳкомандаҟаҵарҭеи аҳҭынреи рҿы гәырӷьарала ирыдыркылеит. Иааиԥмырҟьакәа адныҳәаларақәа сзаарышьҭуан. Ари ахҭыс аамышьҭахь еиҳа исықәгәыӷуагьы иалагеит. Саргьы фымз рыҩныҵҟала иаанхаз ацәгьауцәа рдаракәыц ааҵысхит. Диузџье ақалақь, уаанӡа ацәгьаурақәа
рганахь ала зегь раԥхьа игылаз ҭыԥны ишыҟазгьы, уажәы атәыла зегь раасҭа иҭынчыз акәақьқәа ируакны иҟалахьан.
Чақырџьалыгьы уи аамҭазы даҩнацаны дыҟан. Ана зауадк ибылуан, ара жәаҩыла ауаа ишьуан. Аҳәынҭқарра акәзар, иҟанаҵо азымдыруа иҟан. Иреиӷьыз ауаа шигәыдырҵозгьы акгьы алҵуамызт. Рызегьы ҿааҳәыра рмоуа дыриааиуан, ацгәы аҳәынаԥ ишалахәмаруа еиԥшҵәҟьа дрылахәмаруан. Уи ишьҭашәарыцара мацара иазкны хазы аруаа ргәыԥ еиҿкаан, аԥышәа змоу зегьы убрахь ирыдыркылон, аха алҵшәа убарҭамызт.
Уи аамҭазы ажандармцәа ркомандаҟаҵарҭа аҟынтә исзааз ателеграмма абас аҳәон:
«Узхагылоу аруаа ирылухуа хәҩык ажандармцәа рыла Аидын ақалақь аҟны иҟоу Чақырџьалы ишьҭашәарыцо аруаа урыцлароуп».
Ажандармцәа ркомандаҟаҵарҭа аҟынтә исзаарышьҭыз ателеграмма аҩышьеи аҵаки ахьысгәамԥхаз азы ажандармцәа ркомандаҟаҵаҩ хада Расим Ԥашьа ишҟа саргьы даҽа телеграммак дәықәысҵеит:
«Аидын иҟоу аруаа срыцларц азы зегь раԥхьаӡа иҷыдоу алшарақәеи анапынҵақәеи сымазароуп. Жәохә шықәса раахыс аҳәынҭқарра ззымиааиз ацәгьауҩы сишьҭашәарыцар шәҭахызар, иаԥсоу ажандармцәа рыбжьара акәымкәа, сҩызцәа рыҩныҵҟа иԥшааны иалсхроуп, мамзар схала мацара сцар реиҳа иеиӷьуп».
Нас слатәан сҩыза Болу ақьалақь аҟынтә иалхыз адепутат Ҳабип Беигьы шәҟәык изҩны иҟаз изеиҭасҳәан, аиҳабыра драцәажәаны ацхыраара сиҭарц сиҳәеит.
Ҳабип Беи сышәҟәы шиоуз еиԥш ажандармцәа ркомандаҟаҵаҩ хада Расим Ԥашьа иахь днеин сара сызусҭоу, Кара Исмаил дансырбаандаҩуаз исыцхраақәаз зусҭцәоу инеиҵыхны изеиҭеиҳәеит. Абарҭқәа заҳаз Расим Ԥашьагьы Ҳабип Беи даашьҭыхны Аҩныҵҟатәи аусқәа рминистыр Ҳалил Беи иахь днеигеит, убраҟа аҭагылазаашьа даҽазнык инарҭбааны ианалацәажәа иҟаҵатәыз иеиқәшаҳаҭны ирыӡбеит.
Мышқәак рыла даҽа телеграммак сзааит:
(Ателеграмма ашифровка азуны Болу ахада иахь инашьҭын. Сара уи илоуп ишсоуз).
Ателеграмма абас ианын:
«Диузџьетәи ажандармцәа ргәыԥ аԥыза, акапитан Риушҭу Беи, Чақырџьалы ишьҭашәарыцо агәыԥ ацларазы уаанӡа иуҭаз, аррамаҵура иахысуа рыбжьара хәҩык алхны амҩа ақәларазы адҵа мап ацәкуп. Уажәы, рыцыԥхьаӡа аашәы ҟәрышь ауалафахәы рыҭаны ауааԥсыра рҟынтә иеидукылараны иҟоу ҩынҩажәихәҩык аҽыуаа рыла хымш рыҩныҵҟала Измир ақалақь унеирц адҵа умоуп. Уи нахыс иаҭаху аусқәа зегьы Измир ахада иҟны аҭыԥ иқәҵахоит».
1909 ш. ԥхынгәы 28,
Аҩныҵҟатәи аусқәа рминистр
Ҳалил
Диузџьетәи ажандармцәа ргәыԥ аԥыза, акапитан Риушҭу Беи уахь.
Кыр иаԥсоу аҩыза
Аҩныҵҟатәи аусқәа рминистрра аҟынтә 190 ш. ԥхынгәы 28, асааҭ 9 рзы иҳауз аҭелеграмма азҵаара кырӡа ахьаҵанакуа ҳхаҿы иааганы иаразнак ашифровка азуны ишәзынаҳашьҭуеит. Абас ала, иаарласны иаҭаху аусқәа еиҿкааны амҩа ақәлара дҵаны ишәымоуп. Ателеграмма шшәоуз еиԥш адырра сышәҭарц сшәыҳәоит.
Асааҭ 3
1909 ш. ԥхынгәы 29
Болу ақалақь ахада ихаҭыԥуаҩ
Рамазан Ҳаккы
Абри аҩбатәи ателеграмма ансоу, сашьа Осман ила иаразнак аҽазыҟаҵара ҳналагеит. Избанзар Чақырџьалы, Кара Исмаил диҩызаӡамызт. Уи изкны атәыла иахыҵәаз ажәабжьқәа ирбзоураны фырхаҵак иеиԥш ахьӡ-аԥша иман. Ҳара арратә академиа ҳанҭаз нахыс уи иӡбахә ҳаҳауан. Ҳара ҳҟны мацара акәымкәа, ихьӡ адунеи иахыҵәахьан. Зхыԥхьаӡара рацәаз иҿаԥхьа ишхьаҵыз, икәшацыԥхьаӡа мҩак ԥшааны дрылҟьаны дышцоз… Сулҭан Абдулҳамид иаҳҭынраҿы акәзар, Чақырџьалы Ефе ихьӡ аҳәараҵәҟьа азин шыҟаимҵоз ҳәа ажәабжьқәа ҳаҳауан.
Амала абарҭқәа зегьы сара хьаасгьы искымызт. Иесымша иҿагылара сҭахын. Чақырџьалы иҩыза ауаҩы ирбаандаҩра ахьӡ-аԥша саргьы салахәзар акәын.
Османгьы сиқәгәыӷуан. Аҵыс бла ҭихуеит ззырҳәоз дреиуан. Даагылазар дшәарыцон. Шьхатәылан ахрақәа дырҿан, сара уи иҩыза дсымбаӡацызт, убри аҟара дласын, унапаҿы дузаагомызт. Шықәсқәакгьы абрагьны абна дылан. Уи ашьҭахьгьы аҭаҭын амҩангара иаҿыз дрышьҭашәарыцон.
Мышқәак рыла Чақырџьалы ишьҭашәарыцараны иҟаз агәыԥ еиҿаҳкааит.
Иеизаҳгаз ҩынҩажәеихәҩык, Чақырџьалы иҩызцәа иреиҵаз аӡәгьы дрылаӡамызт. Зегьы ҳара-ҳара ҳаиқәгәыӷуан. Агәыԥ аиҿкааразы иҳацхрааз Ҳаџьыдук Қьамил кырӡа аԥышәа змаз, зымчқәа ӷәӷәаз, усҟантәи аамҭа зуаҩыбжараҿы иҟаз гәымшәак иакәын. Агәыԥ зегьы қәрала дҳаиҳабын. Имаҷымкәа ажәыларақәа дрылахәын, уаанӡа иоуз ахәра иахҟьаны дцыркьуан. Уажәы аҿар ирыздыруам, ажәытә аҭаҭын амҩангара иаҿыз раанкыларазы агәыԥ ҷыда ыҟан. Арҭ ауаа злаџьбарақәаз ала, иаанызкылараны иҟазгьы еиҳа иӷәӷәақәазар акәын. Ҳаџьыдук Қьамил, абри агәыԥ ҷыда дреиҳабын. Нас ушьҭа шәара шәазхәыц ари ауаҩы дзеиԥшраз. Ҳаџьыдук Қьамил агәыԥ еиҳабыс данарҭа нахыс ақәылаҩцәа рдаракәац ыҵиххьан.
Кузулук ақыҭа аҟнытә Меҳмеҭ Беигьы дҳацлеит. Ари ҳаизыԥшымызт, дахьҳацлаз даараӡа ҳаигәырӷьеит. Ҳамчқәа кырӡа еизҳаит. Меҳмеҭ Беи уи аамҭазы Маниса ақалақь аҿы дынхон, аха Адаԥазар иашьцәа ибарц дахьааиз иҟоу аниаҳа иҽҳалаирхәит. Уаанӡа Чақырџьалы ишьҭашәарыцоз агәыԥқәагьы дрылазаарын.
Маниса Ҳасан Беи ҳәа малуаҩык дицынхон, дихьчон. Ҳцараны ҳахьыҟаз аҭыԥқәа шьаҿа-шьаҿала издыруаз ауаҩы дахьҳацлаз даараӡа ҳарманшәалараны ҳаҟан.
Ҳгәыԥ аҟны, Гьаур Али, Анзаур Аҳмеҭ, Илиас Ԥеҳливан, Коџьа Мемед, Џьафер Шамил реиԥш иҟаз агәымшәақәагьы ҳалан.
Гьаур Алигьы ианаамҭаз аҭаҭын аконтрабанда иаҿыз дыруаӡәкын. Атәылаҿы иӡбахә змаҳаз даараӡа имаҷҩын. Аха аҵыхәтәан ихаҭа ақәылаҩцәа раанкылара далагахьан. Гьаур
ҳәа ахьӡ ҷыда зимазгьы арыцҳашьара ахьиламыз акәын. Анзаур Аҳмеҭгьы аҭоурых аҿы иеицыжәдыруа Анзаур Аҳмеҭ иакәын. Салиҳли ҳаннеи, еилибамкаарак ахьҳабжьалаз иахҟьаны ҳгәыԥ далҵны дхынҳәит. Илиас Ԥеҳливан иакәзар, Диузџье аганахь ахьӡ ду змаз абрагьын. Ҩажәа шықәса абна дылан. Уажәы амнистиа даҵанакны ҳара дҳалагылан.
Коџьа Мемеди, Џьафер Шамили реиԥш иҳацыз аҿаргьы кыр зхызгахьаз гәымшәақәан. Реиҳараҩык сҭынхацәа ракәын.
Арҭ зегьы Диузџье ианеизаҳга Чақырџьалы дызусҭаз, ҳанапы иану аус шаҟа ишәарҭоу, иаартны ирзеиҭасҳәеит. Аԥсра шаҳзыԥшыз аханатә ирдыруазар акәын.
«Аԥсра иацәшәо ӡәыр дыҟазар ԥхашьараӡам, уажәнатә дҳалҵны аҩныҟа дхынҳәааит», сҳәеит.
Амала аӡәы заҵәыкгьы дымхьаҵит.
«Чақырџьалы дызусҭоу ҳдыруеит. Уи ихы ҳагаргьы ҳара ҳзы хьӡуп», рҳәеит.
Усҟантәи аамҭа агәымшәара абас ҳаҭыр ақәырҵон.
Ҳаџьыдук Қьамили, Меҳмеҭ Беии, Османи агәыԥ рнапы ианысҵан, абасгьы нарасҳәеит:
«Шәарҭ Афион ақалақь амҩала Измир шәнеины, уаҟа шәысзыԥшыз. Сара раԥхьа Сҭампылҟа сцоит, нас уахь снеиуеит». Ҳшеицәажәаз еиԥш амҩа ҳнықәлеит, сара Сҭампылҟа, даргьы Измирҟа рымҩа хан.
Адепутат Ҳабип, Сҭампыл, Канлыџьа ҳәа иахьашьҭаз аҭыԥ аҟны дынхон. Аамҭа мгаӡакәа сышиашаз иҩныҟа снеит. Иаргьы аҩны дыҟан. Ари Ҳабип Беи асулҭангьы даараӡа изааигәаз уаҩын. Ажәытәтәи афицарцәа дреиуан.
«Сузыԥшӡамызт. Абыржәыҵәҟьа, Измир инеихьаз Риушҭу иҭагылазаашьа зеиԥшрахарызеи ҳәа сузхәыцуан», иҳәеит саниба.
«Исаумҳәо усзаазгаз?» ҳәа нациҵеит.
Саргьы сызхааз аиҭаҳәара сналагеит:
«Абас, хықәкыда сызцарымызт, хымԥада. Ишыжәдыруа еиԥш, снапы ианышәҵаз аус намыгӡакәа хьаҵшьа сымам. Ус анакәха, ашәҟәы ишәзызҩыз аҟны ишазгәасҭаз еиԥш, алшара ҷыдақәа сҭахуп».
«Иаҳҳәап… Иуҭахи?»
«Исҭахқәоу абарҭ роуп. Ақәҿиарагьы абарҭ ирыдҳәалоуп:
?Чақырџьалы дсырбаандаҩаанӡа аӡәгьы инапаҵаҟа аҟамлара.
2-Аӡәызаҵәык ила аимадара сымазароуп. Уигьы Измир ахада мацара иакәзароуп.
ҷ-Измиртәи адәыӷба, ианаасҭаху ишысҭаху ахархәара азин сымазароуп.
:-Измир иахьа уажәраанӡа Чақырџьалы изкны иаԥҵаз агәыԥқәа зегьы сара снапаҵаҟа иҟазароуп.
џ-Сҭынха, акапитан Шьуқру Беи сусураҿы кырӡа исыгу, сзықәгәыӷша раԥхьа дахьгылоу азы, имаҵура дамхны сара цхырааҩыс дсыҭазароуп.
Сара сцәажәон, иаргьы анҵара даҿын. Зегьы еибыҳәаны ҳаналга:
«Угыл, Ҭалаҭ Ԥашьа иҟны ҳаицнеип», иҳәеит.
Ҳабип Беии сареи Ҭалаҭ Ԥашьа ила иҩнаҭаҿы ҳаиқәшәеит. Ҳабип Беи, Ҭалаҭ Ԥашьа саниирдыр:
«С-Ԥашьа, Ришьҭу Беи иӡбахә уаанӡа ишәасҳәахьан. Уажәы Чақырџьалы дирбаандаҩырц Измирҟа амҩа дықәлоит, аха аиҳабыра шәҟынтә алшара ҷыдақәа иҭахуп», иҳәеит.
Ԥашьа, Чақырџьалы изку ахҭысқәа даара игәы шыԥнажәо, аҳәынҭқарра дуӡӡа цәгьауҩык иҿаԥхьа акгьы ахьалымшо ихы ишыԥнамҟо ҳзеиҭеиҳәеит.
Нас, сара сахь даахьаҳәын:
«Риушьҭу Беи, шәыӡбахә рацәаны исаҳахьеит. Ацәгьауцәа рганахь ала ақәҿиара дуқәагьы шшәымоу здыруеит. Ҳара ҳҟынтә ишәҭаху сашәымҳәо» аниҳәа, Ҳабип Беи иџьыба иҭаз ақьаад ааҭиган ианқәаз ааиқәиԥхьаӡеит.
Ҭалаҭ Ԥашьа иаразнак дҩагылт. Илаӷырӡқәа шлеира дыҟан. Саагәыдикылан, сылахьгьы днагәӡит.
«Даара иҷыдоу алшарақәеи анапынҵақәеи уҭахуп. Иахьа уажәраанӡа дарбанзаалак аӡәгьы абарҭқәа дагьрыламцәажәеит. Уара, абас уахьалагаз азы мацара, аус абжа наугӡеит ҳәа исԥхьаӡоит. Уажәнатә уиааира удысныҳәалоит».
Ԥашьа игәы шьҭыҵны ицәажәара иациҵон:
«Чақырџьалы дџьасшьоит, дзакәытә уаҩузи?», иҳәон.
Нас акреицаҳфарц ҳааникылеит.
Краҳфонаҵгьы ҳазлацәажәоз Чақырџьалы иакәын.
Ԥашьа:
«Кара Саит Ԥашьа иҩыза уи димыхәеит. Ари закәытә усузеи? Кара Саит Ԥашьа дшәымдыруеи?…»
Дышԥаҳзымдыруаз. Аҳәынҭқарра уаҳа ианамуы Чақырџьалы даԥырыргарц азы игәымшәара ала ахьӡ-аԥша зырҳахьаз Кара Саит Ԥашьа, ируаагьы шицыз даҽаџьарантәи Измирҟа диаргахьан.
Кара Саит Ԥашьа шықәсдуӡӡак Чақырџьалы дишьҭашәарыцазаргьы, акгьы анилымша, ихьымӡӷшьаны имаҵура шьҭеиҵахьан.
Ҭалаҭ Ԥашьа дааҟәымҵӡакәа абарҭқәа, абри аҩыза ахҭысқәа дрылацәажәон:
«Уус даара иуадаҩуп, Риушьҭу Беи», иҳәон. «Кара Саит Ԥашьа иҩызаҵәҟьа!» иҳәон зны-зынла.
Ԥашьа, абзиараз ҳәа аниаҳҳәа Ҳабип Беи:
«Риушьҭу, иуқәымҿиар, уаргьы абри ауаҩы уизымиааир Ԥашьа шаҟа игәы иалсуа Анцәа идырып. Иубома шаҟа дуқәгәыӷуа?», иҳәон.
«Ҳабип Беи, исықәымҿиар аррамаҵура шьҭаҵаны, хәҩык сҩызцәа аашьҭыхны Чақырџьалы снаишьҭаланы абна сылалоит. Иара иеиԥшҵәҟьа сабрагьхоит. Ма иара ҳаԥырихуеит, мамзаргьы ҳара ҳилгоит. Баша снапы ҭацәны схынҳәыр аасҭа сыԥсыр реиҳа иеиӷьуп».
Ҳабип Беи ихаҿсахьа аҽаԥсахит:
«Абасҵәҟьа уӡбама Риушьҭу? Хьаҵшьа умаӡами нас?» ҳәа, иџьшьаны дсазҵаауан.
«Абасҵәҟьа ӡбаны исымоуп, Ҳабип Беи», сҳәеит.
«Анцәа иҳәаны иуқәҿиааит, иуқәҿиар абарҭ ҳазлацәажәақәазгьы аҭаххарым».
Нас дааԥышәырччеит:
«Афицарк иҟынтә, абрагьк…»
Ҳаиԥырҵит. Акапитан Шиқьру Беигьы даашьҭысхын, Измирҟа амҩа ҳнықәлеит. Ҳҩызцәагьы Салиҳли ахьырҳәоз иаҳзыԥшын. Уааҵәҟьа ҳаиқәшәеит.
Салиҳли аҟынтә Измирҟа ҳниасын, ақалақь ахада Назым Ԥашьа иҟны снеит. Назым Ԥашьа, Абдулҳамид ихаан аҩныҵҟатәи аусқәа рминистрсгьы дыҟан, аха Чақырџьалы ихырҟьаны иминистрра анимыжьыр амуит. Уажәы Измир дахьыҟаз, еиҭах Чақырџьалы ихы дҭагьежьуан.
«Санминистрыз иара имшала сызқәымшәаз акгьы нымхацызт. Асулҭан иҿапхьа сызцәырымҵуа сҟалахьан. Аминистрра сзамырхызгьы еиҳарак иара иҵыхәалоуп. Абри ауаҩы аиҳабыра ракәымкәа сара мацара схы дҭаԥарц азы дшоуп ҳәа сыҟоуп. Иҟасҵара, изура ҳәа сыздыруам. Аҩысҭаа диҩызоуп. Длаумпыҵԥраа дцоит. Уазхәыци, Маҳмуҭ Муҳҭар Ԥашьа иҩыза ахьӡ-аԥша змаз 500-ҩык иманы дышикәшазгьы ицәыбналара илиршеит. Ушьҭа аҵыхәтәантәи ҳгәыӷырҭа уара уоуп. Узышьҭоу дызусҭоу удыруеит ҳәа сыҟоуп».
«Издыруеит, Чақырџьалы, зегьы реиԥш саргьы дыздыруеит. Амала макьана иҵегьы дҭысҵаароуп. Издыруада, иҭҵаара мацара шықәсыла садхалар ҟалоит. Уи, ибзиаӡаны данҭысҵаалак ауп санишьҭало. Иахьа уажәраанӡа абри даараӡа иҳагхеит. Уажәы сара уи иифо, иижәуа, дахьтәо, дахьгыло, дахьыцәо, ишәиҵо, ишәихуа, уҳәа иааҟаиҵо зегьы здыруазароуп. Сара ари схы ақәысҵоит, мамзаргьы Чақырџьалы изҵаара шьаҭанкыла исыӡбоит ҳәа сааит. Жәларыки ҳәынҭқарраки цәгьауҩык иҿаԥхьа акгьы рылымшо ишԥаҟало?», сҳәеит.
Ԥашьа иаҳаз ажәақәа даараӡа игәаԥхеит.
«Риушьҭу Беи, ус анакәха, аамҭа ҳамоуп. Чақырџьалы изкны саргьы имаҷымкәа ишәасҳәаша сымоуп. Абраҟа мышқәак раҟара шәзаангылозар издыруа зегьы шәзеиҭасҳәарын», иҳәеит, уи.
«Шәпату схы иқәуп, Ԥашьа, сышԥаанымгыло. Иҭабуп иҟашәҵо азҿлымҳаразгьы», ҳәа иасҳәан, Измир ҩымш саангылеит. Ԥашьа ишиҳәаз еиԥш, Чақырџьалы изкны иааидыруаз зегьы сзеиҭеиҳәеит. Еиҳаракгьы Кара Саит Ԥашьа ихҭигақәаз, дзықәиршәақәаз инарҭбааны дрылацәажәеит.
Чақырџьалы изкны Назым Ԥашьа иидыруаз ажәабжьқәа убри аҟара ирацәан, иааџьоушьарын. Абарҭ ажәабжьқәа рыла Чақырџьалы игызмалрақәа зегьы иҵухыр алшон. Аха сара иҵегьы иаҩсҭаарақәа рыдагьы иуашәшәырақәагьы еилыскаар, игхақәагьы ҭысҵаар акәын. Уи азы, даниз нахыс салагон. Мамзар акгьы узеилкаауамызт. Чақырџьалы дызусҭоуҵәҟьа аилкааразы ихәыҷра нахыс иҭҵаара напы асыркуан.
Измирнтәи Одемишьҟа сиасит. Сыштаб убра иаасыртит. Хымз раҟара зныкгьы Чақырџьалы сишьҭамлеит. Иара игәы ԥжәаны «Абар сахьыҟоу, дааины дсышьҭалааит, баша дызтәози убра?» ҳәа сзааицҳауан. Аха сара исмаҳазшәа ҟаҵаны еиҳагьы игәы ԥызжәон. Уи дараапкны ҳавара иҟаз ақыҭақәа дрықәланы еилаиргьежьуан. Сара ажәлар рзааигәахареи Чақырџьалы иҭҵаареи сшаҿыц саҿын. Харантәи исыхәаԥшуаз аӡәы, ари Чақырџьалы ишьҭашәарыцаразы акәымкәа, иҭҵааразы иааз аӡә иоуп ҳәа дхәыцыр алшон. Ажәларгьы сара схымҩаԥгашьа иахырҳәаауа рыздыруамызт. Шьуқьру Беи ицхыраара ала Чақырџьалы изкыз ахҭысқәеи уаанӡа уи аҩызара изызуаз исзеиҭарҳәаз ажәабжьқәеи хәлаанӡа ақьаад ианаҳҵон. Нас, ахәылбыҽха еиҭах ҳнеидтәаланы иеихаҳшьаалон. Данхәыҷыз инаркны ицныҟәаз, аҵара ицызҵаз, изырҵаз, дзааӡаз, ицеибашьыз уҳәа зегьы рацәажәара саҿын. Зны-зынлагьы шықәсы рацәала ишьҭашәарыцаз, иаӷацәаз агьырҭ Ефеқәа срыҿцаауан.
Абас, хымз рыҩныҵҟала Чақырџьалы изкны иаҭахыз зегьы еилыскаахьан. Ушьҭа иареи ҳареи иҳахҭысқәаз рахь ҳаиасып.
Дахьынхоз, хыхьчарҭас имаз аҭыԥқәа зегьы еилаҳкаахьан. Ҳара абарҭқәа реилкаара ҳанаҿыз аамҭазы, иара ишиҭахыз арха дықәын. Игәы ҭынчӡа иҩныҟагьы днеиуан. Аха ҳара абарҭқәа ҳзымдырӡоз? Хымԥада, иаҳдыруан. Амала иара иаҳзымдыруаз џьишьон. Ҳаргьы убас дхәыцыр акәын иаҳҭахыз.
Сашьа Османи сареи еиҳарак аус здаҳулоз Чақырџьалы ишәыз-ихаз ракәын. Ишәиҵоз амаҭәа зеиԥшраз? Агьырҭ дреиԥшны иҽеилеиҳәозма? Мамзар даҽа ҷыдарак имазма? Абарҭқәа зегьы ҳара ҳзы кырӡа аҵанакуан. Осман иҟаиҵалак дзацәажәоз Чақырџьалы агьырҭ иҩызцәа дызларылукаашааз ала
хазы иҽшеилеиҳәоз рыҵихит. Излеилаҳкааз ала, Чақырџьалы иеиқәа, иҩызцәа ртәқәа реиԥш, ишьамхаҟынӡа акәымкәа, иҵегьы иаун. Ишәыз асакәа, иҩызцәа ртәқәа реиԥш, асахьақәа ақәҭыхны ирԥшӡаны иҟаӡамызт, баша акадифа еиқәаҵәа иалхын. Ихылԥагьы убас акәын ишыҟаз... Сара абри исаҳааз агәра сызгомызт. Чақырџьалы иеиԥш ахшыҩ мыжда змаз ауаҩы абри аҩыза агха шԥаихьуаз. Ицныҟәоз ауаа маҭәа-ҩыҭәала дрылукааратәы ҽеилаҳәашьак шԥаҟаиҵоз? Зегьы иара ишишьҭашәарыцоз изымдырӡоз? Ишәасымҳәеи абри аус дзазымхәыцыз, уи зыхҟьаз абыржәыгьы исзеилымкаац.
Чақырџьалы изкыз аҭҵаарақәа анхсыркәша, унапаҿы иаагара шуадаҩызгьы еилыскаахьан. Нас иеилыскааз даҽакгьы, Чақырџьалы абрагьра зынӡа ишиҭахымыз, аҭагылазаашьа иахҟьаны дахьаланагалаз акәын. Ус анакәха, даҽазнык амнистиа идгалатәын. Иаргьы дақәшаҳаҭхар аҳҭынра аҟынӡа, Ҭалаҭ Шашьа иҟынӡа инаганы урҭгьы рақәыршаҳаҭра сылшон. Дара рҟынӡа снеины абри ауаҩы иахьа уажәраанӡа дызҿыз аусқәа иара иҭаххарала ишыҟамлаз агәра дсыргон. Иара Ҭалаҭ Шашьа ауаҩреи аилкаареи злаз уаҩын, ажәларгьы дырзааигәан азы иалҵып ҳәа сгәы иаанагон.
Абарҭқәа зегьы иара Чақырџьалы илымҳа аҟынӡа анагаразы иԥшәмаԥҳәыс Ыраз слыԥхьеит.
«Ыраз, Ефе сысаламқәа сызиҭа. Сара сиаӷаӡам. Уи дышфырхаҵогьы агәра згоит. Абрагьра иҭахымкәа дшаланагалазгьы здыруеит. Архахь албаара, абна алҵра аганахь ала ажәа сиҭааит. Саргьы Сҭампыл сцаны аиҳабыра ақәсыршаҳаҭхоит. Мамзар дыԥсы-дынха дышсырбаандаҩуа идыруаз. Сара агьырҭ среиԥшӡам. Сҩызцәеи сареи ҳазқәу амҩа ҳхы шақәаҳҵо идыруаз, абарҭқәа сызиаҳәа», ҳәа ласҳәеит.
Нас мызқәак раахыс иара изкны аус шызуаз, уи иааигәаны дышҭысҵааз, дшысзымгәыӷьуа ласҳәеит. Ҳарҭ зегьы ҳазусҭцәақәаз аӡәаӡәала илзеиҭасҳәеит.
«Бца, б-Ефе биацәажәа, амнистиа идикылааит. Ажәа исҭоит, уаанӡа еиԥш, чарҳәарак изырур, сҩызцәагьы саргьы ҳмаҵурақәа нышьҭаҵаны иара ҳицланы абна ҳшылало. Ажәа исҭоит, бца, б-Ефе абасҵәҟьа исызиаҳәа!»
Ыраз кырӡа дхәыцуа дтәан.
«Бзырхәыцуеи, Ыраз Ҳаҭун?» ҳәа сналазҵааит.
Лылаӷырӡқәа лыблақәа ирыхчылан.
«Иахьа уажәраанӡа араҟа иаҳзааиз аруаа рҟынтә аӡәгьы уара уеиԥш абас ҳаҭырла даҳзымныҟәеит. Ҳрыпҟо, иҳаӷрасуа, цәгьаԥсышьа ҳзаарцон. Уи азы уара суцәшәоит. Иаасауҳәаз зегьы Ефе изеиҭасҳәоит».
«Иҭабуп, Ыраз, Анцәа иҳәаны идикылап», сҳәеит.
Ыраз Ҳаҭун, Ҳусеин зыхьӡыз лыуаҩы ила иааибаҳҳәаз зегьы изылыцҳаит.
«Уцаны, с-Ефе уиацәажәа. Арҭ иааз уаанӡатәиқәа зынӡа иреиԥшӡам. Сыдмыргәаҟӡеит. Иакәым исзымныҟәеит. Даара ҳаҭыр сықәҵаны исацәажәеит. Арҭ аӡәгьы иеиԥшӡам, арахь аԥхыӡ бааԥсқәагьы срылоуп. Иҟалозар абна дылҵааит, ажәа ирҭаз идикылааит», лҳәазаап.
Изнаргаз ажәабжь Ефе даара дархәыцит, аха иҟаиҵарыз? Абна дылҵыр еиӷьхарыма ҳәа дазхәыцуан. Нас, уаанӡа дзықәшәақәазгьы ааигәалашәазар акәхап. Иҩызцәа ихы нарықәкны, «Саргьы ԥхыӡк збеит, цәҳәырак сҟьаланы сықәхазшәа. Иахьабалак ԥслымӡроуп. Сахьцо сзымдыруа сгәаҭеиуан. Сааԥсаха, скараха сыҟоуп. Снаԥшызар иахьабалак аҵеиџьқәа ыҟоуп. Оф гәышьа! ҳәаны сыҩуа снеизар, зегьы ҭацәуп. Арҭ аҵеиџьқәа сырҭаԥшуа, иԥхьаӡауа сышнеиуаз ҩынҩажәеихәбатәи аҵеиџь сылҭаҳаны схәаҽуеит... Даара агәаҟра дуқәа ҳзыԥшызар акәхап. Иахуҳәаауеи, Ҳаџьы, иҳадаҳкыларыма ажәалагала иаҳзыҟаиҵаз?», иҳәеит.
Ҳаџьы игәы ԥжәаны дыҟан:
«Ҳусқәа иахьа уажәраанӡа аԥхыӡқәа рыла иҳаӡбозма? Ижьакцаз ҳшәақьқәа аус аадҳаруп, усҟан иаҳбап ҩынҩажәеихәбатәи аҵеиџь иҭахәаҽуа зусҭцәахо! Уара ари иахуҳәаауеи, Ефе?»
«Уиашоуп, Ҳаџьы». Ефе уаҳа ииҳәарыз.
Нас Ыраз изаалышьҭыз иахь днаҳәны:
«Ыраз сысаламқәа лызнаг. Л-Ефе, иҟаиҵара идыруеит, иҟалозар лара даламцәажәааит», иҳәеит.
Ҳусеин даныхынҳәы, Ефе иибаз аԥхыӡгьы налаҵаны, зегьы Ыраз илзеиҭеиҳәеит.
Излеилкаахаз ала, Чақырџьалы амнистиа идикыломызт. Уаанӡа дзықәдыршәақәаз рыла диашазаргьы ҟаларын. Избанзар егьараан ажәа иҭаны, егьараан иаӷрагылахьан.
Ушьҭа Чақырџьалы ишьҭалатәын. Амала уи иԥсҭазаара анҭысҵаа ашьҭахь сгәы «уиҟәаҵ, уиаҩс абри ауаҩы», ҳәа сыҵанаҳәон. «Чақырџьалы иҩыза ауаҩы дызлаугәаӷьри?» ҳәа санаҳәон. Аха ари аанкылашьак имазар акәын. Избанзар ихәны абна илахаз алым даҩызан. Иааиԥыхьашәо зегьы рыԥсы рхихуан. Ихеиқәырхаразы мацара иааҟаимҵо ҳәа акгьы ыҟаӡамызт. Ушьҭарнахыс иҟаиҵараны иҟоугьы Анцәа иакәын издыруаз. Ари аҩыза аҭагылазаашьа саргьы саршәон. Иара иеиԥшҵәҟьа саргьы сыԥсы ҭаны сынхар сҭахын. Саргьы убри азы иааҟасымҵо ҳәа акгьы ыҟаӡамызт…
Абарҭ сышрызхәыцуаз иҿыцу, иҽеим жәабжьк сзааргеит.
«Сааҭқәак ҵуеит. Чақырџьалы Арԥаз ацуҭа дақәлеит Осман Беии уи дзыхьчоз Ҳаџьы Исмаили иӷьычит. Ҳаџьы Исмаил амҩаҿы дишьит, аха егьи шасыс диманы дцеит».
1911 шықәса, абҵарамза 13, асааҭ 2?Қҭҭ реиԥш амҩа ҳнықәлан, ашарԥазы Назилли ақалақь аҟны ҳнеит. Усҟан Назилли ахада наҟ-наҟ Сҭампыл ахадас иҟалараны иҟаз Ҳаидар Беи иакәын. Ари ааигәа «Чақырџьалы дышсырбаандаҩыз» ҳәа агазеҭқәа рҿы иус зламыз ажәабжьқәа анызҵахьаз иоуп.
Ҳаидар Беи сиԥхьаны абарҭ адҵақәа исҭеит:
?Сара ишәасҳәаанӡа ҳазҿу аус иазкны џьаргьы ажәак аҳәара шәақәиҭӡам.
2Сара снапы анҵаны қьаадк шәоур, убри иану мацара аиҭаҳәара азин шәымоуп.
ҷЧақырџьалы изкны иеиуеиԥшым ажәабжьқәа шәзаазгаша ауаа ҟалоит. Убарҭ ацәгьаҳәацәа зегьы, аӡәгьы имырдыркәа ирбаандаҩны сара сахь идәықәышәҵароуп.
:Ҳара ишәзынаҳашьҭраны иҟоугьы иаразнак ирбаандаҩны аӡәгьы ирмацәажәо иҟашәҵароуп.
Абарҭ адҵақәа анисҭа ашьҭахь Осман Беи дахьырӷьычыз ацуҭа Арԥаз ашҟа сдәықәлеит. Аха уанӡа ус баша снаӡазшәа снеиааиуан.
Уи аамҭазы иршьыз Ҳаџьы Исмаил иашьа иԥацәа Меџьыҭи Иақәыԥи сзааит. Арҭ узықәгәыӷшаз ҷкәынцәан, игәымшәақәан. Ажәабжь ҳзаазгоз иреиуан.
«Саб иашьа, Карынџалыдаг амҩан дыршьит. Аха Чақырџьалы ус ауп ишыҟаиҵо. Арӷьа урбаны армарахь дцоит. Сара шәсазҵаауазар Мадран ашҟа дцеит», иҳәеит Иақәыԥ.
«Ус анакәха, уахь шәца, амала аруаа рсахьа шәыҭаны…», ҳәа расҳәеит.
Нас Шиуқьру Беии, Ҳаџьыдук Қьамили, сашьа Османи рыла уадак ҳҽыҩнакны иҟаҳҵара ҳазхәыцит.
Иаҳҳәап Чақырџьалы Мадранҟа дцазар, ҳара Карынџалыдагҟа ҳцар акәын, избанзар иахьабалак иара иуаа кылатәан. Иаразнак ҳахьцаз аган изырыцҳауан. Ҳара даҽа ганк ахь ҳашцаз заҳаз Чақырџьалы иҽкаршәны игәы ҭынчны дышьҭалон. Аха ҳара, Карынџалыдагҟа ҳцошәа амҩа ҳақәлеит ҳәа ажәабжьқәа аниаҳалак аамышьҭахь, иаразнак ҳхы Мадранҟа инарханы амҩа ҳнанылон. Ҳамҩа ԥсахны уахь ҳашнеиуаз ихьызыгӡодаз? Ҳшазхәыцыз еиԥшҵәҟьа ҳныҟәеит.
«Мадран Аҳмет Ага ҳәа аӡәы дыҟоуп. Ефе иара иҿоуп дахьаангыло, мамзаргьы дахьыҟоу уи идыруеит. Аха дышәшьыргьы дышәзырцәажәаӡом», иҳәеит Иақәыԥ.
Карынџалыдаг ашьха акалт ақьалақәа рыла иҭәуп. Аха ҳара ҳаҽқәа рхы Мадранҟа ихоуп.
Осман иаразнак иҽы аӷәра аҿархханы иааникылт.
«Риушьҭу, абни аҩадатәи ақьалақәа рҿы еилеиҩласрак гәасҭеит. Убраҵәҟьа акы ыҟоуп, ҳнеины игәаҳҭап», иҳәеит.
«Хәҩык ааудкыланы уахь уеиха».
Осман уахь дцеит. Ҳаргьы шьҭахьла ҳнаишьҭалеит. Ақьалақәа хԥа рбганы аҩны маҭәақәа еидкыланы иҟан. Амала хәыҷла-дула зегьы рҿы еилаҩеиласрак убарҭан. Ахәыҷқәа рыԥсыԥ лага-ҩаго зны ҳара ҳахь, зныхгьы аидарақәа рахь инаԥшы-ааԥшуан.
«Уара араҟа акгьы убарҭаӡам, аха аилаҩеиласра иаанагои?»
«Иҟалалакгьы сара абарҭ зегьы иеимыздоит», иҳәеит Осман.
Дыҩҽыжәҵын, ргәаҭара дналагеит.
Хара имгакәагьы иарҭак аҵаҟа бџьарла иеиқәныхыз аӡәы даахәыҵихит.
«Ари ауаҩы дбашаӡам, иубеит дахьхәыҵаҳхыз акридыруазар акәхап», иҳәеит, аԥсышәала.
Исыцыз аамҭа ҷыдақәа раан аԥсышәала ацәажәара рыдысҵахьан.
«Уиашоуп, Осман. Даагәаҳҭап ари ауаҩы».
Сиԥхьан дысзааргеит. Ҷкәына ассак иакәын.
«Арахь усыхәаԥши, сыҷкәын, уара узусҭада? Џьарантә уздыруашәа сыҟоуп. Аӡәы уиеиԥшнысшьома?».
«Сара, Сулҭан Фатма лԥа Ҳәсеин ҳәа сарҳәоит».
«Уаанӡа џьара ҳаибабахьазма? Аӡәы уиеиԥшнысшьоит, уаб дызусҭадаз?»
«Ибраҳим. Ажәытә джандарман».
«Ооо, ҳара ҳ-Ибраҳим иоума? Уаб дуаҩы бзиан. Саргьы дсыуан, даара бзиагьы дызбон. Ҳәсеин, исоумҳәо, Чақырџьалы дабаҟоу?»
«Издыруандаз…»
«Усыхәаԥши арахь, сыҷкәын, уаб иаҳаҭыр азы аӡәгьы дулакьысыр суӡом. Иҳәа, Чақырџьалы Карынџалыдаг аума дахьыҟоу, Мадран аума?»
«Ҳаа! Чақырџьалы иоума? Уи Мадран аганахь дцеит».
«Ибзиоуп Ҳәсеин, уаб дхаҵа ӷәӷәан, саргьы уара суқәгәыӷуеит. Уиас ҳаԥхьа, Мадран еимаҳдап».
Мадран х-ганк рыла ҳакәшаны, ахы инаркны аҵыхәанӡа иеимаҳдеит, аха аӡәгьы дыҟам.
Сара усгьы Ҳәсеин ииҳәаз агәра згомызт. Аха Мадран еимданы Чақырџьалы деилазгар акәын, насгьы араҟа дшыҟам агәра анызгалак, Карынџалыдаг дшыҟаҵәҟьоу еилысымкаауаз.
Чақырџьалы сжьаны ишьацҳәа саҿаиршәыр суӡомызт. Игызмалрақәа зегьы здыруан.
Ашьха зегьы анеимаҳда, Ҳәсеин сниҿаԥшит.
«Абраҟа дыҟазар акәын, уаҳа ишәасҳәари, амала уи Чақырџьалы ихьӡуп, абра дыҟоуп шуҳәо даҽаџьара даацәырҵуеит. Баша Чақырџьалы ҳәа изырҳәома?», иҳәеит.
«Арахь усыхәаԥш, Ҳәсеин, уара суа бзиак иԥа уоуп. Уи иҭыԥ идыруазар Аҳмеҭ Ага идыруеит, ус ауми? Карынџалыдаг дыҟоуԥ ус ауми?»
«Карынџалыдаг дыҟоуп».
«Уара уи ибзианы думдыруеи? Ааигәа ҳанеицәажәоз уаб иӡбахәгьы цәыраҳгеит. Уаргьы даара бзиа уибоит».
«Аиеи, бзиа сибоит».
Ушьҭа исҭахыҵәҟьаз ҟалахьан.
Иаанхаз Аҳмет Ага иԥшаара акәын. Ҳҩаҽыжәлан, амҩа ҳнықәлеит. Ҳәсеингьы ҳаԥхьа дгылоуп.
Чақырџьалы дахьыҟоу иушьыргьы иуздырҳәомызт. Ус анакәха, гызмалрала ирыҵхтәын.
«Шиқьру Беи, ари аҷкәын даара даҳзаԥсоуп. Аҳмет Ага иҿы аазыртыша ацаԥха абри иоуп», сҳәеит ԥсышәала.
«Уиашоуп», иҳәеит Шиқьру Беи.
Ҳаҽқәа ҳашьхәа ныдҳарбеит. Аҳмед Ага дызусҭаз, дзеиԥшраз ушьҭа иаҳдыруан. Ҳашиашаз иҳабла ҳналалеит, иҩнаҭаҿы ҳанкылсит. Аҩны дыҟаӡамызт, ҳиԥхьан дааргеит. Ҳәсеин ҩыџьа ицҵаны ҳашьҭахьҟа даанҳажьхьан.
Аҳмет Ага дааит. Зхы-зҿы ччоз, уаҩ асак иакәын.
«Уаа бзиала шәаабеит, абзиарақәа ҳзаажәгеит. Арахьқәа рахь шәшыҟаз здыруан. Шәшааиуазгьы сгәы иҭашәахьан. Избанзар арахь иқәнагало зегьы ҳаҩны имааикәа ҟалашьа амам. Бзиала шәаабеит».
«Иҭабуп Ага, амала ушҟа аҳәарак ҳамоуп».
«Изакәхари?» Иџьашьаны дааҳазҵааит.
Аруаа ааицыԥхьаӡа зҵаарас ирҭарыз, Аҳмет Ага? Анцәа идырып, Чақырџьалы изкны иагьараан азҵаарақәа иҭаны, алабаӡа дыҵырххьан.
«Изакәхари?» ҳәа даҽазнык данҵаа:
«Чақырџьалы дахьыҟоу ҳзеиҭауҳәароуп. Иареи ҳареи ҳаиҿагыларатәы амҩа ҳақәуҵароуп».
«Абааԥсы, уи дахьыҟоу аҩысҭааҵәҟьа издырам, сара ишԥаздыруеи?»
«Арахь усыхәаԥш, Аҳмет Ага, сара арахь баша смааиӡеит. Снапгьы ҭацәӡам. Зегьы еилкааны ауп сшузааиз. Уаҳа ԥсыхәа умаӡам. Уара алаба уасыргом Ага. Усыргәаҟуам. Исаҳәа
Чақырџьалы дахьыҟоу? Ҳара уи изаҳурызеи? Ҳнеины хаҵаҵас ҳниҿагылоит. Уи ҳара ҳаиԥш иагьаҩы ирбахьеит. Ҳаргьы ҳхы ааԥаҳшәар ҟамлаӡои?».
«Акгьы сыздыруам, сыгәра жәга».
«Ага! Акгьы узызуам. Аха иҭыԥ шудыруа, иҿаҿаӡа иааузцәырызгар иахуҳәаауеи?»
«Акгьы сызҳәом».
«Усҟангьы ажәак уасҳәаӡом. Лабак уаасырхаӡом. Уагьсыргәаҟӡом. Иеилукаама, Ага? Амала усҟангьы амц аҳәара уанаҟәымҵ абрааҵәҟьа ахы уарганы улкасыжьуеит…»
Нас еиҭах ԥсышәала адҵа нарысҭеит:
«Шәцаны Султан Фатма лԥа Ҳәсеин даажәга. Аха аҩныҵҟа убас дыҩнажәгала, рыблақәа еиқәымшәартә, иеиҿаԥшуа иҟашәымҵароуп. Мамзар ҳусқәа башахоит».
Ицан Ҳәсеин дааргеит. Иауз ҳҩызцәа руаӡәк, Ҳәсеин диаԥхьагылан, Аҳмеҭ Агеи иареи иеиҿаԥшратәы аҭагылазаашьа риҭомызт.
«Ари аҷкәын дудырма, Ага?»
«Снаиыхәаԥшып».
«Уара Ибраҳим иҷкәын иоуп дузымдырӡеи? Султан Фатма лԥа Ҳәсеин иоуп…»
Нас, ԥсышәала «иаразнак ддәылыжәга наҟ!» ҳәа нарасҳәеит.
Дындәылыргеит.
Ага ихы рҵысуа ихала ихы дацәажәон: «Султан Фатма лԥа Ҳәсеин иоуп, ус ауми? Акыкахш аӡа иааӡаз ауаҩыԥсы. Иқәгәыӷра ҟамлозаап. Акыкахш аӡа иааӡаз!...»
Дҩежьӡа дҟалахьан, инапқәа ҵыс-ҵысуан.
«Каҳуак, ҭаҭынк… схы аҭыԥахь иаазгап…»
Иаарласны каҳуак издыршырц расҳәеит. Иаразнакгьы изааргеит. Аҳмет Ага икаҳуа ыжәны иҭаҭынгьы дахеит. Маҷк аҟара иԥсы ааилалеит, аха «Ауаҩыԥсы, ауаҩыԥсы акыкахш аӡа дааӡеит. Сулҭан Фатма лԥа аа!... Иубама иҟалаз…», иҳәон.
Нас ихы ҩышьҭыхны днасыхәаԥшит. Илаӷырӡқәа иблақәа дырбааӡахьан. Ԥсыхәа шимамыз ҩашьомызт:
«Ҳасани, Шәлимани, Мураҭ Агеи сзааргааит, иаарласны иааиааит».
Ԥыҭрак ашьҭахь дзыԥхьаз зегьы ааины иҟан.
Аҳмет Ага, иааиз рахьтә Мураҭ Ага диазҵааит:
«Иуцны иааиз рҟынтә уарӷьараҿы игылоу дызусҭада?»
«Уҷкәын Ҳасан иоуп».
«Егьы?»
Мураҭ Ага иҟоу изеилкаауамызт. Иџьеишьон.
«Уигьы уашьа иԥа Шәлиман иоуми?»
«Уара уус наугӡеит, Мураҭ Ага, ахәыҷқәа зусҭцәоу абарҭ рҿаԥхьа аиҭаҳәара акәын иууалыз. Ушьҭа ухы уақәиҭуп», иҳәеит, Аҳмет Ага, Мураҭ иахь днаҳәны.
Мураҭ Ага дындәылҵит.
Абас ала, ҳҿапхьа шаҟа диашоу шьақәирӷәӷәар иҭахын. Нас иҷкәын Ҳасан ишҟа днаҳәын ҿааиҭит:
«Сара Чақырџьалы изкны иааздыруаз зегьы абарҭ ирзеиҭасҳәахьеит. Шәаргьы акгьы рцәышәымӡан. Зегьы ҳара ҳаасҭа иеиӷьны иеилыркаахьеит. Ҳара ҳаасҭа иеиӷьны ирдыруеит. Ишәҳәа, иахьа шәабацеи?»
Ахәыҷы даалак-ҩакит.
Аҳмет Ага ибжьы рдуны днаиқәыҳәҳәеит:
«Иҳәа!»
«Чақырџьалы Ефе ҳизцеит, саб».
«Ефе ишәеиҳәеи?»
«Аԥара атәы дҳазҵааит».
«Иарбан ԥароу?»
«Шасыс иигаз Осман Беи ихҿыхыԥсаз аԥара. Осман Беи иҷкәын иааигар акәзаарын. Саргьы аҷкәын сиацәажәеит. Аԥара абжа шмазеиу, иаанхазгьы уаҵәы ишмазеихо сеиҳәеит. Саргьы снеины Ефе изеиҭасҳәеит».
«Уаҳа кыр дшәазҵаама?»
«Уаҳа акгьы даҳмазҵааит. Амала егьырҭ иҩызцәа аруаа ахьыҟоу шәаҳахьазар? ҳәа иҳазҵааит. Аха ҳара аҭак ҟаҳҵаанӡа, Ефе ихаҭа иациҵеит: Аруаа абаҟалари? Рызхара ахьырфаша иҟоуп, иҳәеит, дахыччо. Ауасажьы иахьахатәоу иҟоуп, уаҳа иабаҟалари? Ашьхахь ихаланы ршьапқәа цәырҟьома? Урҭ аҟьаҟьараҿы ауп аныҟәара ахьрылшо, арахь усс ирымои?, иҳәеит. Саргьы нас арахь сааит».
Абыржәыҵәҟьа амҩа иқәлатәын. Аруаа ҽыжәларц азы адҵа рысҭеит. Аха Аҳмет Ага дақәшаҳаҭмызт:
«Цхыбжьон амҩа шәзықәлом. Ихароуп, ахра шәаҿалароуп. Ҽылагьы цашьа шәымаӡам. Насгьы Чақырџьалы уахынла амацәаз шәҭаикуеит».
«Ҳара уахаҵәҟьа ҳцароуп. Акызаҵәык, узықәгәыӷуа аӡәы ԥхьагылаҩыс дҳаҭ. Чақырџьалы ҳиқәшәаратәы иҟаиҵааит».
«Ҳасан, уара урыцца», иҳәеит, аха ҳара Чақырџьалы дахьыҟоу аҟынӡа ҳашзымцо дшазхәыцуа инубаалон.
Нас, Шәлиман иахьгьы днаҳәит:
«Уаргьы урыцца!»
Аҵыхәтәан, сара сахьгьы ибжьы наиргеит:
«Абар, шәаԥхьагылаҩцәа, абарҭ роуп, Чақырџьалы шәыгәҭа дыдмыргылар убраҵәҟьа иааргәыдҵаны ишәшьып».
«Аҳмет Ага, даҽа аҳәарак сымоуп. Аҷкәынцәа амҩа кьаҿқәа рзеиҭаҳәа, убас ала ҳаргааит».
«Иҟалоит», иҳәан рзеиҭаҳәара дналагеит.
«Ага, Чақырџьалы абыржәы иара ишҟа амҩа ҳшықәлаз дыршьа имоума?» снаиазҵааит
«Идырыр ҟалоит», иҳәеит.
«Дыршьа имаӡам, Ага, уара изумыцҳар излаидыруеи? Исҳәарц исҭахыз еилукаама Ага? Уара уҟынтә издыруеит».
Амҩа ҳнықәлеит. Аҵх акыр лашьцахьан. Ақәагьы ашьшьыҳәа алеира иаҿын. Ҳамҩагьы шәарҭан, ахрақәа ҳарҿаланы ҳцон.
Ф-сааҭк раҟара ақәа ҳцәын, ҳаицны ҳнеиуан. Амала зегьы ашьха иааӡаз ҳакәын. Архаҿы ҭынч ҳаҟазаргьы, ашьхара ҳаннеилак ашьауардын ҳаҩызахон. Ҳарҭ, Кавказаа, архаҿы ауп ҳгәы ахьҭрысуа, ашьхараҿы ишәарҭоу акгьы ҳааигәара изааиуам. Зегьы ҳхәыҷра еиҳарак ашьхақәа рҿы иаҳхаҳгеит азы, ҳхы-ҳгәы, ҳшьапы ашьха реиҳа иашьцылоуп.
Ахәы ҳаназааигәаха асааҭ хԥа ҟалахьан. Аха ақәа шлеиц илеиуан. Ахәы амҵан ҳаангыланы х-џьараны ҳҽаҳшеит. Гәыԥк Шиуқьру Беи, гәыԥк Осман, гәыԥкгьы сара напхгара асҭон. Ганкы Шиуқьру Беи, ганкы Осман, ганкгьы сара иааныскылар акәын. Абас ала, ашьшьыҳәа, Чақырџьалы дахьтәаз ахәы
ауразоуроу ҳнакәшеит. Ҷыҭыбжьык ҳаргомызт, избанзар макьана лашьцан. Чақырџьалы ҳашьҭыбжь ааиаҳар алашьцара ихы иархәаны даҳцәыбналар ҟалон. Ианшалак иус усгьы иҳаӡбарын. Дахьыҟаз ҳакәшаны ҳтәан, ушьҭа дабацарыз? Иара ихы убасҟак дақәгәыӷуан. Насгьы ҳара арахь ҳашзымааиуаз убри аҟара агәра ганы дыҟан. Аҟарулраз аӡәы заҵәыкгьы дықәмыргылакәа игәы каршәны дышьҭан.
Араҟа иҟарулуа рзы ахыхьчарҭа ҭыԥқәагьы ыҟан, аха урҭ аруаа ракәымкәа агьырҭ раӷацәа ирызкын. Чақырџьалы аруаа абраанӡа иааиуеит ҳәа дыҟазма. Ииашаҵәҟьангьы, иахьа уажәраанӡа аруаа рҟынтә аӡәгьы арахь иагьзықәымлацызт.
Аҟарул дызнимыжьызгьы уи азы акәымзи, аруаа усгьы изааиӡомызт, иаӷацәа ракәзар, инырҵәаны дрылгахьан. Нас уаҳа дзыцәшәараны иҟадаз?
Ҳаԥшуп… Ашара ҳазыԥшуп... Чақырџьалы дыҟоуп ҳәа ахьаҳгәахәуаз аган аҿы аӡәы аҭаҭын мцак наиркын иныцәеит. Аамҭа ииасуам. Ишом. Ақәа шауц иауеит. Ҳарҭ зегьы ҳаԥсыԥҵәҟьа еивымгаӡакәа ҳҽырԥсны ҳтәоуп. Избанзар ҷытыбжьык аараҳар иҳампыҵԥрааны ицар ҳәа ҳшәоит.
Иаҳцәыбналар, аиҿахысра ахьрыдыркылашагьы дара иахьырзеиӷьу ҭыԥк аҿы акәхоит. Арҭ аҭыԥқәа ҳара ҳаасҭа шәынтә иеиӷьны ирдыруеит. Абас ҳшыҟоу иааҳазшар зегьы ҟәыбаны ҳнархысуан.
Иахьыҟаз аҭыԥ «Кыз Каиасы» ахьӡын. Ари аҭыԥ акәша-мыкәша аҳаԥқәа иҟаз рхы иархәаны ахрыӷәӷәарҭа ҭыԥқәа иеиқәычаԥа иҟаҵаны ирыман.
Аха, ишыҟазалаакгьы, ҳара ҳахьтәаз аҭыԥқәа рҟынтә Чақырџьалы амца ижәаҳҵар ҳалшон. Ҳҩызцәа рахьтә аҵыс абла ҭырхратәы икылкааны ихысуаз маҷҩымкәа иҟан.
Аҵыхәтәан ҳзыцәшәоз ҳхаҿы иааит.
Ашара макьана кыр шагыз, ҷытбжьы мго ишҭынчраз акәымкәа, ҳҩызцәа руаӡәк длеимҳәеит. Ҳаит, амца ахысааит! Абыржәы аимҳәара иаамҭазма? Убасҟак ҳааигәаны ҳгылан, иаразнак шьоук рыкәшаны ишыҟаз ааилыркааит. Рышьҭыбжьқәа рыла, абналара ишалагаз еилкаан. Аха илашьцоуп, уабарылахысуеи, баша аҳауа уаламхысуазар… Ишԥаҟалоз уажәы? Ефе абналара иаԥшьигахьн.
Кавказааи Аԥсуааи аибашьрақәа рҿы аӷа игәы ҭырҟьарц аҳаҳаи! ҳәа ицәырыргоз аҳәҳәабжьы ҳаргьы абраҟа ҳхы инаҳархәеит. Уи иаанагоз: «Абра, иукәшаны иҟоу ауаа урымпыҵыҵны узцом. Ухаҵазар убнамлан, хаҵаҵас ҳаибашьып!» акәын.
Аха Чақырџьалы абарҭқәа рыла иаанукылашаз иакәызма? Ашьшьыҳәа ахьаҵра даҿын. Ҳаргьы ҳнаишьҭалеит. Чақырџьалы ҳшицрымҵуа анеиликаа аиҿахысра ахьидикылаша хырӷәӷәарҭак дашьҭан. Шарԥазынӡа ииҭаху ҭыԥ маншәалак иԥшаар акәын. Иара дцоит, ҳара ҳишьҭоуп…
Саргьы сгәы иҭаз, дзышьҭоу аҭыԥ иԥшаанӡа ахысра иаларгара акәын. Усҟан аԥыжәара ҳара ҳнапаҟны иҟалон азы, ҳаиҿагылара сырццакыр сҭахын.
Ҩ-сааҭк раҟара ҵхьан, ишиҭахыз ҭыԥк иԥшаан ҳара ҳааныркыларазы ҩыџьа алада иныжьны иара ахра дҩаҿаланы, шьҭахьҟа иаанижьыз иҩызцәагьы уахь рнагаразы ӷәӷәала амца ааҳажәиҵеит.
Аиҿахысра идикыландаз, агьыс иҟалац ҟаландаз ҳәа ҳаҟан, зегьы ҳаишьуазаргьы аиҿагылара ҳазыхиан. Ушьҭа ҳнапы ҭацәны шьҭахьҟа ахынҳәра ҳзычҳауамызт.
Аҟәҟәаҳәа иҳажәырҵаз ахымца ала жәаҩаҩык ҳҩызцәа рхәит, аӡәы дҭадырхеит. Абас ицар, хара имгакәа зегьы иааҳалгон. Уи иазхәыцны иаразнак аҭыԥ маншәалақәа ԥшаатәын. Ефе дахьыҟаз аҭыԥ уахьалахысша х-ҭыԥк азгәаҭаны иаарццакны ҳнарыжәлан ҳнапаҿы иааҳгеит. Абас ала, Чақырџьалы дахьыҟаз аҭыԥ аҩада Шиуқьру Беи, мрагылара аган Ҳаџьыдуқ Қьамил, Мраҭашәарахьгьы Османи сареи иаанаҳкылеит. Аладатәи аган акәзар, тыша дуӡӡак аман. Ӷәӷәала аиҿахысра цон. Аамҭа макьана заацәан, аха сара схәыцуан. Чақырџьалы абраҵәҟьа дааҳампыҵыҵыр, зегьы длаҳаӷрысны дцон. Зыԥсы ҭоу ҳәа аӡәгьы ҳаанижьӡомызт. Ашьхақәа иара иҭыԥын. Араҟа аҳас иамаз иара иакәын. Агьыс, ҳара ҳадагьы, иҳацхрааит ҳәа игәы иаанагоз зегьы ашьаарҵәыра илаиргылараны дыҟан. Уаанӡа дзыхьчоз, дызҵәахуаз аӡәгьы дреигӡараны дыҟаӡамызт. Зегьы ҳаԥсы иқәаҳҵозаргьы, Чақырџьалы абрантәи иԥсы ҭаны џьара даҳцәымцар акәын.
Ак ҟаҳҵар акәын, аиҿахысра ҳалагеижьҭеи х-саатк ҵхьан. Чақырџьалы жәытәнатә аахыс дахьынхоз ашьхараҿы, зеиԥш ҟамло аҭагылазаашьақәа зегьы дрызхәыцны иахьабалак ахыхьчарҭақәа ичаԥахьан. Абыржәгьы деиқәзырхоз убри аҩыза аҭыԥқәа руак аҟны иҟазаара акәын. Хыџьарантәи ҳикәшаны амца шижәаҳҵогьы хык иԥырхагамызт. Аха иара ганкы мацара ала дышҳалахысуагьы ӷәӷәала даҳԥырхаган. Ҳхы ҳзышьҭымхуа ҳаҟан. Арахь аамҭагьы ацара иаҿын.
Аамҭак азы сашьа Осман сааигәара дааит.
«Риушьҭу, уара у-Чақырџьалы ҳзызхәыцуаз аасҭа дхаҵаӷәӷәаны, дгәымшәаны дҳазцәырҵит. Иаарласны ак ҳалаҳмыршар зегьы дааҳалгоит. Сара акы сазхәыцхьеит. Аха амҩаԥгаразы уара азин суҭароуп, уагьсыцхраароуп. Асгьы ҳаԥсуеит, усгьы ҳаԥсуеит. Ма ҳгәы иҭаҳкыз ала ҳныҟәап. Иахуҳәаауеи?», иҳәеит.
«Иаасзеиҭаҳәеи узызхәыцыз?».
Осман аиҭаҳәара дналагеит:
«Чақырџьалыи иҩызцәеи изқәымгәыӷуа ҭыԥк ыҟоуп. Абна, аӡы ахьлеиуа абахә убасҟаҟ ицаҟьароуп, убасҟак иҳаракуп, уаҩыԥсык дызхалоит ҳәа иҟам. Абри абахә ала Ефе изааигәаранӡа ахалара сылшоит. Сара ибзиаӡаны игәаҭаны иҭысҵаахьеит. Убас ала схалоит. Амала Ефе сгәеиҭар хеиқәырхашьа соуӡом. Сизгәамҭаргьы иара дҭасырхеит ҳәа иԥхьаӡа. Уаантәи Чақырџьалы дахьгылоу аҭыԥ ԥшьышә метра раҟароуп ирбжьоу. Уи аҟара ахьҳабжьоу слашәызаргьы Чақырџьалы иҭархара сара сзы иусӡам. Ихы, игәы, иахьаасҭаху илҭасыршәуеит. Иара Чақырџьалы иеилаҳәашьа агьырҭ излареиԥшымгьы ҳамдыруеи, уи амшала иԥшаарагьы садхалаӡом. Инаиқәкны иааиқәсыршәоит. Акы заҵәык, азин суҭароуп».
Уаҳа ԥсыхәа ҳамаӡамызт. Азин иҭатәын. Осман ари аус даиааир акәын. Даагылазар абна дылан. Уи иҩыза ашьханыҟәа уаҩы димбаӡацызт. Дхәыҷушәа дыҟан, аха амца дақәуҵар дбылуамызт. Унапаҿы иаагара хәшәы амаӡамызт. Арахәыцҵәҟьа деихсны ақәыршәара илшон.
Амала ҳаргьы излаҳалшоз ала Осман ацхыраара иаҳҭар акәын. Уи азы агьырҭ агәыԥқәа рхадацәагьы адҵақәа рысҭеит:
«Алашьцара ҳахьӡаанӡа, иҟаҳҵаша ҟаҳҵароуп. Ҳагәҭакы анагӡаразы Осман даҿасыжьыр акәхеит. Осман, абни абахә ала аҩада дхаланы Ефе дахьыҟоу аҭыԥ дазааигәахоит. Уаҟа дышнеиз еиԥш ҭагылазаашьак ԥшааны Ефе длаишьҭроуп. Уажәы ҳара, арахь ала ахысра аанаҳкылоит. Аха шәара ахысра даҽа убри аҟара ацышәҵароуп. Чақырџьалы имчқәа зегьы шәара шәахь ирхаратәы иҟашәҵароуп. Хәҩыкгьы ирыжәлошәа ҟарҵааит!»
Дук мырҵыкәа адҵа ирысҭаз анагӡара иналагеит. Ӷәӷәалаҵәҟьа еиҿахысуан. Ирасҳәаз ажәыларагьы иалагахьан.
Ас ианыҟала Чақырџьалы ҳара ҳганахь ахысра даҟәыҵын имчқәа зегьы агьырахь ииаигеит. Ҳара уажәы ҳҭынчын, уи иабзоураны Османгьы ихы дақәиҭны абахә дҩаҿалеит. Чақырџьалы иҟалаз изеилымкаакәа длакҩакуа дшыҟаз гәамҭашьа амаӡамызт. Аиҿахысра иазҟазаз ауаа ари аҩыза аҭагылазаашьа иаразнак еилыркаауан. Чақырџьалы абас иаалырҟьаны ӷәӷәалаҵәҟьа амца ахьижәырҵаз зыхҟьаз, маанас иаҵаз дазхәыцуан. Аха аилкаашьа имамызт.
Аамҭак азы ижәылоз Коџьа Мемеҭ дырхәит. Иааигәара иҟаз Џьафер Шамилгьы, Ефе иганахь ибжьы наиргеит:
«Ухаҵазар ухы ҳарба, Ефе! Уҭыҵ арахь, иусырбап!»
Ефе, аиашазы, дхаҵаҵәҟьан.
Џьафер Шамил иахь абас аҭак ҟаиҵеит:
«Арахь усзыӡырҩы, арԥыс! Уара гәымшәак, фырхаҵак уиеиԥшуп. Ус ахаҵара уламзар сара сааигәаранӡа узааирымызт, насгьы уҩыза дшаҳхәыз еиԥш убналаны уцарын. Ухаҵара аҳаҭыр азы уԥсы уанасыжьуеит. Усҭ! Абригьы уԥсаанӡа сара исҳамҭаны иумаз».
Чақырџьалы «Усҭ!» аниҳәаҵәҟьа ашәақь иҭҟьаз ахы Џьафер Шамил ихылԥарч илақәшәан иааихнахит. Џьафер Шамилгьы ихылԥарч аашьҭыхны дҩахынҳәыр акәхеит. Ефе абас ахаҵара злаз уаҩын.
Џьафер Шамил абри аиҿахысра иалахәыз зегьы дреиҵбын. Уажәы урҭ рыбжьара зыԥсы ҭаны иаанхазгьы иара мацара иоуп. Диузџье ақалақь Ҳаџьыҳыџьаџь ақыҭаҿы дынхоит. Чақырџьалы дзеихсыз ихылԥарч акәзар, абыржәгьы иҵәахны имоуп.
Осман Ефе ихырӷәӷәарҭа аганахь ахалара даҿын. Абас дызлахалоз џьшьахәын. Аӡхыҽҽа ахьлеиуаз аҭыԥан, инапи ишьапи ихы излаирхәоз? Абри аҩыза аҭыԥ дызлакыдлоз сзеилкаауамызт. Абызкаҭаҳа уаҩызазар иулшарымызт.
Ԥыҭрак ашьҭахь Осман аҩада дхалеит. Ушьҭа сизыԥшын. Сааҭбжак ҵит, сааҭк ҵит. Осман дыҟам. Анахь сааҳәит, арахь снаҳәит дыҟам, дыҟам… Ах! Осман дҳацәҭахеит сҳәеит...
Нас еиҭах ахысра сналагеит. Уаанӡатәи еиԥш акәымкәа схагахазшәа ахысра саҿын. Ушьҭа иҟалалак ҟалааит. Ҳаԥсыргьы ҳаанхаргьы сара сзы акоуп. Чақырџьалы дҭаҳархандаз, уи мацара сызхон. Уаҳа акгьы сыбла иабаратәы сыҟаӡамызт.
Аамҭак азы Шиуқьру Беи сааигәара дааит.
«Риушьҭу, Осман уааилгеит», иҳәеит.
«Иҟаҳҵари, иара ус иҭаххеит. Абыржәыҵәҟьа ҳаззегьы ҳазлаҭамхо ҳәа кыр удыруама?»
Шиуқьру Беи днасыдҵны дцеит.
Шиуқьру Беи дышцаҵәҟьаз еиԥш, абахә ашҟа снаԥшызар Осман дкәалкәало ацаҟьара дадҳәазаланы албаара даҿуп.
Иаразнак Шиуқьру Беи ауаҩы дизысышьҭит. Амца рыжәышәҵа, иаҭаххозар ажәыларахьгьы шәиас ҳәа идысҵеит.
Ахысра иналагеит. Саргьы ҳхысра инаҵысҵеит.
Дук мырҵыкәа Осман дышҳәазоз мацара сааигәара дааит. Даасгәыдсыҳәҳәалеит. Амала инапқәеи ишьамхқәеи цәыжәжәа ашьа иаганы иҟан.
«Чақырџьалы иеиԥшыз уаҩык инаиқәкны хынтә сиеихсит. Ишьапы дыхгыланы адҵақәа шриҭозгьы дхысуан. Сара сыхқәа руак дагеит ҳәа сыҟоуп. Дырыууаа дканажьит».
Иҟалаз агьырҭ агәыԥқәагьы ирзысыцҳаит. Чақырџьалы дышҭархоу шәҩызцәагьы ираҳәаны ргәы шьҭышәх ҳәа адҵа рысҭеит.
Чақырџьалы дышҭархаз лабҿаба ишьақәрыӷәӷәаны ишыҟамызгьы, иаразнак агәра зызгаз сыздыруамызт. Осман ихаҭаҵәҟьа ус шизымҳәозгьы, сара дҭахеит ҳәа агәра згахьан.
Амала дара рхысшьа еилаԥаҭаны иҟан. Раԥхьа амца ааҳажәырҵазаргьы, нас иаразнак рхысра ааҿахҵәеит. Зны-зынла
шәақьқәак ааҭҟьон ауп. Агәыԥ анапхгара шрымамыз ушьҭа иубарҭан.
Аамҭак азы рхысра ухы ҭнаҟьон, нас, маҷк ашьҭахь рҷытбжьы уаҳауамызт.
Аиҿахысра шцац ицон. Зны-зынла убас ахысра илалагон, ухы узышьҭыхуамызт. Аха нас хысбжьыкгьы умаҳауа иааҟалон. Ас уанахәаԥшлак иаҳҿагылаз Чақырџьалы игәыԥ шракәыз агәра узгомызт. Избанзар зхы иақәгәыӷуа, иҟарҵара здыруа агәыԥ асааҭ еиԥш иеиқәшәа ихыслар акәын.
Чақырџьалы игәыԥ акәзар, ибжьысу асааҭ иаҩызан. Зны иаангылон, даҽазны иццакцәон.
Абас ишыҟазгьы, ауха цхыбжьонынӡа ҳаиҿахысуан. Ҳаргьы абри аамҭазы х-ҩык ҳацәҭахахьан.
Урҭ ажәылара мҩаԥызгаз хә-ҩык ирылаз ракәын:
1 Диузџье Ниуфрен ақыҭа аҟынтә Коџьа Меҳмет.
2 Диузџье Меҳдибеи ақыҭа аҟынтә Осман Чауш.
3 Ҳендеқь Карачоқьеқь ақыҭа аҟынтә Меҳмет Чауш.
Асааҭ аказы аиҿахысра ҿахҵәеит. Агәыԥ рышьҭыбжь уаҳа иаҳмаҳаит. Ақәа кыдҵәаны иауан. Хьҭан. Шаанӡа ҳааԥшыр акәхеит. Ашьыжь, шаанӡа дара ахьыҟаз ашҟа ӷәӷәала ҳжәыланы рҭыԥқәа рҿынӡа ҳнаӡеит. Ҩыџьа рыԥсыбаҩ хазы икажьын. Аӡәы Арԥаз аҟынтә шасыс иргаз Осман Беи иакәын. Агьы, ихы ихагылаӡамызт, инапқәа амхын, игәышԥгьы ацәа ахыхын. Аха ишәыз Чақырџьалы имаҭәақәа ракәӡамызт. Абарҭқәа даараӡа иааџьаҳшьеит. Ари Чақырџьалы иакәымзар ихы замхыз? Чақырџьалы иакәымзар игәышԥы ацәа захыхыз? Инапқәа амхны изыҟаз? Иахьа уажәраанӡа абри аҩыза уаҩы имбац-имаҳацызт. Нас, Чақырџьалы иакәымзар шасыс ирымаз ауаҩгьы дыршьуамызт. Абарҭқәа зегьы уанрызхәыцлак аԥсыбаҩ Чақырџьалы шиакәыз ҩашьомызт. Аха издыруадаз, Чақырџьалы иагьа ҩысҭаара дрылан. Саргьы, Саит Ԥашьа иеиԥш, ауаа сзырҿамԥшуа сҟамларц азы, цқьа иҭымҵаакәа, иахьабалак адырра рысымҭар акәын. Раԥхьаӡа Чақырџьалы иԥсыбаҩ агьырҭ инарыцҵаны алада илбаагатәын.
Чақырџьалы ахы аниқәшәа иаразнак дышҭамхаз, кырӡа дышгәаҟыз убарҭан. Иахьабалак ашьа иаганы, ицәыжәжәаны иҟан.
Ахы змам аԥсыбаҩ, аҽы иҩақәҵаны ақалақь ашҟа илбааҳгеит.
Алада ҳалбаанӡа Чақырџьалы даҳшьит ҳәа ҳашгәыӷуа, амала ахы змам иԥсыбаҩ ҳаманы ҳашнеиуаз ала ақалақь ахь адырра ҟасҵахьан. Назым Ԥашьа дышиашаз Назилли дааины, Одемишь аҟынтә Чақырџьалы раԥхьатәи иԥҳәыс Ыразгьы уахь дыдираагахьан.
«Аԥҳәыс днашьҭны аԥсыбаҩ лшәырба», иҳәеит Ԥашьа.
Аԥҳәыс дааҩналан, иаразнак дныҩныҵит.
«Ари, Ефе иакәӡам», лҳәеит.
«Цқьа бихәаԥш, дызлабдыруа ҳәа шьанак имаӡамзи?»
«Шьанак иман», лҳәеит.
Еиҭах дыҩналеит. Ԥыҭрак ашьҭахь лылаӷырӡқәа лызнымкыло даадәылҵит.
Ыраз дхаҵамԥҳәысын, ус дыҳәҳәо, дхәаауа, лыҽкыдылҟьо илыхәҭам ала дымныҟәеит. Ус ала ажәакгьы лҿыҵымҟьеит.
«Ефе иоума?» ҳәа санлазҵаагьы лхы мацара аалырҵысит ауп.
Нас дҩықәлан дцагәышьеит.
Назым Ԥашьа убас иасҳәеит:
«Ԥашьа, ҳара иаразнак ҳдәықәлароуп. Чақырџьалы игәыԥ еиԥхьытта ашьха иқәуп. Уажәы рықәгара кырӡа имариоуп, иаарласны ҳаарылгап. Чақырџьалы дышҭархоугьы атәыла ирылашәырҵәароуп».
«Аиаша уҳәеит», иҳәеит Ԥашьагьы.
Чақырџьалы иԥсыбаҩ убраҵәҟьа инаганы Одемишь ашҭа аҟны ишьапқәа рыла дныкнарҳаит.
Ари збаз Ҳаџьыдук Қьамили Османи сааигәара иааины:
«Риушьҭу Беи иубама иҟарҵаз? Чақырџьалы иҩыза афырхаҵа абас изныҟәатәызма? Ҳара ҳҭахандаз реиҳа иеиӷьын», рҳәеит.
Чақырџьалы ишьапқәа хаххала дахьыкнарҳаз даараӡа ихьымӡӷшьаны иҟан.
Амҩа ҳаныланы ҳанцоз Осман ибжьы ааҳақәиргеит:
«Чақырџьалы аӡәы ихала мацара дҭаимырхаӡеит. Уи ҩынҩажәихәҩык деицҭаҳархеит. Ари нахыс аӡәгьы Ефе дҭазырхаз ҳәа аӡәы ихьӡ иҳәаӡом. Ажәа ҳаибаҭама?».
Зегьы ажәа ҳаибаҭеит. Уи нахысгьы аӡәы дҩагыланы «Чақырџьалы сара дҭасырхеит» ҳәа имҳәаӡеит.
Нас Одемишьҟа ҳнеит. Чақырџьалы данҭаха нахыс игәыԥ зегьы еимбӷьыжәаа ицахьан. Ҩажәамш раҟара ҳрышьҭан, аҵыхәтәан агәыԥ иагәыцәны иаанхаз ԥыҭҩык Каиақьиои ишыҟаз ҳаҳаит. Иаразнак ҳрыхьӡаны ҳаарыкәшан реихсра ҳналагеит. Аха аамҭа ҳацәцеит, амш ахәларахь анеира ианалага еиҭа иаҳцәыбналар ҳәа сшәан, рыкәша-мыкәша иҟаз аҩнқәа зегьы амца рыцрасҵеит. Нас ӷәӷәалаҵәҟьа ажәылара ҳналагеит, бааԥсыла ҳаиҿахысуан. Ҳҩыза Џьуг Мемет абраҟа дҭадырхеит.
Дара цашьа рымаӡамызт. Иҭахоит, мамзаргьы иахьыҩноу илҭаблы ицоит.
Нас аӡәы ддәылҟьеит, дышхәызгьы даанаҳкылт. Даҽаӡәгьы убас абналара иҽазикит. Кырӡа дыҩит, аха уигьы данаҳхә уаҳа дзымцеит. Даҽаӡәы «Османаа сыҽрысҭар аасҭа…» иҳәан амца иҽҩалаижьит.
Абас ала, агәыԥ зегьы рдаракәыц ыҵхын. Аӡәы заҵәык, Ҳаџьы Мусҭафа иӡбахә џьаракыр иаҳмаҳаит.
Чақырџьалы иус ӡбаны ҳшыхынҳәуаз Измир ақалақь ахада Назым Ԥашьа иҟынтә иҭабуп ҳәа зҳәоз шәҟәык ҳауит.
Акапитан Риушьҭу Беи уахь
Чақырџьалыи иҩызцәаеи ԥыххаа рықәҵаразы шәхи-шәыԥси шәырмеигӡакәа иаашәырԥшыз афырхаҵареи ақәҿиара дуӡӡеи рзы аҩныҵҟатәи аусқәа рминисҭрра аҟынтә ишәзаарҭиз ашәҟәы абри сышәҟәы нацҵаны ишәзынасҭиуеит. Абас ала, схаҭагьы гәахәарыла иҭабуп ҳәа шәасҳәарц сҭахуп.
1911 ш. ԥхынҷкәын 4
ақалақь ахада
Назым Бин Ҳасан Ҭаҳсин
Чақырџьалы инышәынҭра Назилли иналганы амҩа аҿықә аҟны иҟоуп. Ақыҭауаа уи аахыс инышәынҭра ныхабаак еиԥш иазныҟәаны, ҳаҭыр дугьы ақәырҵоит.
Насгьы инышәынҭра аҟынтә ирго напык азна анышә иеиуеиԥшым рхьаақәа рзы хәшәыс ирыԥхьаӡоит.
Чақырџьалы данҭаҳарха инаркны иахьанӡа абри амҩала имҩасуа ақыҭауаа, инышәынҭра азааигәахара сааҭбжак аҟара шыбжьоу абас рыбжьы ақәдыргоит:
«Чақырџьалы Ефе! Чақырџьалы Ефе!.. Амҩа ҳаҭ, ҳамҩасып… Ҳтәымуааӡам…»
Анҵәамҭа…
1. Запҭие – Османтәи аҳәынҭқарраҿы амилициеи ажандарми русқәа назыгӡоз амчра ахьӡ.
2. Медресе – Аԥсылман ҳәынҭқаррақәа рҿы абжьаратәи иреиҳаӡоуи аҵараиурҭақәа.
3. Аирықә – Атуркмен нымха-хымҵәақәа (арҭ ауаа қыҭак ма қалақьк аҟны инхаӡом. Арахә ахьырааӡо амшала урҭ ирыцны ашьхақәа рҿы нымха-хымҵәа иныҟәоит).
4. Флеменқь – Европа аҩадамраҭашәаратәи ажәларқәа иреиуоу.
5. Наргьиле – Калиан
