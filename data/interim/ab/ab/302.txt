Виктор Кәакәасқьыр
Ажәеинраалақәа
             
                        *  *  *

Напеибга, шьапеибга – сантәалоуп суардын,
Ианысҵоит сымҩаду сбарбалқәа рышьҭа.
Уала-ҭахыла сышьҭыҵлар сҭахым,
Избанзар сызлаҟам адура сашьҭам.

Исԥылеит амҩан сара афырҭын,
Хазы зны аԥшаҟьалагьы сышьҭан.
Аха сара сгәы смышьҭын,
Амҩа сануп, сгылауам аӡә ишьҭахь.

Асы инылашәҭын, иҿысхит сдәыкрын,
Аԥхынраз сара срызгагоуп адәышәҭқәа.
Схьаақәа, сгәалақәа усс искрым,
Аччаԥшь рзымҵәахуа ианызбо шәқьышәқәа.

Саргьы кыраамҭа сылахь сықәын,
Аиҩызараҿ аиааира анырга ҟәрышьқәак.
Адунеиаҿ есымшагьы ассара аԥын,
Шәыссараз сара усгьы шәыҟәнысшьом.

Атәанбарагь џьоукы рифмаҵас иркын,
Урҭгьы уашьҭа руаҩра цыркьуеит.
Аха уи азы сара ргәаӷгьы скым,
Гәаартыла ицқьоу сымаҿа дсыркуеит.

Сзырџьо, шәҟамлан гхак ҟаҵаны,
Аамҭа зегьы рҭак ҟанаҵоит.
Суардын иреиӷьу сыцәқәа ҵаҳәаны,
Сгәыӷуеит саргьы сымҩахь снаӡоит.

Наԥцәыраа, шьаԥцәыраа, сырныӡбар сҭахын,
Агәаӷаз сара гәаӷла сагьрышьҭам.
Ҳауа, ҳҭахы ҳдунеи ианахым,
Игәарҭан усҟан игылаз зегьрышьҭахь.

Напцәыцәраа, шьапцәыцәраа, сырныӡбар сҭахым,
Агәаӷаз сара гәаӷла сагьрышьҭам.
Ҳауа, ҳҭахы ҳдунеи ианахым,
Игәарҭап усҟан игылаз зегь рышьҭахь.

Напеибга, шьапеибга – сантәалоуп суардын,
Ианысҵоит сымҩаду сбарбалқәа рышьҭа.
Уала – ҭахыла снышьҭыҵлар сҭахым,
Избанзар сызлаҟам адура сашьҭам.













                 Сымш агәалаҟара

Ҳассахомашь, анаџьалбеит, зегь ҳашнеиуа?
Дсықәшәом аҟәыш ажәак зҳәаша.
Џьоук цоит, рԥагьара рхашеи – шеиуа,
Дызбом аӡәгьы хшыҩказ сзызҵааша…

Џьоукы збоит, исныруеит сшыгәаҭеиуа,
Ҿымҭ иазхәыцуа ракәзар ҳлахьынҵа?
Аԥсуараз икылызҵәоз есымша ҳлымҳаҭыҩра,
Мал заҵәык ауп дзышьҭоу иахьа иҽкынҵа.

Аԥсшәа сеиҳәоит ус сышнеиуа,
Ахаанызгьы измамыз, ихәыҷызаргьы, ҟаҵак.
Дӷьычын, уажәы амалуаа дреиуоуп,
Дӷьычуеит хазы ихылҵыз иаамӡак.

Сыхгьы збоит, сыҟоушәа сԥаршеины,
Аҵәы ансылырҵо иахьысҷышәуа цәаҳәак.
Иацы амра хаа ҳхашеи – шеины,
Ҳазшаз иахьа иахьишьуашәа ҵәаӷәак.

Исымоушәа сусқәа зегьы рҽеины,
Сымхәыцларц сҭахуп уаҳагьы аахҵәак.
Дынхошәа хьӡы - ԥша дук ихашеишеины,
Дгәырӷьо аԥшаҳәа давоуп бӷаԥҵәак.


                          


          Слахьынҵа

Аԥсадгьыл ахьсымоу сазԥагьоуп,
Узмам шыҟоугьы хашәҵа.
Сыԥсадгьыл сара исызгәакьоуп,
Иԥшьоуп абзиабара амца.

Иаасымхәеит, аԥара сымшәеит,
Ҳазшаз исзалихыз ҭыԥуп.
Сзыԥсоу аамҭа иԥнашәеит,
Сыԥсадгьыл ахьсымоу – насыԥуп.

Ҵысҵас сыҭра сыхтәалам,
Сыдгьылаз есымша сықәԥоит.
Изжәуазар зны – зынла ихҭәалан,
Ишԥазуеи, ҳшьа – цқьа каҭәоит…

Рыдгьыл иаԥырҵын ибналан,
Еиҳа ианшәарҭоу џьоук цоит…
Усеиԥш макьана дҳалам,
Урҭ реиԥш еиҭымрак рыхьӡоит.

Аԥсадгьыл ахьсымоу сазԥагьоуп,
Сара ҿыӷәӷәала сынхоит.
Сыԥсыргьы, сцәеи-жьиуп инаскьарго,
Сыԥсы наӡаӡа еиқәхоит.

3.10.2013ш.




                 *  *  *

Сара шьҭа абылра сацәыхьчоуп,
Знык ибылхьоу, егьыраан дбылуон.
Уаҳа агәырҩагьы счычом,
Сылахь еиқәны сыжәбаӡом.

Снеиуеит сашәала сҽыхьчо,
Исҭахым хәыцрақәак срабашьуа.
Избоит сҵәақәакгьы шыччо,
Жәҩанахьтә «саламгьы» саҭәашьо.

Сара сызшьыцуам, сызӷьычуам,
Зегьы риеҵәахә рхалашоит.
Егьаурым, сынасыԥ саҩычом,
Аха ԥхыӡк сналашәоит…

Сара сҭынчуп, сагьҭынчым,
Иаҵысхуеит сдунеи амаӡа.
Баша аамҭа сацәӷьычуеит,
Сдунеи еилкаашьа амаӡам.

Сара сҭынчуп, сагьҭынчым,
Иаҵысхуеит сдунеи амаӡа.
Баша саамҭа сацәӷьычуеит,
Сдунеи еилкаашьа амаӡам.




             *  *  *

Мрак ҳзылбааԥшуеит насыԥны,
Зыԥхара зхалагьы имааз.
Иҟарҵеит рыдгьыл рыԥсаҭыԥны,
Шаҟаҩы рымра ҭашәаз!

Шәаҳәароуп. Кәашароуп. Гәырӷьароуп.
Урҭ аазгаз, иахьымӡаз рылымкаа.
Исылшом, сара сызгәырӷьауам,
Сгәаҵаҿ хьаак сымамкәа.

Иааԥшуеит қәрахьымӡак иҳаҭгәын,
Уахынла цәашьыла идырлашоит.
Уигьы аԥсҭазаара иҭахын,
Сгәырӷьацәар, схы сацәыԥхашьоит…

Џьоукы урҭ ахьаақәа рымԥын,
Иахьықәым зынӡаскгьы иџьасшьом.
Ианшәарҭаз рҽырҵәахуа идәықәын,
Иахьа рҳамҭақәа ԥхаршьом.

29.11.2012ш.









                    *  *  *

Ԥхыӡҵас сыбхашҭыр, быԥхыӡ сналашәап,
Снагылап бҿаԥхьа, Сасрыҟәа сакәушәа.
Лакәҵас ицахьоу ҳамшқәа бгәалашәап,
Нас сыбгәалашәап саргьы слакәушәа.

Цәыӡ хәыҷҵас бсылазар, усгьы изуам,
Сыбзиабара адоуҳа мца бнырып.
Адоуҳа цқьа акымзарак узазуам,
Баргьы ҿыц ахы бнардырып.

Сыбзиара – шәырым, иҿалошәа, иҿшәошәа,
Уи акымзарак иазымго мчуп.
Избоит саргьы аԥышәара сазхиошәа,
Бышҟа амҩа сықәларц саҿуп.

Сара бымца аныскыз сгәалашәом,
Шьҭа уи адунеи иақәлоушәа збоит.
Сҟаларым саргьы быԥхыӡ сналамшәо,
Саргьы сыԥхыӡ сақәтәаны сцоит…

11.03.2013ш.






Қьамҭакаҿ анхара сҭахуп

Саазқәылаз гәырҩак сыблақәа ирхуп,
Избану шәасҳәоит аҭакгьы.
Қьамҭакаҿ анхара сҭахуп,
Ҳаԥхьаҟа исмыбароуп қьамҭакгьы.

Гәҭыхала сгәыӷра уахуп,
Сгәы касыжьуам рацәакгьы.
Ақьамҭақәа рылахь еиқәуп,
Уи азыхгама Аԥсадгьыл?

Ақьамҭақәа ҳархылар – разҟуп,
Ҳҭоурых наскьаҳгоит шьаҿакгьы.
Қьамҭакаҿ анхара сҭахуп,
Нас сеиҵыҵлап маҷ-маҷгьы.

Қьамҭак ыҟанаҵ схәуп,
Сыбжоуп, сарае га сҳәаргьы.
Қьамҭак сахылар сҭахуп,
Аӡәы сахыбаан дыҳәҳәаргьы.










                  Аҩныжә

Ақәгара зԥеиԥшу ҩныкаҿ ҳаҩноуп,
Еиламҳарцаз аҭӡамц иаласҵоит аҵәымӷ.
Сахӡыӡоит иара, избанзар, ҳаҩны ауп,
Ихәарҽыз, иажәыз, уи сцәымӷхом.

Ахыбгьы закәыхи, уигьы гәырҩоуп,
Қәа хәыҷык леир, убригьы ахынкылом.
Зынгьы ақәа шкылсуа сиоуп,
Сгылагәышьоит, акьыба кыдыргыло…

Аӡынраз ианҵаауа ахьҭагь ҩноуп,
Уаџьаҟшәа акы амоуп, амцагьы ҭасҵоит.
Усҟан суадаҿ еиҭа зегьы ԥхоуп,
Хәыцрақәак наҟ, адәныҟа иԥхасҵоит.

Избанзар шьҭа иҟои сызхааным,
Аха саргьы зны схәыҷын.
Игыламызт ҳаҩны усҟангьы ҳанны,
Аха сгара абраҟа аҵысра иаҿын.

Убриазы ҳаҩны ҷыдала исызгәакьоуп,
Схәыҷрагьы џьара иҩноушәагьы збоит.
Убриазы сара ҳаҩны сагьазԥагьоуп,
Ианкылсуа ақәа, сгәалагьы зӡоит.

Аха ҳаҩны ақәгара ахьаԥеиԥшу,
Сазхәыцыр, исныруеит, сылахь еиқәнаҵоит.
Ҩнык ҳахыларгьы, хан дук еиԥшу,
Сыԥсы уеизгьы уахь исыццоит.
                      *  *  *
Иҭабуп, сразҟы, амыцхә сахьалаҟам,
Сара, цәаҳәақәак еихьызшьуа.
Ашәак сымҩыр, сгәы алаҟам,
Уи ауп сгәыӷрақәа еиԥызшьуа.

Сашәала шьхакахь сыхәнарцу?
Сара скаршәра сызхоит.
Нас сашәақәа сымҳәарцу?
Урҭ схәыцрақәа дырԥхоит.

Аха џьаргьы сахьӡыргам?
Уи иагьаԥсам, иагьашьҭам.
Ибжьаӡуам акымзарак хьӡыда,
Ашәа ҭаҳәуаз сгәы ашҭа.

Апоетцәа дуқәа рҿаԥхьа,
Гәаныла есымша схырхәоит.
Имԥсуа рцәаҳәак санаԥхьа,
Урҭ сыԥсы ҿырхуеит.

13.02.2013 ш.









  Сицуп сара Моисеи

Мал ҳәа  исцәыӡуа ак сымам,
Исцәыӡуа, сҩашьара схы ауп.
Гәыӷра хҵакырҭак ансымам,
Сыжәҩан, хыбрас усхоуп.

Маанала иныҟәо срылам,
Убриазы зынгьы сзаҵәуп.
Ишԥазуеи, ҩысҭаарак сылам,
Доуҳа цқьала сҵәуп.

Аӡәы имҩа саԥгылам,
Схаҭа сыламыс сыԥгылоуп.
Араҟа ацқьара узаԥгылар,
Усҟан ҽыхәак уангылоуп!

Сара ахаангьы срыман
Ҩызас  қаҷааи абгассеи.
Саҭамыз уҿаԥхьа, стәыла,
Сицуп макьана  Моисеи.











                *  *  *

Ирхашҭит ҳқыҭақәа ауардын,
Адоумбеи иаҩызаз акамбашьқәа.
Мшәан, даҽакы сҭахым,
Иабаҟоу ҳҽыхәақәа – ҳрашьқәа?

Ирхашҭит ҳқыҭақәа аҿырпын,
Акәапеи зхыршәлаз аӡыхьқәа.
Иахантәарак ахәыцра саҿын,
Сгәаҿы еиқәылон аӡыхьқәа.

Ирхашҭит ҳқыҭақәа  адырдын,
Убас хазы адырдха.
Дыҟам ҳажәабжьҳәаҩ Дадын,
Изҳәода алакәқәа уаха?

Иқәасит, амш аадыдын,
Идыдуазар, шьыри, мышрақә?
Ҳамгааит аамҭа афырҭын,
Убас ҳқыҭақәа рҳақ!..









               *  *  *

Исарҳәоит: «уаангыл, уҽырҭынч,
Узлоу зегьы ухы рынраара.
Аҩны утәаны уаҟа ҭынч,
Иҩна нас уажәеинраала.

Ухы умырҽыӷын, ирԥсыҽ,
Иҟоу зегьы урхьынҳамлан.
Убриала угәгьы рҭынч,
Уакуа уҟам усгьы амла».
Сара исабжьауа абас,
Избоит гагаҵас игылоушәа.
Ишуа ашьа ацынхәрас,
Рдақәа аӡы рылоушәа.

Сықәԥалароуп сара уаҩҵас,
Уалԥшьак сымамкәоу абра?
Анцәа сҟоумҵан гагаҵас,
Сыҟанаҵ саҿыз абылра.

10.11.2012 ш.











                *  *  *

Амчи аҿареи снырмыжьит,
Сара урҭ нысхызшәа збоит.
Џьоукы ргәыҵәҟьа карыжьит,
Уразҵаар, рықәрагьы рӡоит.

Сыҷкәынра амца сыхсыжьит,
Иацәынхаз кәицқәак еиқәуп.
Иреиӷьыз сааԥынгьы нсыжьит,
Иааԥсоу  мҵәыжәҩақәак сыркуп.

Аԥырра збахьада еиужьны,
Ушцо ажәҩангьы нҵәап.
Мышкызны ара зегьы ааныжьны,
Умцаргьы – иуама Анцәа!

Сусқәа, еилатата, еиқәыжьны,
Усҵәҟьа сызцома лассы.
Ихааӡа сыблақәа наухыжьны,
Сыԥсы угәаҿы инхароуп, Аԥсны!









                *  *  *

Сыԥсҭазаара зегьы гхала еибаркуп,
Аха сара амаӷқәа сылыҳәҳәом.
Суаҩра, сгәыцқьара сышьҭыхны сыркуп,
Урҭ  роуп сара исзылыԥхо.

Зны сышьҭыхуп, ҽазны сларҟәуп,
Сдунеи амаӡа зегьы ирзышьҭыхуам.
Аха издыруеит, абригьы разҟуп,
Ҳамҭак, хьӡи-ԥшак усгьы срышьҭахым.

Сыхәрақәа ӷьеит ҳәа шысҳәо схәуп,
Сҟәышреи сқьаиреи зегьы ирылаӡом.
Сыдгьыл саԥырҵны сцаргьы сҭахуп,
Аха  даҽа Ԥсадгьылк сара исымаӡам.

Сыԥсҭазаара зегьы гхала еибаркуп,
Зегьы иреицәоу гхас исымаӡоу,
Суаҩреи сқьиареи бираҟҵас искуп,
Аха сымҩасуеит сшымаӡоу.

1. 12.2012 ш.







                *  *  *

Изҳәада аамҭа сыԥнашәоит,
Аамҭа схаҭа иԥысшәоит.
Уи  ҽураҵас аҽашәоит,
Аха зынгьы иснышәоит.

Нас ҩаԥхьа аҽаршәшәоит,
Идәықәлоит еиҭах инҭҟьа.
Џьоукы уи ахыԥша иацәшәоит,
Дубап иагьа гәыҭҟьа.

Сара сашьҭоуп, сҽысшәоит,
Искушәа уи аӷәрагьы.
Аамҭа ацәқәырԥа сҽаԥыцсшьуеит,
Иснылоит нас ахәрагьы.

Аамҭа, сазхьымӡо, ицоит,
Амҩа нҵәара ақәым.
Сара сыҿҳәара нҵәоит,
Сзыхьӡаша сахьымӡаргьы ҳақым.

28.11.2012 ш.

             






          *  *  *

Еҵәак кыдуп схатәгьы,
Исзалоуп ажәҩан ду сыхәҭа.
Сыеҵәахә, иахьагьы уаҵәгьы,
Уыднаҵ ицқьаз улакҭа!

Сныҟәоит уҵаҟа саргьы,
Сырхуп гәыӷрақәак рышьҭа.
Мариак сашьҭаӡам џьаргьы,
Аԥша ӡлагарақәак срышьҭам.

Шаҟантә сҟьалахьоу аӡәгьы
Дыршьа ахаан изаҭаӡом.
Аныӡба сҭазаӡом сыхгьы,
Иҟалоит араҟа саншаҭаӡам.

Шәыеҵәахәқәа ахькыду зегьы,
Уаҟа сыеҵәахә рылоуп.
Сара сызлаӷәӷәоу есқьынгьы,
Саргьы шәывараҿ сгылоуп.

Сыеҵәахә кыдлар хазы,
Сзаҵәны  схы сазынхон.
Саҭамыз, сҩашьар аказы,
Схазы мацара сзынхом.

28.11.2012 ш.

