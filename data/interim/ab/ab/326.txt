Маи 16, 1997 ш.

Ҳҵас-ҳқьабзқәа рзыҳәан иухамышҭыша сан исалҳәақәаз анысҵап.
– Адунеи, нан, ауаатәыҩса зегьы еиҵашьыцрала еибаркуп. Ашьыцра аныҟамла, ԥхьаҟа ацара, аизҳара зыҟалом.
Иаҳҳәап, нан, аицалацәа. Ишԥарзырҳәои? Аҳәҵысха рыбжьоуп рҳәоит. Еиҵашьыцуеит, аҵысха алҵызшәа, ртәарҭа изықәтәаӡом, еицлабуеит. Аха, нан, иҟоуп ашьыцра бааԥс,  еиӷрабаау, иҳараму ашьыцра, угәыла ажәқәа ҩба имазар, уара ианҵа хԥа. Иаргьы хԥа аниҵар, уара  уиҵашьыцны ианҵа хәба.
Уаб иашьа, нан, Нырбеи ҳәа иасҳәон.
– Қәыџьмахану?
–Аиеи! Нырбеи бааԥсылашәа аҽы дақәтәон. Аҽырыҩрақәа раан аԥхьахәқәа игахьан. Ҽырыҩрак аҿы аӡәи иареи  еиваҩны инеиуан,  зны иара днаԥысуан, нас – егьи. Абас ишнеиуаз, имазкуаз аҽықәтәаҩ иҽы  ҩышьацәхныслеит. Дҩахҟьан, дцаны  дкаҳаит. Нырбеи атах ҳәа уи ауаҩ иҽы аӷәра даамҵасын, ивакны иманы иҿылеихеит. Иаамҩахыҵыр имукәа, уаҳа егьырҭ аӡәгьы дихьымыгӡакәа, иара данҭалоз егьи иҽыҩгьы иманы дҭалеит. Аԥхьахә иара  ирҭоз егьигьы ирҭартә иҟаиҵеит. Абри ауп ашьыцра бзиа, аицлабра бзиа.

*  *  *
Ажәытәан, нан, иабаҟаз асапын, нас ауаа рҽырымкәабаӡоз, амаҭәа рмыӡәӡәаӡоз, иабааргоз? Аԥсуаа, нан, дара асапын дыршуан. Уи  шԥадыршуаз,  излырхуааз? Ахәарӡ… Изыхьӡу удыруама ахәарӡ?
Ахәа аӡы. Амжәа мҿы иацрыҵуа ахәа иаҳа еиӷьуп, ишкәакәахоит. Ахәа алыхәҭа џьаџьа икылырхуан, ирхәуан. Ачуан илҭаԥсаны ахьурӡы еиԥш идыршуан. Иаҵыҵуаз аӡы ашша иаҵарҭәон, аҳәашша ада, егьырҭ арахә рышша, абни ахәарӡ ала идыршуан ашша, идыршуан ижәпахаанӡа. Ианаахьшәашәалак шашәала иԥырҟон. Абыржәтәи асапын аҵкыс еиӷьны амаҭәагьы аӡәӡәон, ауаҩы иҽыкәабаразгьы еиӷьыз ҟалашьа амамызт.

*  *  *
Шьам ҳәа дгьылк ыҟан рҳәоит, нан.
Убраҟа ауаа убасҟак иҿиазаап, ирацәаҩхазаап, Шьам дгьыл иамкуа иалагеит, арахь еиҿыҵшьа рымам, уаҳа џьаргьы иҟам Шьам дгьыл.
Ас ианыҟала, ауаа амкуа ианалага, ҳазшаз ус иҳәазаап, еиҿыҵны, инахара-аахараны инхааит, дасу дахьцо, дахьынхо аҭыԥ Шьам еиԥш ибалааит ҳәа. Убриаахыс, нан, дасу дахьынхо адгьыл Шьам еиԥш ибо далагеит рҳәоит.

*  *  *
Иуасҳәап, нан, аҳи ажьиҩи ирыхьыз. Аҳ ауаҩы  дизааишьҭит ажьиҩы, уаха иҟаҵаны  далгашт аҽқәа шәкы рҽеимаақәа, уаҵәы ианаашо,  шәҽык аҽуаа сыманы ныҟәара сцоит, санааиҵаирха, ианааиҵаирха, ианаацәылашо  шәҽеимаак аныҟамла, ихы хҵәаны икасыжьуеит, иҳәеит.
Ажьиҩы ас аниаҳа, игәы цеит, акьыжыҳәа еимаҭәаны аҵәуара далагеит, шәҽык ирызхаша аҽеимаақәа ҟаҵашьас исымоузеи, сыԥсра ааит, уаҵәы ианаацәылашо сыкнаҳаны сишьуеит аҳ,  сызхишьааша иԥшаарц азыҳәаноуп акәымзар, заманалаҵәҟьа идыруеит, уахык иалагӡаны шәҽык рҽеимаақәа ракәым, иазхаша аҵәымаӷҵәҟьагьы ҟаҵашьа шамам иҳәан, ихы кны, дхырқәақәо днатәеит, иҳәеит.
– Уара, иухьзеи, уанаџьалбеит, ухаҵаӡами?! – ҿаалҭит, иҳәеит ажьи иԥҳәыс. – Згәы цаз инасыԥгьы цеит рҳәоит. Уаҵәы ашьжьымҭанынӡа ҳәа аҳ иуиҭаз аҿҳәара аҟынӡа иҟалаша иудыруазеи! Ушьҭал, уцә. Гәнаҳа ҟаумҵазар, уара уанԥсыша уанбзиахаша зыӡбуа аҳ иакәӡам, уи, сара исеиҳау аӡәгьы дыҟам ҳәоуп адәы дшықәу, аха иара иаҵкыс инеиҳаны даҽаӡә дыҟоуп. Уцә, ушьҭал. Уаҵәы ашьжьымҭан аҽқәа ршьапқәа злаучаԥо аҽеимаақәа аҳ иҭоубыҭ алаучаԥарц иуҭаххаргьы уздыруам лҳәеит. Егьиашаҵәҟьаны, ажьи иқьиара ибеит, иҳәеит, зегьы збо, зегьы зымчу. Ауха иааиқәшәан дылхаббала дцеит, иҳәеит, аҳ, ажьи иҿы иааит ақьаҳиацәа еибарыҩны, уаала, абааԥс уҽеимаа  ҵәымаӷқәа уманы, аҳ дыԥсит, иҭоубыҭ чаԥатәуп.
 Анцәа иишаз зегьы, нан, дыргак дыргак рымоуп. Арбаӷьгьы иара адырга амоуп. Ианунаҭуа  баша  унаҭӡом, акы аҳәоит, иаҳәо здыруада акәымзар. Ус рҳәоит, аӡҟы данилак арбаӷь аика ааԥҟаны иалҵуа ашьала аӡҟы иҟырҟы урхәхәар, нас арбаӷь иаҳәо еиликаауа дҟалоит ҳәа. Уихааными, дугәаламшәои Лука Гәуџьуа, ҳгәылара инхоз? Ирҳәон, убри дани, ирҳәо иашазар гәаҳҭап ҳәа иҟырҟы арбаӷь аика ашьала идырхәхәеит ҳәа. Даныҩеидас, дцәажәартә даныҟала, ҽнак арбаӷь анҿнаҭы, иан ихы налықәикын:
– Нана, абни ҿызҭыз арбаӷь иаҳәаз бдыруама? – иҳәан дналазҵааит.
– Арбаӷь иаҳәо абаздыруеи, нан! – лҳәагәышьеит иан.
– Нана, – иҳәан ҿааиҭит, дгаӡамыз, дхәыҷымыз, – арбаӷь убас аҳәеит,  ҳаԥшәма ԥҳәыс лашьа дыԥсит, ашәаџьҳәаҩ амҩа дықәуп, – иҳәеит.
– Унан, ашьа уҿашәааит, изакәызеи иуҳәо?! – лҳәан ахәыҷы иқьышә дҭасит.
Маҷк ашьа иҿыҵит, убринахыс иҿгьы акуа далагеит, даанӡа умнеиааит, дугәаламшәои, Лука данцәажәоз маҷк иҿы акуан, насгьы убринахыс Анцәа дақәиҭымкәа дҟаиҵеит, арбаӷь иаҳәоны иаҳауаз аҳәара.
Иуасҳәап, нан, сара исыхьхьоу. Саҳәшьа гәакьа Кьакьала даныԥсышаз аламҭалаз, ҳгәыла, Бигәаа Џьгәыз, иԥҳәыс, Жьыдгәа Дапуа-ԥҳа илеиҳәеит, лара исызлаҳәом, азин сымам, аха иаарласны Макбулиа гәырҩа бааԥсык дақәшәоит, иҳәеит. Ус егьыҟалеит, саҳәшьа дыԥсгәышьеит.

* * *
– Ацәгьара ҟауҵар узыцәшәода, нан? – днасазҵааит сан.
– Азакәан, – сҳәеит.
– Мап, нан, уицәшәала Анцәа.
Ашьҭахь дсазҵааит:
– Абзиара ҟауҵар узыцәшәода?
– Аӡәгьы.
– Мап, нан, абзиара аныҟауҵалак ауаа урыцәшәала.

Маи 20, 1997 ш.

Иарбан ҳәынҭқарразаалакь  беиахоит, иаланхо ауаа анбеиахалак. Абеиара – мал-мазаралагьы, доуҳалагьы.
Адоуҳатә беиара аганахьала, аԥсуа жәлар рышьҭахь игылам ажәлар дуқәа, миллионла ирацәоу, иаҳҳәап, абырзенцәа, аурымцәа, аурысцәа. Адунеитәи адоуҳатә мал иаларгалеит аҿаԥыцтә ҳәамҭақәа, қәрала акыр зқьышықәса зхыҵуа. Иаҳҳәап, Абрыскьыл ихҳәаау алегенда, нарҭаа ражәабжьқәа.
Уааигәырӷьартә ибеиоуп архитектура аганахьгьы.
Аха аԥсуаа даараӡа иӷаруп амал-мазара аҟны.
Изыхҟьазеи?
Аԥсуа жәлар рҭоурых зегьы инарҵауланы издыруеит сызҳәом, аха ицәгьамкәа издыруеит сара схылҵшьҭра.
Сызхылҵыз изныкымкәа, иҩынтәымкәа ахҵәарақәа ирықәшәахьеит.
Ажәытәанӡа, Аԥсуа ҳәынҭқарра аныҟаз, аԥсуаа  хыԥхьаӡаралагьы ианырацәаз, уажәтәи Аԥсны иахьӡын Аԥсны ду, Нхыҵ-кавказ иахьӡын Аԥсны хәыҷы.
Аԥсны хәыҷы аҟны инхон Акәыҿбақәа. Уаа нагақәан. Акәыҿбак иԥҳәыс Маршьан-ԥҳан. Иабхәында гәакьа лцәа ԥиҽит иаҳәшьа.
Ианеиликаа, ауаа ишырбоз, ҟамала дишьит. Иҩны дааин, иҟаиҵаз иԥҳәыс илеиҳәеит: «Башьа дысшьит, ишыбҭаху, ма бца башьцәа рахь, мамзаргьы бсыцны баала, сара схымҵәар ауам» – ҳәа нацҵаны. «Сашьа сирԥхашьеит. Уахьцо суцуп» – лҳәан дицны ихҵәеит.
Акраамҭа инхон Нхыҵи-Аахыҵи рҳәааҿы. Аҳәааҿы инхо ҳәа рзырҳәон. Дахьынхоз ашьхагьы иахьагьы иахьӡуп Аҳәба ишьха ҳәа.
Уантәи дыхҵәаны, Аԥсны ду ашҟа дылбааит. Дыҿиеит, изҳаит. Џьоукы нхара ицеит егьырҭ ақыҭақәа рахь, иаҳҳәап Ҷлоу, Ҵабал.
Аҭара ақыҭан иаанхаз, рызегьы амҳаџьырра иагеит. Рынхара зегьы ццышәыртәит ампыҵахалаҩцәа.
Сабду, саб иаб Кьаӷәса Ҭырқәтәылантәи дхынҳәит.
Ҿыц анхара далагеит. Сара сиит сабду иргылаз ахьа кәасқьа аҟны.
1973 шықәсазы, ҳара хҩык аишьцәеи, ҳәарада, раԥхьаӡа иргыланы ҳаби,  ҳааилаланы, напеилаԥсала, ҩбаны еихаргыланы иҳаргылеит аҩн ду. Иҳаргылеит аказарма, амаҵурҭа, абоурақәа, аҳәаҭрақәа, аџьмаҭрақәа, аца ду.
Иҳааӡеит абаҳча, ҭаацәа дук ныҟәызгаша.
Абарҭқәа зегьы зхысҳәаауа, мал-мазарала ҳбеиаханы ҳанааҟала, адгьыл ҵысра иаҩызаха, иааҳамаз зегьы нықәццышәаа ицеит ақырҭуа-аԥсуатә еибашьраан. Аҟәа инхоз сашьеиҳабгьы саргьы, иааҳамаз зегьы аибашьра иналаӡит. Аӷәыцәҳәы ҳаақәтәеит. Исцәалаӡит сқыҭаҿы исымаз адача. Иаакәыршаны ашәыр еиҭаҳаны, шәи ҩынҩажәи жәаба мандарина шьапы еиҭасҳаз рҿалахьан. Инықәӡаа ицеит. Ажәакала, Аҭара инхоз Аҳәбақәа ҳазегьы ҳахнарҵәеит уажәтәи аибашьра.
Абарҭқәа зхысҳәаауа, аҳәынҭқарра  беихаӡом, ианӷархалак аҭаацәарақәа.

Ииун 8, 1997 ш. Асабша.

Аибашьраан ҳара Ачадара ҳанхон, – лҳәеит ерманы ԥҳәыс быргк, – ақырҭқәа рнапаҵаҟа ҳаҟагәышьан. Сыҭаҳмадаеи сареи ҳакәын аҩны иахыз. Ҳшәа-ӡыӡо ҳаҩнан.
Ҽнак ҩыџьа агвардеиццәа ҳашҭа иааҭалеит, равтоматқәа харшаланы.
– Шәызмилаҭда? – ҿаарҭит.
– Ҳерманцәоуп, – ҳҳәеит.
– Амла ҳакуеит. Акраҳҿашәҵа! – рҳәеит.
– Иҟаҳҵагәышьоз?! Иҳамаз рҿаҳҵеит.
Аибашьра иаҳа-иаҳа еицәахон. Афатә иҳамаз зегьы  нҵәеит. Схаҵеи сареи амла ҳакны, аԥсра аҟынӡа ҳнеихьаны, ҽнак, анҭ, акрызҿаҳҵаз ақырҭқәа еиҭах иааит акраҳҿашәҵа ҳәа. Ирҿаҳҵоз акымзарак акгьы ҳамамызт. Схаҵа иааисуа дырҟәаҟәеит, дахыԥсааит. Анҭ уааума?!
– Амца иалуго амаҭ ицҳауеит, – сҳәеит.

Ииун 29, 1997 ш. Асабша.

Аҽыҩ, аҽы ццышә бзиа, аҽуаҩ амцхә аӷәра ауижьыр, ашша аӷраԥҽуеит. Иахыԥсаақәогьы ҟалоит. Еиҳаракгьы хьаа бааԥсны ирхыргоит. Цқьа акрырзыфом. Аӡыҵәҟьа цқьа ирзыжәуам. Аарла иныҟәоит рыбӷақәа ырхәаны. Ашьа рҟәаҵуеит. Аха ишнеи-шнеиуа, ашьшьыҳәа иалҵуеит, иацәцоит.
Убарҭ, аҽыццышәқәа иреиԥшхеит ҳҵас-ҳқьабзқәа, ҳаламыс, иааизакны ҳаԥсуара зегьы.
Изхысҳәаауа, иахьа аԥсуа чарак аҟны сыҟан. Анхаҩ бзиа аҭаца диоуит, иҷкәын ԥҳәыс дааигеит. Иааигаз аҭацагьы даԥсуоуп. Узеигәырӷьаша усуп. Аҭаца ҩызцәа, лҭаацәа рыхьӡала, аҳамҭақәа ахьааргаз ҳҵас-ҳқьабз иатәуп, аха ажьымдыр иаҩызахеит иҟарҵаз даҽакы – арԥхашьага – ҩ-столк ирзымкуа иааргеит афатә-ажәтә.
Зегьрыла ҳааҳәит.
Ишԥеилкаатәу абри: асовет аамҭа аныҟаз, иӷарызгьы дбеиазшәа ихы уирбон. Уажәы ибеиоугьы дӷарӡоушәа дҳадҵәуалоит.

Февраль 15, 1998 ш. Амҽыша.

Иацы Џьгьарда ақыҭан, ԥсхәарак аҿы сыҟан. Абраҟа ианысҵо ажәабжь иҳәамҭоуп анхаҩы, ашәарыцаҩ, аибашьҩы, шықәса ҩынҩажәи жәаба ирҭагылоу Едгьы (Едик) Амҷба. Ачара акәац ахьыржәуаз, абысҭа ахьыруаз, амца ҳакәшаны ҳгылан. Ихы наҳақәкны ус ҿааиҭит Едик:
– Уажәы, ишыжәбо, абжьуаа ҳашьхақәа ҳара ҳрықәиҭым. Аԥсны ахы ианақәиҭаҳтәуаз, аӷа игәы ҭҟьаны, дырҳаны данцоз, ҳанишьҭаз, ҳицрымҵӡакәа ҳцозҭгьы, иахьа ҳашьхақәа зку ашәанцәа уаҟа руа-ршәаџь убомызт аха, изыхҟьаз сыздыруам, жәытәнатә аахыс Аԥсны иатәыз, Шәантәыла ҳәа ҳзышьҭоу, Кәыдры аиҩхаа, ҳара, Џьгьардаа ҳаиԥш, аԥсуа қыҭақәа жәытәнатә аахыс иаҳтәыз ашьхақәагьы надкыланы, ҳамҭаҵас аӷа инаиҭаны ҳаатәеит.
– Иџьоушьаша, аӡбахәгьы ҳҳәаӡом, жәытәнатә аахыс Қырҭтәыла иатәызшәа, – инаԥишьит, – Едик ииҳәоз иазыӡырҩуаз аӡәы.
– Ираҳҭеит, мшәан, иҭабуп ҳәагьы ҳарымҳәеит. Ҳаурышьҭызҭгьы, ҳара, џьгьардаа, тамшьаа, кәтолаа, аҭараа, – еибаҳҳәахьан, иаҳгон Шәантәыла. Ауҳәан-сҳәан гәарарҵеит абџьар ҳамамызт, ҳаҷкәынцәа шәҩыла баша иҭахон ҳәа. Изшьуадаз?! Ашәанцәа иқәҵны ицахьан. Иҭацәын Шәантәыла. Ҳиааира ашьҭахь, ҳара, ашәарыцаҩцәа изныкымкәа ҳцон, ҳаауан, ашәарах ҳшьуан. Аӡәымзараӡәгьы дыҟамызт ашәанцәа Ажара, Омар Ишара, Шәантәыла зегьы, – ҿааиҭит иԥсахы ԥыжәжәо.
– Уи иаҳдыруа усуп. Шәӡырҩы, сара уажәы уиакәым сызлацәажәо. Араҟа уажәраанӡа ашәарыцара атәы ҳалацәажәон. Саргьы ԥыҭк снашәа-аашәахьеит, – иажәа инациҵеит Едик.
– Ари иаҟара ишәарыцаҩ дуу уажәы абжьуаа ҳҿы дмаҷуп, – слымҳа инҭеиҳәеит, сааигәа игылаз, алҩа иблақәа ианырҭала, ихы наҟьа-ааҟьо исывагылаз.
– Ашәарыцара иара атәы удыруазароуп, – иажәа наигӡон Едик, – иара атәы ҟауҵароуп. Ашьхақәа рҵас-рқьабз рымоуп. Ус рҳәоит, Ажәеиԥшь дҭаҳмадоуп, ддагәоуп, иаҳаӡом, иуҳәо заҳауа иԥҳа лоуп, нас иԥҳа лаб иалҳәоит ҳәа. Сара уи шиашоу агәра згоит. Уаҵәы ианаашо шәарыцара амҩа сықәлозар сахьцо акыр соуоу исмоуоу уаха издыруеит. Уаха сахьнышьҭало ԥхыӡ избоит. Ԥҳәызба қәыԥшк, акасыш лхаҵаны, лыблақәа лхаччо, ажәак  мҳәакәа, аҵәа ааслыркуеит. Ислыркуа аҵәа хәыҷызар, исоуа ашәарахгьы хәыҷуп, идузар абӷаб ду аазгоит. Ус акәымкәа, уаҵәы ианаашо шәарыцара сцараны, уаха сахьнышьҭало Ажәеиԥшьаа иԥҳа ԥхыӡ данысымба, аҵәа ансылмыркы, башоуп, баша амҩа сықәлоит. Аԥхыӡажә акыр адыруама ҳәа шаҟантә сцахьоузеи. Зныкгьы акгьы сзаамгац. Саԥхьаҵәҟьа игыланы сеихсуеит. Башоуп, исзақәыршәаӡом, ма зынӡаск сылаԥшгьы иҵашәаӡом. Аха уиакәым уажәы ишәасҳәарц исҭаху, уара иуҿаҵахәуп иуҿаҵахәым ҳәа уажәраанӡа араҟа излацәажәоз ауп. Шықәса ҩажәаҟа ҵуеит уажәшьҭа. Сҩызцәеи сареи иҳалшоз ала ҳҽеибыҭаны, ҳцеит шәарыцара. Сыԥхыӡгьы бзиан. Ибзиан ҳәа ԥхыӡ ишызбаҵәҟьаз сныҟәандаз, аԥсыцәгьара смыхьызҭгьы ашьҭахь сзықәшәаз сақәшәомызт. Ажәеиԥшьаа рҭыԥҳа ҵәакоуп ислыркыз, шәарахк сылҭеит, аха сыԥсыцәгьара сызнымкылеит. Ҳцеит неирҭа ахьынӡамаз акаҵәарахь. Абӷабқәа ҩба еицны, ацаҟьа иаҿаланы инеиуан. Аԥхьа игыланы инеиуаз агәыҵәҟьа иҩақәыскын, уааҵәҟьа исыртәеит. Исзымхеит умбои. Иашьҭагыланы инеиуазгьы ласышьҭит. Сҩыза хара дыҟамызт, ахысыбжь аниаҳа дааит. Ацәа анахысхуазгьы игәасҭеит абӷабқәа руак, аҵша, акакаҷ ахазшәа иаакәыршаны ахәда шкәакәан, амаҟа шкәакәа ахәда иахазшәа иҟан. Рцәақәа рхаҳхит, иааҳгеит. Ани, зыхәда амаҟа шкәакәа акәыршазгьы аҩызагьы рцәақәа рҟацаны аԥацхаҿы инадысҵеит. Уиакәхеит, сышәарыцара аҵыхәа ԥҵәазаап, сара иалыздыраауазеи. Сцеит, сеиҭацеит, сцеит, сеиҭацеит, сҭацәӡа схынҳәуан. Шәылаӷырӡ смоуааит мцык алаҵаны ишәасҳәозар, абни, ахәда-маҟаш анысшь амчыбжь азыҳәан сеиҭацеит, аа, уара, саԥхьаҵәҟьа избоит ақәасаб. Сеихсуеит. Башоуп. Адырҩаҽны еиҭазбеит даҽаџьара. Иацы исыхьызгьы хьымӡӷысшьоит. Смыццакыкәа, ахы егьи акәымкәа, ашԥы иарбаны схысит, башахеит. Схынҳәит. Ԥхыӡла аҵәа сзырклоз даасԥырҵит. Лцәаарагьы сахьԥшуам. Зегь акоуп изуам. Даҽа ԥыҭк  анҵы, сеиҭацеит ашьхаҟа шәарыцара. Еиҭа башахеит. Ашәақь рыхха сасыртә ашәарах саԥхьа игыларгьы, иауам, исзақәыршәом. Уи ашықәс ус иниасит. Аҵкыс еицәамзар еиӷьымхеит адырҩашықәсангьы. Шәарах цыркьыкгьы сара исҿаҵахәымхеит. Анаҟә ҵаӷа касҵас илхаршәны ԥхыӡ исзааилозгьы днасԥырҵит, днасԥырҵӡеит. Абас сшыҟаз, саргьы ашәарыцара саҟәыҵгәышьароуп сҳәо аҟынӡа снеихьаны, иԥсаҭа бзиахааит, дыԥсхьеит, саб уак диман, ешыратәын, Аҩӡбан. Дшәарыцаҩ дуун, аԥааимбар диҩызан, ашьхақәа ртәы, ашәарахқәа ртәы уи ишидыруаз издыруа сара уаҳа дсықәымшәац. Абни ҳаҩны дааит сасра. Сара сыҷкәыноуп, шықәса ҩажәижәаба сырҭагылоуп, иара абырг замана иоуп, аха ашәарыцаҩцәа анеиқәшәалак, еиҳабы еиҵбы амаӡам, еиқәлацәоушәа ашәарыцара алацәажәара иалагоит.
– Маҷк аҟара аидыҽхәаларагьы… Бгахәыҷы цәаҭабаак зшьызгьы бга дуӡӡак ишьызшәа… – ҿаасҭит схамыждараз, ашьшьыҳәа сӡырҩлар сызкыдаз, аха сыбз мыжда ҭагылома!
– Уи шыҟоу умбои, ашәарыцаҩцәа ҳамацара ауҳакәху ус иҟоу, иашоуп, ҳаргьы аҽхәара ҳдыруеит аха. Шәара, ашәҟәыҩҩцәагьы, абзиара ҳҳәааит, аха сара изҩыз еиҳа еиӷьу зыҩхьада ҳәа…
– Ҳаиҭоуп, ҳаиҭоуп, акгьы сызҳәом, – ҳааибарччеит. Ҳаидызгалаз аус ишлахьеиқәҵаразгьы. Аибашьра зегьы зхызгаз, убраҟа еиднагалаз зегьы иаҳҭынхаз хаҵарԥыск иҩызцәақәаки иареи ажәа анааимаркыз, илаигәыдҵаны дыршьит. Иршьыз имашьына рӷьычит. Ирыҵихит. Иаргьы дыршьит, амашьынагьы амца ацраҵаны ирыблит ашьҭахь. Уажәы усгьы Аԥсны усуоп ишыҟоу. Зтәы ргаз ҿимҭроуп, избанзар… Еилкаауп. Аҟәыш ихалагьы ибоит ҳазҭагылоу, агаӡа иоуҳәаргьы изеилкааӡом. Уи заҳҭахузеи, иаҳҳәеит ҳәа изаҳауада. Ҳазыхынҳәып Амҷы Едгьы (Едик) иажәабжь. Исыхәҭаз насаҳәаны, иажәа инациҵеит.
– Ишысҳәаз еиԥш, ҳаидыҽхәалома, ҳагәҭыхақәа еибаҳҳәома, ишакәхалак, еиҳабы еиҵбы ҳәа еилых ҟамҵакәа, ашәарыцаҩцәа ҳанеиқәшәалак, ҳагәҭыхақәа реибыҳәара ҳалагоит. Иара, саб иуа, Аҩӡба, иқәрахь дышнеихьазгьы макьанагьы дшәарыцон. Ааигәа даныҟаз, Ажәеиԥшьаа исаҭәеишьаз ҳәа иажәабжьқәа ҳәаны даналга, иасҳәеит сара исыхьыз. Цқьа ишәасымҳәаӡеит. Сара абанҭ ақәасабқәа аҩба, руак, зыхәда амаҟа шкәакәа акәыршаз анысшуьаз исыцыз сҩызагьы, ашьха, ижәдыруеит, ҩызада ауаҩы дныҟәом, уигьы, сара сеиԥшҵәҟьа, дмаҷҟәикноуп дшыҟоу. Абасоуп иҳахьыз, абасоуп ҳзықәшәаны ҳаҟоу ҳәа иасҳәеит абри абырг. Уҩыза дысзаагеи, иҟашәҵаша сара ишәасҳәоит иҳәан, сцан, сҩыза даазгеит.
– Дадраа, шәҩыџьагьы, шәымдырра иахҟьаны, аиакәым ҟашәҵеит. Ишәҿаҵахәымзгьы шәамхашьит. Абни, амаҟаш ахәда иакәыршаны  ҳәа дызҿыз ақәасаб Ажәеиԥшьаа рҭыԥҳа илтәын, лара илхатәын. Аԥхьа игыланы инеиуаз шәара ишәылҭеит, аха шәара, шәхы шәызнымкылазт, лара илтәызгьы шәамхашьит. Иҟалаз ҟалеит, уажәшьҭа хҿыхшьас ишәымоу акоуп, шәаалаганы шәышәара инаӡа-ааӡо ацәашьқәа ҟашәҵа, шәысныҳәоит иҳәеит. Ҳанацәа ҳашәара инеиуа ацәашьқәа дҳарҟаҵеит. Ҳҿи ҳнапи ааҳарӡәӡәаны, ҳашәара иҩеиуаз ҳцәашьқәа ҳаԥхьа иҩаргыланы, ашьхаҟа ихы рха абри ауаҩ убас ҳаиныҳәеит, убасеиԥш ажәақәак иҳәеит. Уара, иҳәеит, абна илоу, ԥсы зхоу зегьы ирхылаԥшуа  рынцәахәы, Ажәеиԥшь-Жәеиԥшьырҟан, уара зегьы зымчу, адунеи азна иразу, ацәгьеи абзиеи еилзырго, уара удагәоуп, улымҳақәа ираҳауам, аха уԥҳа, Ажәеиԥшьаа дуқәа шәыԥҳа, амра еиԥш икаԥхо, амза еиԥш икаҷҷо, дасу иҿаҵахәы изҭауа, абарҭ аҷкәынцәа рымдырра иахҟьаны аиакәым ирыхьыз, ииашамкәан иҟарҵаз иаҭанабымҵарц ибыҳәоит ҳәа даалаган, сара ишысҳәо аума, ажәа хыркыла ҳаиныҳәеит. Ҳцәашьқәа амца надиркит. Шәыгәнаҳа шәхыхуп иахьарнахыс, шәымдырра шәаҭалҵом иҳәан ҳноуижьит. Абри акыр ацҵаны, ма имцны ишәасҳәозар Ажәеиԥшьаа рҭыԥҳа уаҳа ҿаҵахәы сылымҭааит. Абырг ныҳәаҩ ҳагәнаҳа анаҳхих ашьҭахь, сҩызеи сареи ҳнеицәажәеит, инеибаҳҳәеит шәарыцара ҳанцаша. Ауха сегьнышьҭалеит, анаҟә ҵаӷа далԥхаауа, лхы-лҿы лхалашаауа даасыдгылан акы хәыҷны, егьи иаҳа иаакәаданы ҩ-ҵәак ааслыркит. Ианаацәылашоз амҩа ҳнықәлеит. Макьана акыр  ҳныҟәароуп, макьана ашәарах абаҟоу шаҳҳәоз,  аҽныҵәҟьа, амш нымҵәацкәа, қәасаб дуки, қәасаб хәыҷыки ҳаҭәалшьеит зхьышьаргәыҵа сакәыхшаша. Абри уажәы ҳазлацәажәо, зегьы нцәахәык нцәахәык рымоуп. Ажәеиԥшьаа, абна илоу рынцәахәы, иуҿаҵахәу ануиҭалак ашьҭахь, иузымхакәа, аԥсымҭәра ухьыр, уаҳа умоуа уҟаиҵоит.
Абыржәтәи ҳаибашьрагьы, абри ҳиааирагьы, абригьы нцәахәык дамоуп. Иҳаиҭаз жәбоит, шәыбла абзиа абалааит. Аиааира дуӡӡа ҳаҭәеишьеит. Аха аԥсымҭәра ҳахьыр, иҳауҭаз ҳазхом ҳҳәар иҳаҭәеишьаз ҳахибаар ҟалоит. Усҟан агәаҷ, абчараҳ ҳәа еилых ҟаиҵаӡом, ҳазегьы… Анцәа ҳахаанумтәын уи амш!.. Шәаала, аԥшәмацәа шәааи рҳәеит, изыхәҭоу сыкәмалк нхаҳҵап.


Март 3, 1998 ш. Аҩаша.

Иацы гәыԥҩык ашәҟәыҩҩцәа аԥсуа школк аҟны ҳаҟан.
Аԥсуа бызшәа аныҳәа мҩаԥыргон.
Абри еиԥш афеномен шаҟантә сазхәыцхьозеи, аха аҭак сзыԥшаауам.
Аибашьра анеилга инаркны, аԥсуаа ҳаҩныҵҟа зегьреиҳа аԥыжәара ду амоуп акәашаратә ҟазара, нас – ашәаҳәара. Даараӡа шьҭахьҟа инхеит ацәажәаратә баҩхатәра, зынӡаск еицәахеит аԥсуа ҩыра, аԥсуа шәҟәы.
Иацгьы убри убон.
Аԥсуа бызшәа амш азгәарҭон, акәашара, ашәаҳәара аамышьҭахь, ма  ҵаҩык, мамзаргьы рҵаҩык ажәеинраалак дамыԥхьеит.
Уиадагьы, абыржәы аҟара аԥсуа бызшәа азыҳәан ажәа ҭлаԥҟақәа рҳәауа исмаҳацызт. Аԥсҭазаараҿы аԥсуа бызшәа азыҳәан аԥырхага ҟарҵо сахаанымхацт.
Иаазгоит ҿырԥштәык.
Ҵыԥх, шықәсык иҭыҵит ажурнал «Алашара» номер заҵәык. Атиражгьы араионқәа рахь ирымгаӡеит. Аҟәа иалҵӡом ҳаԥсуа газеҭ заҵәы «Аԥсны».
Абас ухәыцуа уҿыноухар, даараӡа угәы иамыхәаша агәаанагарақәа урызкылсуеит.
Ҳрыцҳарақәа зегьы раԥхьа игылоуп зынӡаск даҽакы – ҳгәы иҭоу ҵәахны, ҳгәы иҭаӡам аҳәара. Уи ҳашьцылахьан асовет мчы ахаан. Аамҭа шьаҭанкыла аҽаԥсахит, аха ҳара, ауааԥсыра атәитәыхра ҳазҭымҵит. Еилкаашьа змам ӡы хәашьык ахықә ҳақәгылоуп.
Уигьы ԥышәароуп.



Март 12, 1998 ш.

Иахьа саниз иамшуп.
Сызшаз, гәаҟҵәаҟра сыгимыжьзаргьы, ихьышьаргәыҵа сакәыхшоуп сызшаз, иахьанӡа сааигеит.
Ашамҭаз иҽеимыз ԥхыӡк збеит.
Ӡынрахуп. Асы шьҭоуп, иҵаауеит. Ӡиаск ахықәаҿ, аԥаҩ ҳарак аҟны, ҩыџьа ахәыҷқәа хәмаруан. Хәыҷык дҩалшәан, изыхҵааланы иҟаз аӡы дҭаҳаит, дҵааҟәрылеит. Сцәырҳаны сааԥшит.
Даара сазхәыцит сыԥхыӡ.
Схәыҷра, сқәыԥшра ашҟа ииазгеит сыԥхыӡ. Схәыҷра ахьымҩаԥысыз сҳабла, Аҭара Ахәы қьаԥҭахеит. Убасҵәҟьа ақьаԥҭахара иаҿуп актәи аклассқәа рҿы сахьтәаз аҳабла Аҟармара.
Ус уҿыноухар, сызлиааз аҳәынҭқарра дуӡӡа иҟәыбаса еилаҳаит.
Схаҭа исылшаз рацәам, аха  ҿырӷәӷәала исҳәар сылшоит, баша адәы сықәмызт, зынӡаск иҟәнысшьартә иҟам сџьабаа.
Аҟәа акаҳуажәырҭа «Брехаловка» ҳәа изышьҭоу аҟны еицәажәон ҩыџьа ахацәа:
– Угәы ишԥаанаго, – ҿааиҭит руаӡәк, – дарбану реиҳа ирыцҳау, аҟәыӷа иакәу, абзамыҟә иакәу?
Дааԥышәырччан ҿааиҭит егьи:
– Абзамыҟә уахьиҵашьыцқәаша рацәоуп. Иҟоу-иану акгьы изеилкаауам. Иарҳәо аамышьҭахь акгьы издыруам. Игәгьы ицәагьы ҭынчуп. Илахьыцәгьоу аҟәыӷа иоуп. Иҟоу-иану ибоит, еиликаауеит. Ииҳәо аӡәгьы иаҳауам, мамзаргьы иҳәар руам, – ихиркәшеит абас, – аиашаҵәҟьа уҳәозар, Анцәа дигәаԥхаҵәҟьаны димшаӡеит иара, ауаҩы ихаҭа. Ҳаишеит дҳалахәмарларц.


Маи 16, 1998 ш. Асабша.

Сыԥшәма лан Лакәуа-ԥҳауп.  Ҳашцәажәоз, лафла, ус ҿаалҭит:
– Уажәтәи  аҿар, нан, аламыс рымазааит, ҳәа ҳааҟәымҵӡакәа иаҳҳәоит, ихҭаҳкит. Аламыс рызҭозеи, ажә, аҳаиуан ахш алоуп ишааӡоу. Ан лгәыҳәԥыхш ршьа иаламлаӡеит. Ауаҩы, нан, иан лгәыԥҳәыхш иацны илалозароуп аламыс.

Август 18, 1998 ш.

1967 шықәсазы СССР Октиабртәи ареволиуциа 50 шықәса азхыҵра азгәарҭон. Гәдоуҭа акультуратә хан аҿы, жәлар реизараан, дықәгыланы дцәажәон «Кьараз» аиҿкааҩцәа руаӡәк Аиба  Џьӷориа, ус ҿааиҭит:
– «Кьараз» анеиҿаҳкаауаз изҭахыз маҷӡан. Абжеиҳараҩык ҳааигәа иааиӡомызт. Уажәы, ианыбзиаха, зегьы ирҭаххеит «Кьараз» иалан ҳәа рзырҳәаларц. Усҟан иабаҟаз?
Аиба ииҳәаз исгәаланаршәеит уажәтәи ҳаибашьра, ҳиааира. Аибашьра анцоз, абга зԥаҳалаз алеиԥш, уажәы, шәҟәыҩҩцәақәак, ҵарауаақәак, аҟәыӷацәа ҳәа ирыԥхьаӡо, уахьнеилак, ажәа уаҩы ирҭом. Ирзеилкааӡом ирзырҳәо: «Уажәа аԥсы иажәоуп», – ҳәа.
…Аԥсҭазаара – аӡиас аҿаӡсара иаҩызоуп.
Умч ахьынӡаҭоу аӡиас уаҿаӡсаны ԥхьаҟа уцалоит. Умч ианаагхалак, уаанхоит ԥхьаҟагьы шьҭахьҟагьы узымцо. Ушнеи-шнеиуа умч иҵегьы ианагхалак, аӡиас шьҭахьҟа уаго иалагоит, аҵыхәтәан иара, аӡиас шцац ицалоит, ицоит уара иноухысны.

Сентиабр 25, 1998 ш.

Цәгьарамзар бзиа уаҩ дахыччом ҳәа, иахьа, ахага иеиԥш, схала сызхара сыччеит. Аԥсны аҳәынҭқарратә банк хада анапхгаҩы, адепутат, миллиардк еиҳаны аԥара ӷьычны, дыбналаны Урыстәылаҟа дцеит, иҽиҵәахит. Чынуаа дуқәак рыла, абжьқәа иоузшәа, аԥаршеи документқәа еидыргәагәаланы, депутатс дҟарҵахьан. Аибашьраан Гәдоуҭа қыҭак аҿы иҽыҵәахны дтәан. Ииашаҵәҟьаны, Москва аҵара ду далгахьан, ԥшра-сахьала уиеигәырӷьартә дыҟоуп, аха имамызт зегьы иреиҳау – ауаҩра.
Дыбналаны Урыстәылаҟа данцоз, ажәа аанижьзаап,  шәысԥырҵ, шәысҟәаҵ акәымзар,  сҭашәкыр, шәара ачынуаа шаҟа миллиард шәӷьычыз зегьы сҳәоит иҳәазаап. Егьиашаҵәҟьаны, ицәшәазар акәхап, наҟ иҟәаҵит. Игәы рҭынчны дтәоуп Москва.
Иҟалаз иугәаланаршәоит ажәаԥҟа: «Ахшыҩ – аԥшәымоуп, аҵара – сасуп». Ажәа «ахшыҩ» аҭыԥан идыргылар «ауаҩра» иаҳа ианаалоит уажәы иҟалаз Аԥсны. Узырччаша, аӷьыч ицәшәаны дрызҭакуам.
Инаҳзацлеит даҽа рыцҳарак. Дгьылгьы жәҩангьы ҳара, иацтәи асовет уаа иҳаӷахеит. Иҟалеит аарҩара бааԥс. Аибашьраан хьҭала ҳаԥнашәеит, уажәы – аарҩарала.
– Ҳара, абыргцәа, аҭаҳмадацәа, иҳаԥсыхәозеи? – ҳәа сиазҵааит, исықәлоу сҩызак.
Исеиҳәеит алаф еиқәаҵәа:
– Иҳахәҭоу удыруоу? Аҽада анажәлак, алымҳа ианкны, иргәыбзыӷуа, ижьа-жьо, абахә инықәдыргылоит, уԥсаҭа бзиахааит, уџьабаа бзабаала иаҳԥылалааит ҳәа иныҳәа-ныԥхьаны, илагәҭасны ибӷарҵоит.
Ииҳәаз  ҳнахычча-аахыччан, ус ҿааиҭит:
– Иумдыруеи, ашәарах абнаршәыра илоуп. Уахгьы-ҽынгьы агәаҽанызаароуп, мамзар агыгшәыгқәа иааимыржәжәоит. Угәуҽаныз, сҩыза! Иухоумыршҭлан абнаршәыра илоу ашәарах ушаҩызоу!

Октиабр 15, 1998 ш.

Актәи Асовет ҳәынҭқарра анышьақәгылоз раԥхьатәи ашықәсқәеи, иахьатәи Аԥсни ахьеиԥшқәоу рацәоуп.
Урыстәыла аҳәынҭқарра ҿыц адәы ианаақәла аҽны инаркны, изқәыӷәӷәоз, зыжәҩахыр иқәгылауаз, дац-ԥашәс иамоу ҳәа ишьҭнахыз зусҭцәадаз? Реиҳа зеилкаара маҷыз, реиҳа здырра ҭшәаз, аԥсуаа рҳәашьа, зыбз ада зыхәламыз, ахархь уаа ракәын. Аҟәыӷацәа ықәцаны, абзамыҟәқәа рыла аҳәынҭқарра аргылара иалагеит. Иабакылнагеи?!
Аҩбатәи. Абольшевикцәа аҳәынҭқарра анаадырҳә, иҳагу иҳабзоу, ҳагха-ԥха аҳәара ҳалагар, анҭыҵ аӷацәа ираҳауеит, иҳәатәӡам, иҵәахтәуп рҳәан, 1922 шықәсазы, иаԥырҵеит ацензура бааԥс. Иалҵзеи? Азҩа зӡаз, иан дагеит.
Иаазгаз аиҿырԥшрақәа иуарҳәои?

Октиабр 18, 1998 ш. Амҽыша.

Акы ҳалацәажәон, лажәа иналаҵаны, ус ҿаалҭит сан.:
– Иугәаламшәои, нан, уаб данԥсы, аԥсыжра аҽны, иханы дтәаны, амыткәма лҳәон аԥҳәыс ҟәыӷа, ҳҭынха Шьыдгәа Дапуа-ԥҳа. Лыбз цәгьан. Уара уихааным, гәылак дҳаман, Бинаҟәыҟә ихьӡын. Дычмазаҩны дышьҭан. Дибарц днеит Шьыдгәа.
– Ушԥаҟоу? – лҳәан днаиазҵааит.
Ачымазаҩ Бинаҟәыҟә иҷапан инапы нақәикын:
– Аа, абраҟа иҭагьежьаауа исыхьуеит, аха бара бцасҳәагьы сыԥсӡом, ҟәыдк боуаз џьшьаны баша бааит, – ҿааиҭит иаргьы, алаф злаз Бинаҟәыҟә.
– Аҟәыд, уанԥслак акәым,  уԥсы анҭаз иаҳҿауҵомызт. Уиакәым ихьаау, иабаухьаауеи, ишԥаухьуеи? – дыхҭалкит Шьыдгәа.
– Аа, абраҵәҟьа, сҷапанҵәҟьа иҭагьежьуеит, – иҳәагәышьеит Бинаҟәыҟә.
– Аҳа-ҳаи, акы уацәымшәан. Саргьы саб данԥсышаз, аа, абасҵәҟьоуп ишихьуаз, умшәан, – лҳәеит Шьыдгәа.
– Аҳ, сыԥсымҭазы рацәа бысиааит, – иҳәеит Бинаҟәыҟә. Егьиашаҵәҟьаны, ахымш рыҽны дыԥсгәышьеит.
Ашьҭахь, ҳашцәажәоз, исалҳәеит даҽакгьы сан.
– Акыр здыруа дегьууандаз, дегьуаӷандаз рымҳәои, нан?
Акыр здыруаз аҭаца, акгьы ззымдыруаз ланхәыԥҳа дышлырԥшӡаз  уасҳәап.
Аҭаца аҩны дыҟамызт. Анхәыԥҳа лбацәа ааит. Акәты рзылшьит. Ирзылӡит. Аҵәынҵәлаӷь мырҟьаӡакәа ирымҵалҵеит асасцәа.
Аҭаца данааи, дыԥшызар, аҵәынҵәлаӷь мырҟьаӡакәа иӡны ишрымҵаз лбеит. Алиԥси рыла даҽа кәтык аалшьит. Аҵәынҵәлаӷь лжәит, амцаҿы иаалырҟьаԥшьит. Ашә рҟәыҷны иагәылаҵаны инарымҵалҵеит. Егьи, идмырбаӡакәа инарымҵхны илгеит. Асасцәа аҭыԥҳа ҳалхыччап ҳәа еибыҳәо итәан, аҵәынҵәлаӷь ааԥырҟазар, ашәырҟәыҷ агәылоуп.
– Ҳаи, ари дыбзиазаап, аҵәынҵәлаӷь мырҟьаӡакәа, имыӡәӡәаӡакәа иҳамҵалҵеит ҳәа баша еибаҳҳәон, – иҳәеит асасцәа реиҳабы.
Абас, нан, акыр здыруаз аҭаца ланхәыԥҳа бзамыҟә длырԥшӡеит. Инацысҵап, жьра-цәарала иҳауаз ԥҳәыск илҳәаз, илыхьыз. Ланхәа дыԥсит. Аҭаца лзыҳәан: «Илыԥсыхәозеи, шьҭа дыхтырц дыҟоуп, дзакәыҵәҟьоу ауаа ирбоит, ҳлырԥхашьоит,  ланхәа лакәын дааҟәымҵӡакәа дҵызԥсаауаз» - рҳәон ауаа.

Октиабр 25, 1998 ш.

Абри амчыбжь аҩныҵҟала, сыблала избаз, агәра згартә исаҳаз, сдыргәаҭеиртә сзызхәыцқәаз рахьтә иаҳа иналукааша иреиуоуп абарҭ.
Очамчыра ақалақь аҿтәи С. Басариа ихьӡ зху аԥсуа школ аҟны имҩаԥысит аԥсуареи аԥсуа бызшәеи ирызкыз аныҳәа.
Ахаҵа илабжыш аауеит, анцәа иумҳәан, аха агәырҩа бааԥси, агәырӷьара дуи раан. Аҩбагьы сара исхызгеит Очамчыра, шықәсқәак ирылагӡаны. Агәырҩа – амчымхара иахҟьаны. Ақырҭуа нацистцәа сытҟәаны санрымаз, акарцер санҭакыз, сыбла ишабоз, кәтолтәи арԥыс Алик Лашәриа итәарҭа ачыра аҳәызба аларҵеит. Акраамҭа иалаҵаны икын афашист. Ашьҭахь, иаалихын, егьи итәарҭа аҳәызба алаиҵеит. Сара сылахь иақәкын атапанча. Иаасыкәыршаны игылан автоматқәа харшаланы. Анаҩс аԥсуа ҭаҳмадак иӷрасуа, дырҟәаҟәо-дырҟәаҟәо, дыршьит. Аҳәҳәыҳәа рҿаархеит сылабжышқәа. Агәырҩа, амчымхара. Ухы аҵәуара еиҳау аҵәуара ҟалаӡом.
Уажәы,  ҳиашара ду ашьҭахь, агәырӷьара дуӡӡа иабзоураны, сылабжышқәа нхаҟәҟәалеит Очамчыра. Исҭаху сызҭаху убри аҩыза алабжыш Анцәа ирзааигалааит!
Аԥсны џьаргьы исымбац усеиԥш имҩаԥыргауа аԥсуареи аԥсуа бызшәеи рныҳәа. Аԥацхаҵәҟьа ашкол ауада дук аҟны инадыргылан, икнарҳаит архнышьна, ачуан, аҭӡамцқәа рҟны икнарҳаит ахмаҷырқәа, ачамсҟәылқәа, ашәарах ртәыҩақәа, рцәақәа, ажәытәӡатәи абџьарқәа, икнарҳаит ачаҩыр, аҭубар, апырпыл, аџыш, ахәысхәа. Арҵаҩы инеимда-ааимдо аҵаҩцәа дразҵаауан ирыхьӡузеи ҳәа.
Ашьҭахь ҳныҩналеит даҽа уадак. Асценаҿы иаашьҭыхны иаҳбартә иқәын аҩымаа, ахымаа, ачамгәыр, аԥхьарца. Аинструментқәа ирыхцәажәон аҵаҩцәа. Спектакль хәыҷыкгьы ықәдыргылеит. Ирыԥхьон ажәеинраала бзиақәа. Ашәаҳәара, акәашара… Ҳамҭас ирысҭеит аԥсуа шәҟәқәа. Гәыкала ажәақәак сҳәеит.
Ишәмаҳахьеи абырзен мифологиаҿы Феникс зыхьӡу аԥсаатә иахҳәааны ирҳәо алегенда? Аԥсаатә феникс ахьи амцабзи иреиԥшха иҟаԥшьы уаркалеиуеит аԥшшәы. Уахәаԥшыр, иҿымцәааӡо амца ацроу џьушьоит, убри аԥсаатә аԥсра, адунеи аныӡаара шааигәахо анабалак, ахала ахы амца ацраҵаны аҽабылуеит. Иццышәха инеикәаԥсоит. Ашьҭахь, аццышә иалиааны, еиҭах амцабзи ахьҩежьи иреиԥшха иааблахкыгахоит аԥшшәы аԥсабара арԥшӡо. Феникс алахьынҵа рлахьынҵоуп аԥсацәа.

Декабр 12, 1998 ш. Асабша.

Шаҟа ииашаны ирҳәозеи: иуеиҳабу, ақәра ду змоу, ҳаҭыр иқәуҵар, ҳаҭырла уазныҟәеитоуп ажәытәра. Ахәыҷы пату иқәуҵар, уихаҵгылар, пату иқәуҵеитоуп ԥхьаҟатәи аамҭа. Еицырдыруа абри ахшыҩҵак мариа сзырҳәаз, сшымгәыӷӡоз, иахьа телехәаԥшрала избазоуп.
Ҩынҩажәижәабатәи ашықәсқәа рынҵәамҭазы, Аҟәа иааны иҟан ацирк. Игьежьӡа, иҳаракны иргылан хыбрак. Хыхь ҳхаланы ҳҭаԥшуан. Мотоциклла аҭӡамц дкыдланы абраҟа дҭагьежьуан ԥҳәызба қәыԥшк, уамашәа иԥшӡаз, зыхцәқәа дууз, зыччаԥшь мра шеишеиз. Исгәалашәоит, зны аучилишьче аҟнытә ҳарҵаҩ ԥҳәыскгьы дҳацны ҳцеит. Ашәҭқәа ааҳхәеит. Мотоциклла аҭӡамц дкыдланы дҭагьежьуа, иаҳа-иаҳа ҩада дхало, ҳааигәара данааилак, ашәҭқәа ҳаршәуан. Амотоцикл аруль аушьҭны, ашәҭ дамҵасуан, нас ашәҭ шылку ҵаҟа данылбаалак, лхы хылтуан, лыхцәқәа қамызуа иналықәԥсон. Слыхәаԥшит изныкымкәа, иҩынтәымкәа. Ақалақь зегьы Наталиа Андросова ҳәа анҵаны, афишақәа рыла иҭәын. Ҳааҭгылан, лыԥшӡашьа џьашьо ҳлыхәаԥушан. Лыхьӡ-лыжәла ахаан исхамышҭуа сгәаҵаҿ инханы иҟан. Иахьа телехәаԥшрала Москвантә лара илызкны адырраҭара ыҟан. Аԥҳәыс бырг ԥшӡа, ассир! Аха ари зегьы сзырҳәо даҽакӡоуп. Ҳаи, шәанаџьалбеит, амотоцикл дақәтәаны ацирк аҿы ихәмаруаз, ашәҭқәа зызҳаршәуаз аԥҳәызба, аурыс император Николаи Актәи дихылҵшьҭразаап, имаҭа-имаҭа лакәзаарын, лыжәлаҵәҟьагьы Романова акәзаап.
Сышлызхәыцуаз сазкылсит хшыҩҵак хәыҷык, аԥсҭазаараҿы акырӡа ихәарҭоу. Аӷа ицәымӷра ауаа ахьеиднакыло, ҳәарада, ус бзиоуп. Уиала аӷа ииааиуеит. Аха уи аамҭалоуп. Инаӡаӡоу – агәыбылроуп. Агәыбылра заҵәыкоуп аԥсҭазаара еиқәырханы иаазго.
Ихсыркәшап лафла.
Ԥҳәыск лхаҵа дыԥсын, иҭынхацәа ачгьахьа ахьынӡарфоз, лара ашәхақәа наганы шькаԥк иҭаҵаны илҵәахуан, иҳәеит.
Ҽнак, ачгьахьа анынҵәо ҳәа илзымчҳазт, лхы ашькаԥ инҭалыршьшьын, ашә афара дшаҿыз, лхаҵа иҭынхак:
– Бызҿузеи, бара?! – аниҳәа:
– Сызгалак акы сагааит, – лҳәеит иҳәеит.

Декабр 25, 1998 ш.

Сроман «Ахамышҭыхә» аҟны исзаамырбызт, џьаргьы ианысымҵакәа иавахеит, ақырҭуа фашистцәа сытәҟаны сынрымаз абахҭа камера ашә илатәаз аполицаицәа еибырҳәо исаҳаз абри ажәабжь.
Мераб Қьышьмариа иӡбахә иалацәажәон. Уи  дышнаԥхаҩу, ақырҭқәа мап рыцәкны, аԥсуаа рахь дшиасыз уҳәа иалацәажәо ишнеиуаз руаӡәк, агәгәаҳәа амца зҭаз аԥечка иаршыз иӡамҩақәа ҭыҵәраа ицо, иҭаҷкәымқәа ааираҵәан, ус нациҵеит:
– Қьышьмариа! Қьышьмариа! Иуаҳахьоума, кацо, Қьышьмариа аԥсуа ҳәа?! Акәҷышь еиԥш ихәда ырҵәины ихы амжәатәуп!
– Уцеишь, дшушьуа збап! Изнапык ала ухәда ааԥиҵәоит! – иҳәеит егьи, илацәақәа неиқәыԥса-ааиқәыԥсо, арымӡ дахьықәиаз. Афальга аԥырашәны, ивҵраашәа ахышә скылԥшуан. Инациҵеит, – убас акәын  дшыҟаз Нодаргьы, дабаҟоу, исаҳәишь, дабаҟоу?! – иӡамҩақәа иҵегьы иааҟаԥшьхан, иҭаҷкәым иаҳагьы иааираҵәеит.
– Нодар дызусҭада?
– Духашҭма Нодар?! Нодар Ашәба?! Амаиор, аус ҳацызуаз?! Ацгәы еиԥш уахынла ибоит ҳәа ззырҳәоз?! Уразҵааи, Охәреитәи ашәанцәа иуарҳәо уаҳап. Аус еицаауан, кацо! Еицаҳфон, еицаажәуан. Шаҟантә ҳаиныҳәахьаз, кацо?! Игәы иҭаз даҽакызаарын.
– Иарбаныз игәы иҭаз?
– Уџьин, кацо?! Арҭуа, уара?! Арҭ аԥсуаа зегьы нырҵәатәуп, Нодари, кацо, уахьынхо қырҭуа дгьылуп ҳәа аниарҳәа, иара мап иҳәеит, кацо?! Ҳара ибзианы уаҳдыруеит. Уара Ашәбоуп, иашоуп, уаԥсыуоуп, аха уаргьы, кацо, зегьы аԥсуаа, зегьы шәахьынхо адгьыл, ҳара, ақырҭқәа иаҳтәуп, жәытәнатә аахыс ақырҭқәа иаҳтәын ҳәа егьа иарҳәазаргьы иара ихы, кацо, ихы бзамыҟә зынӡаск иҭамлеит. Ииҳәац иҳәон. Аԥсуаа ҳахьынхо, иҳәеит, жәытәнатәаахыс аԥсуаа иаҳтәын, иҳәеит, кацо. Инацәкьарақәа рықәкны ашьхақәа, дзықәгылаз адгьыл, аа, абарҭ жәбома, абарҭ ҳара иаҳтәын еснагь аниҳәа, инацәкьарақәа хырыҵәҵәеит. Снапқәа хыжәжәеит, аха сыблақәа ирбоит аниҳәа, иблақәа ҭырхит. Аҩбагьы, аа, абас иҩблакгьы ааҭырхит, – инапқәа рыла инаиирбеит, – зегьакоуп, кацо, ииҳәац иҳәон дыршьаанӡа. Убас дышьтәуп Мерабгьы, Мераб Қьышьмариагьы!
– Урҟәаҵ наҟ!
Аԥечка ашә ааиртын, мҿқәак нҭеиҵеит. Егьи, иҩыза аполицаи:
– Ашьжьымҭан, ани аурыс, мҿыԥҟара еиҭа дышьҭтәуп. Ахьҭа иаҳа-иаҳа иӷәӷәахоит.

Ноиабр 29, 1998 ш. Амҽыша.

Аҟәа, «Брехаловка» аҟны еицәажәарак.
– Сҵасымчала акырынтә сазхәыцхьеит абри еиԥш, – иҳәан ҿааиҭит хаҵа быргк, – дарбан уаҩԥсу, ауаҩы бзиа ҳәа иԥхьаӡатәу? – дааҳалаԥшын дҳазҵааит. Ҳнеихәаԥшы-ааихәаԥшит. Изҵаара аҭак аҟаҵара дналагеит ихаҭа, – дуаҩ бзиоуп ҳәа дыԥхьаӡатәыми аламыс змоу? Знапхы цқьоу? Цәгьара ҟазымҵо? Ииашами? Уаҩԥсы цәгьара изиуам. Диԥырхагахом. Аха… Аха уаҩԥсы димыхәозар? Ихазы мацара азыҳәан адәы дықәзар? Ус иҟоу ауаҩы изыҳәан акәзар изырҳәаз: «Дегьҩым, дегьӡым». – Еиҭах, даҽа ажәақәак рыла ихы дназҵааит дзыргәаҟуаз. – Бзиарамзар цәгьара илам ҳәа ззырҳәо иоума  ауаҩ бзиа ҳәа ззырҳәо, иԥхьаӡатәу? Аха дыҟоума аԥсабараҿ бзиарамзар цәгьара марцхалк злам? Усеиԥш ауаҩы сара сиқәымшәацт. Шәытак шәытак ҳазегьы иҳамоуп. Ацәгьагьы злоу, абзиагьы злоу, убри иакәзар ауаҩ бзиа? Уара иахуҳәаауеи? – скылкааны дсыхәаԥшуа днасазҵааит.
Саахәыц-хәыцын:
– Москва Алитературатә институт санҭаз, С.Д. Артамонов ҳәа лекторк дҳаман. Даараӡа аҵара бзиа змаз, ԥсабаралагьы иҟәыӷаз уаҩԥсын. Аҳәаанхыҵтәи алитература ҳирҵон, арҵага шәҟәқәа авторс дрыман. Ҽнак убри ауаҩ, аурыс интеллигент сиазҵааит: «Сергеи Дмитри-иԥа, шәара шәыԥсҭазаараҿы шәзықәныҟәауа, ԥҟаррас, кредос ишәымоузеи?» – ҳәа. Исеиҳәаз ахаан исхашҭуам. «Живи сам, и давай жить другим», –  иҳәеит. Ҳабацәа, аԥсуа ҟәыӷацәа даара ибзианы ирҳәахьеит ауаҩы изыҳәан: «Ихгьы дахәоит, уаргьы духәоит».

Декабр 6, 1998 ш.

Ҳоҳ, иудыруазеи, ари аԥсҭазаара хьанҭа, сазмырҟьацыкәа, макьана сыԥсы ҭазар?! Анцәа иџьшьоуп ҳәа узырҳәақәо ируакуп аԥхыӡгьы, насгьы аԥхыӡқәагьы зегьы ракәым, уқәыԥшраангьы ууаҩраангьы иналаршә-ҩаларшәны иубалоз аԥхыӡ  еиҭа иубар. Акырӡа шықәса раахыс, исҭаалоит ԥхыӡк. Аҵыхәтәан избахьан ақырҭуа фашистцәа рбахҭа санҭакыз. Арҭ ҳаршьыҵәҟьозаап, анаџьалбеит, ҳәа реиҳа агәра ганы ацәарҭаӷәы сшықәиаз, аџьынџьыхәақәа, реиԥшха, аҭуанаҿ икнаҳаз абызкаҭаҳа еиқәаҵәақәа сышрыхәаԥшуаз, ацәа сынҭанагалеит.
Шьац иаҵәала ихҟьаны, аҵаҟа абӷьы рҿассы изҿоу аҵлақәа  аҿиааны, сахьынаԥш-ааԥшуагьы хықәқәаны, схала хәык снықәгылеит. Сахьынаԥшуа, џьара еиҩхаароуп, ҭаҳароуп, даҽаџьара адәҳәыԥшқәа шьҭоуп, џьара инахараны амшын ацәаара снахьыԥшуеит. Албаара сцәыцәгьоуп сзықәгылоу ахәы. Сҽааибысҭеит. Снапқәа неиҵысхуеит, сҩышьҭԥааны ажәҩан сналалеит сԥыруа. Аӡсаҩ бзиа амшын  дышҭаӡсара, убас аҳауа салаӡсо сҿынасхеит. Сԥыруеит, сԥыруеит, сыҵаҟа ишьҭоуп адәҳәыԥш иаҵәақәа, ашәаԥыџьаԥ  зҿиаау ахәаџақәа, агәахьы сымнаскьакәа акалҭ снахыԥрааит амшын, нас ашьшьыҳәа адгьыл снықәгылан сааԥшит, сгәы ҭгәырӷьаауа, сцәа-сжьы ласӡа, адунеи зегьы  зегьрыла сгәы ақәбзианы. Убри, аиқәырхага ԥхыӡ иахагьы избеит.

Декабр 19, 1998 ш.

Абиблиа зыӡбахә аҳәауа, аҟәыӷа ду Моисеи ихаҿсахьа еиҭах сазыхынҳәуеит. Уи иуаажәлар, мсыраа рхәура, атәра иахьҭаз, ршьа-рда иалалаз атәитәыхра иалицарц, ахақәиҭра агәра ргарц, ҩынҩажәа шықәса ацәҳәыра иманы дықәын. Еиҵагылар акәын абиԥара ҿыц, иԥсыр, иқәӡаар акәын мсыраа ртәыртәыхқәа, даҽакала иуҳәозар, ииаӡаар акәын алыгажәцәа, аҭакәажәцәа.
Моисеи ижәлар ауриацәа ҳреиԥшуп иацтәи асовет уаа.
Ицәырҵит, аԥсҭазаара иқәнаргылеит аҟәыӷацәа дуқәа, иаҳҳәап А. Сахарови, А. Солженицини реиԥш ауаа, атолитартә режим, сталинизм ахырбгалара иацхрааз. Урҭ рдоуҳа ԥсеивгарахеит аҳаԥы иҭакыз ҳзыҳәан. Аха иаҳзамуит даҽаџьара. Ицәырҵит, аиааирагьы ргеит даҽа мчы еиқәаҵәақәак. Урҭ ирыхьӡуп олигархцәа. Даҽа тәрак ҳҭаларц изакәаныртәит ажәлар рырҳәра, закәанла аӷьычра. Ажәлари аҳәынҭқарреи иртәыз, иаҳҳәап, анефт, агаз уҳәа, адгьыл иаҵаз зегьы аԥсымҭәқәа ирхатәхеит, иаԥшәымахеит. Тәрак ҳҭыҵын даҽа хәурак аҭалара ҳаҿуп.
Хыхь исҳәаз Урыстәыла имҩаԥысуа апроцессқәа Аԥсынгьы аныԥшра иаҿуп, ажәлар рыҵаӷьычра изакәаныртәуеит аԥсуаа олигархцәа.
Изхырбгалахазеи аимпериа дуӡӡа СССО? Еиӷацәан аҳәынҭқарреи ажәлари.
Ҳақәгәыӷлап ҳазшаз даҳзааишьҭып ҳәа ажәлари аҳәынҭқарреи еинышәартә ишьҭибахыртә иҟазҵаша.
Ажәлар рҟәыӷара – Анцәа иҟәыӷароуп рҳәоит. Егьа аҟәыӷара аадырԥшларгьы, ҳазегьы гьаргьаласк ҳахагьежьуеит. Убри агьаргьалас убасҟак ҳашьцылеит, ишәыхьзеи, абаа, шәыхәда иқәу агьаргьалас шәымбаӡои ҳәа ҳазҳәода, алабақәа шьҭыхны ҳижәлоит, асарҭара иҭалаз ақәыџьма шумырҳара даҳрырҳауеит. Даҽакала иуҳәозар, Аԥсны аргамаду рнапахьы аԥсымҭәқәа, абандитцәа, иаҳгаз аиааира ҳампыҵхра иаҿуп. Иаазгап ҿырԥштәқәак арҭ аҩымчыбжьык рыҩныҵҟала иҟалаз цәгьарақәак рзы.
Автобус иақәтәаны Ԥсоунтәи Аҟәаҟа ишаауаз аҳәсақәа, автобус ааныркылан, аҳәса зегьы дырҳәит, иаарымаз зегьы рымырхит.
Артист-акәашаҩ, аԥсуа хаҵа бзиа Зураб Амаршьан, иԥҳәыси иареи имашьына хәыҷы иақәтәаны ишаауаз, автоматқәа кны имҩа иааԥгылан, иааҭыганы амашьына рцәыргеит.
Аҵарауаҩ, аибашьҩы, даныҷкәыназ аахыс Аԥсны азыҳәан иқәԥоз Валери Бигәаа, Гәылрыԥшь ҩнык дахьыҩназ, иҩаиқәлан, дырҟәаҟәеит, ахәшәтәырҭаҿ дышьҭоуп.
Аҟәа агәҭаны, Аҭынчра амҩаду аҟны, хәҩык зшьыз абахҭа иахьҭакыз, абахҭа ашәқәа ааԥжәаны ибналеит, урҭ ирыцны ицеит фҩык абандитцәа.
Ухы иазумуа, уаӷагьы иузиуам рҳәоит.
Еибашьрада иаҳа-иаҳа аҽырӷәӷәара иаҿуп амҳаџьырра.

Декабр 22, 1998 ш.

Иҭыҵит сышәҟәы «Агәашә анҭыҵ». Уи  иагәылалеит, сышәҟәқәа ирнымлац сажәабжьқәа, ажәлар кьаҿқәа, Хәаџьа Шьардын иажәабжьқәа. Уигьы  аҭыжьразы аԥара ишәеит А.З. Анқәаб. Ари ахԥатәи шәҟәуп иара иҭижьхьоу сҩымҭақәа. Имаҷҩым  исаҽԥнызҳәаз А.З. Анқәаб  ҳаҭыр ахьиқәысҵо. Ауҳәансҳәан бааԥс гәарарҵоит ақырҭқәа дрыдгылоит, аибашьраангьы Аԥсны иҭиуан ҳәа. Уи гәаразҵо аӷьычыҩцәа, аԥсыцәгьақәа, анаркоманцәа, зхаҭақәа Аԥсны зҭиуаз роуп. Чынуаҩык иаахтны аизараҿ иҳәеит аԥсуа шәҟәқәа ҭрыжьуеит ақырҭуа ԥарақәа рыла ҳәа. Уи иаанагоит ауҳәан-сҳәан агәараҵара. Ихаҭа, ачынуаҩ ду иԥҳәыс ауҳәан-сҳәан гәаралҵеит схаҵа дычмазаҩуп, шизофрениа, хәшәы змам ачымазара ицәа иалоуп ҳәа.
Абарҭқәа ааидкыланы урызхәыцыр, даҽазнык агәра угоит нарҭаа ражәабжьқәа ииашаҵәҟьаны ҳара ишаҳтәу. Иқәызхызеи нарҭаа дуқәа? Аиҵашьыцра. Еимаркуан ахьӡ-аԥша.
Аҵла иалыҩрыз амаҭ ицҳаит ҳәа, ҳиааира ду ҳгәы ахшәартә аҟынӡа ҳнанагартә ҳазҭагылаз аԥсҭазаара ахьанҭара, иаҳзымхозшәа, даҽа еидара дук нацлеит сынтәа.
Сынтәа иҟалаз аарҩара бааԥс иахҟьаны,  дегьызеиӷьым анхацәа бзиақәа аџьықәреи аҟәыди иаахәаны ирфо аҟынӡа инанагеит. Саргьы ҽааны иласҵаша ажәла сызҭымгеит.
Ҳазшаз зны еибашьрала ҳԥишәеит, бџьарла,  хьҭала, аӡын бааԥсрала. Уажәы далагеит аарҩарала ҳԥышәара. Џьоукы аҳәара иаҿуп ҳазшаҳ ҳаицәымыӷхеит ҳәа. Сара сԥааимбарым, ажәлар рлахьынҵа абаздыруеи. Исылшо акоуп, саб ииҳәоз аҳәара: «Аԥсра бзиа Анцәа исыҭ!».
Егьиашаҵәҟьаны, аԥсра бзиа иоуит саб. Дычмазаҩны дышьҭан. Ибаразы днеит Бадра Кәыҵниа.
– Еи, Басариан – бзиа, асеиԥш ачымазара уара макьана иабоуҭахыз, – ҳәа ҿааиҭит Бадра.
Зымч маҷхаз, мчыла дааԥышәырччан:
– Бадра – ҳҟәыӷа ду, анарцә ацаразы еиӷьу аамҭа соуама. Абыржәы санызца, аҽыхәа, аҽыкәаша сақәтәаны сцеитоуп, – ҳәа ҿааиҭит саб. Ашьҭахь инациҵеит, – исыхшаз сырԥхашьартә иҟам – еибга-еизҩыдоуп, анхара-нҵыраз хар рымам. Исыхшаз, урҭ ирыхшаз еибганы, ари аҩыза сахаанханы, уаҳа исҭахузеи аԥсцәеирымга.
Ихсыркәшап абас: «Ҳазлаҟоу анцәа ҳаицәоумтәын».

Ианвар 10, 1999 ш. Амҽыша.

Иацы чара бзиак, чара ԥшӡак аҟы сыҟан. Ԥҳәыс даазгаз арԥыс ҩызас дивагылан сыҷкәын. Сзыдтәалаз сныҳәаҿа ркаанӡа, аԥхьа иныҳәаҿа ркит сыҷкәын. Даараӡа сеигәырӷьеит. Еиҳау насыԥ ыҟам иухшаз аныманшәалахалак. Еиҳараӡак ҳаамҭазы. Сыҷкәынцәа аҩыџьегьы аибашьра иалахәын, насыԥла еиқәханы иалҵит.
Ишысҳәаз еиԥш, сара сныҳәаҿа аԥхьа сыҷкәын иныҳәаҿа анаанаҳкыла, исыватәаз сҩыза иасҳәеит исыхьхьоу. Уи иуанаҳәо даара ирацәоуп, аԥсҭазаара аилкааразы, насгьы аԥсуа ҵас-қьабзқәа рзыҳәан.
Усҟан абжьуаа рҿы ачара руан уахынла. Ҳахьдыртәаз сганаҿы аԥшәмацәа ҩ-ҭыԥк ааныркылеит, даҽа сасцәак рзыҳәан.
– Араҟа ишәыртәода? – ҳәа сиазҵааит аџьар еилзыргоз ахаҵа.
– Уара узҿу амаҳә аиҳабы иоуп. Ҩыџьа амаҳәцәа ааҳашьҭуеит уаха Ақәҭелиақәа. Араҟа иуватәоит амаҳә аиҵбы иҩызеи иареи, – иҳәеит. Усҟан аԥсуаа асасцәа дасу иахьихәҭаз идыртәон, афатәқәа алԥшааны ирымҵарҵон.
Сшыԥшыз, ихҭарԥа қьақәа ихаҵаны, иуапа дҭашьшьы, изиацкқәа цырцыруа, ашьаԥа дыҵаланы, аччаԥшь иҿықәыҳәҳә, ицу лафк нараҳәауа дааиуеит саб.
Аџьар аилыргаҩ ҿааиҭит:
– Абраҟоуп, ҳасас ду, Аҳәы Басариан, уара, ҳамаҳә иҩыза, уҭыԥ абраҟоуп, – иҳәан, дызцыз амаҳәи иареи  еицны сганаҿы даасывадыртәеит саб.
Иҟалаз аниба, лафқәак налихын, џьоукы наҳабжьаиртәеит. Аԥшәмагьы, аҭамадагьы, ҳааигәа-сигәагьы, ари анраҳа, лафҳәарҭас ишьҭырхит. Аныҳәаҿақәа аныркуаз, ԥсуа ҵасла, амаҳә аиҳабы сызлаицыз ала, раԥхьа сара сныҳәаҿа ктәхеит.
– Аԥсуа ҵасла ииашамзаргьы, араҟа излаҟалаз ала, раԥхьа амаҳә аиҵбы ицу иныҳәаҿа ҳкып. Уи дабуп. Аб иныҳәаҿа аԥхьа аԥа иныҳәаҿа акра иашам. Анцәа игәы иахәом, – иҳәеит аҭамада.
– Аҭамада, уххь згеит, иуҳәаз Анцәа игәы иалсуазар сара исымазааит. Аҵас ишахәҭоу иҟашәҵа, иаанышәкыл амаҳә аиҳабы иҩыза изы, – иҳәеит, имуит саб. Ииҳәаз ҟарҵеит. Аԥхьа сныҳәаҿа ржәит. Алафҳәаҩцәа рызхара  рыбз иасит. Усҟан ачараҿы аӡәы  данцәажәоз егьырҭ ӡырҩуан.  Хшыҩрҵаган. Ала ишәаз, аеҵәа еишуан ҳәа, сацәшәо салагеит абас иҳамаз ҳқьабз-ҳҵасқәа ҳцәыӡыр ҳәа.

Ианвар 12, 1999 ш.

Иахьатәи ҳаамҭа ахаҿсахьа аазырԥшуа хҭыск ҳаиҳәеит нхаҩ нагак, аибашьра зегьы зхызгаз. Ишааиҳәаз абраҟа ианысҵоит.
– Иаҳамҳәо иҳамоузеи?!  Исымҳәаргьы шәара ижәдыруеит. Ианбыкәыз ҳара, ашьха қыҭауаа ари еиԥш аҩнымаҭәа, асеиԥш ателевизорқәа, ахолодильникқәа анҳамаз, иабаҳбахьаз?! Анцәа имчала, ҳара ҳқыҭаҿынӡа изымнеиӡеит ҳаӷацәа. Ахырзаманҵәҟьа иақәдыршәаз, ирыблыз-ирыццышәыз Мыркәыла, Лашькьындар, Тамшь, Кындыӷ, Аӡҩыбжьа уҳәа амҩаду иаԥныз роуп. Ҳара ҳацәцагәышьеит. Аха аԥсыцәгьара мыжда, изааӡарызеи, уажәеиԥш ҳаҟамызт, иаалырҟьаны ҳҽаҳаԥсахит. Ибзианы исгәалашәоит абырзенцәеи аҭырқәцәеи анахыргаз. Урҭ рыҩнқәа иҩнало, рыҩны маҭәақәа рго аԥсуаа изыҟарымҵоз, ажәлар ирдыруан арыцҳара ишақәшәаз, ииашамкәаны ишрызныҟәаз. Ҳара ҳқыҭаҿы х-ҭаацәарак абырзенцәа нхон.
Исгәалашәоит, рлақәа аҩныҟа иганы акрырҿаҳҵон, ихынҳәаанӡа имԥсырц. Уажәы, арҭ, ҳаӷацәа, «ҳашьцәа» рыҩнқәа абылра, иҩналаргьы гәнаҳа амаӡам, убриаҟара ацәгьара ҳзыруит.
Изхысҳәаауа, абасоуп, шаҟа шәызго амал кажьуп анырҳәа, амашьына дуқәа ҳаԥшаан, ԥыҭҩык ҳҽеибаркны, ҳцеит «ҳашьцәа» бзиахәқәа реиҳа ибеианы иахьынхақәоз. Ҳабӷақәа ԥҵәо ҩнымаҭәеи, телевизори, холодильники уҳәа шаҟа ҳазгоз ҳгеит. Сара, бзамыҟәк, исзыжәуазеи, аха исымбои, слашәума, сара исҩызоума, дегьызеиӷьым ахацәагьы уи иаҿуп. Абарҭ иааҟаҳҵо изаҟаразаалак ирымбаӡошәа, абраҟа, ҳара ҳқыҭаҿы, шықәса ҩажәи жәабагьы иреиҳамыз, аибашьра зегьы зхызгаз, ахҩык зынӡаск даҽакы иаҿуп дара. Иҿҟьаса уахгьы-ҽынгьы изышьҭоузеи? Аԥсаса, ицоит, аџьмақәа аарцоит. Еизыргеит шәхык иреиҳаны. Ҳара ҳҿы, Анцәа иҳамҭан, арахә ргәархырҭа маншәалоуп. Аибашьра еилгеижьҭеи, ижәдыруеит, абар хәышықәса ҵит.
Арҭ арԥарцәа уажәы ирзануп ҩышә-хышә хы аԥсаса. Рыхҩыкгьы, Урыстәыла ицаны амашьынақәа ҿыц-ҿыцӡа иаахәаны иааргеит, аҩнымаҭәақәагьы. Ԥарак ааҳҭаххар, абаа, аԥара ҳаргәаҟуеит ҳәа ҳтелевизорқәа, ҳхолодильникқәа иаларԥшны инараҳҭоит. Реиҳа ианеиҵаха, шәхык аџьмақәа рҭиуеит шықәсык аҩныҵҟа, ишьны ирфоит шаҟа рҭаху. Гәнаҳа ҟарҵеит ҳәагьы злоуҳәои, агыгшәыг еимырҵәараны иҟаз арахә еиқәдырхазар.
Ишәымбои, арҭ арԥарцәа ахара иԥшит.
Иажәа даналгоз, аблақәеи ахшыҩи инарзеиԥшны иҳәеит: «Шәыхара ааигәамхо, шәыҩба хԥамхо, Анцәа шәиныҳәааит!»

Ианвар 13, 1999 ш.

Зықьҩыла ҳаҷкәынцәа, ҳҭыԥҳацәа рыԥсҭазаара ахҭынҵаны иааҳгаз аиааира дуӡӡа ҳгәы ахшәартә азыҳәан иаарылшо зегьы аҟаҵара иаҿуп аԥсуа жәлар раӷацәа. Иааркьаҿ-ааркьаҿны  еиқәысыԥхьаӡап, аҵыхәтәантәи ашықәсқәа рыҩныҵҟала иҟарҵахьоу ацәгьарақәа.
Ақырҭуа нацистцәа Дырмит Гәлиа ибаҟа иеихсын, иԥынҵа ԥҵәаны иҟан. Егьирахь еиқәхан. Ашьақәыргылара мариан. Аиааира ашьҭахь, ихы зынӡа ихырҵәеит. Амшын иаларыжьзар акәхап, ибжьаӡит.
Аԥсны зыԥсҭазаара ахҭнызҵаз Иури Воронов дызшьыз, иҭакқәаз иаармарианы ибналеит. Иеихсыз ачечен доурышьҭит.
Аԥсуа институт ахыбра артҟәацга аҵарҵеит. Убасҵәҟьа ҳзыруит ҳаргьы, аинтеллигенциа ахеидкыла ахьҳамоу. Сҩызцәа ааизызган, ҳусура аанаҳамкылар ҳаршуьеит сҳәан,  ҳҽаанаҳкылеит, усгьы ҳхыбра амца ацраҵаны ирбылхьан.
Аԥсны абиблиотека хада, аӷьычыҩцәа ныҩналан, Брогкаузи Ефрони ринциклопедиа шеибгаз ирӷьычит, амала, Анцәа иџьшьаны идырхынҳәит, изгаз рышьҭахь игылан уаа дуқәак.
Ҳшәаны аҩны ҳаздәылымҵуа иаҳхаԥеит абандитцәа. Изныкымкәа-иҩынтәымкәа автобусқәа аанкыланы идырҳәхьеит.
Иҳадгылаз, иҳацхрааз, Аԥсны  анҭыҵтәи ҳҭынхацәа, арҭ иаԥсаӡамзаап ҳәа ҳзырҳәо иалагеит.
Абнаршәыра агәҭаны ҵлак хжәаны икаҳар еиԥш иҳадаҳкыло ҳалагеит ҳаҩныҵҟатәи ҳаӷацәа иаҳзыруа ацәгьарақәа.
Агәыхшәара (апатиа) убасҟак ҳамҩахнагеит, убасҟак ҳагәқәа цәымсахеит, адгьыл еиҟәжәаны Аԥсны ҭабгоит ҳәа ҳауҳәаргьы, хьаас иҟаҳҵаӡом, ҿаҳҭӡом.
Аԥсаатәқәа иреиҵоу аҷынҷа абжьы иаҩызаха, ажәақәак исҳәаз, иҩны агазеҭ ианысҵаз сыстатиақәак рзыҳәан аҳәынҵәа сықәҭәара иаҿуп.
Абӷалара ахықә ҳақәгылоуп.
Ҳанеибгаз, Аҭара ҳанынхоз, уахынла ҳанышьҭалоз, ҳмаҵурҭа ахәышҭаара аҟны, ихыблаау амҿқәа ҳнарыха-аарыханы, аԥырӷқәа ахәа рықәыԥсаны иаҳҵәахуан, иҳарцәон. Ашьыжь шаанӡа раԥхьа игылаз ахәа днаха-ааханы, иныҳәа-ныԥхьаны ирҿыхон, афархьқәа нақәыԥсаны аԥсы нҭеиҵон, зыда ԥсыхәа ҳамам амца.
Убри, иҵәаху амца угәаланаршәоит, аԥсуаа ԥсыс иаҳхоу – аламыс.

Ианвар 19, 1999 ш. Амҽыша.

– Уԥсҭазаара иаҳа ианбеиӷьыз, уажәы акәу, асовет аамҭазы акәу? – ҳәа схы сназҵааит.
Иааркьаҿны аҭак сзымԥшааит. Асовет мчы иамаз абзиарақәа шԥаҟамыз, еиҳараӡак ҳара, аԥсуаа ҳзыҳәан. 1864 шықәсазы, ҳаԥсадгьыл Аԥсны ахьӡ амхын, маҳагьарак ҟанаҵазшәа. Иахьӡырҵеит «Сухумский военный округ».
1917 шықәсазы, абольшевик-коммунистцәа Урыстәыла аҳәынҭқарра анаадырҳә, убри иабзоураны, 1918 ш. рзы ҳаԥсадгьыл Аԥсны ахьӡ ырхынҳәын. Ԥшьышықәса ақырҭқәа рнапаҿы ҳаҟан. 1921 ш. рзы, ақырҭуа меншевикцәа ықәцаны, ҩынҩажәа мшы иҳамаз асовет мчы ырхынҳәны, ишьақәыргылан асовет мчы. Аԥсуа бызшәа иҳәынҭқарратә бызшәахеит.
Ажәакала, асовет мчы иабзоураны, милаҭк аҳасабала ҳаиқәнархеит. Иааркьаҿны иуҳәозар, асовет мчы иҳанаҭаз даараӡа ирацәоуп, ҳаԥсадгьыл Аԥсны  ҳамырхит, иаԥшәымахеит атәым милаҭ. СССР мхыбгалазҭгьы, ҳара, аԥсуаа, милаҭк аҳасабала ҳақәӡаауан, абӷалара ахықә ҳақәгылан. Ахеиқәырхара азыҳәаноуп ҳзеибашьыз.
Иааиз аамҭа ҿыц, ҳҟәыӷахар,  ҳныҟәнагоит, ҳхы иаҳархәоит.
Ҩ-мҩак ахьеиԥыло ҳрыбжьагылоуп ҳахьцо ҳзымдыруа. Ицаз – ҵыԥхтәи асы иаҩызоуп. Аҿыц аҽамырӷәӷәац.
Аанда иахахаз ҳаиҩызоуп. Акитаицәа ирымоуп шәиԥхьыӡк: «Аамҭа аҽеиҭакра уахаанхааит!» – ҳәа. Еиқәырхашьас иҟоу акы заҵәыкоуп – агәыӷра бзиа.
Агәра згоит, ҳаԥхьаҟа аамҭа шааиуа, жәашықәсала ихәаҽыз аԥсуаа ҳдоуҳа, иҳалаз ҳбаҩхатәра шҿыхо, аҳра шаиуа ҳауаҩра.

Ианвар 20, 1999 ш.

Гәдоуҭа имҩаԥысит, араион азыҳәан мацара акәым, Аԥсны зегьы иаҵанакуа жәлар реилацәажәара. Имҩаԥигон Аԥсны Ахада В.Г. Арӡынба. Иазкын Аԥсны акриминагентә ҭагылазаашьа. Аӷьычцәа, ақәылаҩцәа, арекетиорцәа адгьыл рыҵабылуа ирықәыӡбеит ицәажәоз зегьы. Иаҳзымҳәеит зегьреиҳа иҳәатәыз – амаҵура дуқәа ирхагылоуп ажәлар зырҳәуа, ирыҵаӷьычуа. Даҽа гхак – аԥсреи абзареи ҳанҭагылаз аамҭазы ажәлар ирыдымгылаз ауаа аизараҿы ажәа ахьрымаз. Ражәақәа гәыҟаҵаган, русқәа хырҵәаган.

Ианвар 29, 1999 ш. Ахәаша.

Ажәабжьҳәаҩ ду Чаҵә Чагә ус иҳәозаарын: «Схаҵоуп ҳәа аиқәа ушьаны, Аԥсны ҟьаҟьа дуӡӡа уқәны, амц шԥоуҳәо! Аха иамуӡакәа, уаҳа ԥсыхәа умамкәа амц уҳәар, убасеиԥш иҟоу мцык уҳәароуп, ҩбаҟа-хԥаҟа шықәса иуҵымҵыртә».
Убри исгәаланаршәеит иахьа исыхьыз, иҟасҵаз.
Схаҿы дысҿагәыбзыӷуа ицәажәо, сышьҭахь цәгьарамзар бзиа зымҳәо, асовет мчы ахаан, аԥара арҳаразы мацара ажәеидгәалақәа зыҩуаз, поетк, аусурҭаҿ сахьтәаз дааҩналан, дҵыхәаршәшәо ус ҿааиҭит:
– Узхагылоу ассоциациаҿы даараӡа аус бзиақәа шәырҿуп, ашәҟәы ссирқәа ҭшәыжьуеит. Уара мыжда, сажәеинраалақәа сызҭужьрауазеи!
Азнык азыҳәан сқьышә иаақәыххит: «Уара, аламысда, цәгьамзар бзиа  сзызымуц, уԥхамшьаӡакәа ушԥааиуеи?!» - ҳәа
Аха саахәыц-хәыцын:
– Уара иуҩыз ҭаҳмыжьуазар уаҳа иҭҳажьуазеи?! Ишааманшәалахалак раԥхьаӡа уара ушәҟәы ҭҳажьуеит, – сҳәеит. Дгәырӷьаҵәа дындәылҵит.


Февраль 7, 1999 ш. Амҽыша.

Аамҭа хьанҭа иарҟьыцын, даара имаҷхеит абыргцәа-аҟәыӷацәа. Ус ишыҟоугьы, анаҟа-араҟа иуԥылоит. Миха Лакрба «зыԥсы ҭоу абиблиотека» ҳәа ззиҳәоз, ажәа ҟәыӷақәа зҳәало. Иацы асабшаҽны Аҭара чарак аҿы сыҟан.  Ҳашцәажәоз:
–Изырҳәозеи, дадраа, адунеи акәтаӷь былгьо ахаангьы изыҟалом ҳәа? – ҿааиҭит саҵкыс акырӡа еиҳабу Қарбеи Кәыҵниа, ҳқыҭаҿы ҳаҭыр ду зқәу, – аимак-аиҿак, аҟыҟҿыҟ агхом адунеиажә. Ауаатәыҩса рнапы еикәырша еибабо ҟалашьа амаӡам. Уи дыруп. Аха иабантәаауеи, изхырҳәаауазеи аԥсуаа адунеи акәтаӷь былгьо ҳәа? Ажәытәан, дадраа, аҭаца данааргалак, амҳарахьы днаргон. Амҳара ашә аҿы анхәа асаан  ашырӡ аныԥсаланы, акәтаӷь анҵаны дылԥылон. Аҭаца акәтаӷь аанылхуан, лнапы ианҵаны, амҳара дныҩналон, ашьшьыҳәа инышьҭалҵон. Ирбылгьо амҳара агәы иакәлыршон, илыцәԥымҽыр акәын. Уи иаанагоз уи акәын, аҭаца аҩны иҩналгалеит аҭынчра, аҭыӡшәадара, аҳәатәеиқәшәара, аҟыҟҿыҟдара, агәыбылра, апатуеиқәҵара уҳәа, ауаҩы дынзырхо ҳәа иҟоу зегьы.

Февраль 14, 1999 ш. Амҽыша.

Гәҭахәыцрак.
Исҳәахьеит, еиҭасҳәахуеит, доусы илахьынҵа шимоу еиԥш, убасҵәҟьа ажәларгьы ирымоуп дара рлахьынҵа.
Аибашьра, ахлымӡаах рхыргараны рылахь ианызаарын аԥсуаа.
Аибашьра аанаҳкылап,  ҳаиааиӡаргьы, ҳара, аԥсуаа ҳаиԥш имаҷу ҳзыҳәан аибашьра хырҵәагоуп,  ҳақәӡааӡар ҟалоит ҳәа аҳәара згәаӷьыз чарҳәаҩыс дрыԥхьаӡон, дрылырцон, избанзар аибашьра хырԥашьа змамыз, рылахь ианыз акеиԥш ирыдыркылеит ажәлар. Абыржәтәи ҳҭагылазаашьагьы дара иртәу акакәны ажәлар анышәеит.
Иҟоу шәымбаӡои, шәлашәхама, шәдагәахама ҳәа разҳәо чарҳәаҩыс дрыԥхьаӡоит, дара рзыҳәан ацәгьара зҭаху, ахырҵәага ажәа зҳәо иакәны ихәаԥшуеит. Иашоуп, мышкызны рыблақәа аныхтлак, ҳара абзамыҟәқәа, иҟаҳҵоз закәызеи, ҳара ҳзыҳәан абзиа зҳәаз, абзиа иашьҭаз, цәгьа-мыцәгьарала ҳизныҟәеит рҳәашт, аха уи абаихәо ԥсышьацәгьа зырҭаз. Иахьа уажәазы ажәлар реиҳараҩӡак ҳаҭыр зқәырҵо, ҳара даҳтәуп ҳәа ззырҳәо ацәгьа-мыцәгьарақәа, аламысдарақәа ҟазҵо роуп, избанзар Аԥсны рнапахьы иааргеит аӷьычцәа, арҳәцәа, аҵарҭышагаҩцәа. Аобком амаӡаныҟәгаҩцәа раҵкыс ақьафура рымоуп уажәтәи ҳчынуаа дуқәа.
Аҵәҩан иахаҳаз аҵәҩан дахаԥсуеит рҳәоит. Аамҭа еиқәаҵәа, 1937 шықәсазы сиит. Уажәы, Аԥсцәаҳа сашҭа дҭагылоуп, абзара аҵкыс, аԥсра иаҳа пату ақәуп.
Иҟаҵатәузеи?
Аӡы иагоз: «Анцәа! Анцәа! Усыцхраа», – аниҳәа: «Сара сахьынӡаухәашаз  суцхрааны салгахьеит, уанысшоз анапқәа, ашьапқәа усҭеит, урҭ науҟьа-аауҟьар, аӡы уруеит!» – ҳәа наиаҭеикит.

Февраль 20, 1999 ш. Асабша.

Сан лҳәамҭак:
– Ақәыџьмақәа анеишьҭоу, ианууа, убжьы  ҩҭцаны нарықәҿуҭыр, аҟыԥ ҳәа убжьы ухәлашәоит. Убжьы аагагасгьы иамоу ақәыџьма аҟырҟоуп. Аҟырҟы аӡы аҵхны иужәыр, убжьы аауеит рҳәоит, нан. Уахынла зыхәда абжьы гогьы убри ауп хәшәыс имоу.
– Сасра џьара уаннеиуа, нан, аҩны уаныҩнало, ашәхымс уқәымԥалан. Зышәхымс уқәԥалаз аԥшәма дӷархоит рҳәон, нан, ажәытәан.

Февраль 28, 1999 ш. Амҽыша.

Аԥсуаа шаҟа  ҳиеиԥшузеи Абрыскьыл. Анцәа  дахьихымхәыцуаз, Анцәа иҿаԥхьагьы ихы ахьылаимырҟәуаз азыҳәан дизгәаан,  ашьамҭлаҳәқәа ишьаҵаны, аҳаԥы дҭаҿеиҳәеит. Убасҵәҟьа ҳзиуит аԥсуаа ҳазегьы. Ҳнаганы зынџьырла Урыстәыла  ҳадҿеиҳәалеит. Урыстәыла атәцәа ирҳәынҭқарроуп. Аҽи аҽадеи еицҵоукыр иаҩызахеит. Уажәы, Қырҭтәыла ҳанампыҵыҵ, асовет аамҭа анхыбгала ашьҭахь  ҳаигәырӷьаҵәа иаҳҳәоит анхацәа рзыҳәан аамҭа бзиа ааит ҳәа. Егьиашаҵәҟьаны, хыхь-хыхьла уахәаԥшыр, уажәы еиӷьу аамҭа анбаиоухьаз анхаҩы. Адгьыл ашәахтә маҷӡаны иақәуп. Шаҟа иҭаху никылар ҟалоит, шаҟа иҭаху арахә аниҵоит. Уи усоуп. Аха инарҵауланы уазхәыцыр, Урыстәылантәи анхацәа атәра иҭазцалаз ҳара ҳҿынгьы ишыҟоу убоит. Иргылоу ахыбра аамышьҭахь, анхаҩы уаҳа акгьы иара итәым. Адгьыл иара иахьынӡаихатәым ихы дақәиҭӡам, аҳәынҭқарра атәра дҭоуп. Аиҳабыра анхацәа ирарҳәоит, иаҳҳәап, араса рацәаны еиҭашәҳа ҳәа. Иаҳҳәап, анхаҩы гектарк араса еиҭеиҳаит, иааӡеит. Уажәы ашәахтә маҷӡаны ишәоит. Аха аамҭа аҽаԥсахыр, адгьыл зтәу – аҳәынҭқарра ашәахтә рацәаны  инаиқәнаҵар, ишԥаҟаиҵо араса еиҭазҳаз? Иџьабаа аӡы иагеитоуп. Атәра дызҭымҵырц азыҳәаноуп, Урыстәыла анхацәа адгьыл дара ирхатәны изрырымҭо. Уи азакәан ҳара ҳҿгьы иҟоуп.
Абри аҵыхәала сиацәажәон депутатк. Адгьыл аҭира-аахәара азин ҟаҳҵар, Аԥсны иқәынхо егьырҭ амилаҭқәа зегьы еимырҵәоит иҳәеит. Ҳәарада. Усеиԥш ашәарҭа ыҟоуп. Аха азакәан убасеиԥш иҟауҵар ауеит наҟынтәи ауаҩы дааны араҟа адгьыл изаамхәауа. Анхацәа рымацара ракәым, Аԥсны иаақәынхо ҳазегьы ҳазқәиҭуи ҳазқәиҭми ҳаздырӡом, ҳзиндоуп. Убри азыҳәаноуп ачынуаҩ даханы аҵарҭыша зигауа. Уара узқәиҭу, ззин умоу ахьузымдыруа аҟынтә, иара, ачынуаҩ ишиҭаху дузныҟәоит, иаҭаххар (аҵарҭыша иуҭар) абзиара узыҟаиҵоит, иҭахымхар (аҵарҭыша иумҭар) ацәгьара узиуеит. Ари аҩыза аҭагылазаашьа Аԥсныҟа иаанагеит  ҳзыдҿаҳәалоу Урыстәыла. Абар, Абрыскьыл илахьынҵа.

Март 6, 1999 ш. Асабша.

Схазы гәҭахәыцрақәак.
Ауаҩы ақәра ду ниҵыр шԥабзиам. Аха цәгьарас иамоу  иҷкәынраан, иуаҩраан уҳәа иааибахьаз, иааидыруаз зегьы убасҟак инаҳәы-ааҳәуеит, иара ицәтәымхоит. Уи иаанагом еицәахоит, ма еиӷьхоит ҳәа. Даҽакхоит, зынӡаск даҽакала адунеи аҽеиҭанакуеит иқәра ду ахь даннеилак.
Исгәалашәеит саб ииҳәаз.
Иабхәында, саншьа Џьота Кәаӷәаниа иԥсҭазаара даналҵ, анышә данамаҳда, Кәтол, ҳаҩны, Аҭара ҳанааи, иҽиԥсахаанӡа, илахь еиқәышьшьы, ҿымҭӡакәа акраамҭа ҳмаҵурҭа абарҵаҿы дтәан саб. Издыруан иабхәындацәа ахҩыкгьы, иашьцәа реиԥш бзиа ишибоз, рыԥсҭазаара иалҵхьан иабхәындцәа Хәахәеи Кәыҷыҷи. Уажәы аҵыхәтәантәи имҩахь днаскьаҳгеит иаанханы иҟаз иабхәында, иашьцәа гәакьақәагьы Қәыџьмахани Махьали иԥхахьан.
Игәы сырӷәӷәарц, ажәа хаақәак аниасҳәа, ибла ӷрақәа хьаала иҭәны, ус ҿааиҭит:
– Исыхшаз шәыцәгьара Анцәа исимырбааит, аха сара уажәшьҭа сыԥсыр сзеиӷьуп. Сиқәгәыӷуан иаанхаз сабхәында дысхагылап, ауаа идышшылап ҳәа. Иаԥсам, дад, ақәра ду. Ууаҩра згәалашәо аӡәгьы дҟалаӡом. Ҭаҳмадажәк дыԥсит рҳәашт, уаҳа акгьы.
Адырҩаҽны, ауасиаҭ ажәеиԥш, даҽа ажәақәак сеиҳәеит хашҭшьа змам: «Дад, иухьша сыхьааит, думдыруеи, аҵарауаҩ Шьалуа Инал-иԥа? Ҳаҩны дааихьеит ажәлар рҳәамҭақәа аниҵарц. Иашьеиҳаб, Ипполит ихьӡуп, Аӡҩыбжьа дынхоит. Сара стәы здыруа иара иоуп. Анышә санамажәдо ажәа ишәҭ». Убас егьыҟаҳҵеит.

Март 7, 1999 ш. Амҽыша.

Ишԥеилкаатәу Абиблиа иҳанаҳәо ахшыҩҵак: «Уҩыза дуҵашьыцыртә иҟаумҵан!»
Иҟәышны иҳәоуп. Аха ақәныҟәашьас иамоузеи?
Уџьабаала, ԥхӡашала, иаҳҳәап, анхара бзиа ҟауҵеит, мамзаргьы хшыҩла аус зуа уреиуоуп, узшаз иулеиҵаз абаҩхатәра инацуҵеит амаашьара. Урҭ анеицыла,  иҟауҵаз иабзоураны, ухьӡ-уԥша шьҭыҵит, ҳаҭыр ду уқәырҵо иалагеит. Уи игәы ԥнажәеит уҩыза. Ишԥаҟауҵо?
Ҩ-мцак урыбжьахоит: ма акгьы ҟамҵауа, уҿы-унапы еиқәыԥсаны утәароуп, мамзаргьы уусқәа ҟауҵалароуп.
Ҳәарада, абри иазхәыцхьан ажәытәтәи ҳҟәыӷацәа.
Аԥсуаа ҳзықәныҟәаша хшыҩҵак ссирк рыԥшааит. Убри иқәныҟәо иаауеит. Есҽны иуԥылоит иара.
– Ушԥаҟоу? – ҳәа уиазҵаар:
– Хар сымам, – иҳәоит аԥсуа.
Аӷьараҳәа сыҟоуп иҳәар, иҵашьыцра узцәырҵыр ҳәа дацәшәоит. Аарла сыҟоуп иҳәар, иҵашьыцуа уреиуазар, дургәырӷьар ҟалоит.
Иаҳаурызеи, ҳазшаз убас ҳаишеит, аха  ҳаибашаҭалароуп.

Март 27, 1999 ш. Асабша.

– Нан, Анцәа ицәымыӷхо, уеиҳа здыруа ииҳәо умаҳааит ҳәа дишәиуеит, – лҳәеит,  ҳшеицәажәоз, сан.
–Уи аӡәы даницәымӷу, нана, – сҳәеит сааԥышәырччаны, – аха, нана, жәларык, милаҭк аницәымыӷхалак, шәҟәыӷацәа шәцәымыӷхааит, ӷацәас иҟашәҵааит ҳәа дрықәшәиуеит, – инацысҵеит схазы, – убри аамҭа ҳҭагылоуп аԥсуаа. Ҳзацәцар – ҳаиқәхоит.

Апрель 24, 1999 ш.

Амҳаџьырра ашьҭахь Аԥсны адемографиа аҽшаԥсахуаз аҟнытә фактк.
Иахьа Аҭара Аерманцәа рқыҭа ҳәа изышьҭоу, ажәытәан, асовет мчы ҟалаанӡа Аҭарагьы иаргьы акакәын. Лакраа рхәы ҳәа иашьҭан. Лакраа иртәын.
Ачачба, Аԥсҳа ус иеиҳәеит Алакрба:
– Агәыжь уақәтәаны мышкы шьыбжьаанӡа узыкәшо адгьыл уара иумаз ҳәа.
Убас егьыҟаиҵеит.
Лакр Кадыр ҩыџьа аԥацәа иман, Платони Самсони ҳәа. Ран, Кадыр иԥҳәыс Маршьан-ԥҳан. Ирыбжьалаз заҳҭахузеи, Платони ианшьа иԥа Мышьа Маршьани аиӷарара рыбжьалан, Платон алазцәа драцәажәан, Маршьан Мышьа дыдиршьит.
Иҵыҵит. Ддырӡит. Дыхнымҳәӡеит.
– Убри, нан, Лакр Платон иԥҳа, сашьа Џьота Кәаӷәаниа иԥшәма ԥҳәыс лакәын, – ҿаалҭит сан, – лара, Лакр-ԥҳа, Кәыҵниаа драаӡеит. Убарҭ аешьцәа Лакр Платони Самсони роуп аерманцәа ааганы иқәынзырхаз, нас аерманцәа ҿиеит, ирызҳаит. Лакраа, Платони Самсони рҵыхәтәа ҳәа уаҩ дыҟам. Уи ақыҭа зтәыз, Лакраа рхәы, уажәы, нан, ақыҭа, Аерманцәа рқыҭа ахьӡырҵеит.

Апрель 24, 1999 ш. Амҽыша.

Уажәтәи ҳҭагылазаашьа мԥсахӡакәа, абас мацара ҳцалозар, даҽа шықәсқәак рыла инаӡоит ҳаӷацәа ирҭаху, ргәырԥса ҳақәшәоит, Аԥсны ҟалоит, аха Аԥсны инхо аԥсуаа убасҟак имаҷхоит, џьабаа дук мбаӡакәа аӷа  импыҵихалартә.
Аԥсахра далагар, иаҳагьы  ҳаицәахар?
Асовет мчы анхыбгалашаз аамҭа даара иугәаланаршәоит уажәы ҳшыҟоу. Ирҳәоз закәыз асовет уаа? Иаахтны ирҳәон: «Ас нхашьа ыҟаӡам». Аха анхашьа бзиа аҟаҵашьа аӡәгьы издырӡомызт. Ибзиаӡаны иаҳдыруа акоуп – иааумԥыхьашәаз амҵарсра, аҳәынҭқарра аҵаӷьычра, иҵегьы ахырбгалара. Ҳаибарсны амҩа ҳануп абольшевикцәа рымҩа – иаҳа-иаҳа аӷарра, ацәибаҳәра, аҿарацәа рыбжьыхра. Ацәгьарақәа раԥхьа игылоуп доуҳала аҭацәра, ауаа ҟәыӷақәа, ауаа ламысқәа ахьымцхәхаз. Ҳаԥсуара, ҳаламыс рҽырҵәахит.
Даараӡа сархәыцит зыҷкәын дҭахаз анык илҳәаз:
– Сара санҵәуо, аҩны ашә аркны сҵәуоит, сгәылацәа идсырбарц сҭахым.
Даҽа анык:
– Ҳара, нанраа, иаҳгаз аиааира жәҩан икыду амра иаҩызоуп. Аха, нанраа, амра лыхәҭала иузыхҩом.
Ихсыркәшап исаҳаз лаф хәыҷык ала.
Агыруа изыҟамҵаз иҽы иҟанаҵеит. Аԥсуак агыруа иҽы ицәигарц иааникылан дақәтәеит. Аҽы уразаарын. Иҩит. Аԥсуа даамҵарсны Егры дырганы Жәыргьыҭҟа дагеит.

Ииун 18, 1999 ш. Аҟәа.

Ашьжьымҭан шаанӡа амшын аҟәараҿы снеит. Амра ашьхақәа иҩарывҵуан. Ажәҩан кеикеиуа ицқьан. Амшын акәзар, ираҳаҭӡа, иааршаз аахыс цәгьара ҟанамҵацшәа, иҭынчӡа аҭра иҭаиан.
Аҟәара дықәтәан, зхахәы ҟәашӡа ишлахьаз, қәрала зуаҩра инахысхьаз хаҵак. Иара иҷыдахаз ладагьы ҩадагьы уаҩԥс дыҟамызт. Абри ахаҵа ҩажәаҟа шьаҿа иаԥхьаҟа инаскьаганы, ахаҳәра инылаиргылеит, иахоума, иацоума џьоукы иржәуазар акәхарын ауатка ԥаҭлика. Дхынҳәны дааин иҭыԥаҿ днатәеит.
Ишьҭахьҟа насҭха сгылоуп, сибаӡом.
Инапсаргәыҵа иҵаӡашаз хаҳәк аашьҭихын, аԥыр ҳәа иршәны аԥаҭлика инагәыдиҵеит.
Иамаахаӡеит.
Еиҭа иагәыдиҵеит. Еиҭа изақәмыршәеит. Дгәаазар акәхарын, ахаҳәқәа  еишьҭарххны рыршәра дналагеит. Ииулак хаҳәк ааирхеит. Аԥаҭлика ҟәыбаса инкаиԥсеит. Ашьхақәа иҩарывҵны зшәахәақәа амшын инхыӡсалоз амра ашҟа даанаԥшит ихиҿы ихаччауа, амра, иубома абзиара иҟасҵаз иҳәозшәа. Дыцәгьоуп дыбзиоуп ҳәа еилых ҟамҵакәа зегьы ирықәыԥхо амра жәҩанахь ихалон. Ахаҵа бырг, иҟаиҵаз ацәгьара иҵегьы иациҵарц, иҵегьы ахаҳәқәа рыршәра далагеит, иԥҽны икаижьыз аԥаҭлика иақәкуа. Аԥҽыхақәа анырацәаха, игәалаҟазаара иҵегьы ишьҭыҵын, дышьҭыԥраауашәа «имҵәыжәҩақәа» еиҵыхны дҩагылеит. Имаха-шьаха иҵегьы инаирхха-ааирххеит, сзакә хаҵа ӷәӷәоу жәбома ҳәа амра, амшын, ашьхақәа, амш лашара ахаҭа зегьы идырбауа, нас амшын дынҭаӡса-ааҭаӡсан, ихы игәы дақәгәырӷьо, иҽааилаиҳәан дцеит. Уи ауаҩ наҟ дысхашҭырц, џьара даҽакы сшазхәыцуаз, иаасгәалашәеит, зыԥсаҭа шкәакәахаша, саби сареи зны ҳаицәажәарак. Ус снаиазҵааит:
– Абахҭа аҭакреи аҭыжьреи, ацәгьеи абзиеи акыр ухугахьеит, иубахьеит. Уажәшьҭа уқәрахь унеит. Угәы ишԥаанаго, уԥсҭазаараҿ зегьреиҳа иугны иуԥхьаӡои?
Акраамҭа дхәыц-хәыцуа, нас ҿааиҭит:
– Сара исыгыз аҵкыс, даҽаӡәы игыз иаҳа избон. Сеиқәзырхаз акоуп: ауаа рыгәшәымшә баны, ҳаҭыр рықәҵаны срацәажәон. Иумаҳахьеи, дад, ауаҩы дҿараҳәоит ажәала, арахә – шахала.

Октиабр 6, 1999 ш.

Сааизар аахыс усоуп сшаауа. Сызшаз бзиарак ансаҭәеишьалак, адунеи аҟны ацәгьарагьы шыҟоу схашҭыр ҳәа дшәошәа, уеизгьы-уеизгьы цәгьарак, гәеиҵахарак наԥишьуеит. Аха цәгьарак санақәшәалакгьы, инашьҭарххны убасҵәҟьа бзиаракгьы  насзылбааишьҭуеит.
Ашәҟәыҩҩы изыҳәан ишәҟәы аҭыҵра ныҳәоуп, гәырӷьароуп.
Сара сзыҳәан сышәҟәқәа иҭыҵхьоу акы еиԥшым иҭыҵыз сроман «Ахамышҭыхә». Сгәаҵәа ашьала иҩуп. Цәаҳәа заҵәыкгьы хҭҳәаам. Иҭыҵыз аҵкыс акырӡа еиҳан анапҩымҭа. Иахьынӡалшоз еиласцалеит, исыркьаҿит. Ашәарыцаҩ бзиақәа рҵас сықәныҟәеит. Ашьацма ҭаԥсаны ихысуеит, иаҳҳәап, акәтыхьшь ианеихсуа. Ақәыџьма ианеихсуа, ашәақь апатрона ҭарҵоит ахызаҵә зҭоу.
Сышәҟәқәа зегьы реиҳа ақәҿиара аиуит «Ахамышҭыхә». Анасыԥ лаша Анцәа илиҭааит аҭыжьра азыҳәан аԥара сызҭаз, саншьа Џьота Кәаӷәаниа имаҭа Мира Ԥлиа-ԥҳа.
Сыҷкәын Дауҭ игәабзиара еиӷьхан, анацистцәа анҭаԥыржәаз сцацха (агематома), ашьыршәы исыӷрашәыз, аоперациа ҟаҵаны, санеиқәдырха, сышәҟәгьы иснаҭаз агәышьҭыхра уҳәа, абарҭқәа неицылан,  мҵәыжәҩада сԥыруа ажәҩан саҵаԥшуа адәы сшықәыз, иаалырҟьаны лыԥсҭазаара далҵит сан. Ашәы аасшәысҵеит. Исаҩсхьоу сышықәсқәа зегьы ккаӡа иҭацәит. Ҳхәышҭаара еиқәзырхаз ҳан лоуп. Иааҳамаз зегьы ааҳамхны, ажәлар раӷа ҳәа ҳашҭа аӡәгьы данҭамлоз аамҭазы, саб дахьҭакыз Ниандома аҟнытә ашәҟәы аарышьҭит саб дыԥсит ҳәа, ашьҭахь  имцхеит. Ҳан лашьцәа аҩны иааит бхәыҷқәа быманы ҳара ҳахь баала ҳәа.
– Шәымаҳә сзааигаз ихәышҭаара смырцәарцоуп. Иҳахшаз ҷкәынцәоуп. Ирызҳап. Аамҭа аҽаԥсахып, – лҳәан илымуит, ҳлыманы дымцеит. Агәаҟрақәа зегьы лхылгеит.
Сани саби жәибжь шықәса рыбжьан. «Беиҵбыми, сымаҵ ула», – иҳәалон лафны. Сангьы даараӡа алаф лылан. Ҳаб данԥсы, ԥыҭк ҵхьаны: «Шәаб иқәра аҟынӡа снеиаанӡа сыԥсыр, уаҟа, анарцә саннеилак, беиҵбыми, сымаҵ ула ҳәа сыхҭеикуеит. Иара, аԥсцәеирымга, иқәра аҟара нысҵыроуп» – лҳәалон. Иџьоушьаша, иаарыцқьаны саб иқәра аҟны даннеи, ԥшьынҩажәи быжьба данаарҭагыла,  лынарцә мҩа днықәлеит.
Инасзацлеит даҽа гәеиҵахаракгьы. Сан анышә данамаҳдоз аҽны, Аԥсуа тетар аҟны алхыҩцәеи В.Г. Арӡынбеи реиԥылара ыҟан. Ҿҭыӡәӡәаала дсыхцәажәеит. Агәақьҳәа рнапқәа еинырҟьеит. Ҳәарада, агәеизҳара роуит сыҵашьыцыҩцәа, аиӷрабаақәа. «Ахаҳә зыршәуа ихы иаахоит», – шысҳәоз, иаалырҟьаны сшьа иуит, исзымдырӡоз сышәҟәқәа рԥхьаҩ. Александр Хашба ҳәа аӡәгьы ихьӡ смаҳацыз. Агазеҭ «Нужнаиа газета» ианиҵеит сзыхьчаша, ахызаҵә иаҩызаз астатиа. Исзымдырӡо аӡәы сихьчеит, Анцәа ииныҳәаша ҳәа схазы шысҳәоз, исгәалашәеит сан илыдҳәалоу хҭыск.
Ишысҳәаз еиԥш, иааҳамаз зегьы ҳамхны, амла ҳакны, аԥсра аҟынӡа ҳаннеихьаз аамҭазы, ҳара, ҳани, сашьеиҳаби сареи акәасқьаҿ ҳашьҭалон. Ашьжьымҭан ҳан дангыла, амаҵурҭа даныҩнала, ашьҭахьтәи ашә аартын, иҩнагылан  шылала иҭәны ааҵәа. Ҳан убриаҟара дгәырӷьеит, дыҩны дынхалан, ҳгәыдкылара далагеит лылабжышқәа хаҟәҟәала. Ҳшыцәаз, маӡала, аҵхабжьон, ашыла ҳазназгаз,  иҳаиҳәеит акыр шықәса ҵхьаны. Уи, саб иашьа иеиԥш ҳаҭыр зқәиҵоз Камҷыҷ Кәыҵниа иакәын. Исгәалазыршәаз, изхысҳәаауа, мышкызны исеиҳәозар акәхап сыхьчала астатиа  зҩыз.
Ихсыркәшап арҭ анҵамҭақәа А.С. Пушкин иажәақәа рыла:
Сердце в будущем живет;
Настоящее уныло:
Все мгновенно, все пройдет;
Что пройдет, то будет мило.

Декабр 17, 1999 ш.

Уажәааигәа, Аҟәа аҳаиртә баӷәаза ахыбра хадаҿы хыхьтәигьы ҵаҟатәигьы азалқәа рҿы ачара, иаабац, иҳаҳац аԥсуа чара ыҟан. Акыр шықәса аԥырҩыс аус зухьоу, уажәы, аԥсуаа ҳажәҩан ҳахьақәиҭым иахҟьаны, аҳаирпланқәа ахьымԥыруа аҟнытә, ишырҳәо еиԥш, адгьылаҿтәи аусқәа ирҿу Латариа хаҵарԥыск ԥҳәыс дааигеит. Сара ҭамадас сыҟан. Нас иҟалазеи, аӡбахә сзалацәажәазеи, хаҵарԥыск аҭаацәара далалазар, сара ҭамадас салырхзар, ишаабац имҩаԥысзар? Иҟалаз убри ауп, аԥхыӡ аргамахоит. Схаҭа сшаҳаҭмызҭгьы, заа издыруазҭгьы уи аԥхыӡ, исазҳәалакгьы иуӡбеит, ухы иҭуҳәааит ҳәа сеиҳәон.
Ажәа ахы умҳәакәа аҵыхәа узҳәом. Аԥсны ақырҭқәа ақәлараны, аибашьра дуӡӡаҵәҟьа аҟалара хымзҟа агын. Уахык, ҵхагәаны, асааҭ ҩба ирхысхьаны, сҭаҳәахаа сшыцәаз, аҭел абжьы саанарԥшит.
– Уарбану? Иуҭахыда? – сыбжьы цәылашьшьӡа, сгәамҵхамҵуа снаиазҵааит.
– Иуацәажәо Алиоша соуп, Латариа, Алиоша! – иҭыҩт аӡәы ибжьы.
– Уабатәи Алиошоу, иуҭахузеи?! – дысзымдырӡеит.
– Алиоша… Рижик соуп, уара, Рижик, – иҳәеит. Ихьӡшьара аниҳәоуп дансгәалашәа.
– Уа, Рижик, бзиароума, уара, уабантәиасуеи? – даараӡа иџьасшьеит, избанзар издыруан шаҟа дыԥхашьаԥхаҵаҩыз. Аҵхабжьон аҭел дасны уирҿыха акәым, аус ахьызуа даннеилак хынтә дсазҵаауан уеилахоума, аамҭа уцәызгома ҳәа.
– Идуӡӡаны сминауаҭуп, издыруеит, аҵхабжьон ацәа уалсхт, аха уаҳа исзымчҳаит, сузамысыр, сгәы ԥжәаны сыԥсуан.
– Уааи арахь, уабантәиасуеи?
– Сабанеиуеи, ааигәа сыҟоу џьушьома, Москвантәи сасуеит. Москва, асасааирҭаҿы сыҟоуп. Сминауаҭуп, абааԥсы, сминауаҭуп. Аиаша саҳәа, бзиароума, иҟоузеи? Аҟәа акыр ҟалама?
– Иуаҳазеи, цәгьара ҳәа егьыҟам, бзиароуп.
– Аеропорт аҟны аԥсуааи ақырҭқәеи еилалеит, ацәгьара рылибахит ҳәа акыр уаҳазар? – днасазҵааит.
– Иарбанзаалак цәгьара ҳәа егьыҟам. Ҳәсақәаки хацәақәаки  меибарԥсызар, уаҳа, анцәа иџьшьоуп, акгьы ыҟам. Иуаҳазеи?
– Ԥхыӡк збеит, сзыцәом. Снеир иуасҳәап, – шәынтә дсыминауаҭны аҭел нықәиҵеит.
Хымшҟа ааҵхьаны, Москвантә дшаахынҳәыз, сусраҿ днеит Рижик, Алиоша Латариа.
– Ԥхыӡ избаз уасҳәап, – ҿааиҭит аԥсшәақәа анааибаҳҳәа, – Аҟәа аеропорт аҟны аус аазуа зегьы, аԥсуаа, ақырҭцәа, аурысцәа, ҳазегьы ҳаилыхо ҳаилахуп, исзымдырӡо аԥсуаагьы рацәаҩны иҟахуп. Ҳазегьы абџьарла ҳаибыҭахуп. Абас ҳшеилыхоз, абра иҟаз аԥсуаа зегьы ҳҩарылҵыхит, ҳазегьы ҳаицрыхәхәа аеровокзал ду ахыбра ҳҩықәлеит. Уаҟа иахагылаз ақырҭуа биарҟ ахҳәаны илкаҳажьит. Иҩышьҭыхны аԥсуа бираҟ ҩахаҳаргылеит, ҳазегьы ҳгәырӷьаны «ураа!» ҳәа ҿаҳҭуеит, аҟәҟәаҳәа ҳхысуеит. Ҵаҟа санааԥш, аӡәы заҵәык дыҟамкәа анышә ихәыҵалазшәа, ақырҭқәа ықәҵны ицахьан.
– Лабҿаба уахаанхо анцәа иҳәааит, ԥхыӡымш убааит, – уаҳа иасҳәоз.
Аамҭақәак набжьысит. Аибашьра хлымӡаах ацара иаҿуп. Ианар мза, 1993 шықәсазоуп. Ԥхыӡла аԥсуаа маӡала аҳаирпланқәа ртәарҭа ҟарҵеит. Акыр жәашықәсақәа раахыс Аԥсны зеиԥш ҟамлацыз аӡынра бааԥс ҟалан, асы шьҭоуп, аҷҷаҳәа иҵаауеит. Аҵхабжьон, Ҭхьынатәи аеродром аҟны ҳтәоуп Гәдоуҭантәи абџьари аџьаԥҳани назгаз аҳаирплан «Кукурузник» аԥырҩы Алиоша Латариа иҩызаки ҳареи. Ҳԥечка амца ҭоуп. Аҳаирплан аидара ақәхра иаҿуп џьоукы. Алиоша иԥхыӡ аасгәалашәан, абраҟа итәаз инарасҳәеит.
– Аиааира шаҳгалак, Аҟәа аеропорт аԥсуа бираҟ шынахаҳаргылалак, Рижик ԥҳәыс дааганы, ачара убраҟа иуроуп, –  рҳәеит ари заҳаз.
Абри аԥхыӡ, аа, аргамаду абыржәааигәа иҟалеит. Аҳаирбаӷәаза ахыбра хада аԥсуа бираҟ ахагылоуп, Рижикгьы ичара абраҟа иуит. Ишԥеилкаатәу абри зегьы? Уаҳа ҳәашьа узаҭом: убас ҳалахь ианын, иҟалаша хырԥашьа амаӡам. Уи аӡәы иԥхыӡ иалашәоит, даҽаӡәы, иҿазыршәыз изымдырӡо иажәа иналаиҵоит. Исзырҳәазеи, исҿазыршәазеи… Аригьы џьашьатәӡами? Иҵып уажәшьҭа ҩажәаҟа шықәса, ажәабжьк сҩит «Уахакгьы» ахьӡын. Саныхәыҷыз сыблала избаз хҭыск иахҳәаауп. Анемец-мпыҵахалаҩцәа рҳаирплан иеихсны икарыжьит ҳара ҳтәқәа, ҳқыҭа аҳәааҿыҵәҟьа. Ажәабжь ахьаанҵәо аҭаҳмада алемсаа рҳаирплан азыҳәан иҳәоит: «Шәаламкьысын. Ус икажьзааит. Инахәаԥшуа ирдырлап, ӷашақә ҳара иҳақәло иԥеиԥшхо». Анцәа исҿаиршәыз абарҭ ажәақәа ақьаад ианысҵеижьҭеи абасҟак шықәса ҵхьаны, абри анемеццәа рҳаирплан ахькажьу азааигәараҵәҟьа илагәыдҵаны, уажәтәи аибашьраан иҟәыбаса илкарыжьит ақырҭуа мпыҵахалаҩцәа рвертолиот. 
Уаҵәы иҟалараны иҟоу иахьа иааины ҳхы-ҳгәы иҭалахьеит, иԥыруа аҳауа иалалахьеит, еилкаашьас иоуҭозеи акәымзар.

Ианвар 1, 2000. Асабша.

Азқьышықәса ҿыц ҳҭалеит. Иисус Христос диижьҭеи ҩ-нызқь шықәса ҵит ҳҳәеит, аха шаҟа нызқь шықәса ҵызеи, иаҳҳәап, Гомер диижьҭеи? Христос иаҵкыс акырӡа ашәышықәсақәа деиҳабын «Илиадеи» «Одиссеи» аԥызҵаз. Изымԥсызеи урҭ арҿиамҭа дуӡӡақәа? Егьа зқьышықәса царгьы, ауаҩы адунеи дықәнаҵы дышуаҩу даанхоит. Уи иаанагозеи? Иахьа илоу абзиарақәа, ауаҩра ҳәа  ззаҳҳәо, акыр зқьышықәсақәа уажәаԥхьагьы илан, иара убасҵәҟьа иуаҩымрақәагьы, ҳаԥхьаҟагьы егьа зқьышықәса царгьы убас акәхоит.
Азқьышықәса ҿыц… Ҳашԥаԥылеи иацтәи асовет уаа? Хыла-хшыҩлагьы, цәала-жьылагьы зегьрыла ҳхәахәа-чахәаны, зшьапқәа ҭԥаз ҳаиҩызаха ҳаԥылеит. Ииасыз  аҩбатәи азқьышықәса аԥсуаа ақәԥара иаҿын, ирцәыӡхьаз рхатәы ҳәынҭқарра аҟаҵаразы. Иахәаҽыртә аҟара ашьа карҭәахьеит. Аҵыхәтәан рхықәкы анынаӡа, аҽныҵәҟьа инаркны аҽырӷәӷәара иалагеит иаҳгаз аиааира хзырбгалаша амч еиқәаҵәа. Бзиарак анҳаулак, уеизгьы-уеизгьы цәгьарак ҳахьуеит. Уи, аиқәырхага хшыҩҵак,исахьаркны ажәытәан ирҳәахьеит – Нарҭ Сасрыҟәа иашьцәа дҭадырхеит. Бзиара дук аныҟаиҵалак, рыцҳарак дақәшәон, дҭахаанӡагьы. Сара аеҵәа кыдсымԥааит, аха сызшаз бзиарак ансаҭәеишьалак, иаарласны уеизгьы-уеизгьы гәаҟра бааԥсык снақәшәо сааилоит. Сызшаз хәы змам аҳамҭа ду сиҭеит – аԥсҭазаара, адунеи лашара сирбеит. Уажәшьҭа цәгьарак узысуроуп иҳәазшәа, убри  ашықәсаныҵәҟьа ажәлар раӷа ҳәа ахьӡ цәаԥҽыга наихҵаны дҭаркит саб. Данҭарк ашьҭахь иаарласны, иашьеиҳаб Қәыџьмахан дыршьит. Иара машәырла деиқәхан, дхырҵеит.
Шықәсык аасхыҵаанӡа сан излалҳәоз ала, убасҟак иӷәӷәаны сычмазаҩхеит, агара сышгараз сгараԥсит. Санду ашҭаҿы агара налыргылан аҽы аӷәра ианкны, хынтә сгара дакәшеит: «Ихьша сара сагааит, иԥсы ацымхәрас сара сыԥсы га, сыҽгьы саргьы ҳга, ухьышьаргәыҵа сакәыхшоуп», – ҳәа диашьапкуа.
Сара сыԥсы ааит, сеиқәхеит, ачымазара бааԥс сацәцеит. Шықәсык ааҵхьаны лыԥсҭазаара далҵит санду, саб иан.
Даҽакгьы.
Ҳаибашьраан, ақырҭуа нацистцәа сытҟәаны санрымаз, сҩызцәа дуқәа рыбзоурала, сеиқәханы санрымпыҵыҵ, ҳиааира ду ашьҭахь, саншьа Алмасхан Кәаӷәаниа иҷкәын Џьумка аибашьраан иҭаацәеи иареи Аҟәа далаханы дшыҟаз, иԥсҭазаара далҵит.
Срыдышшыларц снеит. Иԥҳәыс Ҭина Лакр-ԥҳа исалҳәеит абас: 
– Иумдыруеи уаншьа иԥа шаҟа бзиа уибоз, есқьынагьы дулаҽхәон. Утҟәаны уанырга, џьоукы иарҳәеит. Хьаа дус иҟаҵаны дааит аҩныҟа. Аныхачаԥа аҿаԥхьа ишьамхқәа арсны дҩагылан: «Сызшаз ухьышьаргәыҵа сакәыхшоуп, саҳәшьаԥа, ухьӡ ужәла ҳәаны, акыр ихьраны дыҟазар, аа, абар, сшьамхы арсны уҿаԥхьа сгылоуп, иара иԥсы ацымхәрас ига сара сыԥсы, иара деиқәырха», – ҳәа Анцәа диашьапкит. Ахымш рыҽны игәы ааихьын, иумдыруеи, сара сҳақьымуп, дысзеиқәмырхеит, иԥсҭазаара далҵит.
Анцәа дыҟаҵәҟьоуп ҳәа ишьақәырӷәӷәаны  аҳәара сцәуадаҩуп, аха агәра згоит ишыҟоу алахьынҵа.
Ихсыркәшап.
Адырра ҵаулеи аԥышәара дуи ҳаманы ҳаԥылеит ахԥатәи ашәышықәса. Аха ауаатәыҩса ҳахьынтәааз шаҳызмдыруа еиԥшҵәҟьа иҳаздырӡом ҳаԥхьаҟа ҳахьцо. Уи насыԥуп, еиқәырхагоуп.

Ианвар 8, 2000 ш.

Акультура ҳаракы…
Аԥсҭазаара асахьақәак…
Аҵара бзиа змоу, аҟыӷарагьы згым сдырҩыки сареи ақалақь аҟны ҳаиқәшәан:
– Ажәытә ашықәс ҿыц ааигәахоит. Уаала аҩнынӡа, аԥшәмаԥҳәыс ҭаҵәах-маҵәахк лымазар ҳбап,  ҳааибаныҳәап. Сан дургәырӷьап. Иумдыруеи, шаҟа ҳаҭыр уқәылҵо, – аниҳәа, сгәы ааԥшаан, адәқьан сныҩнаххын, ихәыҷқәа, иан, иԥшәма уҳәа камфеҭқәак аарзаасхәан, иҩныҟа сиццеит.
Ачысеишәа аадырхиеит.
Ифаны, ижәны  ҳаныҩагылоз:
– Ари умбои, нан, сара абри чеиџьыкас исыԥхьаӡоит, – лҳәан, сдырҩы иан ишеибгаз ачуан иааҭыхны, асаан ианҵаны, ишаҳәшаҳәуа иаалган, астол иаақәларгылеит ачхәар.
– Иҟалазеи, ди, ҳасас ачхәар ада иҿаҳҵо ҳамамкәа ҳаҟоума? – иҳәеит сдырҩы.
– Ус акәым, нан! Ари  чеиџьыкоуп. Ачеиџьыка пату ақәуҵар, уаргьы пату уқәнаҵоит. Смаҭацәа, ранду дрыкәыхшоуп, иасыршьцылан, еилаҳаны ирфоит ачхәар, – ҿаалҭит иан, – ҳара, нан, ақыҭа ҳааӡеит. Ақыҭаҿы абысҭа анкнухлак, ачуан аӡы нҭоуҭәоит, нас ачхәар аныԥсаалак, алақәа, ацыгәқәа ираҳҭоит. Урҭгьы рыԥсы ҭоуп, анцәа ишеит. Ирҿоуҵо уара иухаҳауеит. Араҟа, нанраа, ақалақьаҿ, ирбааӡаны, иршьышьны, шәыпату схы иқәуп, џьоукы ашьышьмаҭра иҭарҭәоит. Ари гәнаҳароуп.
– Уи аныбҳәа, ишәасҳәап саб иҟаиҵоз, – сҳәан ҿаасҭит, – сахьынхо шәдыруазар акәхап, акинотеатр «Сухум» ааигәара, убри аганаҿы иҟоуп ашьышьмаҭра. Ҳуадаҿы акәымкәа, убри ашьышьмаҭрахьы дцалон. Иҭацацәа, иԥҳацәа иреиҳәон ахрыӷ ҵыӡәӡәааны икашәҭәала, ашьышьмаҭра иҭашәымҭәалан ҳәа. Инациҵон даҽакгьы. Егьа шәбеиазаргьы, ишәзымфо ача аашәымхәалан ҳәа.
– Ааи, нан, афатә иԥшьоу чысхәуп, – лҳәеит сдырҩы иан.
Даҽазнык агәра згеит шаҟа ииашаны ирҳәахьоу: «Ажәытәан ауаа ҵарада иҟәышын» ҳәа.


Февраль 14, 2000 ш.

Узырччаша ҩ-лафк.
Актәи.
Еизарак аҿы ахацәа еидгыланы ишцәажәоз, дегьызеиӷьымхаз хаҵа бзиак иԥсы аамаҷхан агәараҳәа дҩарылаҳаит, иҳәеит.
Рызегьы еикәшаны ихагылоуп.
Ҳаџьмаҭ зыхьӡыз, иҳәеит, дрывагьежьуеит, дрывагьежьуеит: «Снашәышьҭ! Иааигәара снашәышьҭ!» – ҳәа зны ихахьы днеиуеит, нас ишьапахьы диасуеит, иабаихьуеи, ихы ихьу, ишьапы ихьу ҳәа дрывагьежьуеит, иҳәеит.
– Уара, Ҳаџьмаҭ, иааигәара  унаҳашьҭып, аха уара узхәарҭоузеи, акыр ахәшә удыруама? – ҳәа инаиазҵааит.
– Сароу?! Сара акгьы сахәарҭаӡам, – иҳәеит Ҳаџьмаҭ.
Аҩбатәи алаф.
Ҳаџьмаҭ  деиқәара-еиҵараха, илахь еиқәышьшьы дышнеиуаз, иҳәеит, агәылара ақыҭаҿтәи, Чаҳмаҭ зыхьӡыз хаҵак дааиԥылеит.
– Иухьзеи, Ҳаџьмаҭ, уара еснагь ууаҩы лахҿыхын, насгьы ахаан шьапыла уныҟәо сымбацызт, бзиароу? – ҿааиҭит, иҳәеит Чаҳмаҭ.
– Ееи, Чаҳмаҭ, убааршәит, сынҵәеит, сыршьит, сыхдырҵәеит, –  наиаҭеикит Ҳаџьмаҭ, – сҽы сцәырӷьычит, сшьапқәа сыҵырхит.
– Сҽы уҳәоу? Уара уҽы алахь  ҷашьума? – днеиазҵааит Чаҳмаҭ.
– Ааи, алахь ҷашьуп.
– Ахаҭа ҽызми?
– Ааи, ҽызуп.
– Арӷьарахьтәи ашьҭахьтәи ашьапы хьышьашми?
– Ааи, ихьышьашуп.
– Зылахь ҷашьу аҽыз,  зарӷарахьтәи ашьҭахьтәи ашьапы хьышьашу аҽы сара исымбаӡеит –иҳәеит Чаҳмаҭ.



Февраль 16, 2000 ш.

Иҟаӡамзар… Мап, имаҷӡазар ҟалап адунеи аҿы даҽа милаҭк, аԥсуаа раҟара зыԥсадгьыл азыҳәан зхы-зыԥсы иамеигӡауа, зыԥсадгьыл ахьчаразы, аиқәырхаразы аԥсра иазыхиоу, ҳәара-хьаҵра ззымдыруа. Аха иара убасҵәҟьа иҟамзар… мап, имаҷӡазар ҟалап адунеи аҿы даҽа милаҭк, аԥсуаа раҟара иаармарианы, изаҟаразаалак хьаас иҟамҵакәа зыԥсадгьыл ааныжьны иқәҵуа.
Ари зеилкаара уадаҩу аԥсуа имаӡақәа иуракуп.


Март 1, 2000 ш.

Ашьжьымҭан шаанӡа, Аҟәа ақалақь агәҭа, аџьармыкь ашҟа схы рханы сышнеиуаз, аҩны еихагылақәа ирзеиԥшу агәарԥ аҟнытә, иаалырҟьаны, сааигәараҵәҟьа агәақь ҳәа ашәақь ахысыбжь геит. Абжьы ала аилкаара мариан ашәарыцага ашәақь ала дышхысыз. «Абраҟа иишьуазеи?» – сҳәан, снымҩахыҵын, азеиԥш гәарԥ сынҭалеит. Аԥсуа шәақь ижәҩа иахшьны, ашәч зқәу аҵла дамҵагылоуп иишьыз ардәына кны, инарҳәы-аарҳәуа дахәаԥшуа дгылоуп хаҵак, аспорт маҭәала иҽеилаҳәаны.
Снаихәаԥшызар, ибзиан издыруа аԥсуа хаҵак иоуп. Иҟасҵара сзымдыруа сшанханы сааҭгылеит. Зықәрахь инеихьоу ахаҵа, аҵәца анику,  мамзаргьы аизарақәа раан, шәыбзиаха, ацәгьамыцәгьара ҟашәымҵан ҳәа аҿар ирылабжьауа,  ахшыҩи аламыси дзырҵауа, ақалақь далазаап ардәынақәа шьуа.
Згәы иҭажьцәаз аӡәы иеиԥш саақәгьежьын, аԥсшәа иамҳәаӡакәа сымҩахь сҿынасхеит. Иаҳәатәыз сызиамҳәеит. Схы сабашьуан. Ари исҳәо заҳауа дысхыччааит, ухы аҭыԥ иқәҟьама, Аԥсны уажәы ҿаасҭарас, цәгьарас иааҟоу зегьы анымҩаԥысуа, аҽнышьыбжьон ауаа ирықәланы иандырҳәуа, иргәыдҵаны ауаа аныршьуа, уара аӡәы ԥсаатәк ахьишьыз цәгьара дуӡӡак ҟалеит ҳәа угәааны уалацәажәоит ҳәа.
Абри афакт хәыҷы сшазхәыцуаз, иаасгәалашәеит ашәҟәыҩҩы ду М. Булгаков иповест «Собачье сердце» аперсонаж, апрофессор Преображенски ииҳәаз: «Разруха в стране начинается, когда писаешь мимо унитаза».
Дасу ииҭаху ҟаиҵозар, дасу дахьгылоу, иахьааиҭаху ацәгьара ҟаиҵозар, иаҳзыҟаҵарушь адемократиатә ҳәынҭқарра?

Март 7, 2000 ш.

«От того и случаются, что не пойму куда влечет нас рок событий», – иҳәеит, апоет ссир С. Есенин. Акитаицәа ирымазаап ашәиԥхьыӡ бааԥс: «Чтобы ты жил в переходный период». Ҳаамҭазы ирҳәахьеит аԥсуаа: «Аҵла иалыҩрыз амаҭ ицҳаит».
Абарҭ ахшыҩҵакқәа узааиуеит иахьатәи Аԥсны аҭагылазаашьа  уаназхәыцуа.
Иахьынӡацәгьаз, иахьынӡабзиаз – уи даҽа зҵаароуп. Ишыҟазаалак, ҳәынҭқаррак ҳашьцылахьан. Уи азакәанқәа ҳдыруан. Иаҳдыруан аԥсыҽрақәа, иаҳдыруан иахьыӷәӷәаз. Дшыцәаз ихы ԥҽны дааԥшит ҳәа шырҳәо, иаалырҟьаны, ҽнак уи аҳәынҭқарра дуӡӡа, зуасхырқәа хыжәжәаз аҩнеиԥш агәгәаҳәа ибганы еилаҳаит. Иҟам, иқәӡааит ҳзааӡаз аҩны. Асовет ҳәынҭқарра, аимпериа дуӡӡа зықәшәаз абри арыцҳара аԥсуаа инаҳзацлеит даҽакгьы. Аибашьра ду наҳзыҟалеит, иҭахаз ҭахеит, еиқәхаз ҳалҵит ҳҟәаҟәа-чаҟәаны, ҳхыблаа-ҿыблааны  аҳаскьын бзиа шаҟа амч каԥсауа убасҟак аҽарӷәӷәоит аҳаскьын бааԥс. Ауаа  ҟәыӷақәа, ауаа ламысқәа, абанҭ хыхь исҳәаз арыцҳарақәа аҩба ирыхҟьаны рыхшыҩи рымчи анааԥса, ауаа хәымгақәа, зегьрыла ламыс змам ауаа Аԥсны иахаԥеит. Иарбан жәларызаалак дара ирықәнаго аԥыза дроуеит ҳәа ирҳәо узақәшаҳаҭхом. Агәра згоит ҳаиқәзырхо мчқәак шыҟоу. Еицәоугьы  ҳхаагахьеит.

Март 8, 2000 ш.

Иахьатәи ҳаамҭеи ԥасатәи аамҭеи срызхәыцуа, исгәалашәеит избахьаз хҭыс хәыҷык.
1985 шықәса анҵәамҭазы, Шотландиа сыҟан. Ҽнак исыцыз сҩызцәеи сареи аџьармыкьахь ҳцеит ҳнаԥшы-ааԥшырц. Ԥҳәыск акәтаӷьқәа лҭиуан. Кәтаӷь цырак снапы нақәкны:
– Изыԥсоузеи? – ҳәа слазҵааит.
Снапы зқәыскыз акәтаӷь аашьҭылхын, акапанга иақәылҵеит. Изыԥсоу лҳәеит.
– Цырак аума?
– Ааи! – иџьашьаны дсыхәаԥшуеит.
– Жәаба? – сналазҵааит.
Акәтаӷьқәа цыра-цырала акапанга иақәҵаны илкапанит. Изыԥсоу лҳәеит.
Аиҭагаҩ Алан, Асовет тәылаҿы акырынтә иаахьаз, ҳаԥсҭазаара зеиԥшраз изыдруаз, исыхьыз идырын, аԥышәырччара далагеит.
– Шәара шәҿы акәтаӷь ркапанӡом, цыра-цырала ишәҭиуеит, ихәыҷугьы идуугьы рыхә еиҟароуп, – иҳәеит.
Аԥсныҟа ҳаныхынҳә, аӡәырҩы еиҳараӡак аҳәсақәа ирасҳәеит Шотландиа акәтаӷь капаны ирҭиуеит ҳәа. Аӡәгьы агәра имгеит.
Исгәалашәеит даҽакы.
Аԥсны даны дыҟан Австралиатәи ашәҟәыҩҩы иԥҳәыс дицны. Дымҩаԥызгон. Аҟәа адәқьан ҳныҩналеит, асувенирқәа ахьырҭиуа. Инаскьаны,  еидтәаланы акаҳуа ржәуан ахәаахәҭцәа аҭыԥҳацәа. Ҳасас днаԥшы-ааԥшит. Инапы аанкыланы, уаҩҵас дрыхәаԥшыр иҭахын игәаԥхақәаз. Аҭыԥҳацәа  днарыхәаԥш-аарыхәаԥшын, англыз бызшәала иԥҳәыс акы леиҳәан, ҳандәылҵит. Аиҭагаҩ дҳацын.
– Ҳахьнеиз цәыргақәҵоу, мамзаргьы аҭирҭа акәу? – днаҳазҵааит ҳасас.
– Идәқьануп, – ҳҳәеит.
– Ишәымоу аҭишьа шәыздырӡом. Изҭиуа ҳааигәара имааиӡеит. Исарҳәахьан, ахәаахәҭцәа аҳәынҭқарра аҟнытә ауалафахәы шроуа. Ирымоу  ирҭиргьы ирымҭиргьы  ироуц роуеит. Ари дара ишәԥырхагоуп, – иҳәеит ҳасас.
Ашьҭахь, аԥара арҳашьеи аныхшьеи ҳшалацәажәоз, ҳасас  ашәҟәыҩҩы иԥҳәыс ус ҿаалҭит.
– Шәара ишәымоу амал еиҿкааны инышәхӡом. Иузымфо афатә умҵаургылоит. Агәам ахькарыжьуа икажьны иубоит ача, иҵегьы афатә, – ашьҭахь илҳәеит дара рҿы шаҟа иахӡыӡааны рмал шнырхуа, иаалгоит ҿырԥштәык, – агаз акамфора руак аркызар, ашьҭахь, даҽа камфорак ауркыр уҭахызар, ихыблаау аспичка, егьи иарку акомфор аҟны иаркны аҿыц амца адыркуеит, аспичка цыракгьы нырхӡом. Уи аӷарра акәӡам изыхҟьо. Ҳара убас ҳаҟоуп, – лҳәеит.
