
Аԥсны Аҳәынҭқарра Ахада Рауль Ҳаџьымба Урыстәылатәи
Афедерациа Апрезидент Владимир Путин идиныҳәалеит
Аџьынџьтәыла ахьчаҩ Имш. Абри атәы аанацҳауеит Аҳәынҭқарра
Ахада иофициалтә саит.
Адныҳәалараҿы иазгәаҭоуп: "Аԥсны
ажәлар рыхьӡала, хаҭала сара сыхьӡала
ишәыдысныҳәалоит
Аџьынџьтәыла ахьчаҩ Имш!
Аџьынџьтәыла амаҵура, аҳәынҭқарра
амилаҭтә интересқәа рыхьчара,
атәылауаа реизҳазыӷьара-ҳаҭыр
зқәу уалԥшьоуп, ҭакԥхықәра ҳаракуп.
Урыстәыла еснагь иӷәӷәан апатриотизм,
Аԥсадгьыл азиашара атрадициақәа рыла.
Адунеи аҿы аҭышәынтәаламра ду
аныҟоу аамҭазы, Урыстәыла иаанарԥшуеит
аҭынчрабзиабаратә политика,
иара амилаҭтә интересқәа рыхьчараҿы
аӷәӷәара. Урыстәылатәи
Афедерациа Арбџьар Мчқәа рыррамаҵзуҩцәа
руалԥшьа нарыгӡоит атәылақәа
жәпакы рҿы, убрахь иналаҵаны Аԥсынгьы.
Аԥсны Аҳәынҭкарра иахьаҵанакуа
Урыстәылатәи арратә базақәа рыҟазаара
иуанаҳәоит арегион аҟны
аҭынчра ахьчаразы аиҩызареи аусеицуреи
шҳабжьоу. Абри алшара
шьахә схы иархәаны, азин сышәҭ
Шәара, хаҭыр зқәу Владимир Владимир-иԥа, ишәзеиӷьасшьарц агәабзиара,
ажәлари аҳәынҭкарреи рмаҵураҿы
ақәҿиара ҿыцқәа, Урыстәыла
ажәлар ракәзар-аҭынчра, ашәҭыкакаҷра".
Аԥсны Ахада Рауль Ҳаџьымба Аԥсны амилаҭтә кьыԥхьи амассатә
информациа ахархәагақәеи Рымш рыдиныҳәалеит амассатә
информациа ахархәагақәа русзуҩцәа.
Адныҳәалараҿы иазгәаҭоуп: "Ҳаҭыр
зқәу Аԥсны Аҳәынҭкарра амассатә информациа
ахархәагақәа русзуҩцәа!
Гәык-ԥсыкала ишәыдсныҳәалоит
шәзанааҭтә ныҳәа Аԥсны амилаҭтә
кьыԥхьи амассатә информациа ахархәагақәеи Рымш!
Акырӡа зҵазкуа шәажәала, шәзанааҭтә
дырра ҳаракала, хра злоу, иагьыҵару
азҵаатәқәа рҵакы аарԥшрала,
шәара анырра бзиа ҟашәҵоит ауаажәларратә
гәаанагара ашьақәыргылараҿы,
ихьыԥшым ҳҳәынҭқарра арҿиараҿы,
аизҳазыӷьараҿы.
Раԥхьатәи аԥсуа газеҭ "Аԥсны" актәи
аномер аҭыҵра шьаҭас измоу амилаҭтә
кьыԥхьи, ателехәаԥшреи, арадиодырраҭареи
Аԥсны жәларбжьаратәи
ахаҭыр арӷәӷәараҿы, уи амилаҭтә интересқәа
рыхьчараҿы руалԥшьа ҭакԥхықәра
дула инарыгӡоит.
Аџьынџьтәылатә журналистика иара
аҿиарамҩаҿы акыр иуадаҩу аетапқәа
ирхысит. Амилаҭ-хақәиҭтәратә қәԥара
аамҭазы амассатә информациа ахархәагақәа
русзуҩцәа Аԥсны жәлар рыҵшәаара
иазкыз аинформациатә пропаганда
иаҿагылан. Рхы-рыԥсы иамеигӡакәа,
ажурналистцәа, арратә корреспондентцәа,
ателеоператорцәа рзанааҭ
иазиашаны ишыҟаз иаанхеит 1992-1993
ш.ш. рзы Аԥсны жәлар Рџьынџьтәылатә
еибашьра ашықәсқәа раангьы.
Ҳажәлар рконституциатә иааира хадақәа
ируакны ҳахәаԥшуеит ажәа
ахақәиҭра, аинформациа аиуразы дарбанзаалак
атәылауаҩ изин. Абри ахырхарҭала
амассатә информациа ахархәагақәагьы
русура алкаауп акырӡа зҵазкуа
аихьӡарақәа рыла. Уаҩы деигәырӷьоит,
аԥышәа змоу ажурналистцәа,апублицистцәа,
аредакциақәа русзуҩцәа
иахьаарывагылауа дыррала еиқәшәо
акадрқәа.
Исҭахын иаартны, зегьы ирбо-ираҳауа
аполитика сшамадоу, сагьшадгыл
шьақәсырӷәӷәарц. Аҳәынҭкарра
ҳаԥхьаҟагьы алшарақәа аԥшаауеит
амассатә информациа ахархәагақәа
русзуҩцәа рыцхрааразы.
Гәык-ԥсык ала ишәзеиӷьасшьоит
ҳаԥхьаҟагьы ақәҿиарақәа, арҿиаратә
гәацԥыҳәара!"
Аԥсны ажурналистцәа Реидгыл
Аԥсны амилаҭтә кьыԥхьи
амассатә информациа ахархәагақәеи
Рымш рыдырныҳәалеит
амассатә информациа ахархәагақәа русзуҩцәа.
"Ҳаҭыр зқәу ажурналистцәа, амассатә
коммуникациақәа рхархәагақәа
русзуҩцәа!
Аԥсны ажурналистцәа Реидгыла
ишәыдырныҳәалоит шәзанааҭтә ныҳәа
Аԥсны амассатә информациа ахархәагақәа
русзуҩцәа Рымш!
1919 шықәса февраль 27 азы агазеҭ
"Аԥсны" актәи аномер аҭыҵра ихацнаркит
аԥсышәала апериодикатә
кьыԥхь, аҭыԥ ду ааннакылеит амилаҭтә
ҳдырра ашьақәыргылараҿы, абызшәеи
акультуреи реиқәырхараҿы, рырҿиараҿы.
Аԥсуа журналистика лымкаала аҭыԥ
ҷыда ааннакылеит ҳтәыла аҭоурых илахьынҵарбагаз
аамҭақәа рзы амилаҭтә
интересқәа рыхьчараҿы. Хәамаӡам
амассатә информациа аԥсуа хархәагақәа
Аԥсны жәлар Рџьынџьтәылатә
еибашьраан иҟарҵаз алагаламҭа.
Амассатә информациа ахархәагақәа
русзуҩцәа ирзеиӷьаҳшьоит аусумҭа
шьахәқәа, агәалашәараҿы инхаша
ажурналисттә нҵамҭақәа, арҿиаратә
гәацԥыҳәара!"
Февраль 27 азы Аԥсны Аҳәынҭқарра
Ахада Рауль Ҳаџьымба
инапы зҵеиҩыз усԥҟала
амилаҭтә литературеи адоуҳатә
культуреи рырҿиараҿы
иналукааша илагаламҭазы,
иара убас зсахьаркыра ҳараку
арҿиамҭақәа раԥҵаразы Аԥсны
жәлар рышәҟәыҩҩы Алықьса
Ноча-иԥа Гогәуа ианашьоуп
"Ахьӡ-аԥша" аорден  аҩаӡара.
"Февраль 23 азы Аԥсны аҩнуҵҟатәи аусқәа Рминистрраҿы
имҩаԥысит 2016 шықәсазы аусҳәарҭа аусура аихшьалақәа
ирызкыз инеиҵыхыз аҳасабрбатә коллегиа. Уи ихы алаирхәт
Аԥсны Аҳәынҭқарра Ахада Рауль Ҳаџьымба.
Азинеилагарақәа, ацәгьоурақәа
раԥырҟәҟәааразы, ауаажәларратә
пориадок ахьчаразы, акриминогентә
ҭагылазаашьа, иара
убас инарыгӡауа аусҭҵааратә усмҩаԥгатәқәа,
аусҳәарҭа аматериал-техникатә база аҭагылазаашьа
ирызкны ажәахәқәа ҟарҵеит
аҩнуҵҟатәи аусқәа рминистр
ихаҭыԥуаа.
Аминистрра аштаб аиҳабы далацәажәеит
2016 шықәсазы
аҩнуҵҟатәи аусқәа Рминистрра
 алҵшәақәа, иҳаҩсыз
ашықәс иаҿырԥшны.
Убри аан, Рауль Ҳаџьымба иазгәеиҭеит,
аҩнуҵҟатәи аусқәа Рминистрреи,
апрокуратура Хадеи,
аусӡбаратә усбарҭақәеи лҵшәабзиала
русеицуразы ишаҭаху иарбанзаалак
аусҳәарҭа аганахьала хаҭабзиара
ҳаракыла аусура. "Аӡәгьы
азин имам, ацәгьоура ҟаҵаны,
амҩадуқәа дырныланы аныҟәара.
Ацәгьа зуз дарбанзаалак аҭакԥхықәра
дақәыршәахароуп. Аус абасала
азнеишьала аусбарҭақәа
зегьы раҳаҭыр уаҩы ишьҭихыр
ауеит", иҳәеит атәыла Ахада.
Аҳәынҭкарра Ахада иазгәеиҭеит,
иҳаҩсыз ашықәс азы ашәҟәы
иҭагалоу ацәгьоурақәа рхыԥхьаӡара
иахьазҳаз, иара убас 2015 ш.
иаҿырԥшны урҭ раарԥшрагьы налаҵаны.
Инаҵшьны иҳәеит, азинхьчараҿы
аусқәа рҭагылазаашь-аҵәҟьазы аҩнуҵҟатәи аусқәа русбарҭақәа
адырра рыҭара акырӡа
шаҵанакуа. "Зыӡбахә ҳамоу ацәгьоурақәа
ашәҟәы рҭаҩра, ҳасаб рзура,
настәи аусҭҵааратә усмҩаԥгатәқәа
роуп. Хшыҩзышьҭра
азутәуп ацәгьоурақәа раԥырҟәҟәаареи,
ргәырҽанҵареи. Ҳара
ҳхықәкы ауаҩы амҩа иаша ианҵара
ауп", иазгәеиҭеит Рауль Ҳаџьымба.
Абри инаваргыланы, Аԥсны Ахада
иазгәеиҭеит амҩа-транспорттә
хҭысқәа раԥырҟәҟәаареи амҩаҿы
аныҟәара аԥҟарақәа рықәныҟәареи
ирызку аусура аусҳәарҭа анапхгара
еснагь хшыҩзышьҭра шарҭалаша.
Атәыла Ахада аҩнуҵҟатәи
аусқәа Рминистрра анапы ианиҵеит
Гал араион ауааԥсыра анхаразы
ашәҟәқәа рыҭара аус дырццакырц.
Рауль Ҳаџьымба  иҳәеит, абџьар
изакәанымкәа аҵәахреи
аныҟәгареи рзы аусура шыԥсыҽу.
"Аҩнуҵҟатәи аусқәа Рминистрреи
егьырҭ азинхьчаратә усбарҭақәеи
закәантә шьаҭала изыхәҭоу аԥҟарақәа
аус рыдырулароуп. Абџьар
аикәыршара ахылаԥшра даара
ирыӷәӷәатәуп", инаҵшьны иазгәеиҭеит иара.
Иара убас, Аҳәынҭқарра Ахада
игәаанагарала, анаркотикқәа
изакәанымкәа реикәыршара
иаҿагыланы ақәԥара
хырҳара алоуп ҳәа
узазҳәом. Иара убри аамҭазы иҟаҵоугьы
маҷым, иҟоуп алҵшәақәагьы.
Убри аан, Хаџьымба иазгәеиҭеит
Аԥсны азинхьчаратә усбарҭақәеи
Урыстәылатәи Афедерациа
аҟнытә рколлегацәеи дареи
иҵегьы аусеицура шеиӷьыртәыша.
Иааидкыланы, Аҳәынҭқарра
Ахада иҳәеит аҩнуҵҟатәи аусқәа
Рминистрра аусура агәахәара шинаҭауа.
Рауль Ҳаџьымба иазгәеиҭеит,
Аԥсны Жәлар Реизарахь алхрақәа
дҵаны ишықәдыргылауа азинхьчаратә
усбарҭақәа русзуҩцәа рганахьала
ахшыҩзышьҭра ҷыда аарԥшра.
Урҭ азакәанԥҵара инақәыршәаны
руалԥшьақәа нарыгӡалароуп,
ауаажәларратә пориадок еиларымгалароуп,
иагьацхраалароуп абри
аполитикатә хҭыс ҭынч амҩаԥгара.
АԤЫЗА-МИНИСТР ИМҨАԤИГАЗ
АИЛАЦӘАЖӘАРА
Февраль 23. Аԥсныпресс. Очамчыра араион ахадараҿы Аԥсны
Аԥыза-министр Беслан Барцыц имҩаԥигаз анҭыҵтәи
аилацәажәараҿы дазааҭгылт 2016 шықәсазы Аинвестпрограмма
анагӡара аихшьлақәа, 2017 шықәсазтәи апланқәа. Уи иалахәын
аҭыԥантәи аусбарҭақәа рхаҭарнакцәа.
Аилацәажәараҿы Очамчыра араион
ахадара аиҳабы Хьрыԥс Џьопуа
иҳәеит, 2016 шықәсазы аҭыԥантәи
абиуџьет шынагӡаз 92% рыла. Араион
ахатәы хашәала иартәеит 117
миллион мааҭ.
Хьрыԥс Џьопуа еиқәиԥхьаӡеит
хықәкылатәи аихьӡарақәагьы: "Иҳаҩсыз
ашықәс азы, Аинвестпрограмма
инақәыршәаны, еиҿкаан, иагьышьақәыргылан
анаплакқәа жәпакы. Ахәҭакахьала, ацха
арыцқьареи аихшареи
ирызку азауад маҷ. Иҟарҵауа
маҷым ақалақь ахаҿра аиӷьтәразы.
Ҷлоу, Мықә рҟны аӡымҩангага
аиҭашьақәыргыларазы, иара убас
Очамчыра аӡымҩангага цәаҳәа ҿыц
аҟаҵаразы аусурақәа мҩаԥысуеит".
Иага ус акәзаргьы, араион ахадара
аиҳабы иажәақәа рыла, имаҷым
иӡбатәу апроблемақәагьы: "Ақыҭақәа
рхадарақәа рхыбрақәеи, ашколқәеи
рҟны арееиратә усурақәа мҩаԥгатәуп.
23 шықәса ҵуеит аҭаацәаралалара
ахыбра ҳазмырҽеижьҭеи. Аҭагылазаашьа
бааԥсуп араионтә хәышәтәырҭа.
Иара убас, аҩнуҵҟатәи аусқәа рраионтә
ҟәша ахыбрагьы рҽеитәуп. Ҳамчқәа
рыла ақыҭақәа рхадарақәа 7
рҟны ашә ҿыцқәеи аԥенџьырқәеи
ҭасоуп, ахыбқәа ԥсахуп".
Аинвестпрограмма анагӡара аихшьалақәа
дрылацәажәауа, Аԥыза-министр иҳәеит: "2016 шықәсазы
Очамчыра араион иахьаҵанакуа 300
миллион мааҭ рыхә аусмҩаԥгатәқәа
нагӡан. Урҭ иреиуоуп аенергетика
аусхк, амҩақәа, аӡымҩангагақәа, аихагыла
рацәа змоу аҩнқәа рыҵаҟақәа
рырҽеира".
Иара убас апланқәагьы дрылацәажәеит:
"Аинвестпрограмма инақәыршәаны,
2017 шықәсазы иазгәаҭоуп
156 миллион мааҭ амалқәа роушьҭра.
Аӡымҩангага аиҭашьақәыргыларазы
аусура иацҵахоит, Ҭхьына
ақыҭан ашкол ҿыц аргылара, Очамчыра
ақалақь аҟны ахәыҷ баҳча иагу-иабзоу
аҟаҵара азгәаҭоуп.
(Алгарҭа -2 ад.)
БЕСЛАН БАРЦЫЦ ОЧАМЧЫРА АРАИОН ДАҬААИТ
Февраль 23. Аԥсныпресс. Аԥсны Аԥыза-министр Беслан
Барцыц Очамчыра араион ақыҭанхамҩатә наплакқәа дырҭааит.
Уи дымҩахыҵит амуниципалтә унитартә наплакы "Анхара"
ашҟа. Анаплакы агәы иҭоуп ашылаҭыжьра.
Анаплакы аиҳабы Борис Кәартаа
Аиҳабыра рхада иеиҳәеит ари ахыбраҿы
аибыҭара-аргыларатә усурақәа
шхацыркыз 2013 шықәсазы,
аха 2014 шықәсазы уи ԥарала
аиқәыршәара шаанкылаз. "Уажәы
Аиҳабыра иҟарҵаз ацхыраара иабзоураны
арҭ аусурақәа еиҭарҿыцуп.
Ҳара иааҳгароуп иазымхауа ашьақәгылақәа,
иагьеибаҳҭароуп. Март анҵәамҭазы
анаплакы аусура иалагоит.
Аԥхьа ҳгәы иҭоуп уахыки-енаки
рыҩнуҵҟала тоннак аҟара аџьықәреи
шыла аҭыжьра, ҳаԥхьаҟа уи аҭыжьра
иацҵахоит 10 тоннак рҟынӡа. Азауад
аҿы аусурҭатә ҭыԥқәа 12 ыҟоуп.
Ҳаалыҵгьы аҭыԥантәи аџьармыкьаҿы
иаҳҭилоит", иҳәеит Кәартаа.
Ақыҭа нхамҩа аминистр Даур
Ҭарба излеиҳәаз ала, ари аобиект
Очамчыра араион ахадара иатәуп.
"Апроект ԥарала еиқәыршәоуп Ареспубликатә
биуџьет аҟнытә. Иоушьҭу
амалқәа дара зызкыҵәҟьаз ала ахархәара
рызуп. ҟ иҭрыжьуеит
аџьықәреи шыла игәӡоу, иџьаџьоу.
Ари аалыҵ хуааԥсыра ирҭаху акоуп",
иҳәеит Ҭарба.
Иара убас, Аԥыза-министр даҭааит
Кындыӷ ақыҭан ацха арыцқьареи
аихшареи ирызку азауад. Ақыҭа нхамҩа
аминистр Даур Ҭарба иажәақәа
рыла, ари азауад аҟны рхатәы лабораториа
рымоуп. "Азауад дууп.
Ашьақәгылақәа аахәоуп, урҭ реибыҭаразы
Италиантәи аспециалистцәа
аараны иҟоуп. Абри аобиект ԥарала
еиқәыршәоуп Ареспубликатә биуџьет
аҟнытә. Азауад аргылара иақәхарџьын
19 миллион мааҭ, ашьақәгылақәа
раахәара 12 миллион. 2017
шықәсазтәи абиуџьет аҿы иарбоуп
ацха зҭарҭәауа амаҭәахәқәа уҳәа
егьырҭгьы раахәаразы 10 миллионк
мааҭ", иҳәеит Ҭарба.
Убри аан, Беслан Барцыц иазгәеиҭеит
атуристцәа аԥсуа цха даара
ҳаҭыр шақәырҵауа. "Алабораториатә
експертиза иахыжьу аалыҵ
аҭира аганахьалагьы иаҳа еиӷьуп", иазгәеиҭеит Аԥыза-министр.
Анхарҭа-коммуналтә нхамҩа
анаплакқәа ирҭааз Аиҳабыра рхада
Беслан Барцыц ишазгәеиҭаз аиԥш,
Очамчыра араион аҿы аӡымҩангага
аиҭашьақәыргылара азҵаара ықәгы-лоижьҭеи акыр шықәса ҵуеит. "Аусурақәа
нагӡоуп Аинвестпрограмма
инақәыршәаны. Урҭ ԥарала реиқәыршәара
иартәеит 130 миллион
мааҭ инареиҳаны. Инагӡоу аусурақәа
ирыбзоураны, Мықә ақыҭан
100 инареиҳаны аҭаацәарақәа ӡыла
еиқәыршәахоит, иара убас Очамчыра
ақалақь аҿгьы еиԥҟьарада аӡы
роуа иҟалоит. Аусура хадақәа хыркәшоуп,
иаанхаз аҩнаҭақәа рахь аӡы
анагара ауп. Ҳгәы иҭоуп ҳазну
ашықәс азы абарҭқәа зегьы рыҟаҵара",
иҳәеит Барцыц.
Очамчыра араион ахадара аиҳабы
Хьрыԥс Џьопуа дрылацәажәеит
Очамчыра ақалақь аҟынӡа аӡымҩангага
аҟаҵара апланқәа. ҟ ишьҭаҵахоит
14 километр инаӡо атруба.
Уи иалнаршоит еиԥҟьарада ӡыла
аиқәыршәара".
Аиҳабыра рхаҭарнакцәа иара
убас иаҭааит Мықә ақыҭан аӡеизакырҭа
хада. Акапиталтә ргылара аусбарҭа
аиҳабы ихаҭыԥуҩ Асҭамыр
Џьыкырба иажәақәа рыла, уснагӡатәны
иқәыргылан аӡеизакырҭа хадақәа
ирыгу-ирыбзоу аҟаҵара.
"Аԥхьаӡа иара ахыбра хада рҽеитәын.
Идыргылахьеит алабораториа,
ахьчаҩцәа рзы ахыбра, иаакәыршаны
аанда ҟаҵоуп. Шьҭа иаанхаз Очамчыра ақалақь ӡыла еиқәзыршәауа
атруба хада аԥшьра ауп", идеилиркааит Џьыкырба.
Иара убас, Аԥыза-министр
дрыхәаԥшит Мықә ачаисовнхара
аӡымҩангагақәа. Урҭ шьаҭанкыла
ирееин, иагыз иабзаз ҟаҵан аӡеизакырҭа,
иқәыргылоуп аӡыҭгага.
Иара убас, Аԥыза-министр Беслан
Барцыц дрылацәажәеит ԥарала
еиқәдыршәауа апроектқәа рынагӡарагьы.
Барцыц иажәақәа рыла, аусурақәа
ирылагахоит апрель иахмырԥакәа.
"Ԥарала аиқәыршәара нап аркхоит
март азы иазгәаҭоу Аиҳабырабжьаратә
комиссиа аилатәара ашьҭахь", идеилиркааит
Аԥыза-министр. Убри аан,
уи иаҵишьит иазгәаҭоу аҿҳәарақәа
рықәныҟәареи аусурақәа рхаҭабзиареи
акырӡа шрыҵаркуа.
Беслан Барцыц излеиҳәаз ала,
аусмҩаԥгатәқәа рплан анышьақәдыргылауа
еснагь ҳасаб азырулоит
аҭыԥантәи ахадара агәаанагара."Шьаҭас
иҟаҳҵалоит амуниципалитетқәа
рҟнытә иаҳзаарышьҭуа ажәалагалақәа.
Шәара иаҳа ижәдыруеит раԥхьа
иргыланы инагӡатәу аусурақәа.
Абасала мацара ҳаԥхьаҟагьы апрограммақәа
наҳагӡалоит", иҳәеит Барцыц.
Аԥыза-министр иазгәеиҭеит, араион
абиуџьеттә ҟаҵарба бзиақәа шамоу:
"Шәара аплантә ҟаҵарбақәа инарыцҵаны
инашәыгӡеит.Ари иалнаршеит
ақалақь иагу-иабзоу ашҟа, ақыҭаҿы
иаҭаху аусурақәа рышҟа амалқәа роушьҭра".
Барцыц аилацәажәараҿы дырзааҭгылт
атуристтә усхк апреспективақәа:
"Ҳара иаадыруеит иаҳа-иаҳа ауаа
рацәаҩны шәраион ишаҭаауа, рыԥсы
ахьыршьаша тыԥны ишалырхуа. Шьҭа
аҽазышәарақәа азктәуп абри атенденциа
аиқәырхара. Аха, ҳәарас иаҭахузеи,
ихадароу қыҭа нхамҩа ауп! Абраҟа
араион даара аҟаҵарба бзиақәа
амоуп".
Барцыц хазы дырзааҭгылт аԥсыӡтә
усхк арҿиара азҵаарақәа: "Араионтә
биуџьет аҿы аԥсыӡкра иаанашьҭуа
ахашәалақәа акырӡа рыҵаркуеит. Аха
идыру аекологиатә ҭагылазаашьақәа
ирыхҟьаны, макьаназ аԥсыӡкра амҽхак
ҭбаам. Аекологцәа изларҳәо ала,
аҭагылазаашьа еиӷьхароуп. Иҳаҩсыз
ашықәс абри аамҭа иадкыланы аԥсыӡкра
амҽхак акырӡа еиҳан. Ҳхы иадахҵоит
ацхыраара шәыҭара".
Очамчыра араион ахадара аиҳабы
Хьрыԥс Џьопуа иҳәеит: "Ҳара иҳаӡбеит
Ареспубликатә унитартә наплакы
"Амшынеиқәафымцамч" афилиал
араионтә хыбрала еиқәҳаршәарц, иаҳҭарц,
афилиал абаза зегьы ҭыԥкаҿы
еизакызарц".
Убри аан, Аиҳабыра рхада Беслан
Барцыц иазгәеиҭеит, ари аҭыԥантәи
ахадара аԥшьгамҭа шакәу. "Иахьа
убас иҟалеит, Очамчыра араион аҿы
"Амшынеиқәафымцамч" афилиал
аофистә хыбра амаӡам. Атехника зегьы
убри анаплакы аҟны аус зуа ауаа
рыҩнқәа рҿы ишьҭоуп", идеилиркааит Барцыц.
Аԥыза-министр инаҵшьны иҳәеит,
аҭыԥантәи ахадара шазхиоу хыбрала
аиқәыршәара. "Шьҭа "Амшынеиқәа-фымцамчи"  ҳареи убри ахыбра ишақәнагоу
иҟаҳҵароуп, уаҟ иҟоу аҭыԥқәа
ҳхы иаҳархәароуп", еихишьалеит
Аԥыза-министр.
Ҳтәылаҿы ҳбызшәа,
ҳкультура, ҳҭоурых, ҳепос
рырҿиара, реиқәырхара
хықәкыс измоу афондқәа даара
ирацәамзаргьы, аҵыхәтәантәи
аамҭазы ҳауаажәлар
рыбзоурала иаԥҵахо иалагеит.
(Ҿырԥшыс иаагар алшоит
"Жәларбжьаратәи афонд Аԥсны").
Хаҭала, ааигәа иаԥҵахаз,
Аԥсны Жәлар Реизара адепутат
Леонид Чамагәуа еиҳабыс
дызмоу агәыҳалалратә
фонд "Азҳара" акәзар, ахықәкы
бзиеи, ҳмилаҭ реизҳареи,
рԥеиԥш аиӷьтәреи рзы даара
акрызҵазкуа хҭысны ицәырҵит.
Афонд "Азҳара" аҟны ацхыр
рырҭоит х-ҩык, ма
инареиҳаны ахшара  змоу
аԥсуа ҭаацәарақәа (хаҭала,
2017 шықәса ианвар 1 инаркны
ииз ахԥатәи ахшара инаиркны,
уи инеиҳаны...)
Ҿыц иаԥҵахаз афонд "Азҳара"
хықәкыс иамоуи уи
аусура аԥхьаҟатәи ахырхарҭа
шеиҿкаауи реилкааразы
ҳара ҳиҿцәажәеит Аԥсны
Жәлар Реизара адепутат, агәыҳалалратә
фонд "Азҳара"
аиҳабы Леонид Чамагәуа.
Ҳаиҿцәажәара хацыркуа,
уи иазгәеиҭеит афонд "Азҳара"
аԥҵаразы аидеиа шцәырҵыз.
Аԥсны Аџьынџьтәылатә
еибашьра ашьҭахь, изныкымкәан
ҳдемографиа апроблема
иалацәажәахьан, уи згәы
иҵхоз ҳауаажәлар рхаҭарнакцәа
маҷҩымкәан.  Аԥсны Аҳәынқарра
раԥхьатәи Ахада
Владислав Арӡынба ихаангьы
ари азҵаара гәыгәҭажьмызт,
лассы-лассы ишьҭырхуан,
аха, иахьа уажәраанӡа
ҳдемографиа аизҳара,
аҿиара иахьа ак ашьақәыргылара
залымшеит, избанзар,
ари азҵаара амҽхак ҭбаауп,
иуадаҩуп, ус иаармарианы,
инаумҩатәны иуӡбаша
ак акәны иахьыҟам аҟнытә.
2016  шықәса алагамҭазы,
Аԥсны Жәлар Реизара аҟны
ари азҵаара ҿыц иазхьаԥшын,
усҟан, адепутатцәа зегь
реиԥш, саргьы сгәаанагара
сҳәеит, аха, аамҭала Аџьеи,
аусура анаплакреи, асоциалтә
еиқәыршәареи рминистрра
аҟны аус ахьызуази, хаҭала,
астатистика сахьазҿлымҳази,
сҩызцәа адепутатцәа
ирдыруан аҟнытә, ари
ахырхарҭа еиҳа уазааигәоуп,
аԥышәа умоуп ҳәа азгәаҭан,
ари аус анагӡара   сыдыргалеит,
снапы ианырҵеит, саргьы
мап ацәысымккәан схы
иадысҵаз аҭакԥхықәра анагӡара
сашьҭалеит.
2017 шықәса ианвар 1 азы
иаԥаҳҵаз,   агәыҳалалратә
фонд "Азҳара", уи хаҭала,
аԥсуа ҭаацәарақәа изырзаҳкызгьы,
ҳмилаҭ рыҿиара ацхырааразы
ауп. Иахьа, амазара
азымхара, аекономика
аԥсыҽра аамҭазы, агәцаракреи
азҿлымҳареи   рыгаҳмыжьроуп
уаҵәтәи ҳԥеиԥш
знапы  иану  аҵеира  зааӡо
аԥсуа ҭаацәарақәа. Аха, убри
аамҭазы, иҳаланхо, егьырҭ
амилаҭқәагьы мгәаартә идеилыркаатәуп,
Аԥсны Ҳәынҭқарратә
бызшәаны иҟоу
аԥсуа бызшәа анакәха, уи
абызшәа зтәу амилаҭ рацәахарц,
еизҳарц шакәу. (Иҳаланхо
егьырҭ амилаҭқәа атәаҳамбоны
акәым, аха, хыԥхьаӡарала
урҭ ҳара ҳреиҳаны
ҳаҟазароуп Аԥсны зыԥсадгьылу
аԥсуаа злаҳкәу ала)».
Ҳаиҿцәажәараан Леонид
Чамагәуа иазгәеиҭеит,
аҵыхәтәантәи 4-5 шықәсқәа
рзы, аира аганахьала аԥсуаа
хыԥхьаӡарала еиҳахо иахьалагаз,
уаҩ агәахәара изҭо ак
шакәу, хаҭала, 2017 шықәсазы
2003-ҩык ахәыҷқәа ахьиз,
урҭ; рахьтә аԥсуаа 1163-ҩык
шыҟоу, аерманцәа 339ҩык, аурысцәа 142-ҩык,
ақырҭцәа 250-ҩык.
"Хаҭала, х-ҩык, ма инареиҳаны
ахшара змоу аҭаацәарақәа
2015-2016 шықәсқәа
рзы, Аџьеи, аусура анаплакреи,
асоциалтә еиқәыршәареи
рминистрра аҟны излагәаҳҭаз
ала 220-ҩык ыҟан, уи
инамаданы, бжьаратәла, есмза
20-ҩык ахәыҷқәа иуеит
ҳәа азгәаҳҭеит (агәаанагара
ҳаман). Аха, ҳара, ахԥатәи
ахәыҷы инаиркны, ҿыц ииз
асаби изы 100 нызқь мааҭ
аԥара ашәара ҳаналага, ианвар
мза азы мацара 27-ҩык
ахәыҷқәа иит" иқәеит Леонид Чамагәуа.
Уи иажәақәа рыла, урҭ зегьы
ирзыршәахьеит асаби
ииразы иаԥҵоу 100 нызқь
мааҭ, уажәшьҭа февраль
мзазы иихьоу налаҵаны 30ҩык инарзынаԥшуа аԥсуа
ҭаацәарақәа аԥара рзыршәахьеит,
анаҩс, урҭ шықәсык
рхыҵаанӡа хԥа-хԥа нызқь
мааҭ рызшәарагьы нап аркуп.
Ҿыц иаԥҵахаз агәыҳалалратә
фонд "Азҳара" шҳәынҭқарратәым
азгәаҭо, Леонид
Чамагәуа иҳәеит уи ацхыраара
шарҭо, аԥхьаҟагьы иарҭарц
шрылшо агәаҳәареи
аҭагылазаашьеи змоу ҳауаажәлар
рхаҭарнакцәа.
Ари афонд аҩнуҵаҟа,
ҷыдалагьы ишаԥҵоу Аԥсны
Жәлар Реизара аиҳабы Валери
Бганбеи, Аԥсны анацәа
Рхеидкылеи, Аԥсны абыргцәа
Рхеидкылеи рыла
еиҿкаау Ахылаԥшратә комиссиа,
урҭ рыбзоурала иҟаҵоу
ацхыраара шмаҷым. Л.Чамагәуа
излаҳаиҳәаз ала, миллионки
хәышә нызқь мааҭ
аԥара еизгоуп афонд азы, аспонсорцәа
рыцхыраарала, абар урҭ:
Аԥсны Жәлар Реизара
адепутатцәа 339.500 мааҭ,
Риҵатәи Амилаҭтә парк 200.000 мааҭ, Гал араион
Ахадара 10.940 мааҭ,  Адгәыр
Ҭаркьыл 30.000 мәаҭ,
ООО "Аԥсны-Мед" 40.000
мааҭ, Гагра араион Ахадара
600.000 мааҭ, "Ахеиқәырхара"
100.000 мааҭ, ООО
"Премиум" 50.000 мааҭ,
ООО "Амцабз" 40.000 мааҭ.
Абраҟа иазгәаҭатәуп, Аҳәынҭқарра
3-миппионк шырзыршәахьоу.
Ҳаицәажәара хыркәшо
"Леонид Чамагәуа ҷыдала,
инарҭбааны дазааҭгылеит,
афонд аԥҵараан, ишадмырбаз,
ишазгәарымҭаз, уи шаҟа
шықәса аус аураны иҟоу ҭала,
аамҭа шазыԥҵәам,
аҿҳәара шамам. "Аҭакԥхықәра
ду зцу аус, алыҵшәа иаарласны
уаҩы ибарҭамхар алшоит,
ари раԥхьатәи шьаҿоуп,
анырха ахьынӡаиуагьы
макьана еилкаам. Афонд
аԥхьаҟатәи аҿиара, аусура
иацҵахоит ажәлар ирыдыркылар,
уи аусуразы иаадырԥшыр агәахәара.
Афонд аԥҵара ҳгәы ианҭаҳкуаз,
зегь раԥхьаӡагьы
хықәкы хадас иҳамаз,иахьатәи
аамҭазы, аимак-аиҿакқәа зхылҿиаауа, ҳтәылаҿы
аҭыԥ змоу, ҳажәлар
змырӷьцо ауаажәларратә-политикатә
хҭысқәа, рылгара,
урҭ рыҽрымҭа аԥсуа жәлар
аӡәыкны ҳаидызкыло, ҳаизааигәазтәуа,
еицаҳзеиԥшу
аидеиақәа раԥҵара, разхәыцра
алзыршо апроектқәа реиҿкаарақәа
рахь рхьарԥшра акәын.
Аиашазы, аԥсуа жәлар
аԥеиԥш бзиа ҳаурц ҳҭахызар
азҳара азҵаара ала ҳалагароуп,
абри аус аҿы иааҳарԥшыроуп,
аҿырԥш бзиеи аҭакԥхықәра
дуи. Сара сгәанала,
ари апроблема аӡбаразы
иаԥҵатәуп аидеологиеи
аконцепциа ҿыци" иҳәеит
Аԥсны Жәлар Реизара адепутат,
Агәыҳалалратә фонд "Азҳара"
аиҳабы Леонид Чамагәуа.
Аиашаз, ҳаиҿцәажәараан
Леонид Чамагәуа, афонд далацәажәо,
макьана алыҵшәа
уаҩы ибартә иҟам ҳәа шазгәеиҭазгьы,
ҿыц иаԥҵоу ари
афонд аамҭа кьаҿк иалагӡаны
ҳауаажәлар рыԥсҭазаара
иагәылалеит, ари афонд абзырӡы
уаҳауеит ана-ара, азҿлымҳара
азҭои, иадҵаалои
рхыԥхьаӡара есааира аизҳара
иаҿуп. Уи ҳәарада, шьаҿа
бзиоуп ҳмилаҭ реизҳаразы,
аха, даараӡа ибзиан, хыԥхьаӡарала
ҳеизҳара иацызҳар
иаҳцәыӡны иҟоу ҳмилаҭтә
хдыррагьы...
Аԥсны Жәлар Реизара-Апарламент Аиҳабы Валери
Бганба, адепутатцәа рыхьӡала,
шәҩыла атәылауаа рнапқәа
зҵаҩу, инарышьҭыз
ашәҟәы санаԥхьа, аиашазы,
агәҭахәыцрақәа сызцәырыргеит.
Избанзар, ишырҳәо
еиԥш, апроблема аҭыԥ ҭацәы
аҿы ицәырҵуам, уи зхылҿиаауа
амзызқәа ыҟоуп
есымша. Ҳгәанала, абри
ашәҟәы зхылҿиааз амзыз хадақәа
ируакзар ҟалап Жәлар
Реизара адепутатцәа зегьыҵәҟьа
алхрақәа рыламҭалазтәи
рпрограммақәа ирхылҿиаауа
ахыдҵақәа ахьынармыгӡо,
убри аҟнытә, "сара
сыбз сара саӷа" ҳәа иҟамларц
азы ҿыц адепутатрахь кандидатцәас
иқәгылоу ибзиан ралхыҩцәа
рҿаԥхьа ианықәгыло
цқьа рылшарақәа ркапаныр,
рымч зқәымхо "аидара" рҽаҵарымҵар.
Избанзар, иубартә
иҟоуп, алхыҩцәа рыхдырраҿгьы
аиҭакрақәа шыҟалаз, ари
иаанаго иалырхыз адепутат
уаҵәы ӷәӷәала иазҵаар ҟалоит,
ириҭахьаз аҳәахьақәа неимыгӡар.
Ишдыру еиԥш, сынтәатәи
алхрақәа рҟынӡа мышқәак
роуп иаанхаз, уи анымҩаԥыслакь
ашьҭахь, ишаԥу
еиԥш, ишьақәгылоит Жәлар
Реизара ааԥхьара ҿыц. Изхаҳҳәаауа,
алхыҩцәа ирҩыз
ашәҟәы аҿы иазгәаҭоуп "Аԥсны
Жәлар Реизара-Апарламент
адепутат истатус иазкны"
Азакәан аиҭакрақәа алагалатәуп
ҳәа. Аха, шьҭа, Апарламент
уажәтәи ааԥхьара уи
ахәаԥшразы иазынхаз аамҭа
маҷцәоуп, убри иаҟнытә ари
азҵаара, иҟоуп агәаанагара,
Аԥсны Жәлар Реизара-Апарламент
ааԥхьара ҿыц "аҿа" ишаныло.
Иазгәаҭатәуп зызбахә ҳамоу
ашәҟәы аҿы ишарбоу
жәаҩа зҵаара, зызбахә ҳҳәаз
адепутат истатус иазку азакәанԥҵараҿы
иагәылагалазароуп
ҳәа ирыԥхьаӡо. Урҭ рахьтә
иҟоуп, ҳәарада, агәҩара узҭогьы,
макышьа змамгьы. Убарҭ
рахьтә аԥхьа игылоуп адепутат
иламкьысра иазку
ахәҭаҷқәа. Убас, ишьақәыргылахарц
адепутатцәа рзы 24
аԥсшьара мшқәа, уаҟа алхыҩцәеи
адепутатцәеи рзинқәа
еиҟаратәны. Иқәгылоуп убас
инахҵоу адепутаттә пенсиеи
егьырҭ альготақәеи раԥыхра
азҵаарагьы, абылтәи-ахьшьтәи
рзы рхатә транспорт азы
аԥарақәа рзоужьра мап ацәкызарц.
Адепутаттә қәразы
акәзар, ажәалагала ҟаҵоуп 35 шықәса зхыҵуаз инаиркны
70 зхыҵхьоу иҟынӡа, насгьы
адепутатцәа реиԥш, урҭ рҭаацәарагьы
изыхәҭоу аусбарҭахь
адекларациақәа наргаларц
рхашәалақәа ирызкны.
Аилатәарақәа ракәзар, аҭагылазаашьа
аԥҵатәуп, урҭ ишиашоу
ицо аефир ала ажәлар
идырбалазарц ҳәа ажәалагала
ҟарҵоит. Убас, знапынҵақәа
уаҩҵас иназмыгӡо адепутатцәа
ҟамларц азы иалагалахарц
аимперативтә мандат.
Ахатәтәра иадҳәалоу азҵаарақәа
адепутатцәа рнапынҵақәа
ирылырхырц уҳәа
убас иҵегьы.
Иҳәатәуп абарҭ азҵаарақәа
цәырызгаз, сынтәа, даҽаамҭанык
еиԥшымкәа,
Жәлар Реизарахь адепутатраз
акандидатцәа. рхыԥхьаӡара
ахьырацәаҩхаз шакәу. Алхыҩцәа
ракәзар, уи абас еиԥш
иҟоу ахәшьара арҭеит: адепутатрахь
еихоит, избанзар, анапынҵақәа
раҵкьыс рпривелегиақәа
еиҳахеит.
Ишаабо еиԥш, алхыҩцәагьы
рзинқәа ирышьҭалеит, хәшықәса
наҟьак зыбжьы мго,
зҟаҵа маҷу, мамзаргьы зынӡаскгьы
измам ралхымҭақцәа
ҟ баша мамзаргьы
маҷк иныхәжәаны иаҳҳәозар,
амш рымгаларц азы.
Аха, ас еиԥш иҟоу азҵаарақәа
напыласыла збашьа шамам
дырул, убри аҟнытә, хыхь
ишазгәаҳҭаз еиԥш, ас еиԥш
иҟоу азҵаарақәа рыӡбара
рықәшәар ҟалоит ааԥхьара
ҿыц адепутатцәа, аамҭагьы
аҭаххоит.
Ари аматериала акьыԥхь
ианазырхиоу аамҭазы (агазеҭ
апериодика алшара ҳнаҭаӡом
урҭ лассы-лассы рықәҿыҭра),
мҽхакы ҭбаала Аԥсуа телехәаԥшра
аефир аҿы ишиашоу
ицо аефир ала адепутатрахь
акандидатцәа ажәа рыҭоуп.
Урҭ раоппонентцәеи дареи
рыбжьара еиуеиԥшым азҵаарақәа
ирызкны ргәаанагарақәа
рҳәоит, ателехәаԥшра
амҩаԥгаҩцәа рызҵаарақәа
рҭакқәагьы ҟарҵоит. Аиашазы,
кырынтә ишазгәаҳҭахьоу
еиԥш, ишиашоу ицо аефир саркьоуп дарбанзаалакгьы
акандидат адепутатрахь дызцо
аилкааразы. Ирҭо азҵаарақәа,
зны-зынла ихьанҭаҵәҟьоу,
азакәанԥҵареи азинполитикатә
зҵаарақәеи ирыдҳәалоу,
дышрыхәаԥшуа, ишеиликаауа,
урҭ рыӡбаразы мҩа
хадақәас иибо уҳәа убас
иҵегьы рзы. Гәырӷьарала иазгәаҭатәуп,
уажәнатә ателехәаԥшра
аефир аҿы ишааԥшхьоу
аҳәынҭқарра аргылара
аус аҿы, наурҵас иҟоу аилкаарақәак
ракәымкәа, атеориатәи
апрактикатәи ҟазшьа
змоу адыррақәа рыла ибеиоу
акандидатцәа маҷҩымкәа
ишыҟоу. Уи азы ҿырԥшын,
иаагозар, Аҟәатәи алхырҭатә
ҭыԥхадак аҿы азҵаарақәа рҭакқәа
ҟазҵаз адепутатрахь
акандидатцәа Мрамза Џьыкрба,
Беслан Кәыбраа, Фрида
Лазба. Уи аҩыза аҿырԥштәқәа
иҵегьы ирацәоуп. Уи агәыӷра
ҳнаҭоит, аҳәынҭқарреи ажәлари
рымаҵ аура зылшо Жәлар
Реизара-Апарламент ааԥхьара
ҿыц шышьақәгыло.
Ҳазну ашықәс, ианвар 27 азы иҭыҵыз
ҳгазеҭ "Аԥсны" №5 аҟны икьыԥхьын
аҵарауаҩ, алитератураҭҵааҩы Владимир
Агрба игәаанагара. "Изхаҵгылатәу
аус". Иубартә иҟан ари агәаанагара
аԥхьаҩцәа аҳәатәы шырнаҭоз. Ус иагьыҟалеит.
Избан акәзар, уаҟа иззааҭгылоу
азҵаарақәа иахьа згәы иҭыхо шьарда
ирацәаҩуп. Еилкаау усуп, аҳәатәы
змоу аӡәырҩы аҽаартра рылшом (анаҩстәи
агәынхарақәа ирыцәшәозар акәхап),
аха иашамҩала иныҟәо ауаҩы
ҳақ бааԥсыкгьы ишьклаԥшуам.
Уажәы иаҳкьыԥхьуа апоет, ажурналист
Серги Агындиа истатиагьы
уаҵәы ацәажәара шарҵысуа аадыруеит.
Ҳаргьы ҳазхиоуп, иашала,
гәҭыӷьӷьала, ҳаԥсуа литература
уаҵәтәи аԥеиԥш иазхәыцуа рхаҵгылара.
Аимак-аиҿак ахьыҟоу ауп
аиаша ҳәа ҳзышьҭоу ахьааԥшуагьы.
Аиашазы, адунеи азқьышықәсқәа
иргәылсны иахьа
уажәраанӡа еибга-изҩыда
иааиз ҳаԥсуа жәлар, ҳҭоурых
нысымҩаҿы,
Аџьынџьтәылатә
еибашьра
трагедиак еиԥш
ҳажәлар ианырхырга ашьҭахь, ас уҳәар
ауазар, Анцәа ду ихы-игәы
ҳахшәаны,
аԥсуа жәлар даҳзыҟамлааит.
Ари зегьы зхысҳәаауа,
изыхҟьо амзызқәа шеилкаамгьы,
Аџьынџьтәылатә
еибашьра шықәсқәа рнаҩс
ҳажәлар рхымҩаԥгашьа ауп.
Еилаҵәаны иҟаз ҳажәлар
ҭьӷьӡаа реиԥш хыла-гәыла
ҳаилалеит. Ҳаԥсадгьыл Аԥсны
алахьынҵа хазы инышьҭаҵаны,
досу дышзахәо, уаха-саха ҳәа аибашьра иацәынхаз
амал аимҵәара ҳналагоит...
Амал мацара аума, ҳарҿиаратә
коллективқәа
рлахәылацәа зегьы рҽеиҩыршо
иалагеит. Ԥхыӡ иаабар
иҳазхамҵоз, ҳажәлар
ахәыҷы инаиркны аду иҟынӡа
аполитикатә зхыҵра ҳаанахәеит...
Абарҭқәа зегьы ҳгәала-зыршәаз ианвар 27 2017
шықәсазы агазеҭ "Аԥсны"
ианыз еицырдыруа алитератураҭҵааҩ,
акритик, Д.Гәлиа
ихьз зху Аԥсуаҭҵааратә институт
аҟны аџьабаа ду збахьоу,
Аԥсны зҽаԥсазтәыз
аҭҵаарадырра аусзуҩы Владимир
Бабахь-иԥа Агрба истатиа
"Изхаҵгылатәу аус" ауп.
Егьа ирԥшӡаны ҳцәажәоит
ҳәа ҳалагаргьы, егьа инаҳарҳәы-ааҳарҳәыргьы, егьа
адипломатиара ҟаҳҵаргьы Аԥсны ауаажәларра, Дырмит
Гәлиа ихьӡ зху Аҳәынҭқарратә
премиа ашашьа азҵаатәқәа
ирыламцәажәакәа
ԥхьаҟа цашьа ыҟаӡам. Машәыршақә
акәӡам "ахықә ҳааины
ҳхықәгылоуп" ҳәа лассы-лассы изаҳҳәогьы.
Нас изеиԥшроузеи ари апремиа
ашаразы акомиссиа
иалоу русушьа ҳәа ҳазҿу?
Урҭ реилазаашьаҟны шә-маӡак
иҭаҵәахны ирымоуп уҳәартә
иҟоуп азы рнапы иану
с ԥшьа разнеишьа, аиаша
ҳҳәар ами, аиаша иазааигәоуп
уҳәартә изыҟамлеит.
Аиашазы, хаҭала сара
сгәаанагара злаҟоу ала, акомиссиа
алахәылаҩцәа ари
апремиа аиуразы авторцәеи
адгылаҩцәеи инарго
аҩымҭақәа ирыԥхьаӡом,
иаԥхьозаргьы, аҩымҭақәа раҳаракыра
ахә ишахәҭоу имшьакәа
аҩымҭақәа равторцәа
рхаҭарақәа роуп иаҳа
изызхьаԥшуа. Уигьы анцәа
иџышьоуп, ашәҟәқәа равторцәа
рыхьӡи рыжәлеи ахьырдыруа.
Аха рыцҳарас иҟалаз,
акыр шықәса ҵуеит Дырмит
Гәлиа ихьӡ зху ари апремиа
ахьӡ-аԥша ларҟәуа иаауеижьҭеи.
Алитература акәша-мыкәша
аимак-аиҿак ианакәзаалак
иҟан, иҟоуп, иагьыҟалоит,
ауаатәыҩса рдоуҳатә
ԥсҭазаараҿы иара амҽхак
убысҟак аҵанакуеит.
Абарҭқәа зегьы ҳгәалазыршәаз,
шықәсқәак раԥхьа
Дырмит Гәлиа ихьӡ зху Аҳәынҭқарратә
премиа аиуразы
иқәгылаз апоетцәа Мушьни
Миқаиеи Инна Аҳашбеи рҩыџьагьы
апремиа раҭәарымшьеит
акомиссиа алахәылаҩцәа.
Ассирҵәҟьа ҟарҵеит, ас
уҳәар ауазар, иаҳхысыз
ашықәс азы апремиа акомиссиа
алахәылаҩцәа.
Аӡәык-ҩыџьак акомиссиа
алахәылаҩцәа ишҳацәгәаауа
шаҳдыруагьы, иҳәамкәа
ҳзавсуам Анзор Мықәба идрама
"Қьалышьбеи", апоезиа
адунеи аҟны иссирӡоу Заира
Ҭҳаиҵыкә лажәеинраалақәа
реизгеи, Владимир Агрба,
иуникалтәу, алитература
ҭҵаараҿы зыхә ҳаракны иршьахьоу,
рҩымҭақәа иамыԥхьаз,
раҳаракыра зызгәамҭаз
ауаа илашәцәоу, ма рлитературатә
гьама лаҟәцәоу?
Аԥсуа шәҟәыҩҩцәа рҩымҭақәа
рлахьынҵа аӡбара знапы ианыда?
Сара: ԥхьаҩык иаҳасабала
иқәгыло азҵаараҿы Владимир
Агрба игәаанагара садгылаҩуп:
"Иҟалап шьҭа иаамҭазар
Д. Гәлиа ихьӡ зху Аҳәынҭқарратә
премиа асахьаркыратә
литература мацара
иазкызар, (апоезиа, апроза,
адраматургиа, алитератураҭҵаара,
акритика)". Усҟан
иахьа иҟоу агәынамӡарақәа
ҟалаӡомызт. Иара убас садгылаҩуп:
"Иахәҭоуп ҳәа исыԥхьаӡоит
акомиссиа шьаҭанкыла
аусура аиӷьтәра. Уи
аганахь ала, зегь раԥхьаӡа
иргыланы иахәҭоуп акомиссиа
аилазаара арҿыцра. Акомиссиа
иалаҵатәуп зус иазҟазоу,
апринцип змоу, ауаа
зҩыдақәа. Анцәа имч ала, ус
иҟоу  ҳамоуп".
Хыхь исҳәахьеит, Вл. Агрба
игәаанагара сшадгылауа,
аха абраҟа исымоуп схатә
гәаанагарагьы. Д. Гәлиа ихьӡ
зху аҳәынҭқарратә премиа
аилазаара ашҟа инашьҭтәуп
аҵыхәтәантәи ашықәсқәа
рзы аԥсуа литература иналагылаз
аҿар. Уажәы иҟоу
аҳәынҭқарратә комиссиа
алахәылацәа дырҩегьх ианаанха,
урҭ зегьы, шамахамзар
Д. Гәлиа ипремиа излалауреатцәоу
ала, рхы рыԥхьаӡоит
аԥсуа литература иалахьанҵашаҩцәоушәа
 ус иҟазаргьы, дара
зҵалаз агәнаҳа дара ирымазааит.
Иахьа ҳазҭагылоу
аамҭазы, Дырмит Гәлиа ихьӡ
зху Аҳәынҭқарратә премиа
алахәылацәа рыкәша-мыкәша
аҳәатәы рацәоуп, уи
аҳәаҩцҽагьы цәырҵып ҳәа
ҳгәы иаанагоит,  Аԥхьаҩ
ухаҵкы, шьҭа иаамҭаӡами
Д. Гәлиа ихьӡ зху апремиа
аиура, амҩа иаша азалаҳхыр?
Шәара шәгәы ишԥаанаго?...
Рацәак ҵуам Аҟәеи Очамчыреи
еимаздо амҩа ирҿыцны, акаҭран
ықәҵаны иҟарҵеижьҭеи. Ари
ахҭыс, ҳәарас иаҭахузеи, ауаажәларра
агәахәара ду рнаҭеит.
Иазыԥшижьҭеи акрааҵуан амашьына
ныҟәцаҩцәагьы, апассаџьырцәагьы.
Ҭагәҭасра ыҟамкәа, имшәа-имырҳәа, имырҵысӡакәан
гәаԥсшьаныҟәара зҭахымда "Анцәа
шәиныҳәааит абас еиԥш амҩа
ҳзыҟаҵаразы иаҳхаҵгылаз! рҳәоит.
Ажәлар рныҳәаԥхьыӡ амч ду амоуп...
Амҩаду "Аҟәа Очамчыра"
уаныланы аныҟәара маншәалоуп;
амҩа агәҭа еиҩшоуп цәаҳәа
шкәакәала, иарбоуп амашьынаныҟәцаҩы
игәы иҽанызҵо адыргақәа;
аццакра иахьагырхатәу,
ахаҵәирҭақәа ахьыҟоу, иахьшәарҭоу
уҳәа аха...
 заҳҳәо иҟоуп агәынамӡа
узҭоугьы. Иарбан тәылазаалакгьы
аҟны зегьы ирзеиԥшны ишьақәыргылоуп,
амҩаду иаԥуп; ақыҭақәа,
аҳаблақәа, аҭоурыхтә ҵакы змоу
аобиектқәа, аӡиасқәа (имаҷзаргьы
идузаргьы) уҳәа рыхьыӡқәа зҳәо
аҩыра-нҵақәа ркыдҵареи рышьақәыргылареи.
Аҩырақәа рнырҵоит
раԥхьа атәыла иашьагәыҭу ажәларқәа
рбызшәапа, нас-егьырҭ абызшәақәа
рахь еиҭаганы. Ус ауп
ишыҟоу ҳара ҳҟынгьы. Абраҟа иҳәатәуп,
иарбанзаалак амилаҭ рбызшәала
ианҵоу аҩыра амилаҭ ирҿахәҳәагоуп,
аҳәынҭқарра акультура
иахаҿароуп. Иаанарԥшуеит
ахатәы бызшәа шаҟа агәцаракра амоу.
Хыхь ишаҳҳәахьоу еиԥш,
аҩырақәа кыдырҵоит х-бызшәак:
аԥсуа, аурыс, англыз уҳәа рыла.
Аԥсуа бызшәа ҳхатәы бызшәа
ҳазҭагылоу аамҭазы, даҽа аамҭақәак
рхаан еиԥшымкәан, ахархәареи
агәцаракреи еиҳа имаҷхо ишалагаз
аӡәгьы ҳзы имаӡаӡам. Хьаасгьы
иҳамоуп. Аҳәынҭқарра анапхгара
инадыркны анхаҩы иҟынӡа ирҳәоит,
збызшәа зцәыӡуа зегь
шицәыӡуа. Иаҳҳәоит, еиҭаҳәоит,
иаҳҳәаз ҳара ҳҿы иаанхоит уаҳа
акгьы. Ус ҳаауеит, ҳаауеижьҭеигьы
акырҵуеит, аԥсуаа ҳхатәы бызшәа
ҳара ҳаҩнуҵҟа иахәҭоу аҭыԥ аанкыланы,
ишахәҭоу аус ауртә иаҳзыҟамҵеит.
Ҳбызшәа лазырҟәуа аҭагылазаашьақәа
зегь реиҳа ицәырҵуа
иахьалагаз арекламатә ҩырақәа
рҟноуп. Уи атәы хазы изыхцәажәатәу
темоуп, аха уажәы иаҳҳәарц
иаҳҭахугьы уи иашьашәалоуп.
Арекламатә нҵа-ҩырақәа рҟны
аԥсуа бызшәа иреицакны ранҵара
иҿкы чмазараны иҳалаҽыз, изацәымцеит
хыхь зыӡбахә аҳәаз амҩаду
"Аҟәа-Очамчыра". Амҩаду рҿыцны
ианыҟарҵа, амҩаду аҽықә
аҟны ирҿыцны идыргылеит аҭыԥантәи
ахьыӡқәа еиҭазҳәо аҩыранҵақәа.
Убарҭ аҩырақәа рҟны џьара-џьара ирну, иуарҳәо зеилкаара
уадаҩхаз ҟалеит. Ус акымзар,
шәахәаԥш, Драндеи Уарчеи рыбжьара
ииасуеит аӡиас маҷКәыдры-Кәыдрымаҷ (усоуп ишахьӡу
аха..). Иахадыргылаз аҩыраҿы
иануп: "Кәыдры хәыҷы" аԥсышәала.
Нас аурыс бызшәахьы
еиҭагоуп: "Кәдры хәычи", ҳәа,англыз
бызшәагьы убас. Иаанагозеи
"хәычи" Аԥсуа ҭыԥхьыӡқәа рынҵәамҭақәа
анбан "и" рыцызҵоз
ақырҭқәа ракәын нас урҭ рцәажәашьахьы
ҳаиҭаиасуама?
Ишырҳәо еиԥш, жәынгьы-ҿангьы
ахьыӡ ҭышәынтәаланы изыҟамлеит
Лашькьындар ақыҭа иалсуа
аӡиас маҷ.  Ақырҭқәа рхаан
"Цхенис ҵҟали" ахьӡын. Урҭ
анықәаҳца, хьӡыда иаанханы иҟан.
Уажәы иаиуит ахьыӡ ҿыц "Ачырӡы"
(аԥсышәалагьы, урысшәалагьы,
англыз бызшәагьы ус иануп).
Иҩанагозеи ажәа "Ачырӡы". Издыруада
"аҽырӡы" акәзар? Ақырҭуа-агыруа хьӡы аԥсшәахьы еиҭаганы
"аҽырӡы" ҳәа иҟарҵарц рҭахызҭгьы?
ҟ гхас иушьаша анбан "ҽ"
аҭыԥан "ч" ахьдыргылаз мацарагьы
акәӡам. Иара ахьӡ ахаҭа
"аҽырӡы" иашаӡам. Аԥсуаа ишырҳәо:
"аҽкәара" ҳәа ауп. Иаҳәап:
"Шыцкәара", "Ҷанкәара", "Цанкәара" шаҟа уҭаху аҿырԥштәқәа
ыҟоуп. Араҟа ҿырԥштәыс иааугаша
даҽакгьы ыҟоуп. Очамчыреи
Гали рыбжьара "Аҽгәара" зыхьӡу
ақыҭа ыҟоуп.
Арҭқәа реиԥш иҟоу анубалак
гәаанагарас иуауа акоуп:
"Аҵәыуашьа ззымдыруаз ихы
ԥиҽит".
Жәабран 21 азы, аԥсуа литература
ашьаҭаркҩы Дырмит Есыф-иԥа
Гәлиа ихыҵит 143 шықәса. Есышықәса,
ҳмилаҭ литература абду имш иира
инамаданы, иара ихьӡ зху Гагратәи
абиблиотека №1 аҟны имҩаԥысуеит
Аԥсны Жәлар рпоет игәалашәаратәи
илитературатәи хәылԥазқәа.
Иахьа, Гагра араион акультура
аҟәша ацентртә библиотекатә система
аусзуҩцәа имҩаԥыргеит алитературатә
хәылԥазы. Уи рхы аладырхәит
Гагратәи абжьаратә школ №4
аҵаҩцәеи Борис Кьехьыриԥа ихьӡ зху
Гагратәи агуманитартә ааглыхратә
техникум астудентцәеи.
"Ҳара ҳзы игәахәара дууп, абас
еиԥш алитература абзиабаҩцәа
ҿарацәа рабиԥара ахьеиҵагылаз.
Дырмит Гәлиа ирҿиамҭақәа хәыҷи дуи
егьа аамҭа царгьы ирҿырҵаауа рацәоуп.
Уи иҩымҭақәа ааӡагоуп. Агәра
ганы сыҟоуп, иахьа аԥсуа литература
ашьаҭаркҩы ицәаҳәақәа ирыԥхьо
рахьтә, раԥхьаҟа арҿиаратә мҩа
алызхуагьы шыҟало" лҳәеит Гагратәи
акультура аҩны аиҳабы Венера Чагәаа.
Ашколхәыҷқәеи астудентцәеи
рықәгыларақәа ирылагаанӡа, абиблиотека
аусзуҩ Анна Ашрафиан дазааҭгылеит
Дырмит Гәлиа иԥсҭазаареи
ирҿиаратә мҩеи. Анаҩс ахәыҷқәа
ирыԥҳьеит ажәеинраалақәа, ирҳәеит
аҭәҳәақәа. Иара убас, Аԥсны
ақалақьқәеи ақыҭақәеи ирызкны автор
иҭоурыхтә хцәажәарақәа.
Ахәыҷқәа алитературатә хәылԥазы
ҭакԥхықәрала ишазнеиз убаратәы
иҟан. Дара, азыӡырҩцәа арҭ
аҩымҭақәа аинтерес аманы ирзаԥхьон.
Дырмит Гәлиа иҭоурыхтә џьа
ҩаԥхьа ахә ҳаракны иршьеит
"Дырмит Гәлиа иҩымҭақәа лымкаала
бзиа иаабоит. Урҭ угәаҵанӡа инеиуеит
аԥсышәалеи урыс бызшәалеи
еиҭаганы уанаԥхьоуи. Зегьы иреӷаҳшьо
реиамҭоуп "Камаҷыҷ". Ароман
нҵәаанӡа угәы ҭынчхом, аԥҳәызба лиашара
аиааира агарыма ҳәа узхәыцуа"
еицҿакны иазгәарҭеит аҿар.
Ацентртә абиблиотекатә система
аихабы Лиана Смыр лажәақәа рыла,
ааигәа дара иргәиҭоуп, абраҟа аҿар
рзы, аԥсуа иқьабзтә динхаҵара иазкны
ахәылԥазгьы амҩаԥгара.
Аџьынџьтәылатә еибашьра Ду
аветеран Алықьса Шьониа, есы-шықәса, Гагра иҟоу ареспубликатә
агәабзиарачаԥарҭатә центр аҿы
мызкы иҽихәышәтәуеит. Уи аамҭа
иалагӡаны, иара иаԥшьгарала,
араҟа згәабзиара шьақәзыргыло,
Аԥсны Аџьынџьтәылатә еибашьра
аветеранцәеи иареи ашәҭ шьыҵәрақәа
шьҭарҵоит, иргәаладыршәоит,
ари аҵакыраҟны, Гагра араион
ахақәиҭтәраан иҭахаз аҵеицәа.
Ааигәа, Алықьса Шьониа иҩызцәа
иманы даҭааит, Аԥсны
Аџьынџьтәылатә еибашьраан, Гагратәи
аоперациаҿы иҭахаз аԥсуа
телехәаԥшра аоператор Анзор Кәарҷелиа
ихьӡала, ареспубликатә агәабзиарачаԥарҭатә
центр ашҭаҿы
ишьақәыргылоу абаҟа, уи амҵан
ишьҭарҵеит ашәҭқәа.
Анзор Кәарҷелиа дшаоператорзгьы,
иԥсаҵкыс бзиа иибоз Аԥсынра
ахьчара дазгылеит абџьар кны.
Иара убас икамера аашьҭхны иҭихуан
илаԥш иҵашәоз зегьы.
Аџьынџьтәылатә еибашьра Ду
аветеран Алықьса Шьониа, ҷыдала
дизааигәоуп Анзор Кәарҷелиа. Избанзар
иара аус ициуан, Алықьса иԥа Анатоли.
"Сԥа Анатолии Анзори еиҩызцәан,
аус еицыруан. Иаргьы аибашьраҿы
аӷа ихымца ихьӡеит, уи ашьҭахь,
шықәсқәак анҵы, имаз ахәра
ӷәӷәа иахырҟьаны иԥсҭазаара далҵит"
иҳәеит аветеран.
Жьҭаара 2, 1992 шықәсазы, Гаг
иҟоу ареспубликатә агәабзиара-чаԥарҭатә центр агаразы имҩаԥгаз
ажәылараан аӷа ихымца дагоит Анзор
Кәарҷелиа. Иара дҭахоит еибашьҩык
еиԥш, абџьар кны. Анзор
Кәарҷелиа дҭаацәаран, иҭынхеит
ҩыџьа аԥацәа.
Иахьазы телехәаԥшрала иаҳдырбалоит
1989 шықәсазы иҟаз ахҭысқәа
зныԥшуа авидеокадрқәа.
Усҟан амилаҭтә хақәиҭратә қәԥара
иалахәыз аԥсуа ҵеицәа, Гагратәи
астадион аҟны аҿагылара рырҭеит
ақырҭуа националистцәа. Арҭ акадрқәа
зегьы Анзор Кәарҷелиа иҭыхымҭоуп.
Усҟан иара ақырҭцәа ахаҳә
дшадыргозгьы илшеит иус анагӡара.
Ареспубликатә агәабзиарачаԥарҭатә
центр аҟны зҽызхәышәтәуа
Аԥсны Аџьынџьтәылатә еибашьра
аветеранцәа, абык еиԥш бзиа дырбоит
Анатоли Шьониа, дара еснагь
иаара иазыԥшуп.
"Ҳаб Алықьса игәабзиара шьақәиргыларц
арахь данаауа, ҳара ҳзы
ныҳәоуп. Даара аинтерес зҵоу, зыхшыҩ
беиоу уаҩуп. Имаҷымкәа
ауадаҩрақәеи агәаҟрақәеи ихигахьеит.
Аха уеизгьы, еснагь длахҿыхӡа
ҳагәҭа дгылоуп. 95 шықәса шихыҵуазгьы,
игәашьамх ӷәӷәоуп. Лассамҭа
ҳазшаз дҳагимырхааит" рҳәоит аветеранцәа.
Алықьса Шьониа ианашьоуп
"Аеҵәа ҟаԥшь" аорден, "Аџьынџьтәылатә
еибашьра Ду" актәии
аҩбатәии аҩаӡара аорденқәа. Зынӡа
ианашьоуп 42 ҳамҭа. Урҭ рхыԥхьаӡараҿы
иҟоуп,  Аԥсны Аџьынџьтәылатә
еибашьраан иаҭәашьаз
"Агәымшәаразы" амедалгьы.
