Аԥсуеи Аԥсуареи
Актәи ахәҭа
Аԥсуара, аԥсуа ԥсыс ихоу, ԥсҭазаарас  имоу, ҳажәлар рыԥсҭазаара злеибарку милаҭ ҟазшьоуп, жәлары зегь иреиԥшу культуроуп.
Аԥсуа ахаангьы дзаҵәны ихы иԥхьаӡомызт: ахьӡи ахьмыӡӷи рҿы, иҭаацәа реиԥш акәын, иҳаблагьы, иқыҭагьы, ижәларгьы дшырзыҟаз, ихаҭа урҭ дырхәҭакны ихы иԥхьаӡон.
Иаагап урҭ злашьақәҳарӷәӷәо ҿырԥштәқәак.
Актәи. Анхаҩы еиҳа данеилахоу аамҭазы рҳаблаҿы аԥсра ҟалар, рус-рҳәыс зегь ааныжьны, аԥсра ахьыҟалаз инеины ирыдышшалоит, хымш-ԥшьымш аԥсра иақәшәаз идгылоуп, иԥсра дырҽеиуеит, Аԥсуара злеибарку ахьӡи ахьмыӡӷи рзакәан ала, уи уалԥшьоуп аҳаблауаа рзы. Акы рцәагхар, дара рзы ихьмӡӷын. Еизыуаамыз, имеицәажәоз гәараҭак аҿы аԥсра ҟалар, зегь шнеиуаз еиԥш, ирмацәажәозгьы днеиуан. «Аҳәҳәабжь ахьгаз унеи!» рҳәоит ажәлар. Дымнеир, ихьмыӡӷын. Днармышьҭыр, дназмышьҭыз рзы иҽыԥныҳан нас ауаа ҟәышқәа рҽаларгалон, еиндраалон. Шамахамзар аус уаанӡа инаргомызт: аицәажәара-амеицәажәара аума аус злоу – Ауаҩы дыԥсит! – убри иаҳаҭыр ауп иззхәыцтәу!
Абас иҟан Аԥсуара – уи ҳмырӡроуп!
Ачара, аԥсхәра – зегь рҿы абас еиԥш аибаҳаҭырра ыҟан, иҟазароуп. Аԥсуа сасцәақәак изааны шьтәак рзишьуазар, игәылацәа адырра риҭон, урҭ ракәын ишьтәагьы ҟазҵоз, исасцәа ирыдиртәалозгьы.
Ари культура дуны ҳажәлар ргәыҭбаара иарҿиеит, ҳазгәдуны еснагь иныҟәаагозароуп.
Аҩбатәи. Ақырҭуа нацистцәа Аԥсны ианақәла, арратә комиссариатқәа рыла акәымкәа, қыҭа-қыҭала, абџьар акра зылшоны иҟаз рыла, абаталионқәа еиҿкааны, аӷа иҿагылеит. Аригьы ҭоурыхла ҳажәлар ирымаз традициан, аха асовет аамҭаз, абиԥарақәа ирхашҭны иҟан, аибашьра ианалга, ҳажәлар ршьа иалаз арҿыхеит. Абас хаҵарыла иагьырхьчеит Рыԥсадгьыл. Ацәгьеи абзиеи рырҽеираҿы ирымаз аидгылара аиԥш акәын, абџьар ктәхаргьы ишеидгылоз.
Ахԥатәи. Аԥсны аҳра анеиҿыркаауаз шьаҭас иарҭаз Аԥсуароуп. Уи иахьатәи ҳҳәынҭқарра аиԥш, хԥаны еибыдан: анагӡаратәи, азакәанԥҵаратәи, аӡбаратәи асистемақәа рыла. Араҟа иџьашьатәыз, урҭ шәҟәыда-бӷьшәыда ирҿиаз закәанқәан.
Иахьатәи аҳәынҭқаррақәа зегь рҿы аӡбаратә системақәа еиԥшуп: ацәгьара ҟазҵаз, иус ӡбаны, ҭакрала дахьдырхәуеит, иреиҳау шьауӷазар, ашьра иқәырҵоит. Аԥсны аҳраҿы, ацәгьара ҟазҵаз ауаҩы, ахьӡи  ахьмыӡӷи рзакәан ала иус ӡбаны, моральла дахьдырхәуан: ижәла ахьымӡӷ аиргазар, аамҭала ижәла далырцон – ауаҩы дхагахар, дҿазҳәоз диман! Ус иҟан ақыҭақәа рҿгьы. Иҟан Иреиҳау аусӡбарҭагьы, уи хынтәаҩыс даман Аԥсны аҳ. Уи аусӡбара иаҵанакуан: Аԥсны аҳра ачараҳәара азызуз, зҭаацәа иреиуоу ауаҩы дызшьыз, ажьрацәара еилазгаз амаҳагьа уҳәа, аԥсуаа рзы ихьымӡӷу хәымгарак ҟазҵаз. Уигьы маральла дахьдырхәуан – ажәлар дрырырцон: ауаа рахь дызнеиуамызт, иара иахь уаҩ днеиуамызт, иҭаацәа рызгьы дхьымӡӷны иҩны дыҟан.
Хыхь исҳәахьеит «аԥсуа ахаангьы дзаҵәны ихы иԥхьаӡомызт» ҳәа. Иҳаблеи иқыҭеи дрыхәҭакны акәын ихы шибоз. Убри иԥсихалогиа иақәшәо иҟаҵан аӡбаратә системагьы. Иус ӡбаны урҭ данрыларца, иуаҩра ихырхит ауп иаанагоз. Уи хьмыӡӷын, иреиҳау хьырхәран. 
Аԥсны аҳра аӡбаратә системаҿы иҟаӡамызт, Анцәа иишаз ауаҩы, иус ӡбаны, ашьра иқәҵара.
Ари аиԥш ҳәынҭқаррак аҿы аӡбара система ыҟан ма иҟоуп ҳәа ҳмҳәарцт…


Араҟа сыззааҭгылаз рыхԥагьы иаадыруа роуп, аха ишрықәнаго иҭҵаам, иӡыргам – урҭ ҳажәлар рҭоурыхи ркультуреи ирыхәҭакуп, изырҿиазгьы ҳажәлар роуп, уи злеибарку ахьӡи ахьымӡӷи роуп, Аԥсны анҭыҵынтә иаармышьҭӡеит. Ари аиԥш акультурагьы, амилаҭ ҟазшьагьы жәларык ирыманы иҟаӡам – уи ҳажәлар ирдыруазароуп.
Ҳажәлар ахысит ажәларқәа рҭоурых аҿы зыӡбахә ҳаҳахьоу арратә демократиагьы. Егьырҭ ажәларқәа рыԥсҭазаараҿы еиқәхаз-еиқәымхаз  сыздыруам, аха ҳажәлар аишәачараҿы рхәы шаны ишрырҭози, «Лахь иаԥшны» изырҭози, насгьы еибаҳаҭырны рыкрыфашьеи рыкрыжәшьеи рыла, ибзиаҵәҟьаны ирныԥшны иҟан уи асистема – иахьатәи абиԥара еиҳабыра  иалаԥшны ирбаз-ираҳаз ауп. Ҳажәлар рыбӷа ԥҵәаны, атәым милаҭ анҳаларыжь, Аԥсуара  еиқәхашьас иамахзи, ирацәоуп ус иаҳцәыӡыз. Убасҟан ауп ҳчеиџьыка ахьӡ-аԥшагьы анҳацәыӡыз – ҳааизынхеит ачыси ҳареи. Аишәачараҿы аԥсуа ихымҩаԥгашьа џьашьахәын, европатәи арестократцәа иџьаршьартә иҟан – уигьы ҳзеиқәмырхагәышьеит, еиқәырхашьагьы амамызт…
Атәитәыхцәа иаалырҟьаны аҳәынҭқарра амчра роур, зқьышықәсала ажәлар идырҿиаз ашьаҭа аҿынӡа идырхәашоит, уи ахаҭыԥан иара итәоуп иҟаиҵо, арахь атәитәых итәы ҳәа акрыҟоума! Ус ҳзыруит жәытәнатә-аахыс ҽагакцәас иҳамаз ҳгәылацәа. Урыстәыла ҳаналалаз еиԥш, араҟагьы иҟалеит арегресс. Аколониеи аметрополиеи реизыҟазаашьа ус иҟоуп.
Адунеитәи аҭоурых ҳалаԥш нахаагар, еилкка иаабоит аконтинентқәа зегьы ишдырҿиоз, еиуеиԥшым ацивилизациақәа, урҭ ацивилизациақәа дырҿиауан зқьышықәсала, нас, уԥшыхыр, аҭоурых егьи адаҟьа ахьаахуртуа, иблахкыгаз уи акультура еилаԥыххаа ишеилажьыз атәы аҳәон, изырхәашозгьы ахаан цәгьарамзар бзиарак змырҿиацыз азхарамфацәа, агәҳәцәа, идамыӷаны аҭоурых ианылаз аварварцәа ракәын. Ҭоурых лахьынҵаны иҳауит убас иҟаз гәылацәас иахьҳауз. Змилаҭра мап ацәызкыз дышԥаҟало нас?
Иахьа лакҩакрада агәра угартә иҟоуп Колхидатәи акультура зырҿиаз аԥсуааи адыгацәеи шракәу. Уиаҟара иаҳзымдыруа Рабсҭан Агырба захьӡу авторк иҩуеит: «Еше Ф.Д. Монперэ отметил, что народ и царь Колхиды стояли на значительно высшеи ступени цивилизации, чем искатели прикмочений, приходившие к ним грабить, нарушая все закони гостеприимства»
Ҳажәлари Аԥсны аҳреи еибаркны измаз Аԥсуарала ишьақәгылан ҳҵасқәеи ҳқьабзқәеи: ачара – иаԥсуа чаран, уи дырԥшӡон акәашареи ашәаҳәареи, рыла «Радеда» раԥхьа инаргыланы. Аишәачара амҩаԥгара акәзар, аныҳәаҿақәа инадыркны, ахатәы система аман. Аԥсра ԥсран, џьабаран аҭаацәа рызгьы ауа-аҭыхы рызгьы. Аҭыԥ ҷыда ааныркылон аҳаблауаа, урҭгьы, ауаҩы дҳалԥсааит ҳәа хазы агәалс роуан. Ауаҩы ибзиабара еснагь иҳаракын аԥсуа ихдырраҿы.
Хыхь зыӡбахә ҳҳәаз Рабсҭан Агрба истатиаҿы иҩуеит: «Колхи плакали над мертвым три дня и три ночи».
Жәытәгьы-ҿатәгьы урҭ ирылаԥшны избоз идыруан ҳажәлар закәытә культуроу ирымоу, насгьы уи шаҟа иҵаулоу. Рыцҳарас иҟалаз, уи ҳкультура зырхәашаз анықәаҳцагьы, дара иҳадыргалаз рҵасқәа иахьагьы «ҳалаҽырбоит.» Урҭ, ҳажәлар рҟазшьа иахьақәымшәо наҩсгьы, ҳаӷацәа ирцәынхаз «трофеик» аиԥш ихьмыӡӷаҳшьартә иҳадхаланы иҟалеит: шаҟа ирласны икаҳажьуа аҟара, ҳажәлар доуҳала рҽыдрыцқьон.
Ари ҳҭагылазаашьа иахьа ианҳазмырҽеи, иҳаҵагыло абиԥарақәа ҵасда, қьабзда, зҭоурых акамбашь иафаз ҳреиԥшны, милаҭ культурада иаанҳажьуеит – милаҭ культура змам, ҭоурыхгьы рымаӡам. Абри ахықә ҳақәгылоуп иахьа ҳара. Ари аԥсуаа зегьы еилкка иаабозароуп.

Ачара-гәырӷьара
Ауаҩы иԥсҭазаараҿы хадара змоу ҳәа иԥхьаӡан аҭаацәа раԥҵара – уи жәлары зегь рзы иԥшьоу усны ирԥхьаӡан: ныҳәан, гәырӷьаран аҩнаҭеи уи иазааигәоу рзы.
Ажәларқәа зегьы рчарақәа шәаҳәарылеи кәашарылеи идырлахҿыхуеит, аха аԥсуа ҭацаагара ашәа «Радеда» иацназго ашәа жәларык ирымоуп ҳәа сыҟам. Аха иабаҟоу уи иахьа? Асцена аҟнытә зны-зынла иҳаҳауеит аҟароуп «Ачара ашәа», ҳрыхәаԥшуеит акәашарақәа, «Ура» ҳәабжьы акәзар, ачараҿгьы асценаҿгьы ирҳәо ҳаҳаӡом. Урҭ зегьы ахьырҿиаз ҳаԥсуа қыҭақәа рҿоуп, ҳчарақәа рҿоуп, нас ауп хыхь асцена ду ахь ианхалаз. 
Ҳӡыхьқәа ахьаац иаалароуп!..

Аԥсреи уи арҽеишьеи
«Аира зшаз, аԥсрагьы ишеит», рҳәоит ажәлар. Аԥсы имҩаԥгареи аԥсра арҽеиреи, нас ачара шымҩаԥыргогьы уахь инацҳҵар, еилхха иаабоит ажәлар ркультура, рҭоурых, рмилаҭ ҟазшьа. Иахьатәи ҵарадыррала ирҿиоу амилаҭ культура зықәгылоугьы убри ажәлар идырҿиаз, ԥсра зқәым акультуроуп. Ачара ашәаҳәареи акәашареи рыла ишдырԥшӡоз еиԥш, аԥсраҿгьы аккаҳәа амыткәма ҳәаны иҵәуан, ҳаӷаиҭа аҩнаҭа ашә ахьакыз, «Ауоу» рҳәон – уи гәыԥҩык аџьабацәа ирҳәоз уазшәан: ирҳәон ҩ-гәыԥкны рҽеиҩшан. «Ауоу» ҳажәлар рҿы ҩ-варианткны иҟан: Абзыԥын ирҳәои Абжьыуаа рҿы ирҳәои, урҭ рыҩбегь ыӡны иҟоуп иахьа. Аӡра иаҿуп амыткәма аҳәарагьы.
Абас акакала арӡра ҳаҿуп ҳажәлар рҭоурых мҩаҿы идырҿиаз ашедеврқәа.
Иџьоушьаша, ҳажәлар рҵарагьы ыҟоуп, рдыррагьы ыҟоуп, уажәы ҳҳәынҭқаррагьы ҳаздырхынҳәит, арахь уԥшыр, ҳдоуҳатә культура зықәгылоу ауасхыр аӡра иаҿуп. Ҳчарақәа ракәзар, ҵакылагьы формалагьы урҭ иахьа бизнес чарахеит: афилармониаҿы уҟоу, аԥсуа чараҿы уҟоу узымдыруа, асцена азҟазацәа ааганы аконцерт ҳдырбоит. Уигьы акәым, урҭ абзнес чарақәа рҿы иаҳфо закәи, еиҳараӡак изеиԥшроузеи арыжәтә?! Убарҭқәа ирыхҟьаны ҳажәлар ргәабзиара уашәшәырахеит: аӡәы х-чымазарак имоуп ҳәа официала баша иҳәамызт. Изеиԥшроузеи ииуа асабицәа ргәабзиара? Уи здыруа аҳақьымцәеи арҵаҩцәеи роуп: агра зманы ииуа рацкьыс, хшыҩла икәадоу еиҳауп. Иааизакны астатистика аадыруазар, ашәарҭа ҟалеит ҳәа ажәлар ирылаҳҳәон. Уи ҵәахтәӡам, мап анакәха, азҩа зӡаз ихьыз ҳахьуеит.
Аҭаацәа аԥызҵо ахьҭарыҩуа АЗАГС иалшо рацәоуп, аха уигьы ахылаԥшра аҭахуп. Асовет система ишарҿиаз иҟан, уажәыҵәҟьа ишыҟоу сыздыруам.
Ажәа! Ианаамҭоу иҳәоу ажәа – ауҩ изы имҩақәҵагоуп, еиҳараӡак аԥсҭазаара иналагыло аҿар рзы. Ҳажәлар еснагь амҩа иқәызҵоз Ажәа акәын – уи иахьа ирыгны иҟоуп: Ирхынҳәтәуп аԥсуа иажәа ҟәыш! 
Ҳажәлар рҿы асаси ачеиџьыкеи ркульт ыҟан, уи ҟазҵаз Ажәоуп. Атәымуаа ааганы ҳажәлар ианрыландырха, аишәачараҿы аҭамада ииҳәоз Ажәа ззеилымкаауаз аныҟала, хәыҷы-хәыҷла уи Ажәа ҟәышгьы аӡрахь ахы археит: асас  сасра данцоз Ажәа акәын насыԥны ицлараны иҟаз, агәыла-азла ршьапы иқәгыланы изызԥшызгьы убри Ажәа акәын. 
Ус еиԥш иҟаз аишәачарақәа раан, аԥшәма аҳәынҭқар диҭазар еиԥш, иҳаракны, аҟәышрагьы, агәырӷьарагьы ацны имҩаԥысуан ришәачара.
Ишаабо еиԥш, аԥсуа чеиџьыка акульт ҟазҵоз, астол хыбны иқәрыжьыз ачыс акәӡамызт, Ажәа акәын – Ажәа ҟәыш: уи мҩаԥызгоз аҭамада иикуаз аныҳәаҿақәеи урҭ шиҳәози роума; инабжьаршәны ажәабыжьк ма изырлахҿыхшаз лаф хҭыск рҳәома – зегьы иҟәышны, исахьаркны акәын ишырҳәоз, иҵегь иҳәандаз угәахәратә. Убарҭқәа ракәын агәылацәагьы аԥшәмацәагьы насыԥны ирзынхоз.
Зегьы ирыцкны, аӡырҩра ҟазҵозгьы убри Ажәа ҟәыш акәын. Ажәа ҟәыш аныҟамла, уи ахаҭыԥан, «сто лет пожилаю, мальа будет, потом дабавлю» ҳәа ақьачақь бызшәахьы ианиас, аишәачараҿы ажәа аҳаҭыр лаҟәит, ирхаҵгыланы ирзыӡырҩуазгьы ашьшьыҳәа инахынҳәны ицеит. Убасҟан ауп асас икультгьы аныӡыз. 
Абжьааԥны, ҵакык амаӡамкәа еидтәаланы ианырфо-ианыржәуа атәы хазуп – усҟангьы аԥсуа дзышьцылоу иныҳәаҿақәа ирвсӡомызт.
Иаҳцәыӡит итрадициатәу, узрывамло иҟаз аныҳәаҿақәагьы. Ҳажәлар идырҿиеит убас еиԥш иҟоу аныҳәаҿақәа рсистема, иарбан столзаалак, доусы ирышьашәалоу рхатәы ныҳәаҿақәа рымоуп: аишәачара, ачгьахьа, ҳаиҳа зымчу рымҵаныҳәарақәа, аиубилеиқәа, аҭаацәаратә ныҳәарақәа – урҭ  зегьы раԥхьатәи хԥа-ԥшьба рҿынӡа рхатәы ныҳәаҿақәа рымоуп. Уи культура дуны ҳажәлар идырҿиеит, рылакьысрагьы аӡәы азин имаӡам, аха иахьа урҭгьы шьақәҟьеит, хымԥада ирҽеитәуп.
Иаҳцәыӡит (иахьабалак акәымзаргьы) аихаҵгылара акультурагьы: аныҳәаҿа зкыз иакәын игылоз, ма изызкыз – уажәы зегь еилаӷәӷәаа игылоуп, ҵакык амаӡамкәа. Араҟагьы ассимилиациа ҟалагәышьеит: ҳгәылацәа аихаҵгылара иацыз акультура абардыруаз, патуеиқәҵароуп ҳәа, зегь гыло, иалагеит. Уи рыгха арҽеира ахаҭыԥан, ҳара ҳтәқәагьы нарывагылеит.
Атәым милаҭ иҳаланагалоз ирцәыӡуан рбызшәа – иаԥсуаахон, аха еиқәхон ршьа иалаз рмилаҭ ҟазшьеи рԥсихалогиеи. Ус ҟалеит ҳажәлар  рҿгьы: урҭ иааны иҳаланхоз рыхԥхьаӡара  анеиҳаха, еиҳараӡак аполитикатә мчра дара рахь ианиас, аԥсуаа рысасреи рчеиџьыкеи ркульт аӡрахь рхы дырхеит – урҭ рхаҭыԥан зхарафарахеит, Ажәа ҟәыш ахаҭыԥан, ирҳәон имариаз ақьачақь бызшәа.  Абасала, урҭ ҳҵасқәа ҳацәдырӡит, аха иахаанны избахьаз  ҳахдырраҿы еиқәхеит урҭ ркульт. Ус анакәха, рышьақәыргыларагьы еиҳа иаҳзымариахоит. Аус злоу, уажә ҳзышьцылаз ҳгәаблыра рыдмырхалакәа, ҳара ҳтәыҵәҟьа архынҳәроуп: Асас, Ачеиџьыка, Ажәа ҟәыш – арҭ еиҟәыҭхашьа рымаӡам, – урҭ зырҿиаз Аԥсуароуп, ҳажәлар роуп! Ҳкультуроуп!
Аишәачараҿы мацара акәӡам, Аԥсны анҭыҵынтә иаауа зегьы ҳара ҳзы исасцәоуп: урҭ шаҟа пату рықәҳҵо аҟара, ианыхынҳәлак,  ҳабзырӡы рҳәоит, ҳажәлар раҳаҭыр шьҭырхоит. Уигьы акәым,  Аԥсныҟа ианаауа быжь-насыԥк рхаҭыԥан, ԥарала рџьыбақәа рҭәны иаауеит, ианцо зегь ара иааныжьны ицоит. Ҳаамҭазы урҭ рыда Аԥсны аекономика ашьҭыхра уадаҩуп, аха ҳара еснагь сасҵас пату ҳазрықәҵома? Мап, еиҭах мап! Избан? Иҳахьи, ҳаԥсуааӡами? Зԥазаҵә дызшьыз даниднагала, дсасуп ҳәа дихьчеит, нас уигьы ҳхашҭма?!
Абарҭқәа рышьҭахь ҳхы ҳазҵаап: ҳазусҭада ҳара, аԥсуаа? Хә-нызқь шықәса зхыҵуа ацвилизациа ду аҟнытә иаауа жәлару, зхатәы культура змамкәа, згәылацәа рҵасқәа ҽырбагас измоу тәитәыху? 
Абас ирџьбараны азҵаара ықәҳмаргылар, амал рҳареи ақьафуреи рыда гәыҵхак змам уааны ҳаанхоит. Аиеи, жәларны акәым, ҳзеиуоу ҳзымдыруа ус ҳуааны. Абри ҳхы-ҳгәаҿы инаганы, иахьа иҳарҽеироуп урҭқәа зегьы, уаҵәы иахьшәахоит. Амал аӡәгьы мап ацәикӡом, уи иацзароуп аԥсуа иламыс. Ақьафура мацарахь ахы ианоуҳажьҭ, иаадыруазароуп Римтәи аимериа хзырбгалоз убри ақьафура шакәу!
Уажәшьҭа, хыхь иаҳҳәаз еихшьаланы, алкаа ҟаҳҵап. Зегь зхылҿиааз иҳаҩсыз ашәышықәсазы ҳажәлар рабиԥарақәа реимадара ахьеиԥдырҟьаз ауп.  Усҟан урҭ  еиԥзырҟьаз рыгәҭакы анагӡараҵәҟьа иахьымӡеит, аха, иахьшәаны акәзаргьы, Бериа иҭыԥ ааникылеит Шеварднаӡе. Хаала ҳажәлар ианырамуы, мчыла ҳлахьынҵа иӡбарц, дҳақәлеит. Убасҟан еиҭах ҳааҭагылеит, Ҳамлет иажәақәа рыла иаҳҳәозар, аҟазаареи аҟамзаареи. Ҳаԥсы иаԥшәмахаз, ԥасатәи аасҭа, уажәтәи иаргама усын: хаҵаҵас аибашьра! Ҳажәлар аӷа ицәымӷра ада «бџьар» шыркымзгьы, аӡәк еиԥш иҿагылеит. Аус злазгьы уи акәын. Нас аԥызагьы дроуит, абџьаргьы роуит, аиааирагьы ргеит.
Амилаҭ хақәиҭратә қәԥараҿы  ҳажәлар рзы ари Милаҭ идеиа хадан, иагьынаргӡеит дидеиа. 
Ари раԥхьатәи ԥышәаран – баша-машакгьы акәымкәа, адунеи зыршанхаз, ҳџьынџьуаа рыбла хызтыз хҭыс дуӡӡаны иҟалеит. Уи иалҵшәаны аҵыхәтәан Аԥсуа ҳәынҭқарра ырхынҳәны иҳарҭеит, ақырҭуа колониатә режимгьы аҵыхәа ԥҵәан. Аԥсны аҭоурых ҿыц аҿы ари хьӡи-ԥшеи зцыз хҭыс дуӡӡаны иҟалеит. Ҳаԥхьаҟа аҭоурых иашаҵәҟьа иаҳәараны иҟоуп: арԥхашьагаз аколониатә системеи амилаҭ хақәиҭратә қәԥареи XX-тәи ашәышықәса аныҵәамҭазы, аԥсуа жәлар ихдыркәшеит ҳәа. Ус шакәугьы аиааира згаз ирықәыӡбуам, рҳәоит, аха аибашьра ашьҭахь, Сталин ицәа зхырбаауаз Шеварднаӡе идҵала, СНГ рнапхгаҩцәа, Алеқсандр Лукашенко ида, ихьымӡӷыз аблокада ҳзыҟарҵеит. Уи аԥхьа еицҿакны аҳәара иаҿын, шәара аибашьраҿы аиааира жәгеит, аха Қырҭтәыла шәшалоу шәаанхароуп ҳәа. Урҭ ирхыҳәҳәоз Владислав Арӡынба хьаҵрак аныҟаимҵа, Ԥсоутәи ҳгәашә заҵә Ельцин иҩкыджьыланы инаиркт. Аурыс жәлар уи хьмыӡӷны ирԥхьаӡеит, аха егьрымчымызт.
Ари ҳажәлар рзы аҩбатәи ԥышәаран ааскьатәи Аԥсны аҭоурых аҿы. Актәи аԥышәара ииааирала ихҳаркәшазар, аҩбатәи аан ахьымӡӷ агара ахықә ҳнықәгылеит: рҵыхәа ԥымҵәеит арҳәрақәеи Аԥсны амал аимҵәареи, зқь-ҩыла иқәҵны Урыстәылаҟа ицаз ҟалеит, иҭацәит ҳқыҭақәа, ҳџьынџьуаа ихынҳәыз, реиҳараҩык шьҭахьла ицеит – урҭгьы ҳзымхьчеит.
Избан ус зҳахьыз?! Избан изаҳхашҭыз ақырҭуа нацистцәа 30-40-тәи ашықәсқәа раан ҳазҭадыргылаз аџьаҳаным пылҳаҭ? Усҟан уи ҳаҵгәеит, нас Аиааира ашьҭрахь уи заҳхаҳаршҭи?! Аблокада ҳзыҟазҵаз рқәырԥса ҳақәшәама?! Избан ҳҵеицәа рыԥсы нақәҵаны еиқәҳархаз ҳаԥсадгьыл, ҳҽаларԥсны ақәаарыхра ҳзаламгаз?! Аԥсуаа иаҳџьынџьу ҳадгьыл ҳазныҟәымгозар, нас ашьа каҭәаны изеиқәҳархеи?
Амҳаџьырра ашьҭахьгьы аблокада ҳзыҟарҵеит, аха усҟан уи ҳажәлар ирнымԥшӡеит: рышәҵа иагын, агази аџьыкеи инадыркны ирыгымз арбану, аха изықәшәаз рхы анрааланы, р-Аԥсуара еиқәдырхеит, ирыхьчеит уи злеибаркыз ахьӡи ахьмыӡӷи. Ус иҟаларц азы Анцәа ираҭәаишьаз рыԥсы-адгьыл иқәаарыхыр акәын – даҽа мҩак ыҟаӡамызт. Абас, нхара-рҵырала рцақәа џьықәреила иҭәын, рырахә-рышәахә рзеихцомызт. Ҽырбашақә зқьы хы аԥсаса ааӡаны, шәкы абна иларҵон – уи хьӡын-ихԥшан. Ари аҿырԥшы ада иаҳҭахзеи?! Аха урҭқәа зегьы ҳажәлар ираҳәатәын, апрогоганда ҟаҵатәын, шәҟәы ианымызт, иахааныз  абаҟахыз, иргәларшәатәын.
Актәи аԥышәара хьыӡла-ԥшала ҳалҵра аӷа «ибзоуроуп» ҳҳәеит.
Аҩбатәи аан иҳахьыз аабеит-иҳаҳаит, ҳгәгьы ҳнархьит, аха уи зыхҟьаз ҳхаҳаршҭыр ииашам, ҵарадыррала иҭҵаатәуп, аҭоурых аҿы иаанхартә. Хыхь-хыхьла акәзаргьы, ажәақәак рхаҳҳәаап, нас уи инҭкааны иҭызҵаауа дышԥаҟамлари!
Иаҳхысыз ашәышықәса 30-40 шықәсқәа раан ҳажәлар ирхыргаз агәаҟра ашьҭахь краамҭа ршьҭра изықәмлуа, рпатриотизмреи рмилаҭ хдырреи рцәырӡны и-ԥси ҳәа ҳаиндивиндуалистцәаны ҳҟарҵахьан. Ҳшааиуаз ҳҭоурых гәынкыларагьы ҳацәдырӡит. Аибашьра ашьҭахь, убарҭқәа ирыхҟьаны, ҳажәлар еидызкылоз идеиак ҳамаӡамызт. Ҳажәлар зыхьԥшыз рӷьырак рхықәкы хада Аԥсны анапхгарахь анеиреи амал рҳареи лакәын. Зегь ус иаухәыцуаз, иҟамзи ҳажәлари Ҳаԥсадгьыли рлахьынҵа хьаас измазгьы! Аха урҭгьы егьырҭгьы ирымаӡамызт хадара змаз амилаҭ идеиа: закәытә ҳәынҭқарроу иҟаҳҵо? Ишԥа еиқәырхатәу ҳаԥсаҭыҩра ҳқыҭақәа? Ираҳәатәузеи ҳазхылҵыз, ҳагьзыхьԥшу ҳанхаҩы жәлар? зегьы ирыцкны, аԥсышәала аҵеира бызшәа апроблемеи ӡбашьас ираҳҭозеи?
Ари ҽыԥныҳәаӡам: ҳҵараданы, аполитикцәа ҳамамкәа акәымзт, XX-тәи ашәышықәса ҳажәлар рҭоурых лахьынҵа убас иҟанаҵеит. Зегь реиҳа имариаз, ус аформазы акәзаргьы, аколнхарақәа еиқәырхатәын – нас хырхарҭак роурын. Уи ҳажәлар еиднакылон, аха  аӡәгьы ихы ипнамҟит. Ҳанхаҩы жәлар, хықәкык рымаӡамкәа инаԥшы-ааԥшуа иаақәхеит – аԥсуа изы акыр зҵазкуаз ажәагьы имаҳааит. Ари гха дуны иҟалеит.
Ҳҵара ыҟа, ҳдырра ыҟа – избан ус зҳахьыз?
Инеиқәыԥхьаӡаны иаҳгәалаҳаршәап ажәытәтәи ҳҭоурых.
Аурыс ҳәынҭқар ихаан Аԥсны аҳра ҳамырххьан, уи аҭоурыхгьы дырҩашьахьан. Асовет аамҭазы, Аԥсны ахьыӡгьы азырхынҳәны, аҳәынҭқаррагьы шьақәыргыланы, оҳ, гәышьа ҳәа ҳажәла ршьапы иаақәгылоны еиԥш, ақырҭуа нацистцәа иаҳзыруаз хыхь исҳәеит: Усҟан зны шәқырҭуа хылҵшьҭроуп, рҳәеит, зны ҩышә шықәса рышьҭахь шьханхыҵынтә шәылбааит, рҳәеит, ҳхатәы бызшәала аҵара ԥшь-класск роуп иҳарҭаз – уигьы зны иҳарҭеит, зны иҳамырхит, нас еиҭах идырхынҳәит. Ҳҵара-дырреи ҳмаҵуратә ԥышәеи  асовет система иаҳнаҭаз акәхеит, акомунист идеологиа акәын идеологиас иҳамаз. Нас иабаҟалоз амилаҭ идеиа?! Иабаҳауаз амилаҭ хдырра! Ҵабыргуп, раԥхьаҵәҟьа ахақәиҭракәын милаҭ идеиас иҳамаз, аха нас?
Убарҭқәа зегьы анеицыла ахақәиҭра шҳаузгьы ҳхашҭит: ҳажәлар ирыхәаша иашьҭази хи-ԥси ҳәа зхы амацара иашьҭази ҳзеилмырго ҳаилахеит.
Аҳәынҭқарра ахада иалхра анааҳадгыла, аполитикцәа леидтәаланы, «ҳҽыҩқәа дәықәаҳҵап, аҽыхацәа ҳнарыха-аарыханы» зҳәозгьы ҟамлеит.
Ишәарҭаз иагьхьымӡӷыз урҭ аиҿыхарақәа хыркәшан 2004 шықәсазы, Аԥсны аҳәынҭқарра ахада даналырхоз аан. Убасҟан аиҿагылара иҟалаз иахҟьаны, машәырла дҭахеит ҳажәлар рмилаҭ хақәиҭраз ақәԥацәа ируаӡәкыз, аветеран Ҭамара Шьаҟрыл-ԥҳа. Аҵыхәтәан, лыԥсы анҭынчхоз илҳәазаап игәыҭшьаагаз ажәа:
«Сыда лԥсаа дышәмоуааит!» Лыԥсадгьыли лыжәлари рахь илымаз агәбылра убри ала илҳәеит, дагьҭынчхеит.
Ари атрагедиатә хҭыс заҳаз ҳажәлар, ргәаҵанӡа инеин, гәыла-ԥсыла еиҵанархеит. Ишьханԥссылеит уи луасиаҭ ажәа заҳазгьы. Ари агәалс ус ашьшьыҳәа имҩамсӡеит: ҳажәлар ргәқәа арҿыхеит, рыбла хнатит, уи азы еизаракгьы, цәажәаракгьы аҭахымхаӡеит. Уи ус шакәыз еилхха иаабеит уи ашьҭахьтәи аҳәынҭқарра ахадеи апарламени ралхрақәа раан: аполитикцәа еидтәаланы еицәажәеит, рсахьақәа ӷьаз-ӷьазуа икыдрымҵаӡеит, «рҽыхацәагьы» ҿҟьаса игәарамлаӡеит… ҳажәлар ҭынч алхратә ҭыԥқәа рахь  инеины, руалԥшьа нагӡаны, ашьшьыҳәа иаахынҳәуан. Ари ҳара ҳацкьысгьы аҳәаанырцәынтә иаашьҭыз анаԥшцәагьы ирбон, урҭ ирбон ҳҳәынҭқарра аҭышәынтәалара ишаҿу, зегь реиҳагьы ирбон аполитикатә зҵааразы баандаҩы дышҳамам. Уи проблемоуп иахьа адунеи аҿы. Убарҭқәа неицыланы ҳазҭалаз ашықәс алагамҭаз Американтә ҳәамҭак ҳаҳаит, иазхаҵам ажәларқәа рахьтә Аԥсны еиҳа адемократиа шьақәгыланы иҟоуп ҳәа. Аԥсны азхаҵаразы ари  аҳәамҭа даара акыр зҵазкуа акәны иҟоуп. Урҭқәа зегь рбон, ираҳауан Урыстәыла дуӡӡа анапхгарагьы, еиҳараӡак урҭ шьахәлаҵәҟьа ирдыруан ҳгәылацәа закугьы. Ажәакала, ажәытәтәи ҳажәлар ртрагедиеи ҳаамҭазтәи рфырхаҵареи еихшьаланоуп, ҳҳәынҭқарра азхаҵара шыҟалазгьы…
Ус хәыҷы-хәыҷла иҭышәынтәалоит, ҳара ҳазҽеихар, Аԥсынра!
Ҳара ҳазҽеихар!!! Акгьы ахала иҟалаӡом, аӡәгьы иҟаҵаны иҳаиҭаӡом, хәыҷы-хәыҷла рҭыԥ иқәҳҵалароуп, ҳ-Аԥсуара иарҿиаз ҳҵасқәеи ҳқьабзқәеи раԥхьа инаргыланы. Аҳәынҭқарра аҟаҵара иахәҭакуп ари апроблема. Урҭ рҭагылазаашьа зеиԥшроу хыхь исҳәахьеит, уажәы рҽеишьас ирымоу ҳрылацәажәап.

Аҩбатәи ахәҭа
Аԥсуа чара
Ажәларқәа зегьы ирзеиԥшу ҵасуп, қьабзуп аҭаацәара аԥҵари уи иақәгәырӷьаны ачара ауреи. Аха нас досу рыжәлар ркультура аҿиареи рмилаҭ ҟазшьеи ирбзоураны, идырҿиеит рчара амҩаԥгашьа аформақәеи аметодқәеи. Араҟа акраҵанакуан ажәлар ҭоурыхла рхылҵшьҭра иарбан культуроу изҵазкуаз. Иҟоуп европатәи, амрагыларатәи акультурақәа. Ҳара, аԥсуаа, Амрагыларатәи ацивилизациа шьаҭас измоу, Кавказтәи акультуроуп ҳазҵазкуа. Ҭоурыхла ус ауп ишыҟоу, аха Нхыҵи-Аахыҵи ҳашьхақәа ҳанеиҩырша, ҳҵасқәеи ҳқьабзқәеи автономла, хаз-хазы аҿиара амҩа ианылеит. Абасала, ҳҵасқәеи ҳқьабзқәеи аԥсуа иҟазшьа иақәшәо, Аԥсуара иарҿиеит – убри ауп ҳоурыхгьы ҳкультурагьы. Аха нас ҳаӷацәа ианышьақәдырҟьа, аҭыԥ аҿы иаҳзаамгакәа, дара иҳадыргалаз рҵасқәа рылоуп, ҳчарақәа злаауаз. Уажә уигьы кажьны, акомерциатә чарақәа рахь аиасра ҳаҿуп, аха уи хьаасгьы иҳамаӡам, избанзар, уаанӡатәигьы ҳара иаҳтәӡамызт, Абасала иахьа «аԥсуа чара» аџьармыкьа иарҿиаз акомерциоуп изеиԥшу – ари хьымӡӷуп џьамыӷәа зхызгахьоу ҳажәлар рзы. Европатә етнологк дааны ҳчара ушьа далаԥшыр, ижәҩахырқәа дҩарыханы: «Абри азоума аԥсуаа ашьа зкарҭәаз?!», иҳәоит, избанзар, араҟа ҳҭоурыхгьы ыҟам,  ҳкультурагьы ыҟам, ҳажәлар рҟазшьагьы ыҟам, ҳаибарԥхашьаны зегьы рӡаарҟәрылара ҳаҿуп.
Ҳабацәа рҳақи  ҳҭоурых ахаҭеи иҳанарыжьраны иҟоума, урҭқәа зегьы уажә ишыҟоу иаанҳмыжьыр?!
Ари зегь ҳгәы иалоу ауп. Уи баша цәажәараны иаанымхац, аԥсуа чара шутәу ҳалацәажәап.


Ачарахь изарҳәодаз?
Аҳабла еиднакыло ахацәа, аҳәса, ахәыҷқәа – зегьы ирарҳәон. Ус иагьаанхароуп! Ачара еиҿызкаауагьы дара роуп, ахьӡи ахьмыӡӷи здугьы дара роуп. Зегь реиҳагьы, ахәҷқәа рзы иреиӷьӡоу гәырӷьароуп.
Ачарахь иаарԥхьоит иара убас ауацәа-аҭахцәа – ажьрацәара. Аԥсуа чараҿы хадара змоу убарҭ роуп. Убарҭ роуп гәыкала еигәырӷьаны ачарахь иааиуагьы, иагьзырԥшӡогьы.
Аҩызцәагьы ираҳәатәуп – уи анкьа иҟаӡамызт, аха уажәы, ҳчарақәа рхы ианоужьха, ԥсышәак еибызҳәахьоу зегьы ачарахь инарԥхьо иалагеит. Хадара змаз ажьрацәара ракәзар, цәашьыркыла урышьҭазар иузыԥшааӡом. Уи ԥсуа чараӡам!
Аҩызцәа 10-20 ирарҳәозар, имаҷума? Еиҳахар, аанкылашьа амаӡам. Урҭ зегьы иԥхашьаноуп ачарахь изнеиуа – уалбагас.
Аҳәынҭқарра маҵура иахагылоу, дуҩыза гәакьамкәа, дууамкәа учарахь иоуҳәар, ԥсуарам. Урҭ зегьы ажәлар ирдырыруа, роуп нас зегьы ҳчарақәа рахь ираҳҳәарыма ?
Абас ала ҳаназнеи, 300-ҩык, 400-ҩык иреиҳаӡам ачарауаа. Иахьатәи ҳчара аура аҳаблаз ибӷаԥҵәагоуп, ақалақь аҿгьы. Зқь-ҩык, зқьихәышә ҩык рхәы аҟаҵара мариоума?! Еиҳараӡак иахьа чысла аҽырбарахь ҳаиасны ҳаныҟоу аамҭазы.
Аԥсуа чараҵәҟьа аура зегь рымч ақәхоит, ажьрацәара еибабоит, агәбылра ҟалоит, иԥхамшьаӡакәа игәырӷьаны ашәаҳәарагьы акәашарагьы ҟарҵоит: ачарауаа ракәзар, урҭ ирымардоит, иаҳхашҭхьоу «ура» аҳәарагьы иалагоит. Убарҭ роуми Аԥсуа чара зырԥшӡо! Аха урҭ акгьы ахала иҟалаӡом: ачара аиԥш, ашәаҳәарагьы акәашарагьы еиҿкаатәуп. Уи азы мырзаканк ԥшааны, асааҭ акы-ҩба инадыркны, акәашара иаԥшьгатәу: ахәыҷқәа, рыла иалагатәуп, нас адуцәагьы аланагалон…
Ақыҭаҿы излауала «Радеда» еиқәырхатәуп. Уи анаҳцәыӡ, ҳкультуразы ицәыӡ духоит.
Ачарахь, агыруаҵасла абхәараагьы рнаԥхьара ыҟоуп, уи – даара ирԥхашьагоуп, аҳәынҭқар ҟьанҭаз иеиԥш, ҳашьцылан иҳазгәаҭом акәымзар.
Аибашьра ҟалаанӡа, Аҟәа инхо Хәаԥтәык ачара иман, иҭаца лышьҭрагьы иреиҳәеит. Мирод Гәажәба, иахьшәаны дааин, дааҳадтәалеит. «Анцәа улԥха ҳаҭ» иҳәарц, ҵәыцак аақәихын, даныҩагыла, илаԥш нарықәшәеит абхәраа ахьтәаз – урҭ ибзианы иидыруаз ракәын. 
– Анҭ ара усс ирымеи?! – иџьашьаны дааҳзԥшит. Ҳара иаҳҳәаран иҟази, ихаҭа ибоит. Иикыз иаҵәца лықәиргылан, аишәачара днахыҵны дцеит, уаҳа чаӷьак агьама мбаӡакәа.
Зуаҩыбжара инахысхьаз агыруа уаҩ хатәрак дҳадтәалан, иҟалаз еиликааит. 
– Шәара, аԥсуаа, аҵас хазынақәа шәымоуп, – иҳәеит иара, – нас урҭ кажьны ҳара агырқәа ҳҵас зышьҭышәхуеи?! Ари ҳара ҳҵас ауп! Аиашаҵәҟьа ҟаиҵеит абри ахаҵа!..
Ус иҟаз ахацәа роуп зыԥсадгьыл зхы ақәызҵоз, аҵыхәтәан иагьақәиҵеит… Уажәы урҭ рхы зқәырҵаз ҳалахәҳахәҭуеит!..
Абас, ҳҵас хазынахәқәа акакала ркажьра ҳаҿуп. Аҭаацәара иалалоз арԥыс иакәзар, аиҳабацәа рҿы цәырҵшьас имази, уажәы аргама ачараҿы еиддыртәалоит. – Зхылҵшьҭра зхадыршҭыз ус рхы иааҭашәаз ҟарымҵои! Урҭ зегь еиҿызкаауа аҳәса роуп, ахацәа наскьаны ирыхәаԥшуеит, иԥхашьаны зҿы назырҳәуагьы дубап – уаҳа мчы рымам азы. Ҳажәлар шәышықәсала идырҿиаз, шьоукы рхы иааҭашәаз ала архәашара аӡәгьы азин имамзароуп!
Уажәшьҭа ҳхы ҳазҵаап: ҳазусҭада ҳара, аԥсуа? Ҳашԥа рзыҟоу ҳҵасқәеи ҳқьабзқәеи? Ҳара  иаҳҳәахьеит ҳҵасқәа шьақәзырҟьаз,  раамҭа аан, наҟ иқәҵны ицеит, нас иахьа иаҳԥырхагада? Издыруада, ҳхатә ҵас ҳамамкәа, культурагьы ҭоурыхгьы ҳамамкәа, ҳгәылацәа ҳрыхьԥшны ҳаанхар зҭаху  иаадыруазааит ус аӡәрыҟазар! здыруада, мамзаргьы, ҳхы ҳаӷазар? Арҭқәа ҳрызхәцроуп.
Игәашәҭахьазар акәхап: ҳнапқәа мӡәӡәаӡакәа ҳхәы ҳанахатәо шыҟоу? иаадыруазааит ус аӡәрыҟазар! Аиеи, ҳара, аԥсуаа! Зегьы ҳрышьцыло ҳаауеит. Ус сҳәеит ҳәа 1000-2000-ҩык рнапы дырӡәӡәара мариоума ҩба-хԥа сааҭ аҭаххоит!..
Аԥсуараҿы анапыӡәӡәарагьы аҵак ҷыда аман: еибаҳаҭырны рнапы рӡәӡәон, убас еибаҳаҭырны акәын рхәы ишахатәоз. Нас акәын ажәлар ркультураҵәҟьа ахьубоз. Ачарауаа рхәы ишылахатәалак, уажә аиԥш, акрыфара иалагаӡомызт. Еиҳа зықәра ыҟоу инаизыԥшуан. Уи еидтәалоу илаԥш нархыганы:
– Ҳхәы ҳнапы аҳаркып, – ҳәаны, инациҵоит: – Агәырӷьара змоу, игәырӷьара нагӡара амазааит, уи иалахәу чарала шәныҟәалааит. Анцәа улаԥш хаҭ! – ҳәаны ихәы инапы наиркуеит, нас егьырҭгьы, Анцәа улԥха ҳаҭ ҳәаны, рхәы рнапы надиркуеит. Аишәачара иахьанӡахатәоу даараӡа аибаҳаҭырра рыманы, рхы мҩаԥыргон. Ус сҳәеит ҳәа. 1500-ҩык ахьтәоу закәытә еибаҳаҭырроузеи иҟалараны иҟоу? Џьырмыкьоуп уаҟа иҟоу!
Аԥсуа ишәачараҿы аҭамада ироль ӷәӷәан: уи идыруазар ауп иикуа аныҳәаҿақәа, нас ишиҳәауа. Аус злоу, иикуа аныҳәаҿақәа официалла, иажәа рҟасаны иҳәозароуп, избанзар, ачара ахаҭа официал ҟазшьа амоуп. Аҭамада иакәзар, шаҟа ҵәыца ижәыз акәымзт, иажәа ҟәыш акәын зегьы ирыцкыз. Уиадагьы, аҭамада ишьҭахь иналак-аалакны еиҳабацәак ирҷыдахаз, ражәа роун, алекциахь инанаго, аныҳәаҿа ркӡом. Зынӡа ражәа кьаҿын аиҵыбцәа ирыдтәалоу – уажәы урҭ аҭамада иаԥызгогьы ҟало иалагеит. Амдыр дрыцҳауп, рҳәоит, ус иахәҭоу џьыршьоит.

Ачгьахьа амҩаԥгашьа
Иԥсҭазаара далҵит ауаҩы. Иҭаацәа дырԥхеит, ижәлеи ижьрацәареи дырԥхеит. Дыҟан ауаҩы – дыҟаӡам! Ари гәалсра дууп, уажәшьҭа уи гәыблыла дымҩаԥгатәуп. Аԥсуа иаҟара аԥсы гәыблыла дымҩаԥызгодаз! Ашәаџьҳәацәа рыла рҭынхацәа адырра рырҭон. Ақыҭауаа шәаџьҳәарада ираҳауан – иааины зегьы дырҵәон.
Ахымш рзы ԥсыжран. Ажәытәӡатәи Колхидагьы ус акәзаарын ишыҟаз: «Аколхи плакали над мертвым три дня и три ночи». Адинхаҵарақәагьы ыҟан, аха Колхаа рхылҵшьҭра аԥсуаа ус ишьақәдыргылахьан:  хаха-хымш аԥсы дырҵәон, дырҵәон, гәыблыла: аҳәсақәа инеиҭак-ааиҭакуа аккаҳәа амыткәма рҳәон, ахацәа еиқәыџьабо игылан, игәырԥшаагаз аҳәсақәа рмыткәма иазыӡрҩуа.
Абас иҟан аԥсы гәыблыла имҩаԥгара. Адышшылара акәзар, аԥшәма иакәын издышшылоз. Адышшылацәа ааиуан, рхылԥақәа астол иныҟәҵаны, рхы иаасуа дырҵәыуон. Ахылԥа астол ақәҵарагьы ахатәы ҷыдара аман: астол ианнадгылалак, маҷк аԥшра рықәшәозар, иандәықәыло акәын рхылԥақәа аархыхны астол ианықәырҵоз. Агәакьаҵәҟьа астол ахь днеиаанӡа, ихылԥа нкаршәны, дқьыз-қьызны дҵәыуо иҿынеихон. Ус иазыҟан аԥсуаа Ауаҩы иԥсра!
Адышшылацәа ааины, ицон, уаҳа крыфара-крыжәра ыҟамызт, иҟарҵаргьы ԥхашьаран. Аҭаацәеи аџьабацәеи уаха иаанхоз, агәылацәа ачгьахьы ааганы, акы инадырцҳауан. Аԥсыжра ашьҭахь, аԥсыжцәагьы, аԥсыжра азԥшра зыхәҭазгьы дыртәон. Иркуаз аныҳәаҿақәа ԥҟаԥҵәан, ражәа кьаҿын. Абасала, аԥсгьы пату иқәҵаны, аԥшәмацәагьы ҳаҭыр рықәҵаны, имҩаԥыргон.
Аԥсуа гәыла акәын дшыџьабоз – аџьабара иара изы иҽырбагамызт, шықәсык диџьабон: 40-52 мшы рҿынӡа чарак-гәырӷьарак ахь дцаӡомызт, уи ашьҭахь ачарахьгьы днеиуан, ажәлар реизара ахьгьгьы, аха аҭамадарагьы идыргаломыз, аизара гәырӷьарак иатәызар, ажәа иҳәомызт, инапы еиниҟьомызт, ачараҿы «ура» рҳәозар, иара ианижәуа ирҳәаӡомызт.
Абри ацкьыс еиӷьу аҵас змада? Ҳара иҳаман, иаҳзеиқәмырхеит – ҳ-Аԥсуара хыхь исҳәахьеит изҳзеиқәмырхаз, уажә еиҭасҳәом. Ҳгәылацәа ракәзар, ҳбызшәа аиԥш, ҳҵасқәагьы ассимилиациа рзура ҳәынҭқарратә программаны ирыман, ҳаргьы ҳрывагыланы ҳрыцхраауан, Аԥсны иахьаагӡон.
Жәыргьыҭ лагажәык ма ҭакәажәык дыԥсыр, ҳус-ҳҳәыс ааныжьны, втобусла ҳаиԥхаҟәҟәа «ҵәуара» ҳцон, ма иԥсыз даадыруандаз! Еиҿызкаауаз дара ракәын: «Аа, ижәбома аԥсуаа шаҟа пату ҳақәырҵо!» ҳәа иалаҽхәарц, арахь хазы ҳҵасқәагьы рыҵшәаара иаҿын. Дара  ҳарҿыԥшны, ԥсуа қыҭак аҿы ус еиԥш ҳҩызак ԥсрак дақәшәар, втобусла ҳаицрыхәхәа ҳдәықәлон. Ҳахьнеиуа «ҳҿы аӡы ҭыршаны» ҳаарышьҭуазма! Абас иаармарианы ҳажәлар  мҩахырҟьеит. Мчыла усусҵәҟьазар, шьҭа ишьақәыргылахьазаарын.
Традициала ақыҭа анҭыҵҟа ицаны адышшылара ҳаргьы иҳаман: аԥҳәыс лышьҭраҿы ԥсрак ҟалар, жәа-ҩык рҿынӡа аҳәсеи ахацәеи лыцны ицон, нас аԥсыжра ашьҭахь даныхынҳәлак, уахь имцаз неины илыдышшылон. Абри ауп Аԥсуара иарҿиаз, ҳажәлар рҟазшьа иақәшәо!
Есымша, ажәабжьқәа реиԥш, ҳашьцылан ҳарзыӡырҩуеит ателехәаԥшрала ашәаџьҳәарақәеи адышшыларақәеи: аԥсышәала, урысшәала хымш, ԥшьымш инеиԥынкыланы. Адунеи аҿы ус еиԥш џьаргьы иҟаӡам, аха ҳара иҳамоуп иҽырбаганы. Избанзар,  ашәаџьҳәаҩ зноуп ианиҳәо!
Ачара аиԥш, аԥсы имҩаԥгарагьы ҳкультура иахәҭакуп. Кьахь Ҳаџьараҭ данҭаха, иан асакаса дашьҭагыланы илҳәоз амыткәма ажәлар рҳәамҭаҿы иҟан, 40-тәи ашықәсқәа раан ауп ақьаад иананырҵаз. Ҳаибашьра аан х-нызҩык ҳҵеицәа иҭахаз ранацәеи раҳәшьцәеи рмыткәма анҵазар, уи ҽырбагахаӡомызт, урҭ игәҭшьаагоу егьа мыткәма рҳәеит – убри акәын аҭоурых. Аха ҳара ҳгәылацәа рҵас – адәахьтәи  аҽырбага еиӷьаҳшьеит.
60-80 келометра, рус-рҳәыс кажьны,  дрыуамкәа-дыргәацхәымкәа, «сгәы иалсит» рҳәарцаз, ицо иҟаҳамҵап. Уи ҳара иаҳҵасым. Ҳахьнеиуагьы агәакьацәа ҭынч амыткәма ҳәаны рҵәыуара ҳаԥырхагоуп. Адышшылараз ателеграмма ҳхы изҳмырхәари!
Дуҭынханы, умцар амуа иҟазаргьы, Аԥсны ахы-аҵыхәа хԥа-ԥшьба сааҭ рыла уахьымцо-уахьымаауа ыҟаӡам, нас дузымбџьабаӡои шьыбжьаанӡа? Ақыҭагьы акәым, ақалақь аҿы амҩадуқәа ҩба уахьынархысуа акәзаргьы, иааусны дркуеит, удыртәарц. Аԥсуа изы уи ԥхашьароуп, насгьы ҵакыс иамоузеи? урҭ хҳәаа-рҳәаа рымаӡам азы, ҳажәлар ҳара иаҳҵасу џьаршьоит. Уигьы, чарак аҿы аиԥш, еиужьны ажәра иалагеит.
Даҽакгьы. Аҟәа, аԥсы ихцәажәаны данықәыргуа, ирыларҳәоит ресторанк, ма даҽа ҭыԥк аҿы, ачгьахьа мазеины иҟоуп, ҳшәыҳәоит шәнеирц ҳәа. Бжеиҳан уаҟа абжак ҭацәны иаанхоит, инеиуагьы иԥхашьаноуп ишнеиуа. Аԥсы иҩнаҭа, аԥсыжра ашьҭахь, агәакьацәеи агәылацәеи ааизаны, унарцә бзиахааит рҳәар, еиӷьӡами, аресторанқәа иаарҟәаҵны? Нас аԥсхәара аниуа изыхәҭоу уахь инеиԥхьар еӷьми? Уи аԥыжәарагьы ҳәаак амазароуп. Аԥсраҿы иркуаз аныҳәаҿақәа ракәын аԥсыжраҿгьы иркуаз, аха араҟа урҭ инарыцҵаны ҩба-хԥа зеиԥш ныҳәаҿа ркуан. Нас, аԥсра аан еиԥш, аҵыхәтәан еицгылон – абри акәын ҳара ҳҵас. Пату рықәҳҵап иԥсызгьы, дзылԥсаазгьы, ҳкультурагьы.
Аҵыхәтәан даҽакы. Аԥсуаҵас аԥсыжра иазԥшуаз ажьрацәара ракәын, ҳҳәеит. Егьырҭ инеины иаарыдышшыланы ицозар ауп иахәҭоу – абри иқәныҟәалатәуп. Аԥсыжра ҽырбагаӡам, шаҟаҩ неиз, шаҟаҩ ыҟаз ракәӡам аус злоу. Зегьы ирҭахуп гәыблыла рыԥсы дымҩаԥыргар, ауаа еиԥхаҟәҟәа инеиуа рԥырхагоуп акәымзар. Ҳҽаҳаршьцылап абри ҳҵас.
Абарҭ азҵаарақәа хымԥада рҭыԥ иқәҵатәуп, ҳаланахалацәеит, ауадаҩра шацугьы аабоит аха…

Аҭамада
Дызусҭада аҭамада? Ҭыԥс иааникылози уи аԥсуа аишәачара амҩаԥгараҿы? Аԥсуаҵас ала ачараҿы ныҳәаҿақәас иркузеи?
Абас азҵаара сызҭахьоу рацәоуп. Иџьасшьаз, ари азҵаара аҿаргьы азҿлымҳара рымоуп. Хыхь зеиԥш зҵаараны салацәажәеит, аха уажәы конкретла сазааҭгылоит.
Аԥсны Аҳ данахагылаз, уи ишьҭахьгьы, ажәлар анапхгара  рыҭараҿы, аҳәынҭқарра напхгарагьы ауаажәларратә напхгарагьы еивагыланы аус еицыруан. Қыҭацыԥхьаӡа, ажәлар зыхьԥшыз, даргьы ирхылаԥшуаз ауаа хатәрақәа ыҟан. Ақыҭаҿы уск ианалацәажәо, ажәлар зегь еизон. Усҟан азҵаарақәа излацәажәоз ажәлар рзы уи директивак иаҩызан, нас иахьааиқәшәо иалацәажәон – формас иҟаз зегьы рхы иархәаны, еилабжьон. Убри аус аҿы аҭамада ирольгьы ӷәӷәан.
Ачара аҭаацәара, ажьрацәара, аҳабла уҳәа ирзеиԥшу гәырӷьаратә усуп, ныҳәак иаҩызоуп, аха убраҟагьы ауаа ахьеизаз уаажәларратә уск аиԥш рхы иадырхәон: ажәлар рзеиԥш ԥсҭазаарахь ирханы, иахәҭаз ашәагьы рҳәон.
Аҩыжәра акәымзт араҟа хадара змаз: Ажәа раԥхьа игылан, Аҭамада аҵәца аформазы ихы иаирхәон. Ажәа алаиҳәарц. Агәаҵәа кны иныҳәо иеиԥш!
Ажәлар рныҳәаҿа. Хыхь исҳәаз шьақәнарӷәӷәоит ари аныҳәаҿа – аԥсуаа рыда аӡәгьы имаӡам уи аныҳәаҿа. Минуҭк-ҩ-минуҭк ирҭагӡаны, изыӡрҩуа рхы-ргәаҿы инеиртә, ҳажәлар рҭоурых мҩа ианырԥшыланы, р-Аԥсуарагьы, рхаҵарагьы, ртрагедиагьы ртәы иҳәон. Ҿырԥшыс иаагоит аҵыхәтәантәи ақырҭқәеи ҳареи ҳаибашьра  – адунеи ҳазырдырыз, ахақәиҭрагьы ҳзаазгаз аибашьра. Аԥсуаа зегь ҳаԥсуаауп, ҳажәлар ирхыргаз рҭоурых аӡәгьы ихеимаршҭуазароуп! Издыруазгьы иззымдыруа ираҳәалароуп. Иҳәалатәуп, еиҭаҳәалатәуп! Уи наукоуп иахаанны иззымдыруа рзы. Аҳәара ҳаҟәыҵыр, иахаанны издыруазгьы ирхашҭуеит.
Абас ауаажәларратә ҵакгьы аманы, ужәлар урзгәдухартә, агәышьҭыхра аҵаҵаны иҳәоит аҭамада ҳажәлар рныҳәаҿа. Уи апотриотизмра рылааӡоит еиҳараӡак аҿар.
Уи ашьҭахь иааникылоит еиднагылаз арԥызбеи аԥҳәызбеи рныҳәаҿа – ажәлар ззеизаз дара рзоуп, агәырӷьарагьы дара роуп изызку. Ус анакәха, урҭ урывсны, даҽа ныҳәаҿак укыр ииашахом – ажәлар ус ирӡбеит. «Бзиа еибабеит, еиҿыгәәкаауеит…» ҳәа алирикахь ииамгакәа, аҭаацәара аԥҵара аҭакԥхықәра иацу, аҵәҩаншьап арӷәӷәара, аҩнаҭа аныҟәгара, ачеџьыка!.. Аԥсуара!.. Асас!.. Урҭ рныҟәгараз аҳәоуеиқәшәара шаҭаху, аиҳаби аиҵби реилибакаара шаҭаху уҳәа, урҭ рыкәша-мыкәша ажәа рхиҳәаауеит.
Уи иашьҭанеиуеит ачара зуа аԥшәмацәа рныҳәаҿа.
 Аԥсуа ихықәкы хада – иҵәҩаншьап арӷәӷәароуп, – иҳәоит иара, – уаҳа даҽа малк даҳәаӡом, ауаҩы дахьыҟоу – амалгьы ҟалоит. Аԥсуа изы даара акраҵанакуеит ауа-аҭахы рырҳара. Иахьа иԥа  ибзоурала аԥшәма ажәла бзиа, аҭаацәа бзиа дрылахәхеит. Ажәакала, иара ишьашәалоу ауаа дрылахәхеит, ари насыԥуп, иреиҳау гәырӷьароуп. Ҳаргьы ҳаигәырӷьаны ҳақәныҳәоит, ҳрықәныҳәоит аԥшәмацәа, иалагәырӷьааит иахьа ирбаз агәырӷьара, рыхир нагӡаны ирбааит изықәгәырӷьо рхәыҷқәа.
Аҭамада иаҵәца нықәыргыланы, даҽа ҵәацак аақәхны, иажәа инациҵоит.
– Ишысҳәахьоу еиԥш, иахьа аԥшәма, ихәыҷқәа дышрықәгәырӷьо аиԥш, иуацәа ҿыцқәагьы дрықәгәырӷьоит – абарҭ аҩныҳәаҿак еидкыланы искуеит. Аԥҳәыс бзиа лыкәҷышь ахьшь иагар, ихьаалгоит, нас ирзымариоума ани аби рҭыԥҳа наӡаӡа даҽа ҩнаҭак ахь дахьцо?! Аха Анцәа ауаатәса анишоз, Ашацәа ус аразҟгьы рыцишеит – уи еигәырӷьоит лҭаацәагьы. Иныҳәазааит ҳҭаца хәыҷы дааӡа-дыхьча даҳзаазышьҭыз лани лаби! Мышьҭа бзиала реиҭанеиааира ҟалааит. Анцәа сиҳәоит, анацәеи абацәеи рыхшара рааӡарагьы рыхьчарагьы рылшо, нас, аҵыхәтәан, абас ирқәгәырӷьо иҟаларц.
Абарҭ рышьҭахь иктәуп зыԥсадгьыл зхы ақәызҵаз ҳҵеицәа хьӡырҳәагақәа рыхьӡала аныҳәаҿа.
Аҭамада: – Ари аныҳәаҿа рабдуцәа рыла салагар  сҭахуп, – иҳәоит иара. – XX-тәи ашәышықәсаз ҳазмырӷьацоз рацәан, урҭ иреиуан ақырҭуа нацистцәа 37 шықәсазы ҳажәлар ирзыруз арепрессиақәа – урҭ зқьҩыла иҟоуп. Аџьынџьтәылатә еибашьра дуӡӡа аҿы ҳҵеицәа ф-нызқьҩык ҭахеит. Иҭҵааӡам шаҟа ԥсуа ҩнаҭа рышә акыз. Аҩнаҭа аӡәызаҵәык даанмыжьӡакәан, зегьы аибашьрахь идәықәиҵон. Урҭ рахьтә иҟан Аҟәа ицаны имаацыз: ҳажәлар раӷацәа аибашьрагьы, репрессиак аиԥш, рхы иадырхәон. Иҭахаз фнызықьҩык рахьтә реиҳараҩӡак аҭаацәара иаламлацыз ракәын. Абасала ҳаӷацәа ҳажәлар рҿиарагьы иаԥырхагахеит, аибашьра рхы иархәаны. Ма рҭаацәа зықәҵәыуаз рыбаҩ роундаз.
Аҭамада дааҭгыланы инациҵон.
– Аԥсадгьылҵәҟьа зхы ақәызҵаз ҳажәлар ахақәиҭра рзаазгаз ҳҵеицәа роуп: ақырҭуа нацистцәа, бџьарла еиқәных, брагь ҵас ианҳақәла, урҭ хаҵаҵас ирҿагылеит, «бџьарс» иркыз рабдуцәа ирзырухьаз агәаӷ акәын. Нас абџьаргьы рԥшааит, Нхыҵынтәгьы, Аахыҵынтәгьы иааны ирыдгылоз ҟалеит. Урҭ ӷәӷәалагьы иҳацхрааит, аха ҳажәлар ҳақла ишрыхәҭаз аиԥш, аибашьра аӷьыраҵәҟьа, дара роуп изхызгаз: иҭахаз рахьтә 76 процент уи зџьынџьыз ракәын. Аибашьра ашьҭахь, ҳаӷацәа ишырҟазшьаз еиԥш, адунеи иахдырҵәеит аинформациа, ҳара ҳзеибашьуаз аԥсуаа ракәӡам, аурысқәа роуп ҳәа, аха нас иҟаз шыҟазала аҵабырг анеилкааха, «аҿаԥа» рҿанаҵеит, аха уи аҵабырг ҳажәларгьы ирдыруазароуп.
Аԥсадгьыл зхы ақәызҵаз ԥсра иқәӡам! Рыхараҭ бзиахааит харада-барада иҭадырхазгьы, ҩ-еибашьрак дуӡӡақәа рҿы иҭахаз ҳажәлар рҵеицәагьы!  Рыԥсаҭа ныҳәазааит иҳацхраарц иааз рахьтә иҭахаз зегьы! – абас ихиркәшеит аҭамада иажәа. – Урҭ ныҳәаҿакны иаҳкуазароуп, ус еиҳа иҳақуп.
Ачараҿы хымԥада ктәуп ахаҵаҩызеи аҭаца ҩызеи рныҳәаҿа. Ажьрацәара ракәзар, аҭыԥ ҷыда ааныркылоит, ажәлар рныҳәаҿа аҟара раҳаҭыр ӷәӷәан, избанзар, ачарауаа рӷьырак дара ажьрацәара ракәын иҟаз – уажә уигьы ассимилиациа иахәаҽын, иаҳхадыршҭит акәымзар.
– Аҵла дацла ишгылоу еиԥш, ҳажәлар жьрацәарала еибаркуп, – иҳәоит аҭамада. – Ажәлар ргәыблрагьы, ргәадурагьы аброуп иахьыҟоу: ачара умазар, дара роуп изырлахҿыхуа, уԥсыргьы, гәыблыла узҵәуа дара роуп. Убарҭқәа рзоуп аԥсуа ижьрацәара гәыблыла дзырзыҟоу.
Аԥсуаҵас аиншьцәеи аеҳәшьаԥацәеи реизыҟазаашьа рхатә ҷыдарақәа рыманы иҟоуп: аеншьа амчра имоуп – аханы днаганы ддыртәоит, аеҳәшьаԥа «чынла» деиҵоуп, аха уи иара иҟәнишьаӡом, гәахәа дус иԥхьаӡаны, ачараҿы амаҵ иуеит; аԥсуа хаҵа иԥҳа ачара лзуны аҩнра дишьҭуазар, аеҳәшьаԥа иоуп хаҵаҩызас илыциҵо – уи ҳаҭыр змоу акәны иҟоуп. Абас ҳаҭырла еилыршьуп аеншьцәеи аеҳәшьаԥацәеи реизыҟазаашьа – уи дара азгәдууп, еиҭаҳәалатәуп!
Аеҳәшьаԥҳа дыцәазар, думарҿыхан, рҳәоит. Ажьрацәара еилазгаз рзы иҟоуп ажәа бааԥс «амаҳагьа», уи дамыӷаны изнылаз, ахаангьы ихыҵуам, ижәлагьы хьмыӡӷны иахылоит. Амаҳагьа инапы ркӡомызт, идтәаланы ачеиџьыка рфаӡомызт. Урҭқәа ажьрацәара ирҟәблаазааит! Аԥсуа ижьрацәара хьӡи-ԥшеи рыгымкәа Анцәа иҟаиҵааит. Иныҳәазааит досу шәыжьрацәара!
Игәҽанҵагоу арҭ ажәақәа иаҟәыҵны иҟоуп, аха еснагь иҳәалатәуп еснагь!
Аԥсуа Чараҿы хымԥада иктәу аныҳәаҿақәа ҳҳәеит. Урҭ рышьҭахь, ачара – чароуп, анаҩс еидтәалоу асасцәеи аԥшәмацәеи иналак-аалакны рныҳәаҿа икуеит. Араҟа иҳәатәуп даҽакгьы: аҭамада аишәачара иахатәоу зегьы рныҳәаҿа икӡомызт, аӡәаӡәала, насгьы хатәрала акәын рныҳәаҿа шикуаз, иара убасгьы иааидкыла-ааидкыланы рныҳәаҿа икӡомызт – уи аҭамада истиль иаҵанакӡомызт: ауаҩы иныҳәаҿа аник, ажәа ихиҳәаауазароуп! Ус аушәақә ажәак ала «уныҳәазааит» иазирхаӡом – зныҳәаҿа икыз, ажәа ихиҳәаауеит, ҵәыцак алаижәырц акәӡам.
Аҵыхәтәан имҳәакәа сзавсуам: зегь зықәгәырӷьо аҭаца даԥсуа ҭацазароуп, ԥсуа ҭацак леиԥшгьы деилаҳәазароуп убасҟан ауп дахьнеих аҩнаҭа анныҟәылго. Убас драаӡароуп уи лҭаацәа.

Аԥсыжра ашьҭахь…
Хыхь иаҳҳәахьеит: аиҩызара аҳаҭыраз иааиуа, аԥшәмацәа иаарыдышшыланы ицоит ҳәа – аҵыхәтәан иааизынхоит ажьрацәареи аҳабла уааи – урҭ роуп алԥсаа дзаузгьы. Ҩыџьа-хҩы ажәа ихҳәааны, аԥсы имҩа дықәырҵоит. Ианаахынҳәлак ачгьахьы мазеины иҟоуп. Уигьы ԥсуа чгьахьоуп: аҟәыд, рашыхла ичаԥаны, ача-ԥха, арҵәы, ԥхынразар, апамидор, анаша, аџьымшьы. Абри ауп аԥсуа ичгьахьа. Ашә, аҳалуа, аԥсыӡ – нас еицлабрахоит, аҽырбарахь ииасуеит. Аӡәы илшоит, егьи илшаӡом – аԥсуаа еснагь аибаҳаҭырра рыман, ажәлар рҿы раҳаҭыр ҟазҵоз убри реибаҳаҭырра акәын. Убри имцхәны иҟарҵо иахҭнырҵо, арыжәтә иахҭынҵаны, аԥсуа ҩы-цқьа ааргааит. Арыжәтә ауп аԥсуа чарагьы ачгьахьагьы раҳаҭыр шьҭызхуа, рыӡбахә зларҳәо. Шәааи ҳшаԥсуаау ауаа идҳарбап, аҽырбарақәа ҳаарҟәаҵны.
Ианылатәалак, жәаҩык-жәохәҩык рҿынӡа еизааигәаны итәоу рахьтә, иреиҳабу аҵәца аақәихоит.
– Зыдунеи зыԥсахыз џьанаҭ гыларҭас иауааит, – ҳәа, ҵәыцак икуеит: аԥсы ажәа  ихиҳәаауеит, ихмырҟьакәа, иуаҩреи иԥсҭазаареи дрыхцәажәоит. Урҭқәа ирылаҟам аӡә иакәзар, аҭаацәа  изаԥымҵакәа дымҩасзар, иԥсыҵәҟьаз убри иоуп ҳәа, игәы даларсны дихцәажәоит. Дынхаҩ бзиазар, ҭаацәала деиқәшәазар, уи ауаҩ иҵегь иҳаракны дихцәажәоит. Ус иҟоуп аԥсуа иҟазшьа.
Аҩбатәи аныҳәаҿа рзикуеит алԥсаа дзауз аҭаацәа.
– Агәалсраҵәҟьа ахьыҟоу аброуп, – иҳәоит иара, – еибааӡахьаз, иныҟәеибагахьаз аҭаацәа аӡәы дрылԥсааит – ари гәалсра дууп. Дара заҵәым, ҳаргьы ҳгәы далсит, ҳгәы иалсит аҭаацәа алԥсаа дахьроуз – уи дара рзы игәынкылагоуп. Иқә-иҵас аҟаҵарада хьаа рмоуааит! – иажәа хиркәшоит.
Ахԥатәи аныҳәаҿа.
– Иахьа ари агәаҭараҿы џьабароуп иҟоу, рыхқәа рыкәаҽ игылоуп ахацәа, рыҩны аккаҳәа аҳәса рмыткәма бжьы дәылыҩҩуеит – урҭ ажьрацәара роуп, рҭынха ду гәыблыла дырҵәыуеит, – иҳәоит иара. – Убарҭ зегьы, ауа-аҭахы, аҩыза-ақәла, абри ауаҩ згәы далсыз, алаӷырӡ иқәызԥсаз ныҳәазааит. Аԥсрақәа еиԥшым, иамукәа рҭынхак дрыԥхзар, иахьатәи иеиԥш, аҭаацәа бзиа зҭынхо, ақәра бзиагьы нызҵуа иакәхааит. Исҳәаз шәаргьы шәаҵанакуеит, анаҩс абзиарақәа рзы шәныҟәалааит.
Аԥшьбатәи зыԥсадгьыл зхы ақәызҵаз ирызкуп. Уи хыхь исҳәахьеит – иацсҵоит абраҟа: Аџьынџьтәылатә еибашьра дуӡӡа аан ҳаӷацәа иаҳзыруаз азакәандара, аҵыхәтәан иҳақны ҳажәлар ишрыхәаз.
Аибашьра ашьҭахь, ҳажәлар рахгаразы Бериа азҵаара ықәиргылеит. Политбиуро аҿы  ианахәаԥшуаз, Аԥсны аҩнуҵҟатәи аусқәа рнаркомс иҟаз Гагуа , Политбиуро ахь иԥхьан, Сталин диазҵааит, аибашьра аан аԥсуа жәлар рхы шԥамҩаԥыргоз ҳәа. Усҟан, ҳажәлар ринтеллигенциа, Симон Басариа раԥхьа днаргыланы, аӷа иԥылара рҽазыҟарҵозшәа ахара рыдҵаны, индырҵәаз рацәаҩуп – урҭ нзырҵәоз дрылахәын Гагуагьы. Аха уажәы аиаша иҳәар акәхеит: бџьарк зкуа иҟаз зегьы еибашьра ишцаз, ибналаз аӡәгьы дшыҟамыз, анхацәа уахгьы-ҽынгьы аус шыруаз, афронт ишацхраауаз уҳәа, иҳәеит, иҟаз аҵабырг.
Убри ала ҳажәлар еиқәхеит. Иҟалап, Бериа политбиуро аҿы азҵаара анықәиргылоз, хыхь зыӡбахә сҳәаз апровакациа фактк аҳасаб ала иарзаҳал аҿы иаирбазар – уи Сталин агәра измгазар акәхап, уажәы аргама иааԥшит. Уи ашьҭахь, мызкы мҵыкәа, Гагуа иаалырҟьаны дыԥсит – еилкаауп иаџьал зыркьаҿыз! Ус акә, егьыс акә, убри ала ҳаиқәхеит. Аригьы ҭоурых фактуп, ҳҵеицәа ирыхҳәааны иҳәазар ақәнагоит.
Аԥсыжраҿы абарҭ роуп ныҳәаҿас иркуа: иааидкыл-ааидкыланы зегь рныҳәаҿа ыҟоуп. Аҵыхәтәан, аԥсыжра зырҽеиз аҳаблуаа рныҳәаҿа икуеит, анышә ԥызҟаз налкааны. Ацәгьа-абзиа рырҽеираҿы аҳаблауаа реидгылара ҳ-Аԥсуара иарҿиаз культура дуны ишҳамоу ҳәаны, дрықәныҳәоит, ачарақәа аԥыжәара рыманы, рҳаблаҿы амаҵ руа иҟалааит ҳәа.

Аҵыхәтәан згәаҭарақәак
Аҵәцақәа еидкыланы аныҳәаҿақәа ркуан аишәачарақәа рҿы – уи ҽырбаган, еиндаҭларан. Аԥсыжрақәа рҿгьы иахьыркуа ыҟоуп, аха уи уа ианаалом, насгьы иҳадыргалаз акоуп, мап ацәктәуп. Аԥсра коллективтә гәалсроуп, аныҳәаҿақәагьы ус ауп ажәлар ишышьақәдыргылаз, аӡәы далкааны иныҳәаҿа акра Аԥсуара иацәтәымуп, ҳажәлар ирҟазшьам.
Аибашьра аан иаԥшьган ҳныхахәқәа ирызкыз аныҳәаҿа. Аҷандараа Дыдрыԥшь-ныха иамҵанхоит, уи ахьӡала аныҳәаҿагьы ркуеит еснагь – алԥха рымазааит! Аха аныхахәқәа ирызку аныҳәаҿа жәлары зегьы ирзеиԥшны иҟаӡамызт, иаҳҳәап, «Анцәа улԥха ҳаҭ» ҳәа раԥхьатәи аныҳәаҿа шыҟоу еиԥш. Уажәы ажәлар рныҳәаҿа аԥхьа ма ахаҭыԥан иркуа иалагеит – ус Аҷандарагьы ирымаӡамызт. Ари аныҳәаҿа иара аҭыԥ азалхуп: ацуныҳәа, Аф аҳ ду ихьӡала аҭаацәа рашьтәашьыра, ажьырныҳәа, ажә ӡатәра аныҟарҵо уҳәа, ажәлар рхаҭыԥан уи аныҳәа ркуеит. Ари хҳәаа-ԥҳәаа зҭахым акоуп, ҳажәлар ирдыруазароп.
Аԥсадгьыл зхы ақәызҵаз, раҵәцахә аҭыԥ иазалху сҳәхьеит, аха дара ирызку «Аиааира амш» ныҳәа, ма аибашьра ианалагаз, иара убас аибашьцәа рбаҟа аартра уҳәа, афырхацәа ирызку зегь рҿы, ажәлар рныҳәаҿа аамышьҭахь, хымԥада, урҭ рыхьӡала иклатәуп, зегь зыхьԥшыз рԥыза Владислав раԥхьа днаргыланы. Хаз-хазы акәымкәа, рыӡбахә ҳәалатәуп Сосналиевгьы, Дбаргьы, нас урҭ ирышьҭанеиуаз Мушьни Хәарцкиа реиԥш иҟоугьы. Чаразар, егьырҭ аинралцәагьы рыхьӡ ҳәалатәуп – ҳар рԥызацәа.
Даҽакгьы. Аԥсраҿы инеиуа, аԥсы згәы далсыз адшшылацәа роуп, урҭ рахьтә, ачгьахьаҿы асас-аԥшәма ҳәа ҷыдала пату рықәҵара аҭахӡам – урҭ сасра имнеиӡеит, зегь еидызкыло аԥсроуп. Дара рныҳәаҿа азеиԥш ныҳәаҿа иалоуп. Иалкааны аԥсраҿы урҭ рныҳәаҿа акра – ҵасым.
Аҵыхәтәан, аҵәцақәа ҳзыркыз ҳәа аныҳәаҿа акра акәзар, Аԥсуара иацәтәыму ныҳәаҿоуп. Ус еиԥш иагьа ҳрышьцылахьеит, аха мап зыцәктәу ируакуп. Ачараҿгьы, аԥшәма ичеиџьыка инадкыланы ауп, ҭабуп ҳәа шиарҳәо.

Аԥсыжраҿы абас ачгьахьы амҩаԥгара иаанаго, аԥсы пату иқәҵароуп, аԥсра иақәшәаз агәараҭа ҳаҭыр ақәҵароуп. Абасала ҳажәлар идырҿиаз акультура аиқәырхара жәлары зегьы иаҳзеиԥшны иҟалароуп, доус дзышьцылоу ахь дахо акәымкәа. Насгьы еихьшәшәа-еиԥшәшәа акәымкәа, ишеицтәаз еиԥш, еицгылоит – убри ауп Аԥсуара. Аҵасқәа реиқәырхара, ҳбызшәа аиқәырхара иаҩсуеит – урҭ хеибарҭәаалароуп ҳажәлар жәларны иҟазҵо.
Убасҟан ауп ҳажәлар рҵасқәеи рқьабзқәеи рымҩаԥгара, урҭ ирыцу Ажәа зегь ҳзы иунивирситетны ианыҟало.

Алгарҭа
«Раԥхьа иҟан Ажәа – уи аҭамада иажәа акәын» ҳҳәеит. – Аҵәца акәзар, аҭамада ажәа алиҳәарц, ихы иаирхәон: ус иҟан Анцәа данимҵаныҳәоз, ҳныхақәа рылԥха ҳаурц данрымҵаныҳәоз; ԥсахрада ус иҟан ачараҿгьы, аԥсраҿгьы! Раԥхьа иҟан Ажәа!… 
Нас атәитәыхцәа аԥшәмара анырк, аԥсуа и-Ажәа еилызкаауаз! Уи амчра аҵәцахь ииасит. Аҭамадагьы даҽаӡәхеит: ажәа мыцхәы «иаимыршьырц», ажәак-ҩажәак рыла аныҳәаҿақәа куа, зегьы шәышықәса аԥсҭазаара рзеиӷьшьо, 10-15 ҵәыца дрыхныҳәаны, асасцәа реиҳабы ҽаанбзиала ҳәа ииҭон. Уи изеиҭаз хьыӡҳәала иабеигәалашәоз: «Абра зныҳәаҿа ыҟоу зегьы шәныҳәазааит!» ҳәаны, иаҵәцақәа рахь инапы  наирхон. Избанзар, иҟамызт аҭамада иажәа – иҟан икас-касуа шьақарҩыла иҭәыз аҵәцақәа. Хаҵаран урҭ рҭыԥ ақәҵара, иагьықәаиҵон – уи зылшо ракәын ҭамадас иалрхуазаргьы. Аха уи аҽырбара иаџьал шаркьаҿуаз усҟан издыруаз! 
Ҳабакылнагеи ус еиԥш иҟоу «аԥсуа чеиџьыка?»
Актәи. Иахьа чарак аҿы унеир, ҳажәлар рҿы иҟамлацыз уа иубоит: ахацәа заманақәа тәоуп, арыжәтә зжәуа раҵкьыс, изымжәуа еиҳаны. Аԥсны аиҳабыра ари рымбо иҟазма, ашәарах иаҩызаз аԥсуа шьхаруаа ирыхьзеи ҳәа, ргәабзиара аагәарҭазар, аӡәы х-чмазарак ихьуазаап!!! Еилкаауп изыхҟьаз! Ари уажәшьҭа иагьҳәынҭқарратә проблеманы, иагьуаажәларратә усны иҟалеит. Ажәакала, абра ҳкылнагеит ҳчеиџьыка атрадициа аилгара – ари диверсиан!
Аҩбатәи. Абасала, ҳажәлар идеалс ирымаз ачеиџьыка иԥшьоу акәны иҟазҵаз аԥсуа и-Ажәа ҟәыши, ичеиџьыка ацқьареи анбжьадырӡ, ҳмилаҭ хаҿрагьы ыӡит: ачеиџьыка ахаҭа ҽырбагахан, рысасцәеи дареи чысла еиваҽырбоит, аҳәсақәа рыгәҭа игыланы. Раԥхьа иқәгылоуп, арԥарцәа акьатқәа ирынҵаны иааргаз, «аԥсуа чеиџьыка» – Аторт!
Ахԥатәи. Аҭамада иакәзар, иикуа аныҳәаҿақәа ицәеилаган, ирхиҳәаауа Ажәа азгьы дмаџьанахан, «Аԥсуа чеиџьыка» мҩаԥызгоит ҳәа даҿуп иара итәала, Ҳабацәа иаԥырҵаз атрадициа наҟ днаханы. Ҳчеиџьыка еилазгоз, ҳрыжәтәгьы ирхәашьуан, арахь ҳара ҳаҵашьшьы иаажәуан! «Шәаангыл, шәаԥхьаҟа тышуп!» зҳәозгьы еиҳабыра ҳмоуп.
 Ҳажәлар шәхацкы,Абраанӡа ҳааины ҳаҟоуп иахьа!!! Ҳавызгода ҳазхықәгылоу атыша?!

Х Х Х 
Ашьха уарба ахӡы ахьалшәаз здыруаз аԥсуа хаҵа, Аԥсуара аницәдырӡ, аҵыхәтәан абра дкылнагеит. Уажәшьҭа ҳажәлар ҳразҵаап: иҟаҵатәузеи, рҽеишьас ирымоузеи арҭқәа зегьы, мамзар ус ҳаҟазаауоу?!
Никәала Ҳашыг,
Аԥсны абыргцәа рхеилак
ахантәаҩы ихаҭыԥуаҩ.


































Ашәҟәыҩҩы Никәала Ҳашыг ихыҵит 75 шықәса

Ҳаҭыр зқәу Никәала Ҷыф-иԥа!
Аԥсны ашәҟәыҩҩцәа Реидгыла иалоу, гәык-ԥсык ала иудырныҳәалоит уиижьҭеи 75 шықәса аҵра. Аԥсуа қыҭа ԥшӡа Хәаԥ ииз, иааӡаз ишыхәыҷӡаз инаркны ауаа рџьеи, рынхара-нҵыреи ирылагылаз, рҿаԥыцтә ҳәамҭақәеи, ражәабжьқәеи, рлафи ирылааӡаз уара заа иунырит аԥсуа жәаԥҟа ԥшаахқәа рҟәышра, ишьҭукааит ахӡырымгара, аиаша ахьчара, ауаҩытәыҩса иуаҩра ахә ҳаракны изларшьо аҟазшьақәа.
Зыԥсадгьыли змилаҭ культуреи мырӡкәа иахьанӡа иаазгаз, аԥсуа жәлар ирыхәҭакуп уара зыгәҭа иузҳаз, урҿиаратә гәырҵҟәылгьы раԥхьаӡа абӷа еиҵыхра иаззырманшәалаз уҭаацәеи уқыҭауааи. Иара убра, Хәаԥ ақыҭаноуп уара раԥхьаӡа ашколахь ушьапы ахьеихугазгьы. 
Убри аахыс ицеит ирацәаны ашықәсқәа, иреиҳау аҵара уалганы еиуеиԥшым аусҳәарҭақәа рҟны аус уухьеит, аха иахьа уажәраанӡагьы гәыла-ԥсыла уара урылагылоуп уқыҭауаа. Урҭ рхьаақәеи ргәалақәеи еилкааны, иҭҵааны иумоуп, шәҟәыҩҩык иаҳасабалагьы ужәлар ирызку ажәа сахьаркны иуҳәоит жанрла еиуеиԥшым уҩымҭақәа рыҟны. Уара уҩымҭақәа зегьы ирыҟәнуп аԥсуа милаҭ цәа, урҭ ирныԥшуеит уара упатриотизмреи уиетернационализмреи. Инеиҵыху раԥхьатәи уҩымҭа – ароман «Ашьха рҩашқәа ахьеилало» инаркны, анаҩс иҭужьыз уажәабжьқәеи, уповестқәеи, уроманқәеи рыҟны утематика еиднакылоит ахаҿсахьақәеи, аҟазшьақәеи, ахҭысқәеи рацәаны. Урҭ рымҽхак ҭбаауп, еиуеиԥшым атипқәеи аҭагылазаашьақәеи ирыларгыланы, иҵабыргу аԥсҭазааратә цәа рҟәынҵаны иаарԥшуп.
Уара иумоуп аԥхьаҩцәа еиҳа игәныркылаз аҩымҭақәа акымкәа-ҩбамкәа. Аповест «Аԥҳәызба хцәышла» аҟны уара ҟазарыла иааурԥшит зыԥсҭазааратә мҩаҿы зыхгара мариам агәырҩа ду ианиаз аԥҳәызба лхаҭара, лыуаҩра зеиԥшрахаз.
Аԥсны Асовет мчра ашьақәгылараҿы аԥсуа жәлар рықәԥареи, урҭ рҵеицәа – ареволиуционерцәа Нестор Лакобеи Ефрем Ешбеи рнапхгаратә усмҩаԥгарақәеи, урҭ рхаантәи асоциалтә-политикатә хҭысқәеи аарԥшуп уажәабжь «Акорпус хада» аҟны.
Акыр иаҳзаԥсоу Никәала Ҷыф-иԥа! Уара урҿиамҭақәа рҟны иҟоуп, уара умацара какәымкәа, аԥхьаҩцәа зегьы иаҳа иналкааны ргәы иҵхо атемақәа рыла иҩу ажәабжьқәеи аповестқәеи. Убарҭ иреиуоуп уповест «Абду Ажьгьери». Араҟа уара ишьҭухуеит аԥсуа ҿари аԥсуа быргцәеи, ақыҭеи ақалақьи рыбжьара ҭыԥс иааныркыло, мҩас, хырхарҭас ишьҭырхуа, уи мзызс иамоу, лҵшәасгьы иаиуа уҳәа иаармариангьы зҭыԥ ақәҵара уадаҩу аԥсҭазааратә проблемақәа.
Аибашьра ашьҭахь уара аԥхьаҩцәа ируҭеит фырхаҵарыла аӷа иҿагыланы иқәԥоз, зыԥсадгьыл зхы ақәызҵаз аҵеицәа ирызку аочеркқәа, ажәабжьқәа, аповестқәа, еиуеиԥшым апублицистикатә статиақәа. Аԥсуа жәлар зых иақәиҭу, ихьыԥшыму, изинтәу, идемократиатәу Аԥсны аҳәынҭқарра аргылара напы анадыркы, аԥсуаа рытрадициатә культура – Аԥсуара аҭҵаара нап ахыркыз авторцәа уруаӡәкуп. «Аԥсуара ашьаҭақәа» ҳәахьӡыс изманы иҭыҵыз уара ушәҟәы ааӡаратә ҵау ду змоу, аԥсуа милаҭтә доуҳа ӡырызго, иагьышьақәзырӷәӷәо усумҭоуп.
Акыр иаҳзаԥсоу Никәала Ҷыф-иԥа! Даҽазныкгьы гәык-ԥсык ала иузеиӷьаҳшьоит агәабзиара, аԥсуа қәра ду, урҿиараҿы аихьӡара дуқәа.
Аԥсны Ашәҟәыҩҩцәа Реидгыла






































Ашәҟәыҩҩы иқәиргылоит азҵаара
Сара сықәлацәа жәаа шықәса ҳхыҵны раԥхьаӡа абжьыҭира ҳаннеиуаз, 1950 шықәсазы, СССР Иреиҳаӡоу Асовет ахь алхрақәа ыҟан, ҳбжьы заҳҭоз апартиа аобласттә комитет актәи амаӡаныҟәгаҩ А.Мгелаӡеи Аԥснытәи АССР Аминистрцәа рсовет ахантәаҩы М.Делбеи ракәын. Уи аамҭа закәыз иахааным хыхь-хыхьлоуп ишырдыруа, избанзар, уи иҩӡам, иҭҵааӡам, аха ҳара иаҳхаану, насгьы ибзианы издыруа (иҟоуп изхашҭхьоугьы, аха урҭ ҳарҟәаҵып!) ианаҳгәалаҳаршәалак ҳхәы-ҳжьы еилагылоит. Аџьаҳаным нарцәы ауп иахьыҟоу рҳәоит, аха усҟан Аԥсны аԥсуа жәлар аџьаҳаным иҭаргыланы ирыман. Усҟан згәы иаанагодаз знымзар-зны Аԥсны ахақәиҭра шыҟало, ҳажәлар рхы иҩаханы адемократиа азакәан ала рхатәы президент дшалырхуа. Лабҿаба акәым, шәанаџьалбеит, абас аԥхыӡ шана збеит ҳәа аӡәы иааиҿыҵшәаргьы, ари ажәлар драӷоуп ҳәа, ҿааҳәра имоуа ддырӡуан. Ари баша цәажәарам, ҳаблала ҳазлаԥшны иаабаз ҵабыргуп.
Ари зысгәаласыршәаз аҭоурых наскьоит, аха, ахаҳә еиԥш, иӡааҟәрылаӡом, уи еснагь ҳабла ихгылазароуп, ҳалаԥш ахызароуп! «Хамыжә уҽдыр!» ҳәа шырҳәо еиԥш, ҳхы ҳԥызараны ҳаныҟалалак, иаҳгәалаҳаршәап ҳажәлар ртрагедиатә шықәсқәа.
Уажәшьҭа ҳазааҭгылап хадара змоу азҵаара. Жәытә-натә аахыс ҳажәлар еидызкылоз амилаҭ идеиа акәын: рҭоурых традициа иқәныҟәон, бызшәак ала еицәажәон, рыгәҭакы хада Аԥсни Аԥсуареи реиқәырхара акәын. Аҵыхәтәан ҳажәлар ирзыҟалеит арыцҳара: ирыцәдырӡит зегь реиҳа изыхӡыӡаауаз Аԥсуара. Убри ауп изыхҟьаз иахьа милаҭ идеиа ҳамаӡамкәа ҳахьеиҩшахаз.
Ари закәыҵәҟьоу ҳхы-ҳгәаҿы инеирц, иаҳгәалаҳаршәап Антеи ихҳәаау ажәытәӡатәи абырзен мифалогиа.
Дыҟан Антеи ҳәа ҳәынҭқарк. Уи иҳәынҭқарратә маҵура анаҩсгьы, хаҵаҵас ақәԥараҿгьы уаҩԥсыжәла дызмыхәоз иакәын. Даара ӡәырҩы индаҭалахьан, аха дгьылк аҿы аӡәы дизламгацызт. Уаҳа уаҩы данимыхәаӡа, Геракл захьӡыз ԥелуан дауаԥшьк дашьҭалеит Антеи ақәԥараҿы маанс иҟаиҵоз имаӡа иҵидырарц,  иагьиҵидырааит:иандаҭлаҩыи иареи иааҿагыланы, аӡбаҩ «аҳы» аниҳәоз аимгеимцараз, Антеи инапсыргәыҵала адыхҳәа адгьыл дакьысуазаарын – нас уи инаҭозарын Адгьыл амч. Аиндаҭлаҩгьы ҟьарак ала длеишьҭуазаарын. Аҵыхәтәан Геракли Антеи еиқәшәеит еиқәԥарц. Ақәԥаҩцәа ааиҿагыланы аӡбаҩ «аҳы» аниҳәаҵәҟьоз иақәыршәаны, Антеи адгьыл аҟьысха иамраӡакәа, Геракл днаиҵасны дҩашьҭиԥааит. Зыдгьыл иаҟәыҭхаз Антеи, идгьыл амч анимоу дымчыдахан, уаҳа акы ааилимыршеит иандаҭлаҩ…
Иахьа ҳажәлар убри аамҭа иҭагылоуп. Жәытә-натә аахыс ҳажәлар еидызкылоз Аԥсуара ҳаҟәыҭхахеит. Антеи иеиԥш, ҳаҵкьыс уаҩ дзымааиуа амч ҳазҭоз убри акәын. Геракл усҟан Антеи дхәарны дишьит, аха ҳара ҳаҟоуп, иахьа алшара ҳамоуп ажәытәтәи ҳамч архынҳәразы. Уи анҳалымша, ҳаԥхьаҟа еиҳагьы ҳшәарҭахоит. Иахьатәи аамҭа аҿынӡа зыхшыҩ ааӡоз Дырмит дугьы ҳгәаҳҽаниҵахьан:
«Ахшыҩ аԥшәымоуп, аҵара сасуп!»
Еилкаауп, Дырмит «ахшыҩ» ҳәа дзышьҭаз Аԥсуара шакәу. Аԥшәма еснагь даԥшәымазароуп. Асас иагьа дҟәышзаргьы, аԥшәма иҭыԥ изныҟәгом. Дырмит еиӷьны иԥхьаӡон урҭ рыжәҩахыр еибырҭар. Ус акәымкәа, аҵара аԥыжәара анага, ашәарҭа ҳашҭагылозгьы ибон:
«Хшыҩда аҵара ишәарҭа дууп!»
Иахьа абри акәӡами иҳахьыз?!

* * * 
Иахьа иаахтны иҳәатәуп: ҳашьҭахьҟа ҳхьамԥшыкәа, ҳажәлар ртрадициатә культура ҳхы-ҳгәаҿы иаамгакәа, урҭ рменталитет ҳақәымныҟәакәа, атәымуаа рԥышәа ала ҳара Аԥсуа ҳәынҭқарра ҳзыҟаҵом. Уи азы шаҳаҭра руеит иахьатәи алхрақәеи урҭ ирхылҿиааз ахынҭаҩынҭарақәеи. Аполитикцәа ари еилыркаароуп, еилаҳкаароуп зегьы. Ари имариоу усӡам, акосмос ӷба адгьыл аорбитахь адәықәҵара иаҩызоуп. Ус шакәугьы ҳара иҳалшароуп ҳҭоурых традициагьы ҳара ҳкосмос – Аԥсуара аорбитахь акылгара. Ари имариоу акакәым, аха даҽа мҩакгьы ыҟаӡам. Ари политикатә хырхарҭаӡам, Аԥсуа ҳәынҭқарра аҟаҵараҿы милаҭ модельс иалххо ауп, иҳалшаргьы сҭахуп, ажәытә ишыҟаз аиԥш, аԥсуакавказтә хаҿра змоу аҳәынҭқарра аҟаҵара. Избан ус сгәы изаанагаз? Аҳәынҭқарра Ахада иалхреи уи иахылҿиааз аҟыҟ-ҿыҟи иаҳдырбеит ҳаҩнаҭаҿы ҳахшыҩ шаԥшәымам, уи ыҟамкәа амилаҭ идеиагьы зыҟалаӡом. Ҳара ҳмилаҭ хаҿра шҳамоу аиԥш ҳҳәынҭқаррагьы амилаҭ хаҿра амазароуп. Ари ипроблеманы, иус дуны иахьа ҳаԥхьа ишьҭоуп, уи аӡбара шьаҭас иаиуроуп Аԥсуа ҳәынҭқарра аҟаҵара.

* * *
Ажәлар жәларны иҟазҵо рацәоуп, реиқәыԥхьаӡарагьы уадаҩуп, аха урҭ идеиала ракзаароуп зегьы ирыцку. Уи аныҟалоуп амилаҭ рҳәоуеиқәшәарагьы аныҟало, аҳәынҭқаррагьы амилаҭ хаҿра аманы ианеиҿкаахо. Аибашьра ашьҭахь Аԥсны уи аҩаӡара аҿынӡа ҳазхамлацт, аха ирацәоуп уи амҩа аԥшаара иашьҭоу. Ари апроблема – амилаҭ идеиа – адунеи ажәларқәа ирзеиԥшу акы акәны иҟоуп. Уаҟа шьоукы аполитикатә система еиднакылоит, шьоукы адин еиднакылоит – еиҳараӡак амсылман тәылақәа; ихьыԥшу атәылақәа ракәзар, амилаҭхақәиҭратә қәԥара еиднакылоит. Аимпериақәа, мамзаргьы аимпериа маҷқәа рҳәынҭқарра «акзаара» еиднакылоит. Урҭ зегьы милаҭ идеиоуп. Ус иҟоуп аҳәынҭқаррақәа рполитика, урҭ ирхылҿиаауеит ажәларқәа рԥсихалогиа. Рҭоурых аҭагылазаашьоуп урҭқәа ҟазҵо.
Аԥсуа жәлар жәытә-натә аахыс еидызкылоз рмилаҭ доуҳатә культура Аԥсуара акәны – уи хеиқәырхаган! Ақьырсианра амчра анамазгьы, амсылманра аԥыжәара анагагьы, дара урҭ рыҩдинкгьы еинышәаны ианҳамазгьы, ҳажәлар рдинхаҵарақәагьы даргьы еидызкылоз Аԥсуара акәын. Усҟан уи аҳәынҭқарра амчра аманы иҟан. Аҵыхәтәан ҳажәлар анеиҩшахагьы, Аԥсны иаанхазгьы амшын-нырцә иҟоугьы ҳаидызкыло еиҭах Аԥсуароуп. Иаҳҳәахьеит уи аԥсыҽра шыҟалаз. Иахьа уи ажәытәтәи афункциа нанагӡо иҟам, аха уи ус ианаанха, цәыӡ духоит ҳажәлар рзы. Уи башамашагьы акәымкәа, ҳзакәу ҳзымдыруа, доуҳала ассимилиациа ҳахьуеит. Ус шҳахьуа дырны, Аԥсуара аиқәырхара ҳәынҭқарратә усны иҟаҳҵароуп. Уи ада ԥсыхәа ыҟам. Абас иҟоуп ҳҭагылазаашьа! Ахан  арбгара мариоуп, ашьақәыргылароуп иуадаҩу. Аԥсуара ахьыԥсыҽхаз иахҟьаны, аибашьра ашьҭахь аԥсуа ҳәынҭқарра аҟаҵара нап анаҳаркы, раԥхьа иргыланы, иаҳзыҟамҵеит ҳажәлар зыхьҳарԥшыша, мҩакы иқәызҵашаз милаҭ идеиак. Уи азы аартра дук аҭахӡамызт, – ибжамҽамхаз Аԥсуара арҿыцра акәын. Уи ахьҳалымшаз ӷәӷәала иаҳныԥшит. Аԥсуара ҳажәлар еиднакылон, уи анҳцәыӡ, хи-ԥси ракәхеит: амааҭ ҳахьԥшны, зқьҩыла рхы ахьынахоз иқәҵны ицеит.
Ари ҳҭагылазаашьа хьаас измоу рацәаҩуп. Урҭ ҳажәлар ирыхәаша акы ҳзыҟаҵандаз ҳәа агәыҵха рыманы, апартиақәеи ахеидкылақәеи еиҿыркаауеит. Ԥҟарак аҳасаб ала урҭ ридеиақәа Аԥсны анҭыҵтәи иаагоу идеиақәоуп. Зегьы рхатәы программақәа рымоуп, урҭ Аԥсны иахьатәи арпоблемақәа ирықәшәо иҟаҵоума? Ҳажәлар урҭ апрограммақәа инарылаԥшны, абри еиҳа еиӷьуп, ари уиаҟара иҳахәом ҳәа акы иаахартә, акы инахартә алаԥшыра рымоума? Мап, избанзар, урҭ, Аԥсуара еиԥш, ҳажәлар еилыркаартә, рԥсихалогиа иақәшәартә иҟам. Аԥсуара акәзар, ҳажәлар ргәаҟреи-рҵәаҟреи, рҵаси-рқьабзи аныԥшуа, рҟазшьеи рԥсихалогиеи ирықәшәо иҟан. Ус анакәха, уи ҳажәлар еиднакылон, адацқәа ҵауланы аԥсуа дгьыл иаласан. Иахьагьы Аԥсуара иаваҳаргыло даҽа идеиак ыҟаӡам, егьзыҟалом, избанзар, иахьа иԥсаҟьаны адунеи иалаԥсоу ҳажәлар еидызкылоны иҟоу убри Аԥсуара заҵәык ауп. Кыр ибжамҽамхазаргьы, ҳажәлар ршьа иалоуп, идеиак аҳасаб ала, еиҭа арҿыцроуп иаҭаху. Аха, ари ҳполитикцәа, аӡәык-ҩџьак рыда, еилкааны ирымаӡам, избанзар, уи ҭҵааӡам, иахьатәи абиԥара ирхадыршҭхьоу ҭоурыхуп. Убри азоуп амилаҭ идеиа аԥшаара зуадаҩхаз, убри азоуп ҳпроблемақәа зырацәахаз, жәашықәса рышьҭахьгьы Аԥсны аҭышәынтәалара зуадаҩхаз. Егьырҭ зегь ракәым, Урыстәылаҟа ицаны апартиақәеи урҭ рпрограммақәеи, анаарго, еиӷьӡами ҳанхаҩыжәлар рҽынарымаданы, партиак еиҿкааны, программак рыдкыланы, ҳажәлар рыԥсадгьыл аҿы реиқәырхара рполитикатә мчра азыркыр?! Убри апартиа акәхоит ҳажәлар зыгәраргогьы.

Аԥсуа ҳәынҭқарра аетап ҿыц
Жәытә-натә аахыс аԥсуа жәлар ззықәԥоз ахақәиҭра акәын. Аԥсуа амла дакыр, ичҳауан, ахьҭа дакыр, ичҳауан, дызнымшәоз ахьԥшра акәын. «Ҵлак ашьапаҿы стәазаргьы, схы сақәиҭызааит!» иҳәон. Ус рҳәон ҳабацәа, урҭ рабацәа. Уи аԥсуа ишьа иалаз ҟазшьан. Ижәытәӡоу аԥсуа бызшәаҿы иҟаӡам абызшәақәа зегь рҿы иҟоу ажәа «господин». Ҳбызшәа ӷарны акәӡам, мап. Ари ажәа доусы рбызшәала ирҳәоит, аха ҵакыс иамоу акоуп: ауаа социалла реиҟарамра. «Мой господин» иаанаго сара уара узы смаҵуҩуп, уара саҳ уоуп, иуҳәауа сара сзы изакәануп ҳәоуп. Ус акәын абызшәақәа зегь рҿы ишыҟаз, аха нас аполитикаҿ аҳаҭырқәҵара аҵакы аанахәеит акәымзар. Убри ажәоуп изхылҿиааз абри алафгьы: «Уара уначальникзар – сара сыбзамыҟәуп, сара сначальникзар – уара убзамыҟәуп».
Аԥсуа жәлар Асовет еидгыла аамҭазтәи рмилаҭ-хақәиҭратә қәԥара иахьагьы иҭҵааӡам. Иаагозар 1931-1932  шықәсқәа, 1957-1964, 1967-1977, 1978 шықәсқәа. Урҭ зегь рҿы иқәгылаӡамызт иреицәа-иреиӷь асоциалтә зҵаара. Иҟаз акызаҵәык акәын: Ахьыԥшымра! Аҵыхәтәантәи аан ажәлар реизарақәа ршыкымҭаз, аибарххара иналаҩашьаны, иҟаҵан еицырдыруа Ақәҵара, Аԥснытәи АССР асоциалтә-економикатә ҿиара иазкны. Уи Шеварднаӡе ииӡбаз провакациан, избанзар ҳажәлар рықәгылара политикатә қәԥаран, дара асоциалтә зҵаарахьы, ииаганы, ҳажәлар рыбла алахыркит. Уи «шылбааҳдаз» анырба, қарҭаагьы инашьҭарххны хазы ақәҵара шьҭырхит. Урҭ ақәҵарақәа рхы иархәаны, рыжәлар ааганы иҳаларыжьуа иалагеит. Уи ҳмилаҭ-хақәиҭратә қәԥара еиҳагьы иарӷыӷуит, аҵыхәтәаны иагьиасуеит ақырҭқәеи аԥсуааи реибашьрахь.
Ифырхаҵараз, хьӡи-ԥшеи згымыз ари аҭоурых хҭыс дуӡӡеи аибашьра ашьҭахьтәи ааҭа хьанҭеи напхгара рзиуан В.Г.Арӡынба. Иналкааны уи илшара рацәоуп адәныҟатәи аусқәа рҳәаақәҵара аус аҿы. Жәохә шықәса аҭоурых азы иаамҭа кьаҿуп, ах ари аамҭа кьаҿ епоха дуӡӡоуп Аԥсны аԥсуа жәлари рлахьынҵа аӡбараҿы. 200 шықәса ирзынаԥшуа ирцәыӡны иҟаз ахақәиҭра рнапаҿы иааргеит! Ари аамҭа Аԥсны аҭоурых ианыларангьы иҟоуп «Владислав Арӡынба иепоха» ҳәа. Уи аамҭа фцырҟьан, ареволиуциа аамҭа акәын изеиԥшыз. Ас еиԥш иҟоу аамҭа аан агха-ԥха шԥаҟамлоз, еиҳараӡак аибашьра ашьҭахь иҟан урҭ, иагьмаҷмызт, шьоукы еибашьуан, шьоукы рыӡлагара» лагон. Урыстәылагьы Европагьы ҳара иаҳҿагылан, шьҭахьла Қырҭтәыла шәалаланы, уи «акзаара» еиқәшәырха ҳәа. Аполитика уҳәеит ҳәа!!! Аха Аԥсны ахьыԥшымра иамоу аҭоурых ҵак дуӡӡеи аҳҭны-қалақь иахагылоу Аԥсуа ҳәынҭқарра Абираҟи урҭқәа зегьы рыҵадырӡуеит. Убри ҳаиднакылароуп зегьы – Аԥсны инхогьы, уи анҭыҵ иҟоугьы.

* * * 
Аҳәынҭқарра еибаркуп закәанла, уи адунеитәи аҳәынҭқаррақәа зегьы иреиԥшу формоуп, аха Аԥсуа ҳәынҭқарра иацзароуп аԥсуа ихьӡи-ихьмыӡӷи. Уи акәын ҳажәлар еибаркны измаз. Аԥсуара еибаркны измаз ахьӡи-ахьмыӡӷи аҳәынҭқарра азакәан аҵкысгьы иӷәӷәан, аҳәынҭқарра анҳамырхгьы ҳажәлар еидызкылозгьы, иныҟәызгозгьы доуҳатә мчны иҟалеит. Еиҳа еилырганы иаҳҳәозар: аҳәынҭқарра еибаркуп закәанла, аԥсуа жәлар рыхьӡи-рыхьмыӡӷи рыла. Урҭ иахьа еиҟәыҭхоуп. Ус анакәха, Аԥсуа ҳәынҭқарраҿы еиҟәыҭхоуп аҳәынҭқарреи ажәлари. Арҭ рыҩбжагьы еиҟараны иеивагылазароуп, убасҟан ауп Аԥсуа ҳәынҭқарра аԥсуа милаҭ хаҿра аманы ианыҟало. Аԥсуара уи ҳаидеологиа акәзароуп, уи ауп ҳажәлар еидызкыло. Ус анакәха, Аԥсуа аҳәынҭқарра ҟаҳҵаҵәҟьоит ҳәа гәҭакыс иҳамазар ҳажәлар рҭоурых традициақәа ҳнарықәныҟәаны, ауасхыр ӷәӷәа рзышьҭаҳҵароуп ҳажәлар рыбзшәеи ркультуреи рырҿиара. Убарҭ роуп изхылҿиаауа ҳмилаҭ идеиа Аԥсни Аԥсуареи реиқәырхара. Уи ҳхықәкы хада акәзароуп. Жәытә-натә аахыс убри акәын ҳажәлар зызгәышьуаз, рыхгьы зқәырҵоз. Ари имариоу усӡам, избанзар, Кавказ, ҳаргьы уахь ҳнарыдкыланы, аҩыра культура ҳаладырҵәо ианалага инаркны, абиԥара ҿа еиҵагылоз рмилаҭ культура иаҟәыҭханы, даҽа бызшәакала ирааӡон, даҽа культурак иадрыԥхьалон. Асовет мчра анышьақәгыла, ажәларқәа зегьы зинла шәеиҟароуп ҳәа рыларҳәеит, аҵара-дырра рыладырҵәо иалагеит, аха уи еижьаган: уаанӡатәи аполитика инацҵаны, амилаҭ маҷқәа ассимилиациа рзура акәын хықәкыс ирымаз. Мчыла усны акәымкәа, «акультура» ала ассимилиациа рзура. Ажәлар аларжьарц рхатәы бызшәала сааҭк ҩ-сааҭк рырҭон, алагарҭатә классқәа алаҳамҵозар. Убри асистема убасҟак ҳашьцылеит, иахьа ҳара иҳазгәаҭаӡом уи ҳахькыланагази ҳажәлар рбызшәа аӡра ахықә ишықәнаргылази. Аӡы иаго аҳәҳәабжь иаҳаӡом! Уигьы акәым, ҳхатәы бызшәала аҵара акгьы иаҳзаԥсамшәа аабо ҳҟалеит. Уи аԥсихалогиоуп уажәгьы иҳамоу.
Абасала, ҳажәлар зҭагылаз аколониалтә режим аан, аԥсуа школи бызшәеи зҭадыргылаз азакәандара, ҩажәа шықәса рыла иҳазмырҽеит. Усҟан ҳхатәы бызшәала аҵара зинс иҳарҭаз ԥшь-ламмк ракәын, иахьагьы уи ҳзахымсит; аҳәынҭқарратә бызшәа  апроблема акәзар, апарламент аҿы агәцаракра ҟаҵаны, ирыдыркылеит Азакәан, аха уи декларациахан, акьаад аҿы иаанхеит: Азакәан ахаҭа анырдыркылоз ус лахьынҵас иазыршеит.
Ишԥеилкаатәу ари аҽыԥныҳәа?
Апроблема аӡбаразы, аҳәынҭқарратә усбарҭақәа рҿы изықәныҟәаша аканцелиартә шәҟәқәа аԥсшәахь еиҭагатәын;
уи зхы иазырхәараны иҟоу рзы, акурсқәа аартны, акадр азыҟаҵатәын;
урҭ русура иахылаԥшышаз, амҩагьы иқәызҵашаз апарламенттә комиссиа алхтәын, аконтроль бзианы иҟаҵалатәын, рпроблема нагӡаны ирӡбаанӡа.
Абасала иҟаҵалатәын, рпроблема нагӡаны ирӡбаанӡа.
Абасала, Азакәан закәанҵас аус ауыртә еиҿкаатәын.
Ашколтә системагьы абас еиԥш ахлаԥшра ҷыда аҭатәуп. Абарҭ апроблемақәа ӡбымкәа, Аԥсуа ҳәынҭқарра иаԥсуа ҳәынҭқарраны изыҟалаӡом, еиҭах иазыхынҳәыз акәхоит. Абасала, ҳпроблемақәа рышьаҭақәа идыркны иҭҵаалатәуп, иӡбатәуп, мап анакәха, ус баша уалбагахоит ус анакәха, ҳпарламент адепутатцәа ари апроблема.

































Аԥхьажәа

Ижәытәӡатәиу аԥсуа Жәлар  ркультура хәнызқь шықәса зхыҵуа ахеттцәеи ашумерцәеи рцивилизациа иахылҿиааз культуроуп, рҳәоит. Уи ҳҭоурых инҭкааны ишҭҵаам аиԥш, иҭҵаам аԥсуа жәлар идырҿиаз Аԥсуара аҭоурыхгьы. Уи анхацыркхаз, ишхацыркхаз иахьа аӡәгьы издыруам, избанзар, шәҟәы ианым, аҵара-дырра анҳаугьы, уаҩҵас ҵарауаҩык изҭымҵааит. Ҳара Аԥсуара злаадыруа уи ажәлар рҿы ахархәара иамази еиҷаҳаны ишныҟәыргози рылоуп. Убарҭқәа ҳрызхәыцуа, ҳажәлар р-Аԥсуара ишазыҟаз ҳхы-ҳгәаҿы иааганы, ргәаҵа «ҳанҭаԥшлак», гәынхәҵысҭала еилаҳкаауеит Аԥсуара зхылҵыз Аламыс шакәу, Аламыс зырҿиаз Аԥсуара шакәу, урҭ еиҟәыҭхашьа шрымам.
Еилкаашьа змамкәа иҟоу, адунеитәи ауааатәыҩса рҭоурых мҩаҿы,  аибашьрақәеи, ахибарҵәарақәеи, ақәеибахрақәеи иҟаз рыгәҭа игылаз ҳажәлар, убри акультура дуӡӡа злеиқәдырхаз ауп. Ҳгәаанагарала, урҭ бнауаҩҵас еибафоз, хԥхьаӡарала еиҳазаргьы, Аԥсуара зырҿиаз ашьхаруа жәлар, урҭ ирхыҳәҳәауа игылаз жәларын –уи шаҳаҭра ауеит агумонизмра агәылжжуа  идырҿиаз акультура ахаҭа. Аԥсуа Жәлар, рбызшәа ишеиднакылоз еиԥш, р-Аԥсуарагьы еиднакылон: уи дара рзы, адинхаҵара аиԥш, адоуҳатә мчы аман, Аԥсуа ҳәынҭқарразы Аконституциа аҟара азакәан мчра аман, арратә устав аиԥш, изықәныҟәоз ԥҟарран.
Ажәлар рыԥсҭазаараҿы аҭыԥ ӷәӷәа аанакылоит ацәгьеи абзиеи рырҽеира: урҭқәа ҳәаақәызҵоз, иагьзырҽеиуаз Аԥсуара акәын. Уи зықәныҟәоз закәан Хадан ахьӡи ахьмыӡӷи. Убри азакәан ала ишьақәгылан аӡбаратә системагьы. Адунеи аҿы иҟан, иҟоуп, ацәгьара ҟазҵаз ауаҩы, иус ӡбаны, ҭакрала иахьырхәра, иреиҳау шьауӷазар, ашьра иқәҵара. Аԥсуара иарҿиаз аҳәынҭқарратә аӡбаратә системаҿы урҭқәа ыҟаӡамызт – иҟаз, ацәгьара ҟазҵаз моральла иахьырхәра акәын: ижәлантәқәа роума, иқыҭауаа роума, иус ӡыбны, аӡәы иҿы дзымнеиуа, иара  иахьагьы, аӡәы анеира азин имамкәа иҟарҵон. Уи иахьӡын «ажәлар дрыларҵеит.» Ҭакрала ахьырхәра аҵкьыс уи еиҳа хьымӡӷын, ирԥхашьаган.
Иџьшьатәуп аиашаз, абри аҩыза акультуреи агуманизмреи зырҿиаз аԥсуа жәлар, аҭоурых гәымбыл џьбара « аҟарҟы» иҭысны, р-Аԥсуара злеиқәдырхаз уаназхәыцуа. Арахь уԥшыр, ргәы ҭәы, рхы ҭәы, қьафла иҟаз жәларызшәа, убас еиԥш иҟаз азакәан рҿианы, ажәлар анапхгара рыҭараҿы, ҳәынҭқарратә системаны иҟарҵеит. Уи зыбзоураз, ахьыӡгьы, ахьмыӡӷгьы, ахаҵарагьы милаҭ ҟазшьаны иахьрымоу ауп. Уи шәҟәыла иурҿиаз азакәан аиҳагьы амч амоуп, избанзар, шәҟәыла азакәанқәа зырҿиауа аӡә иоуп, ҩыџьа ма гәыԥҩык роуп, Аԥсуара акәзар, уи ажәлар ирҵасуп, ирқьабзуп уи, ршьа иалоуп, рхаҭа роуп изырҿиаз.
Иахьатәи аҳәынҭқарратә система аиԥш акәын уи асистемагьы шеиҿкааз: иҟан аҳәынҭқарратә напхгара, иҟан анхаҩыжәлар рнапхгарагьы. Урҭ уаажәларратә напхгаран, аха иааџьоушьаратә ажәлар  ахылаԥшра рыман, ирхылаԥшуазгьы ажәлар зыхьԥшыз, заҳаҭыр ӷәӷәаз ауаа хатәрақәа ракәын. Урҭгьы егьырҭгьы зықәныҟәоз идоуҳаны ршьа иалаз, Анцәа изакәан аиԥш зыгәра ргоз Аԥсуареи уи иарҿиаз асистемеи ракәын…
Ишаабо еиԥш, ҳажәлар агәаҟра ианҭагылалк , ахьӡгьы, ахьмыӡӷгьы, аҭәрагьы рҽацәыхьчаны, рхы еиқәдырхон аԥсуаҵас рымч еилаҵаны, нас уи «Аԥсуара» ахьӡыртәит, ргәы еизырсуаз доуҳатә шьаны ирылалеит. Аԥсуеи Аԥсуареи еиҟәыҭхашьа рымаӡамызт: аишәачараҿы аԥсуаа ажәлар рныҳәаҿы шыркуаз еиԥш, «Аԥсни Аԥсуареи еигымхааит!» ҳәа еиваргыланы рныҳәаҿа ркуан; Аныхеи Анцәеи ишырнықәуаз еиԥш, «Аԥсуара аныс» рҳәон. Урҭқәа зегьы, доуҳала ҳажәлар зыхьчоз баагәаран, аҭаҷкәым еиԥш еилазырҵәоз мчын.
Жәытәнатә аахыс агырқәеи ақырҭқәеи рхаԥыцқәа рхуан Аԥсны азы, шаҟантәгьы иҳабашьхьази! Иҟан 30 шықәса дареи ҳареи ҳанеибашьхьазгьы, аха урҭ ирылшомызт доуҳала аԥсуаа рыԥҽра. Аҵыхәтәан, «Асовет Еидгыла» зыхьӡыз аҳәынҭқарра дуӡӡа ақырҭуа нацистцәа рхада Сталин инапаҿы ианааига, уи имчра рхы иархәаны, Қырҭтәыла иахагылаз ирӡбеит Аԥсны науы-нагӡа дара иртәыртәырц Ус иагьыҟарҵеит, ҳаиҳабыра ирзыҵааӡакәа. Ари аԥсуаа аҿагылеит, аха ирымчзи, Сталин ииӡбыз акәын. Убасҟан ҳаӷацәа агәра ргеит Сталин ишьҭахь Аԥсны шырцәцоз. Нас ауп хәымгарыла, аԥсуаа рыбӷа ԥҵәаны, иқырҭуаҳтәуеит ҳәа ианалагаз. Урҭ рымҩа иаԥгылаз Аԥсны ахада Нестор Лакоба иакәын: Қарҭ Бериа «сасра» днеиԥхьан, «ачеиџьыка» хәшәаркы «даларҭхаџьны», чарҳәарала дҭадырхеит. Уи инашьҭаргыланы, Аԥсны аиҳабыра ықәыргеит; урҭ рышьҭахь ажәлар зхьыԥшыз, Аԥсуара зыбла аҷыц еиԥш изыхьчоз ауаа хатәрақәа ықәыргеит.
Абасала, ақырҭуа нацистцәа, заа иӡбны, асовет мчра иаӷоушәа ахара рыдҵан, Фашист методла ҳажәлар рыбӷа ԥырҵәеит, рыбӷа ԥырҵәеит, акәылӡы аиԥш, ҳажәлар зыхьчоз Аԥсуареи уи адоуҳаи. Урҭқәа ҟалеит 1937-1938 шықәсқәа раан. Иаанхаз рзы ҿаҳаҿымҭран иҟаз: аҵара змазгьы измамызгьы аӡәы иҿы ҩеихыхны ижәлар рыхьчараз акы аҳәара азин имаӡамызт. Ари иреицәаӡаз фашизмран! Нас Аԥсуара зыхьчараны иҟахдаз, ахьӡҵәҟьа уҳәар ҟалаӡомызт. Шәазхәыц уи, аполитика хәымга ҳахькылнагаз: еицырдыруа аҵарауаҩ, аетнолог Шалуа Инал-иԥа етнографиатә иусумҭа ду «Абхазы» аҿы, Аԥсуара етнологк иаҳасабала ахцәажәара акәым, иара ахьӡ ахаҭа изымҳәеит. Аҵыхәтәан, 1992-1993ш.ш. раантәи ҳаибашьра ашьҭахь, «Аԥсуара» зыхьӡны иҭыҵыз ашәҟәы данаԥхьа, Аԥсуа институт аҿы ажәахә бзиаӡа ҟаиҵеит. Уи ианыԥшуеит уи атема игәы ишыҵхоз.  Иқәреи игәамбзиареи шиқәыӷәӷәозгьы, иҵаулаз ажәахә ҟаиҵеит. Убри ак ауп Аԥсуара иазкны иҭынхазгьы. Аҵарауаҩ ду, аханатә уи ҭиҵаауазар иҟаиҵаран иҟази!
Абасала, урҭ ашықәс еиқәаҵәақәа раан Аԥсуара ахы изамыхәо, еиҭазҳәозгьы зинк рымамкәа, абӷа ԥырҵәеит. Нас аӡрахь акәын ахы ахьхаз.
Иарбан жәларызаалак изхьыԥшуа аиҳабацәагьы, изықәгәыӷуа аиҵбацәагьы рымазароуп. Ажәлар рҵасқәеи, рқьабзқәеи, рдоуҳатә традициақәеи еимаздо убарҭ абиԥарақәа роуп – ҳажәлар рҭоурых мҩаҿы урҭ зегьы ыҟан: уи рдыруан ҳаӷацәа, Аԥсуара аԥсы ахьҭаҵәҟьаз гәаҭаны идырхәашеит…
Византиатәи аимпериа ҳаналаз ауп, аԥсуа хылҵшьҭрақәа рҽеидкыланы, Аԥсны аҳра анышьақәгылаз – уи зхылҿиааз, еибаркны измамзгьы Аԥсуароуп; Византиа аимериа ашьҭахь Ҭырқәтәылатәи аимериа ахылаԥшрахь ииасит Аԥсны, нас – Урыстәылатәи аипериахь. Аҵыхәтәантәи аан аҳрагьы ҳамырхит, амҳаџьыррагьы ҟалеит,  Аԥсны ахьӡгьы ахырхит, аха иаанхаз ҳажәлар ишаԥсуааз иаанхеит, р-Аԥсуара ала рхатәы напхгара шрымац ирыман. Урыстәылатәи аимериа хырбгаланы, Асовет мчра анышьақәгыла, Аԥсны ахьыӡгьы шьақәыргылан, аҳәынҭқаррагьы азырхынҳәын, р-Аԥсуарагьы шрымац ирыман. Аха нас, аҵыхәтәан, ақырҭуа нацистцәа рхылаԥшрахь ҳаниаргоуп зегьы ҳанрылхәдартәыз. Аԥсны иахагылаз Акаки Мгелаӡе ииҩуан: «Такой язык, как абхазский, не существует. Абхазы говарят на испорченном грузинском языке, для исправления которого сеичас принимаются энергичные меры.» Абасала жәларык раҳасаб ала ҳақәгара ҳәынҭқарратә программаны ирыман.
Абарҭқәа рышьҭахь ҳҭоурых дырҩашьеит, иаҳцәдырӡит ҳмилаҭ хдырра, иабаҟахыз апатриотизмра! Зегьы-зегь реиҳа еиԥырҟьан абиԥарақәа реимадара – ҳаӷацәа зышьҭазгьы убри ҳылҵшьҭра ҳзымдыруа ҳаҟаҵара акәын уи ачарҳәара фашист методла иагьыҟарҵеит. Ус иҟан ҩажәа шықәса, нас еимадашьас иамахзи! Иахьагьы уи ҳныԥшуеит ҳмилаҭ хдырреи ҳпотриотизмреи рҿы, ҳҵасқәеи ҳқьабзқәеи рҿы, ҳахьӡи ҳахьмыӡӷи рҿгьы; Уи рныԥшуеит ҳлитературеи ҳҵарадырреи рҿгьы Блаҵарыла ҳаԥсҭазаара уагәылаԥшыр, иубоит, шьоукы Аԥсуара шныҟәырго, шьоукы Аԥсуара ишныҟәнаго. Ус иҟоуп ачынуаа рҿгьы: шьоукы рзы  рмаҵура уалԥшьоуп, даҽа шьоукы рзы рмаҵура уалбагоуп, иҟоуп малраҳгас зхы иазырхәогьы – аԥсуа изы уи хьмыӡӷын.
Ажәлар рҵасқәеи рқьабзқәеи рылоуп рҭоурыхи рмилаҭ ҟазшьеи злоудыруа, урҭ  ирылсны ассимилиациа рзыруит: Ҳчарақәа рахь абхәраа анхәеи, абхәеи раԥхьа инагыланы, еицырхашьшьы рыӡӷаб илышьҭаланы ицоит. Еиҳаб дызмам ус ауми ишыҟарҵо. Уажәы ахақәиҭра анҳау, акомерциатә чарахь ҳаиасит: ачараҿы уҟоу афилармониаҿы  уҟоу, уахьыҟоу уздыруа, ухы ҭҟьаны урылҵуеит. 
Нас иабаҟоу аԥсуа чара, иабаҟоу ҳҭоурых ҳетнографиа? Ҳхылҵшьҭра ҳзымдыруа ҳаҟаҵара иашьҭамзи, иагьыҟарҵеит. Ҳаԥсыжрақәагьы еиларгахьан: зны аԥсыжра аҽны аԥсаҭатә нарго, аԥсы иуаз идырҳәауа, ачамгәырҳәацәа ықәыртәаны «аконцерт» ддырбо, експерементс иҟаз зегьы ирхыжьны. Ишьақәдырҟьеит. Уажәы, аҳәынҭқарратә теледыраҭарала ирылаҳәаны, аԥсра ҽырбагас иҟаҳҵеит. Ачараҿгьы аԥсраҿгьы изарҳәоз ажьрарацәара ракәын, урҭ ачараҿы ашәа рҳәон, икәашон; аԥсраҿы аккаҳәа амыткәма ҳәаны рыуа гәакьа гәыблыла дырҵәыуон. Ашәаҳәарагьы амыткәмагьы ҟазаран, абзиагьы ацәгьагьы зладырԥшӡоз, изланыҟәыргоз ракәын, аха иахьа урҭқәа рыгәҭа игылаз ажьрацәара уаҟа цәашьыркыла урышьҭазаргьы иубом, адышшылацәа рыжәпара иалаӡит. Аҳаблауаа ракәзар, ауаа рыртәара-рыргылара иаҿуп, хьмыӡӷык аамгандаз ҳәа, уи акәу џьушьап араҟа хадара змоу. Аригьы ирԥхашьаганы иҟоу.
Абарҭқәа рышьҭахь, ҭынч ҳазхәыцып: ҳазусҭада ҳара аԥсуаа? Ҳажәлар рҵасқәеи, рқьабзқәеи, рмилаҭ ҟазшьеи рыла акәӡами ижәытәӡатәу, даҽа милаҭк иаламҩашьо зхатәы культура зырҿиаз? Иахьа урҭ зегьы аӡрахь рхы хоуп, арахь иаамбошәа ҟаҳҵоит. Урҭ анҳзеиқәмырха, нас ҳазусҭада ҳара? Иахьа арии аҭоурых проблеманы ҳажәларгьы ҳҳәынҭқаррагьы рҿаԥхьа иқәгылоуп. Акызаҵәык Анцәа иџьшьаны, ҳмилаҭ ҟазшьа Аԥсуара, доуҳатә шьаны ҳажәлар ирылаз, еиқәхеит. Ус анакәха, уи адоуҳала ҳажәлар ргәы еисуа, рыхшыҩ аус ауа аҟаҵароуп уалԥшьас иҳаду. Ус иҟаҳҵарц азы, Аԥсуара иахылаԥшуаз ауаа хатәрақәа еидкылатәуп. Уи азы абаҩхатәра змоу ҳамоуп иахьагьы, урҭ раҳаҭыр шьҭыхтәуп, иԥшьоу ари аус иазктәуп, нас рхаҭагьы, ажәытәқәа реиԥш, аамсҭашәала рхы мҩаԥырго иалагоит – убасҟан ауп раҳаҭыргьы аныҟало. Ари жәлары зегьы иаҳзеиԥшу иԥшьоу проблемоуп, уи аӡбра зегьы ирыцкны иҳалшароуп. Абра ҳааины ҳаҟоуп иахьа.
Урҭ акгьы ахала иҟалаӡом: Ҳажәлар ҩнаҭа-цыԥхьаӡа ирдыруазароуп Аԥсуара закәу аҿар рдыруа рааӡараз арҵага шәҟәы еиқәыршәатәуп ашколқәа рзы. Формак азыԥшааны, ателехәаԥшрала агитациеи апропогандеи мҩаԥгалатәуп.
Проблема дуны ҳаԥхьа ишьҭоуп ацәгеи абзиеи рырҽеира аан ҳҵасқәа рықәныҟәара, урҭ ҳдоуҳатә ԥсҭазаара иахәҭакны рыҟаҵара.
Никәала Ҳашыг.


















Аԥхьажәа

Ижәытәӡатәиу аԥсуа Жәлар  ркультура хәнызқь шықәса зхыҵуа ахеттцәеи ашумерцәеи рцивилизациа иахылҿиааз культуроуп, рҳәоит. Уи ҳҭоурых инҭкааны ишҭҵаам аиԥш, иҭҵаам аԥсуа жәлар идырҿиаз Аԥсуара аҭоурыхгьы. Уи анхацыркхаз, ишхацыркхаз иахьа аӡәгьы издыруам, избанзар, шәҟәы ианым, аҵара-дырра анҳаугьы, уаҩҵас ҵарауаҩык изҭымҵааит. Ҳара Аԥсуара злаадыруа уи ажәлар рҿы ахархәара иамази еиҷаҳаны ишныҟәыргози рылоуп. Убарҭқәа ҳрызхәыцуа, ҳажәлар р-Аԥсуара ишазыҟаз ҳхы-ҳгәаҿы иааганы, ргәаҵа «ҳанҭаԥшлак», гәынхәҵысҭала еилаҳкаауеит Аԥсуара зхылҵыз Аламыс шакәу, Аламыс зырҿиаз Аԥсуара шакәу, урҭ еиҟәыҭхашьа шрымам.
Еилкаашьа змамкәа иҟоу, адунеитәи ауааатәыҩса рҭоурых мҩаҿы,  аибашьрақәеи, ахибарҵәарақәеи, ақәеибахрақәеи иҟаз рыгәҭа игылаз ҳажәлар, убри акультура дуӡӡа злеиқәдырхаз ауп. Ҳгәаанагарала, урҭ бнауаҩҵас еибафоз, хԥхьаӡарала еиҳазаргьы, Аԥсуара зырҿиаз ашьхаруа жәлар, урҭ ирхыҳәҳәауа игылаз жәларын –уи шаҳаҭра ауеит агумонизмра агәылжжуа  идырҿиаз акультура ахаҭа. Аԥсуа Жәлар, рбызшәа ишеиднакылоз еиԥш, р-Аԥсуарагьы еиднакылон: уи дара рзы, адинхаҵара аиԥш, адоуҳатә мчы аман, Аԥсуа ҳәынҭқарразы Аконституциа аҟара азакәан мчра аман, арратә устав аиԥш, изықәныҟәоз ԥҟарран.
Ажәлар рыԥсҭазаараҿы аҭыԥ ӷәӷәа аанакылоит ацәгьеи абзиеи рырҽеира: урҭқәа ҳәаақәызҵоз, иагьзырҽеиуаз Аԥсуара акәын. Уи зықәныҟәоз закәан Хадан ахьӡи ахьмыӡӷи. Убри азакәан ала ишьақәгылан аӡбаратә системагьы. Адунеи аҿы иҟан, иҟоуп, ацәгьара ҟазҵаз ауаҩы, иус ӡбаны, ҭакрала иахьырхәра, иреиҳау шьауӷазар, ашьра иқәҵара. Аԥсуара иарҿиаз аҳәынҭқарратә аӡбаратә системаҿы урҭқәа ыҟаӡамызт – иҟаз, ацәгьара ҟазҵаз моральла иахьырхәра акәын: ижәлантәқәа роума, иқыҭауаа роума, иус ӡыбны, аӡәы иҿы дзымнеиуа, иара  иахьагьы, аӡәы анеира азин имамкәа иҟарҵон. Уи иахьӡын «ажәлар дрыларҵеит.» Ҭакрала ахьырхәра аҵкьыс уи еиҳа хьымӡӷын, ирԥхашьаган.
Иџьшьатәуп аиашаз, абри аҩыза акультуреи агуманизмреи зырҿиаз аԥсуа жәлар, аҭоурых гәымбыл џьбара « аҟарҟы» иҭысны, р-Аԥсуара злеиқәдырхаз уаназхәыцуа. Арахь уԥшыр, ргәы ҭәы, рхы ҭәы, қьафла иҟаз жәларызшәа, убас еиԥш иҟаз азакәан рҿианы, ажәлар анапхгара рыҭараҿы, ҳәынҭқарратә системаны иҟарҵеит. Уи зыбзоураз, ахьыӡгьы, ахьмыӡӷгьы, ахаҵарагьы милаҭ ҟазшьаны иахьрымоу ауп. Уи шәҟәыла иурҿиаз азакәан аиҳагьы амч амоуп, избанзар, шәҟәыла азакәанқәа зырҿиауа аӡә иоуп, ҩыџьа ма гәыԥҩык роуп, Аԥсуара акәзар, уи ажәлар ирҵасуп, ирқьабзуп уи, ршьа иалоуп, рхаҭа роуп изырҿиаз.
Иахьатәи аҳәынҭқарратә система аиԥш акәын уи асистемагьы шеиҿкааз: иҟан аҳәынҭқарратә напхгара, иҟан анхаҩыжәлар рнапхгарагьы. Урҭ уаажәларратә напхгаран, аха иааџьоушьаратә ажәлар  ахылаԥшра рыман, ирхылаԥшуазгьы ажәлар зыхьԥшыз, заҳаҭыр ӷәӷәаз ауаа хатәрақәа ракәын. Урҭгьы егьырҭгьы зықәныҟәоз идоуҳаны ршьа иалаз, Анцәа изакәан аиԥш зыгәра ргоз Аԥсуареи уи иарҿиаз асистемеи ракәын…
Ишаабо еиԥш, ҳажәлар агәаҟра ианҭагылалк , ахьӡгьы, ахьмыӡӷгьы, аҭәрагьы рҽацәыхьчаны, рхы еиқәдырхон аԥсуаҵас рымч еилаҵаны, нас уи «Аԥсуара» ахьӡыртәит, ргәы еизырсуаз доуҳатә шьаны ирылалеит. Аԥсуеи Аԥсуареи еиҟәыҭхашьа рымаӡамызт: аишәачараҿы аԥсуаа ажәлар рныҳәаҿы шыркуаз еиԥш, «Аԥсни Аԥсуареи еигымхааит!» ҳәа еиваргыланы рныҳәаҿа ркуан; Аныхеи Анцәеи ишырнықәуаз еиԥш, «Аԥсуара аныс» рҳәон. Урҭқәа зегьы, доуҳала ҳажәлар зыхьчоз баагәаран, аҭаҷкәым еиԥш еилазырҵәоз мчын.
Жәытәнатә аахыс агырқәеи ақырҭқәеи рхаԥыцқәа рхуан Аԥсны азы, шаҟантәгьы иҳабашьхьази! Иҟан 30 шықәса дареи ҳареи ҳанеибашьхьазгьы, аха урҭ ирылшомызт доуҳала аԥсуаа рыԥҽра. Аҵыхәтәан, «Асовет Еидгыла» зыхьӡыз аҳәынҭқарра дуӡӡа ақырҭуа нацистцәа рхада Сталин инапаҿы ианааига, уи имчра рхы иархәаны, Қырҭтәыла иахагылаз ирӡбеит Аԥсны науы-нагӡа дара иртәыртәырц Ус иагьыҟарҵеит, ҳаиҳабыра ирзыҵааӡакәа. Ари аԥсуаа аҿагылеит, аха ирымчзи, Сталин ииӡбыз акәын. Убасҟан ҳаӷацәа агәра ргеит Сталин ишьҭахь Аԥсны шырцәцоз. Нас ауп хәымгарыла, аԥсуаа рыбӷа ԥҵәаны, иқырҭуаҳтәуеит ҳәа ианалагаз. Урҭ рымҩа иаԥгылаз Аԥсны ахада Нестор Лакоба иакәын: Қарҭ Бериа «сасра» днеиԥхьан, «ачеиџьыка» хәшәаркы «даларҭхаџьны», чарҳәарала дҭадырхеит. Уи инашьҭаргыланы, Аԥсны аиҳабыра ықәыргеит; урҭ рышьҭахь ажәлар зхьыԥшыз, Аԥсуара зыбла аҷыц еиԥш изыхьчоз ауаа хатәрақәа ықәыргеит.
Абасала, ақырҭуа нацистцәа, заа иӡбны, асовет мчра иаӷоушәа ахара рыдҵан, Фашист методла ҳажәлар рыбӷа ԥырҵәеит, рыбӷа ԥырҵәеит, акәылӡы аиԥш, ҳажәлар зыхьчоз Аԥсуареи уи адоуҳаи. Урҭқәа ҟалеит 1937-1938 шықәсқәа раан. Иаанхаз рзы ҿаҳаҿымҭран иҟаз: аҵара змазгьы измамызгьы аӡәы иҿы ҩеихыхны ижәлар рыхьчараз акы аҳәара азин имаӡамызт. Ари иреицәаӡаз фашизмран! Нас Аԥсуара зыхьчараны иҟахдаз, ахьӡҵәҟьа уҳәар ҟалаӡомызт. Шәазхәыц уи, аполитика хәымга ҳахькылнагаз: еицырдыруа аҵарауаҩ, аетнолог Шалуа Инал-иԥа етнографиатә иусумҭа ду «Абхазы» аҿы, Аԥсуара етнологк иаҳасабала ахцәажәара акәым, иара ахьӡ ахаҭа изымҳәеит. Аҵыхәтәан, 1992-1993ш.ш. раантәи ҳаибашьра ашьҭахь, «Аԥсуара» зыхьӡны иҭыҵыз ашәҟәы данаԥхьа, Аԥсуа институт аҿы ажәахә бзиаӡа ҟаиҵеит. Уи ианыԥшуеит уи атема игәы ишыҵхоз.  Иқәреи игәамбзиареи шиқәыӷәӷәозгьы, иҵаулаз ажәахә ҟаиҵеит. Убри ак ауп Аԥсуара иазкны иҭынхазгьы. Аҵарауаҩ ду, аханатә уи ҭиҵаауазар иҟаиҵаран иҟази!
Абасала, урҭ ашықәс еиқәаҵәақәа раан Аԥсуара ахы изамыхәо, еиҭазҳәозгьы зинк рымамкәа, абӷа ԥырҵәеит. Нас аӡрахь акәын ахы ахьхаз.
Иарбан жәларызаалак изхьыԥшуа аиҳабацәагьы, изықәгәыӷуа аиҵбацәагьы рымазароуп. Ажәлар рҵасқәеи, рқьабзқәеи, рдоуҳатә традициақәеи еимаздо убарҭ абиԥарақәа роуп – ҳажәлар рҭоурых мҩаҿы урҭ зегьы ыҟан: уи рдыруан ҳаӷацәа, Аԥсуара аԥсы ахьҭаҵәҟьаз гәаҭаны идырхәашеит…
Византиатәи аимпериа ҳаналаз ауп, аԥсуа хылҵшьҭрақәа рҽеидкыланы, Аԥсны аҳра анышьақәгылаз – уи зхылҿиааз, еибаркны измамзгьы Аԥсуароуп; Византиа аимериа ашьҭахь Ҭырқәтәылатәи аимериа ахылаԥшрахь ииасит Аԥсны, нас – Урыстәылатәи аипериахь. Аҵыхәтәантәи аан аҳрагьы ҳамырхит, амҳаџьыррагьы ҟалеит,  Аԥсны ахьӡгьы ахырхит, аха иаанхаз ҳажәлар ишаԥсуааз иаанхеит, р-Аԥсуара ала рхатәы напхгара шрымац ирыман. Урыстәылатәи аимериа хырбгаланы, Асовет мчра анышьақәгыла, Аԥсны ахьыӡгьы шьақәыргылан, аҳәынҭқаррагьы азырхынҳәын, р-Аԥсуарагьы шрымац ирыман. Аха нас, аҵыхәтәан, ақырҭуа нацистцәа рхылаԥшрахь ҳаниаргоуп зегьы ҳанрылхәдартәыз. Аԥсны иахагылаз Акаки Мгелаӡе ииҩуан: «Такой язык, как абхазский, не существует. Абхазы говарят на испорченном грузинском языке, для исправления которого сеичас принимаются энергичные меры.» Абасала жәларык раҳасаб ала ҳақәгара ҳәынҭқарратә программаны ирыман.
Абарҭқәа рышьҭахь ҳҭоурых дырҩашьеит, иаҳцәдырӡит ҳмилаҭ хдырра, иабаҟахыз апатриотизмра! Зегьы-зегь реиҳа еиԥырҟьан абиԥарақәа реимадара – ҳаӷацәа зышьҭазгьы убри ҳылҵшьҭра ҳзымдыруа ҳаҟаҵара акәын уи ачарҳәара фашист методла иагьыҟарҵеит. Ус иҟан ҩажәа шықәса, нас еимадашьас иамахзи! Иахьагьы уи ҳныԥшуеит ҳмилаҭ хдырреи ҳпотриотизмреи рҿы, ҳҵасқәеи ҳқьабзқәеи рҿы, ҳахьӡи ҳахьмыӡӷи рҿгьы; Уи рныԥшуеит ҳлитературеи ҳҵарадырреи рҿгьы Блаҵарыла ҳаԥсҭазаара уагәылаԥшыр, иубоит, шьоукы Аԥсуара шныҟәырго, шьоукы Аԥсуара ишныҟәнаго. Ус иҟоуп ачынуаа рҿгьы: шьоукы рзы  рмаҵура уалԥшьоуп, даҽа шьоукы рзы рмаҵура уалбагоуп, иҟоуп малраҳгас зхы иазырхәогьы – аԥсуа изы уи хьмыӡӷын.
Ажәлар рҵасқәеи рқьабзқәеи рылоуп рҭоурыхи рмилаҭ ҟазшьеи злоудыруа, урҭ  ирылсны ассимилиациа рзыруит: Ҳчарақәа рахь абхәраа анхәеи, абхәеи раԥхьа инагыланы, еицырхашьшьы рыӡӷаб илышьҭаланы ицоит. Еиҳаб дызмам ус ауми ишыҟарҵо. Уажәы ахақәиҭра анҳау, акомерциатә чарахь ҳаиасит: ачараҿы уҟоу афилармониаҿы  уҟоу, уахьыҟоу уздыруа, ухы ҭҟьаны урылҵуеит. 
Нас иабаҟоу аԥсуа чара, иабаҟоу ҳҭоурых ҳетнографиа? Ҳхылҵшьҭра ҳзымдыруа ҳаҟаҵара иашьҭамзи, иагьыҟарҵеит. Ҳаԥсыжрақәагьы еиларгахьан: зны аԥсыжра аҽны аԥсаҭатә нарго, аԥсы иуаз идырҳәауа, ачамгәырҳәацәа ықәыртәаны «аконцерт» ддырбо, експерементс иҟаз зегьы ирхыжьны. Ишьақәдырҟьеит. Уажәы, аҳәынҭқарратә теледыраҭарала ирылаҳәаны, аԥсра ҽырбагас иҟаҳҵеит. Ачараҿгьы аԥсраҿгьы изарҳәоз ажьрарацәара ракәын, урҭ ачараҿы ашәа рҳәон, икәашон; аԥсраҿы аккаҳәа амыткәма ҳәаны рыуа гәакьа гәыблыла дырҵәыуон. Ашәаҳәарагьы амыткәмагьы ҟазаран, абзиагьы ацәгьагьы зладырԥшӡоз, изланыҟәыргоз ракәын, аха иахьа урҭқәа рыгәҭа игылаз ажьрацәара уаҟа цәашьыркыла урышьҭазаргьы иубом, адышшылацәа рыжәпара иалаӡит. Аҳаблауаа ракәзар, ауаа рыртәара-рыргылара иаҿуп, хьмыӡӷык аамгандаз ҳәа, уи акәу џьушьап араҟа хадара змоу. Аригьы ирԥхашьаганы иҟоу.
Абарҭқәа рышьҭахь, ҭынч ҳазхәыцып: ҳазусҭада ҳара аԥсуаа? Ҳажәлар рҵасқәеи, рқьабзқәеи, рмилаҭ ҟазшьеи рыла акәӡами ижәытәӡатәу, даҽа милаҭк иаламҩашьо зхатәы культура зырҿиаз? Иахьа урҭ зегьы аӡрахь рхы хоуп, арахь иаамбошәа ҟаҳҵоит. Урҭ анҳзеиқәмырха, нас ҳазусҭада ҳара? Иахьа арии аҭоурых проблеманы ҳажәларгьы ҳҳәынҭқаррагьы рҿаԥхьа иқәгылоуп. Акызаҵәык Анцәа иџьшьаны, ҳмилаҭ ҟазшьа Аԥсуара, доуҳатә шьаны ҳажәлар ирылаз, еиқәхеит. Ус анакәха, уи адоуҳала ҳажәлар ргәы еисуа, рыхшыҩ аус ауа аҟаҵароуп уалԥшьас иҳаду. Ус иҟаҳҵарц азы, Аԥсуара иахылаԥшуаз ауаа хатәрақәа еидкылатәуп. Уи азы абаҩхатәра змоу ҳамоуп иахьагьы, урҭ раҳаҭыр шьҭыхтәуп, иԥшьоу ари аус иазктәуп, нас рхаҭагьы, ажәытәқәа реиԥш, аамсҭашәала рхы мҩаԥырго иалагоит – убасҟан ауп раҳаҭыргьы аныҟало. Ари жәлары зегьы иаҳзеиԥшу иԥшьоу проблемоуп, уи аӡбра зегьы ирыцкны иҳалшароуп. Абра ҳааины ҳаҟоуп иахьа.
Урҭ акгьы ахала иҟалаӡом: Ҳажәлар ҩнаҭа-цыԥхьаӡа ирдыруазароуп Аԥсуара закәу аҿар рдыруа рааӡараз арҵага шәҟәы еиқәыршәатәуп ашколқәа рзы. Формак азыԥшааны, ателехәаԥшрала агитациеи апропогандеи мҩаԥгалатәуп.
Проблема дуны ҳаԥхьа ишьҭоуп ацәгеи абзиеи рырҽеира аан ҳҵасқәа рықәныҟәара, урҭ ҳдоуҳатә ԥсҭазаара иахәҭакны рыҟаҵара.
Никәала Ҳашыг.


















































Аԥхьажәа

Ижәытәӡатәиу аԥсуа Жәлар  ркультура хәнызқь шықәса зхыҵуа ахеттцәеи ашумерцәеи рцивилизациа иахылҿиааз культуроуп, рҳәоит. Уи ҳҭоурых инҭкааны ишҭҵаам аиԥш, иҭҵаам аԥсуа жәлар идырҿиаз Аԥсуара аҭоурыхгьы. Уи анхацыркхаз, ишхацыркхаз иахьа аӡәгьы издыруам, избанзар, шәҟәы ианым, аҵара-дырра анҳаугьы, уаҩҵас ҵарауаҩык изҭымҵааит. Ҳара Аԥсуара злаадыруа уи ажәлар рҿы ахархәара иамази еиҷаҳаны ишныҟәыргози рылоуп. Убарҭқәа ҳрызхәыцуа, ҳажәлар р-Аԥсуара ишазыҟаз ҳхы-ҳгәаҿы иааганы, ргәаҵа «ҳанҭаԥшлак», гәынхәҵысҭала еилаҳкаауеит Аԥсуара зхылҵыз Аламыс шакәу, Аламыс зырҿиаз Аԥсуара шакәу, урҭ еиҟәыҭхашьа шрымам.
Еилкаашьа змамкәа иҟоу, адунеитәи ауааатәыҩса рҭоурых мҩаҿы,  аибашьрақәеи, ахибарҵәарақәеи, ақәеибахрақәеи иҟаз рыгәҭа игылаз ҳажәлар, убри акультура дуӡӡа злеиқәдырхаз ауп. Ҳгәаанагарала, урҭ бнауаҩҵас еибафоз, хԥхьаӡарала еиҳазаргьы, Аԥсуара зырҿиаз ашьхаруа жәлар, урҭ ирхыҳәҳәауа игылаз жәларын –уи шаҳаҭра ауеит агумонизмра агәылжжуа  идырҿиаз акультура ахаҭа. Аԥсуа Жәлар, рбызшәа ишеиднакылоз еиԥш, р-Аԥсуарагьы еиднакылон: уи дара рзы, адинхаҵара аиԥш, адоуҳатә мчы аман, Аԥсуа ҳәынҭқарразы Аконституциа аҟара азакәан мчра аман, арратә устав аиԥш, изықәныҟәоз ԥҟарран.
Ажәлар рыԥсҭазаараҿы аҭыԥ ӷәӷәа аанакылоит ацәгьеи абзиеи рырҽеира: урҭқәа ҳәаақәызҵоз, иагьзырҽеиуаз Аԥсуара акәын. Уи зықәныҟәоз закәан Хадан ахьӡи ахьмыӡӷи. Убри азакәан ала ишьақәгылан аӡбаратә системагьы. Адунеи аҿы иҟан, иҟоуп, ацәгьара ҟазҵаз ауаҩы, иус ӡбаны, ҭакрала иахьырхәра, иреиҳау шьауӷазар, ашьра иқәҵара. Аԥсуара иарҿиаз аҳәынҭқарратә аӡбаратә системаҿы урҭқәа ыҟаӡамызт – иҟаз, ацәгьара ҟазҵаз моральла иахьырхәра акәын: ижәлантәқәа роума, иқыҭауаа роума, иус ӡыбны, аӡәы иҿы дзымнеиуа, иара  иахьагьы, аӡәы анеира азин имамкәа иҟарҵон. Уи иахьӡын «ажәлар дрыларҵеит.» Ҭакрала ахьырхәра аҵкьыс уи еиҳа хьымӡӷын, ирԥхашьаган.
Иџьшьатәуп аиашаз, абри аҩыза акультуреи агуманизмреи зырҿиаз аԥсуа жәлар, аҭоурых гәымбыл џьбара « аҟарҟы» иҭысны, р-Аԥсуара злеиқәдырхаз уаназхәыцуа. Арахь уԥшыр, ргәы ҭәы, рхы ҭәы, қьафла иҟаз жәларызшәа, убас еиԥш иҟаз азакәан рҿианы, ажәлар анапхгара рыҭараҿы, ҳәынҭқарратә системаны иҟарҵеит. Уи зыбзоураз, ахьыӡгьы, ахьмыӡӷгьы, ахаҵарагьы милаҭ ҟазшьаны иахьрымоу ауп. Уи шәҟәыла иурҿиаз азакәан аиҳагьы амч амоуп, избанзар, шәҟәыла азакәанқәа зырҿиауа аӡә иоуп, ҩыџьа ма гәыԥҩык роуп, Аԥсуара акәзар, уи ажәлар ирҵасуп, ирқьабзуп уи, ршьа иалоуп, рхаҭа роуп изырҿиаз.
Иахьатәи аҳәынҭқарратә система аиԥш акәын уи асистемагьы шеиҿкааз: иҟан аҳәынҭқарратә напхгара, иҟан анхаҩыжәлар рнапхгарагьы. Урҭ уаажәларратә напхгаран, аха иааџьоушьаратә ажәлар  ахылаԥшра рыман, ирхылаԥшуазгьы ажәлар зыхьԥшыз, заҳаҭыр ӷәӷәаз ауаа хатәрақәа ракәын. Урҭгьы егьырҭгьы зықәныҟәоз идоуҳаны ршьа иалаз, Анцәа изакәан аиԥш зыгәра ргоз Аԥсуареи уи иарҿиаз асистемеи ракәын…
Ишаабо еиԥш, ҳажәлар агәаҟра ианҭагылалк , ахьӡгьы, ахьмыӡӷгьы, аҭәрагьы рҽацәыхьчаны, рхы еиқәдырхон аԥсуаҵас рымч еилаҵаны, нас уи «Аԥсуара» ахьӡыртәит, ргәы еизырсуаз доуҳатә шьаны ирылалеит. Аԥсуеи Аԥсуареи еиҟәыҭхашьа рымаӡамызт: аишәачараҿы аԥсуаа ажәлар рныҳәаҿы шыркуаз еиԥш, «Аԥсни Аԥсуареи еигымхааит!» ҳәа еиваргыланы рныҳәаҿа ркуан; Аныхеи Анцәеи ишырнықәуаз еиԥш, «Аԥсуара аныс» рҳәон. Урҭқәа зегьы, доуҳала ҳажәлар зыхьчоз баагәаран, аҭаҷкәым еиԥш еилазырҵәоз мчын.
Жәытәнатә аахыс агырқәеи ақырҭқәеи рхаԥыцқәа рхуан Аԥсны азы, шаҟантәгьы иҳабашьхьази! Иҟан 30 шықәса дареи ҳареи ҳанеибашьхьазгьы, аха урҭ ирылшомызт доуҳала аԥсуаа рыԥҽра. Аҵыхәтәан, «Асовет Еидгыла» зыхьӡыз аҳәынҭқарра дуӡӡа ақырҭуа нацистцәа рхада Сталин инапаҿы ианааига, уи имчра рхы иархәаны, Қырҭтәыла иахагылаз ирӡбеит Аԥсны науы-нагӡа дара иртәыртәырц Ус иагьыҟарҵеит, ҳаиҳабыра ирзыҵааӡакәа. Ари аԥсуаа аҿагылеит, аха ирымчзи, Сталин ииӡбыз акәын. Убасҟан ҳаӷацәа агәра ргеит Сталин ишьҭахь Аԥсны шырцәцоз. Нас ауп хәымгарыла, аԥсуаа рыбӷа ԥҵәаны, иқырҭуаҳтәуеит ҳәа ианалагаз. Урҭ рымҩа иаԥгылаз Аԥсны ахада Нестор Лакоба иакәын: Қарҭ Бериа «сасра» днеиԥхьан, «ачеиџьыка» хәшәаркы «даларҭхаџьны», чарҳәарала дҭадырхеит. Уи инашьҭаргыланы, Аԥсны аиҳабыра ықәыргеит; урҭ рышьҭахь ажәлар зхьыԥшыз, Аԥсуара зыбла аҷыц еиԥш изыхьчоз ауаа хатәрақәа ықәыргеит.
Абасала, ақырҭуа нацистцәа, заа иӡбны, асовет мчра иаӷоушәа ахара рыдҵан, Фашист методла ҳажәлар рыбӷа ԥырҵәеит, рыбӷа ԥырҵәеит, акәылӡы аиԥш, ҳажәлар зыхьчоз Аԥсуареи уи адоуҳаи. Урҭқәа ҟалеит 1937-1938 шықәсқәа раан. Иаанхаз рзы ҿаҳаҿымҭран иҟаз: аҵара змазгьы измамызгьы аӡәы иҿы ҩеихыхны ижәлар рыхьчараз акы аҳәара азин имаӡамызт. Ари иреицәаӡаз фашизмран! Нас Аԥсуара зыхьчараны иҟахдаз, ахьӡҵәҟьа уҳәар ҟалаӡомызт. Шәазхәыц уи, аполитика хәымга ҳахькылнагаз: еицырдыруа аҵарауаҩ, аетнолог Шалуа Инал-иԥа етнографиатә иусумҭа ду «Абхазы» аҿы, Аԥсуара етнологк иаҳасабала ахцәажәара акәым, иара ахьӡ ахаҭа изымҳәеит. Аҵыхәтәан, 1992-1993ш.ш. раантәи ҳаибашьра ашьҭахь, «Аԥсуара» зыхьӡны иҭыҵыз ашәҟәы данаԥхьа, Аԥсуа институт аҿы ажәахә бзиаӡа ҟаиҵеит. Уи ианыԥшуеит уи атема игәы ишыҵхоз.  Иқәреи игәамбзиареи шиқәыӷәӷәозгьы, иҵаулаз ажәахә ҟаиҵеит. Убри ак ауп Аԥсуара иазкны иҭынхазгьы. Аҵарауаҩ ду, аханатә уи ҭиҵаауазар иҟаиҵаран иҟази!
Абасала, урҭ ашықәс еиқәаҵәақәа раан Аԥсуара ахы изамыхәо, еиҭазҳәозгьы зинк рымамкәа, абӷа ԥырҵәеит. Нас аӡрахь акәын ахы ахьхаз.
Иарбан жәларызаалак изхьыԥшуа аиҳабацәагьы, изықәгәыӷуа аиҵбацәагьы рымазароуп. Ажәлар рҵасқәеи, рқьабзқәеи, рдоуҳатә традициақәеи еимаздо убарҭ абиԥарақәа роуп – ҳажәлар рҭоурых мҩаҿы урҭ зегьы ыҟан: уи рдыруан ҳаӷацәа, Аԥсуара аԥсы ахьҭаҵәҟьаз гәаҭаны идырхәашеит…
Византиатәи аимпериа ҳаналаз ауп, аԥсуа хылҵшьҭрақәа рҽеидкыланы, Аԥсны аҳра анышьақәгылаз – уи зхылҿиааз, еибаркны измамзгьы Аԥсуароуп; Византиа аимериа ашьҭахь Ҭырқәтәылатәи аимериа ахылаԥшрахь ииасит Аԥсны, нас – Урыстәылатәи аипериахь. Аҵыхәтәантәи аан аҳрагьы ҳамырхит, амҳаџьыррагьы ҟалеит,  Аԥсны ахьӡгьы ахырхит, аха иаанхаз ҳажәлар ишаԥсуааз иаанхеит, р-Аԥсуара ала рхатәы напхгара шрымац ирыман. Урыстәылатәи аимериа хырбгаланы, Асовет мчра анышьақәгыла, Аԥсны ахьыӡгьы шьақәыргылан, аҳәынҭқаррагьы азырхынҳәын, р-Аԥсуарагьы шрымац ирыман. Аха нас, аҵыхәтәан, ақырҭуа нацистцәа рхылаԥшрахь ҳаниаргоуп зегьы ҳанрылхәдартәыз. Аԥсны иахагылаз Акаки Мгелаӡе ииҩуан: «Такой язык, как абхазский, не существует. Абхазы говарят на испорченном грузинском языке, для исправления которого сеичас принимаются энергичные меры.» Абасала жәларык раҳасаб ала ҳақәгара ҳәынҭқарратә программаны ирыман.
Абарҭқәа рышьҭахь ҳҭоурых дырҩашьеит, иаҳцәдырӡит ҳмилаҭ хдырра, иабаҟахыз апатриотизмра! Зегьы-зегь реиҳа еиԥырҟьан абиԥарақәа реимадара – ҳаӷацәа зышьҭазгьы убри ҳылҵшьҭра ҳзымдыруа ҳаҟаҵара акәын уи ачарҳәара фашист методла иагьыҟарҵеит. Ус иҟан ҩажәа шықәса, нас еимадашьас иамахзи! Иахьагьы уи ҳныԥшуеит ҳмилаҭ хдырреи ҳпотриотизмреи рҿы, ҳҵасқәеи ҳқьабзқәеи рҿы, ҳахьӡи ҳахьмыӡӷи рҿгьы; Уи рныԥшуеит ҳлитературеи ҳҵарадырреи рҿгьы Блаҵарыла ҳаԥсҭазаара уагәылаԥшыр, иубоит, шьоукы Аԥсуара шныҟәырго, шьоукы Аԥсуара ишныҟәнаго. Ус иҟоуп ачынуаа рҿгьы: шьоукы рзы  рмаҵура уалԥшьоуп, даҽа шьоукы рзы рмаҵура уалбагоуп, иҟоуп малраҳгас зхы иазырхәогьы – аԥсуа изы уи хьмыӡӷын.
Ажәлар рҵасқәеи рқьабзқәеи рылоуп рҭоурыхи рмилаҭ ҟазшьеи злоудыруа, урҭ  ирылсны ассимилиациа рзыруит: Ҳчарақәа рахь абхәраа анхәеи, абхәеи раԥхьа инагыланы, еицырхашьшьы рыӡӷаб илышьҭаланы ицоит. Еиҳаб дызмам ус ауми ишыҟарҵо. Уажәы ахақәиҭра анҳау, акомерциатә чарахь ҳаиасит: ачараҿы уҟоу афилармониаҿы  уҟоу, уахьыҟоу уздыруа, ухы ҭҟьаны урылҵуеит. 
Нас иабаҟоу аԥсуа чара, иабаҟоу ҳҭоурых ҳетнографиа? Ҳхылҵшьҭра ҳзымдыруа ҳаҟаҵара иашьҭамзи, иагьыҟарҵеит. Ҳаԥсыжрақәагьы еиларгахьан: зны аԥсыжра аҽны аԥсаҭатә нарго, аԥсы иуаз идырҳәауа, ачамгәырҳәацәа ықәыртәаны «аконцерт» ддырбо, експерементс иҟаз зегьы ирхыжьны. Ишьақәдырҟьеит. Уажәы, аҳәынҭқарратә теледыраҭарала ирылаҳәаны, аԥсра ҽырбагас иҟаҳҵеит. Ачараҿгьы аԥсраҿгьы изарҳәоз ажьрарацәара ракәын, урҭ ачараҿы ашәа рҳәон, икәашон; аԥсраҿы аккаҳәа амыткәма ҳәаны рыуа гәакьа гәыблыла дырҵәыуон. Ашәаҳәарагьы амыткәмагьы ҟазаран, абзиагьы ацәгьагьы зладырԥшӡоз, изланыҟәыргоз ракәын, аха иахьа урҭқәа рыгәҭа игылаз ажьрацәара уаҟа цәашьыркыла урышьҭазаргьы иубом, адышшылацәа рыжәпара иалаӡит. Аҳаблауаа ракәзар, ауаа рыртәара-рыргылара иаҿуп, хьмыӡӷык аамгандаз ҳәа, уи акәу џьушьап араҟа хадара змоу. Аригьы ирԥхашьаганы иҟоу.
Абарҭқәа рышьҭахь, ҭынч ҳазхәыцып: ҳазусҭада ҳара аԥсуаа? Ҳажәлар рҵасқәеи, рқьабзқәеи, рмилаҭ ҟазшьеи рыла акәӡами ижәытәӡатәу, даҽа милаҭк иаламҩашьо зхатәы культура зырҿиаз? Иахьа урҭ зегьы аӡрахь рхы хоуп, арахь иаамбошәа ҟаҳҵоит. Урҭ анҳзеиқәмырха, нас ҳазусҭада ҳара? Иахьа арии аҭоурых проблеманы ҳажәларгьы ҳҳәынҭқаррагьы рҿаԥхьа иқәгылоуп. Акызаҵәык Анцәа иџьшьаны, ҳмилаҭ ҟазшьа Аԥсуара, доуҳатә шьаны ҳажәлар ирылаз, еиқәхеит. Ус анакәха, уи адоуҳала ҳажәлар ргәы еисуа, рыхшыҩ аус ауа аҟаҵароуп уалԥшьас иҳаду. Ус иҟаҳҵарц азы, Аԥсуара иахылаԥшуаз ауаа хатәрақәа еидкылатәуп. Уи азы абаҩхатәра змоу ҳамоуп иахьагьы, урҭ раҳаҭыр шьҭыхтәуп, иԥшьоу ари аус иазктәуп, нас рхаҭагьы, ажәытәқәа реиԥш, аамсҭашәала рхы мҩаԥырго иалагоит – убасҟан ауп раҳаҭыргьы аныҟало. Ари жәлары зегьы иаҳзеиԥшу иԥшьоу проблемоуп, уи аӡбра зегьы ирыцкны иҳалшароуп. Абра ҳааины ҳаҟоуп иахьа.
Урҭ акгьы ахала иҟалаӡом: Ҳажәлар ҩнаҭа-цыԥхьаӡа ирдыруазароуп Аԥсуара закәу аҿар рдыруа рааӡараз арҵага шәҟәы еиқәыршәатәуп ашколқәа рзы. Формак азыԥшааны, ателехәаԥшрала агитациеи апропогандеи мҩаԥгалатәуп.
Проблема дуны ҳаԥхьа ишьҭоуп ацәгеи абзиеи рырҽеира аан ҳҵасқәа рықәныҟәара, урҭ ҳдоуҳатә ԥсҭазаара иахәҭакны рыҟаҵара.
Никәала Ҳашыг.

Агәалашәара

Апоети уи иаамҭеи
Ашәҟәыҩҩы имоуп ҩ-ҭаацәарак: ихатәы ҭаацәареи ашәҟәыҩҩцәа еидызкыло аҩбатәи аҭаацәара дуи. Ҳакәша-мыкәша ҳнаԥшы-ааԥшыр, ус еибаркуп ақалақьуаагьы ақыҭауаагьы. Аха ашәҟәыҩҩцәа урҭ зегьы излареиԥшым, аҭаацәа ду, мхык аџьықәреи аарыхны рца ду ишҭарԥсо аиԥш, ашәҟәыҩҩцәагьы рырҿиамҭақәа рыла идырбеиоит аԥсуа литература – уи зырҿиазгьы ҳажәларгьы ирзеиԥшу мазароуп.
Ари ҳажәлар рдоуҳатә ԥсҭазаараҿы ҵакыс иамои уи анархеи здыруаз ҳаӷацәа, ҳ-Аидгыла ахьыӡ ԥсахны, «Қырҭтәылатәи ашәҟәыҩҩцәа Реидгыла Аԥснытәи аҟәша» ҳәа хьӡыс иарҭахьан. Анцәа иџьшьаны, уи ачарҳәара  аамҭала иҟаҵаз цәгьаршран, аҭоурых еиқәаҵәа иагеит. Нас, аҵыхәтәан, урҭ зегьы хыбгаланы, ҳлитература ахьышьҭрахь ианыхынҳәуаз, иааџьоушьаратә абаҩхатәрақәа цәырҵуа иалагеит. Зегьы ирыцкны иҟалаз, Аҟәатәи арҵаҩратә институт аҿы аԥсуа филологиатә факультет аартроуп. Уи ҭоурых хҭысны иҟалеит, аҿар  алитература агәбылра рылааӡараҿы. Уаҟа еиҿкааз алитературатә кружок акәзар, «Гоголь ишинель» еиԥш, ҳара зегьы ҳазҵысыз акәны иҟалеит.
Аҵыхәтәан, 60-тәи ашықәсқәа раан ҳлитература аиҭарҿиара амҩа иананылоз аамҭазы иааиҵагылаз ашәҟәыҩҩцәа ҿарацәа  афилологиатә факультет иааӡаз роуп. Сара насыԥ сыманы схы сыԥхьаӡоит, аинститут сшаалгаз еиԥш, алитературатә ԥсҭазаара ахьеилашыҵәҟьоз ашәҟәыҩҩцәа Реидгылаҿы аусура сахьаладыргаз. Убасҟан ҳлитературатә ҭаацәара еиднакылоз рыгәҭа дгылан Кәасҭа Герхьелиа.
Ҳара зегьы иаҳныԥшуан амҳаџьырра ашьҭахь ҳажәлар реиҩшареи амилаҭеилыхыҩцәа имҩаԥыргоз аполитикеи  ҳшьара ҳахьықәнаҟьази. Урҭ ӷәӷәала ирнырны иҟан ҳҟазшьеи ҳмилаҭ хдырреи – ус ҟамлашьагьы амамызт, избанзар ҳажәлар рабиԥарақәа реимадара ҩажәа шықәса еиԥырҟьан, иаҳхадыршҭхьан ҳхылҵшьҭра – урҭқәа ҳнымԥшырц залшомызт. Абиԥарақәа реимадароуп ашәышықәсақәа ирылсны, ӡи-мцеи ирхысны ҳажәлар жәларкны, рмилаҭ ҟазшьа рыманы реиқәхара зыбзоуроу. Ус иҟоуп абызшәагьы: асаби ҩба-хԥа шықәса рыла ииҵаз ауп хатәы бызшәаны иоуа, усҟан уи ааиԥҟьар, хатәы бызшәада даанхоит – уаҳа рҽеишьагьы аиуӡом. Ари есымша ҳауаажәлар ираҳәалатәуп – убри зхы иԥнамҟац роуп иахьа абызшәатә проблема ҟазҵо. Усҟан, 50-тәи 60-тәи ашықәсқәа раан, аполитикцәа хәымгарыла  абиԥарақәа реиԥырҟьаразы иҟарҵахьаз ӷәӷәала иаҳныԥшуан, уи ҳныԥшуан ҳпатриатизм аҿгьы, ҳмилаҭ хдырраҿгьы. Уи иахьагьы иаҳныԥшны ҳаҟоуп. Ус шакәызгьы, усҟан ҳара ашәҟәыҩҩцәа ҿарацәа иааиҵагылаз ҳаиднакылон аиҭарҿиара амҩа ҭбаа ианылаз ҳлитература. Зегьы ирыцкны, ҳара дҳаман, аԥсҭазаара иаӡрыжәхьаз, аԥышәа дугьы змаз ахантәаҩы  Иван Ҭарба. Илаԥш ҳхын Баграт Шьынқәбагьы. Иҳаман иара убас аиҳабыра рахьтәгьы ахылаԥшреи ацхыраареи бзианы. Усҟан уи акыр зҵазкуаз усын ҳлитература аҭышәныртәалареи аҿар ҳзеиԥш ус ҳадыԥхьалари  рҿы. Убарҭ ашықәсқәа раан ауп ҳлитература Аԥсны анҭыҵгьы, асовет милаҭ литературақәа рҭаацәараҿы, азхаҵара бзиа аманы ианыҟалазгьы.        
Ҳара, абиԥара ҿа иааиҵагылаз ҳакәзар,  аиҩызара бзиа ҳабжьан, аиҩызара ахьыҟоу агәыбылрагьы ыҟоуп. Рыцҳарас иҟалаз, урҭ рахьтә, ирацәаҩны қәра дук зызнымҵыз ҟалеит. Убас зҿахәы нагӡаны иззымҳәаз ҳҩызцәа дреиуан Кәасҭа Герхьелиагьы…
Усҟан Кәасҭа Герхьелиагьы уи иҩызцәагьы убри аҭоурых хҭыс агәҭаҵәҟьа игылаз ҳакәын. Иааџьоушьартә  иааиҵагылаз аҿар, ԥшьба-хәба шықәса иреиҳамкәа, қәрала ҳаизааигәан.
Ԥшрала ишеиԥшым еиԥш, ҟазшьалагьы, баҩхатәралагьы еиԥшым ашәҟәыҩҩцәагьы. Котик Герхьелиа иакәзар, аинститут аҩбатәи акурс аҿы дантәазгьы деицырдыруа дҟалахьан. Усҟан уи қәгыларак зманы ииҩыз апиеса астудентцәа иқәдыргылан, даарагьы ақәҿиара аманы иҟалеит. Нас арадио алагьы кырынтә ирышьҭит. Усҟантәи аамҭазы уи ахҭыс қәҿиара дуны иԥхьаӡан.
Иџьоушьартә иҟоуп Кәасҭа Герхьелиа 50-тәи ашықәсқәа ралагамҭаз акьыԥхь аҿы дахьцәырҵызгьы. Усҟан ҳажәлар ашәҟәы ианырххьан: агырқәеи ашәанцәеи реиԥш, аԥсуаагьы қырҭқәоуп ҳәа официалла ирҳәахьан, ҳҭоурых дырҩашьахьан. Ҳлитература акәзар, «Қырҭтәыла амраҭашәаратәи алитература» ҳәа азырҳәо иалагахьан. Убасҟан ауп  ашәҟәыҩҩцәа Реидгыла ахьӡ анахырхызгьы.
Абасала, аԥсуа дгьыл аҿы аԥсуа шьац маауа, ҳажәлар атрагедиа ианҭагылаз аамҭазы, ана-ара арҿиаратә гәазыҳәара змаз аҩҩцәа ҿарацәа цәырҵуа иалагеит.  Убарҭ дыруаӡәкын Кәасҭа Герхьелиагьы. Ҳажәлар рыбӷа ԥҵәаны, рбызшәа анырҿырхуаз аамҭазы, раԥхьаҟа изықәгәыӷуазгьы цәыҵлашарак анырымбоз, Алықьса Лашәриеи Кәымф Ломиеи раԥхьатәи рышәҟәқәа, изларҩыз рбызшәала акәымкәа, ақырҭшәахь еиҭаганы ианҭрыжьуаз избоз-изаҳауаз аҿар закәытә мчузеи арҿиара гәазыҳәара рызҭоз?! Издыруада, идгьылтәым доуҳатә мчык анырра ҟанаҵазар, раԥхьаҟа ҳлитература аиҭарҿиара шаԥеиԥшу, уи аамҭагьы шааигәахо гәаҭаны?!
 Анырра ҟазҵаз доуҳатә мчык ҟалазаргьы ауеит.
Ус ҳҳәартә еиԥш иҟалеит убасҟан, 50-тәи ашықәсқәа рҽанеиҩыршоз: аамҭа ааҳәра иазԥшыз аҿар, арҿиаратә гәазыҳәара рыманы, ҳлитература иааҵагылеит. Убасҟан ауп ажурнал «Алашара» аҭыжьра ианалагазгьы. Урҭқәа ҟалеит иџьшьахәу ҭоурых хҭысны: ашәҟәы ианырххьаз ҳажәлар рыбӷа еиҵырхуа иалагеит. Урҭ ргәалаҟара абиԥара ҿа рахьгьы анырра ҟарымҵарц залшомызт, иагьыҟарҵеит.
Ус еиԥш адоуҳатә мчы ҳахәеит ҳәа агәра аагоит, 1993 шықәса август 14 рзы, ақырҭқәа анҳақәлазгьы: Аҟәа амрагыларатәи агәашә, бџьарла еиқәных ианаадгыла, ҳажәлар рҵеицәа-ԥхьагылацәа, аӡәк иеиԥш, ршьапы иқәгылеит, раԥсуа гәы ада бџьарк шыркымзгьы.
Убарҭ аамҭа хьанҭақәа зхызгаз дреиуоуп апоет Кәасҭа Герхьелиа.
Аԥсҭазаараҿы аиԥш, алитератураҿгьы зегьы лахьынҵак-лахьынҵак рымоуп. Кәасҭа Герхьелиа иакәзар, дшыхәҷыз аиҭымра шихьӡазгьы, уи иацу ауадаҩрақәа дыриааины, аԥсҭазаара ду ахь дкылсит: аинститут даналга ашьҭахь, аус иуан ашәҟәыҩҩцәа Реидгылаҿы, ажурнал «Алашара» аредакциаҿы, аԥсуа радио аҟәша аиҳабыс дыҟан. Инеизакны уи иџьабаа рацәан алитературеи ажурналистикеи русхкқәа рҿы.
Абарҭқәа зхысҳәааз, ҳлитература аиҭарҿиара аҽаназнакуаз аамҭазы иааиҵагылаз ашәҟәыҩҩцәа ҿарацәа рҭаацәара иахьа ианҳгәалаҳаршәо уаареигәырӷьартә иҟан.
 Ус шакәызгьы, урҭ рахьтә угәы унархьынтә иҟалеит, абаҩхатәра злаз Кәасҭа Герхьелиа инагӡаны илахьынҵа ахьицымныҟәаз. Уи зыхҟьаз игәамбзиара акәгьышьан. Убри иахҟьаны апоет илаз абаҩхатәра ҳлитература иадиҵартә алшара имоуит. Ус шакәызгьы, поетк иаҳасаб ала, илшазгьы маҷӡам: уи инапы иҵыҵыз ажәеинраала шьахәқәеи ипоемақәеи лагаламҭа  бзианы иаанхоит ҳлитератураҿы.
Исгәалашәоит абас еиԥш иҟаз хҭыск. Апоет иҭәымҭаҵәҟьа данҭагылаз акәын, ҿыц иҭыҵыз иажәеинраалақәа реизга ашәҟәыҩҩцәа рклуб аҿы ахцәажәара ыҟан. Уи иалахәын акритик Шалуа Инал-иԥа инаиркны,   ҳпоетцәа хатәрақәа зегьы. Урҭ  гәахәа дула апоет иажәеинраала ҿыцқәа ирыхцәажәеит. Аҵыхәтәан еихишьалон ахантәаҩы Иван Ҭарба. Иахьагьы исгәалашәоит уи иҟаиҵаз алкаа:
«Ари ашәҟәаҿы ҳзыԥхьаз ажәеинраала ҿыцқәа агәра ҳдыргеит апоет Кәасҭа Герхьелиа ирҿиаратә мҩаҿы ҽаԥарак дшыԥаз.»
Абас зҭәымҭа иҭагылаз, заԥхьаҟа аԥеиԥш бзиа здыркылоз поетын ҳҩыза Кәасҭа Герхьелиа. Уи ҳара иҩызцәагьы даара ҳаигәырӷьон.
Ҷыдала иазгәасҭар сҭахуп, ҳџьынџьтә еибашьраан, иара убас аибашьра ашҭахьгьы, апоет игәамбзиара дышҿанаҳәозгьы, ирҿиаратә ус аҿы иааџьоушьартә алшарақәа шааирԥшыз. Зегь реиҳагьы ҳхы-ҳгәаҿы иаанхоит, Лаҭатәи атрагедиа аан, ԥсышьацәгьала иҭадырхаз аҳәсеи ахәыҷқәеи Гәдоуҭа апарк аҿы анышә ианамардоз, алахьеиқәратә митинг аҿы апоет иқәгылара. Уи уаҟа даԥхьеит ҳажәлар ртрагедиа иахҳәааны ииҩыз инеиҵыху ажәеинраала. Ажәлар еизази Аԥсны анапхгареи ишьхынԥсыланы игыланы изыӡрҩуан. Уи атрагедиа ахаҭа игәыҭшьаагаз ҭоурых хҭысны ишыҟалаз еиԥш, Кәасҭа Герхьелиа уаҟа иқәгыларагьы ибиографиаҿы хҭыс дуны иаанхоит. Агәырӷьароума, џьабароума изызкызаалак, ианаамҭоу иҳәоу Ажәа, ԥсра ақәымкәа ажәлар ргәалашәараҿы иаанхоит – убас иҟаз Ажәа иҳәеит апоет жәлары зегь ирзеиԥшыз аџьабаратә митинг аҿы.
Арҿиара ус анаҩсгьы, абаҩхатәра змаз уаҩын ҳҩыза Кәасҭа: уи дшәаҳәаҩын, дкәашаҩын, шьахәла апианино аирҳәон, ҟазшьала дуаҩы лахҿыхын, длафҳәаҩын. Ақыҭақәа рахь ҳанцоз, ҳахьнеиуаз даара ҳзырԥшӡоз, аԥшәмацәагьы зырлахҿыхуаз иакәын. 
Абас иҟаз поетын Кәасҭа Герхьелиа. Иаамҭаӡамкәа, иҭаацәа реиԥш,ҳлитературагьы даԥхагәышьеит, аха ихьӡ зларҳәаша аҩымҭа шьахәқәагьы  иҭынхеит. Иҩымҭақәа, мшаҽны аиԥш, рыԥсы ҭоуп, изҭаху изы еснагь иаартуп.                       
 Никәала Ҳашыг.





















