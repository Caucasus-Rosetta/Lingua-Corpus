Џьума Аҳәба

Амшынҵақәа
Аԥышәара шцац ицоит
Ахҭысқәа агәҭахәыцрақәа

Маи 5, 2004. Ахаша. Аҟәа.
Сдача аҟны, аԥенџьыр садгыланы абаҳча сҭаԥшуан. Хәырма дук гылоуп. Амахәҭаҿы аҭра ҟанаҵеит аҟәараан. Ҵаҟа, ахәырма ашьапаҿы, аӷәқәа еидчаԥаланы, арымӡи астоли  ҟасҵеит. Сбаҳчахь санцо санаауа, афатә ахәаша-машақәа астол иқәсыԥсон. Аҟәараан игәанаҭан, иԥырны инеины, астол иқәтәаны, иҟәшәаны иафон. Санабалак, иԥырны инеины, аҭра иҭатәон.
Хәыҷы-хәыҷла исышьцылеит, сыцәшәара иаҟәыҵит. Сбаҳаума,  аигәышә ала аҳәырақәа сырхуама, аҽыларҟәны амахә иқәтәаны исыхәаԥшуа иалагон. Ахәаша-машақәа мацара акәымкәа, сыфатә иахаршәаланы, афатә, еиҳараӡак ача  ҿырпны астол иқәсыԥсон. Иаҳа-иаҳа, кәтык иаҩызаха, ҳаишьцылеит.
Мчыбжьык ҩынтә-хынтә саалоит сбаҳчахь, сдачахь. Санааилак, аҟәараан ыҟамзар, ԥыҭрак ҵаанӡа, иахьыҟазаалак иԥырны иаауан. Ахәырма инықәтәаны, амҵәыжәҩақәа еинҟьо, сухашҭма, абар сахьыҟоу аҳәарц аҭахушәа, аҿыҭра иалагон. Аҿыҭра мацара акәымкәа, еиҳарак исгәаԥхон ианҿнаҭуаз ахәаԥшра, абжьы азыӡырҩра аҵкыс, реиҳа исгәаԥхон ианҿнаҭуаз иҟанаҵоз.
Аиапонец иидыруа аӡәы даниԥылалак, дхырхәа-хырхәаны ауп аԥсшәа  шиеиҳәо. Убасҵәҟьа ихырхәа-хырхәаны акәын ишҿнаҭуаз аҟәараан. Сыбжьы умаҳауазар, аа, уааԥши, усыхәаԥши, суеихырхәоит, уаҳа иузызури, акрысҿаҵа аҳәон. Иҵегьы исызҿыҭы, сҟәараан, иҵегьы усеихырхәа сҳәон, сгәанала, сԥышәырччо. Сеилнакаазшәа, ҿымҭ амахәҭа иқәтәаны исыхәаԥшуан. Ирыцҳасшьеит. Иазхоуп уахьынӡасырԥшыз. Уажәшьҭа акруҿасҵоит сҳәан, ашьжьымҭан аҩнынтә санаауаз абысҭа хьшәашәа иаазгаз ҿырпны астол инықәсыԥсеит. Санаанаскьа, иҭабуп, учеиџьыка иазҳааит аҳәарц аҭахушәа,  ихырхәа-хырхәо ҿнаҭуан. Убри аамҭазы астол инықәлеит сыцгәы. Аҟәараан ахала ишааз еиԥш, иахьынтәаанагаз сзымдырӡо, ҩымз-хымз раԥхьа исыднагалеит. Агәышԥи алымҳашьаҭақәеи шкәакәоуп, егьырахь арацәа еиԥш еиқәаҵәоуп. Ацгәы анаба, аҟәараан шәан, иԥырны амахәҭа инықәтәеит. Афатә уамак еимарымкит. Ацгәы иафашаз анафа, астол инықәианы ицәеит. Аҟәараан уи агәамԥхеит. Акруфазар уца, уаҳԥырҵ, ауаҩи сареи иаҳтәуп астол, ҳара иаҳтәуп абри аҵлагьы аҳәарц аҭахызшәа, ацгәы  ԥханаҵарц иалагеит. Аҽыларҟәны, ҿнаҭуа, иахыԥраауа ацгәы аршәара иалагеит. Ацгәы аҟәараан агәхьаа мкыкәа, агәышԥы аарҳәны иҭаҳәахаа ицәеит. Ауаҩы уара иуиҭеит аҵла,  аҵла дуӡӡа, сара исымазааит абри астол  хәыҷы, уара – хыхь, сара – ҵаҟа, аҳәозшәа, зынӡак агәхьаа амкит аҟәараан. Аҟәараан даараӡа игәааит. Зны аҽыларҟәны сԥенџьыр иадԥырлон, баша узҳахәаԥшуазеи, ацгәы иҟанаҵо умбаӡои, сара исуҭаз аҵла сыманакит, наҟ ицааит, исԥырҵааит аҳәарц, зны иҿнаҭуа, ҽазны ихырхәа-хырхәо исыҳәон аҟәараан. «Шәара шәеибаба,  шәҩыџьегьы аԥсабара шәахшеит, шәынцәахәқәа еибабааит», - сҳәеит.
Ҿымҭ стәоуп. Срыхәаԥшуеит. Ацгәы ангәаа, ахәырма  инхалан, амахә шәпа инықәиеит. Зынӡак иаапкит аҟәараан. Абжьы убриаҟара ицәгьахеит иҟалазеи, иухьзеи ҳәа ҿыҭуа, иаацәырҵит, харантәи иԥырны иааит аҟәараан аҩызцәа.
Срыхәаԥшуеит.
Ацгәи аҟәараанқәеи еимаркуеит ахәырма. Аҩыџьегьы ирхашҭит ахәырма  зтәу сара, аҵла еиҭазҳаз, изааӡаз. Абри  схәырмеи Аԥсни еиԥшуп. Аԥсны еимакны еимыжәжәо аимҵәара иаҿуп аԥсымҭәқәа. Аибашьраан аԥсуа жәлар иаадырԥшит ргәымшәара, рфырхаҵара, руаҩра, рыламыс. Хьыӡла-ԥшала иалҵит.
Уажәы ицоит даҽа ԥышәара дуӡӡак – аҟәыӷара, ачҳара.
Срыхәаԥшуеит аҟәараанқәеи ацгәи. Срызхәыцуеит Аԥсны иахаԥаз аԥсымҭәқәеи, уажәааигәа Аԥсны еиқәзырхаз аԥсыцқьақәеи. Уаҟагьы хьаас ирымоу, излацәажәо, рыԥсҭазаара зызкыз, рыԥсадгьыл Аԥсни, рыжәлар гәакьеи рԥеиԥш-рлахьынҵа, еиҳарак хьаас ирымазар акәхап ҳазҿыз аус анагӡара иаҿума аҿарацәа ҳәа.
Абарҭ, ауаа дуқәа еидкыланы уанрызхәыцлак, ухаҿы иааиуеит ажәаԥҟа «Амшә иакыз «баба» иҳәагәышьеит. Аха амшә-ашьажәҩы арҩаш-цқьа анхыҵ, наӡаӡа  иахәлабгеит. Амшә иакыз, еиқәымтәаӡо, ашьха ӡыхь иаҩызаха рыбжьқәа адунеи инықәыҩлоит ԥсра-ӡра ақәымкәа ҳгәы иаланы. Ҳалацәажәон арҵаҩ ду, ашәҟәыҩҩы Платон Шьаҟрыли, аҵарауаҩ Кәаҵиа Шьаҟрыли, Борис Ҭыжәбеи, амаҵура дуқәа ирхагылаз Валериан Кобахиеи, Шамил Лакобеи реиԥш иҟақәаз ауаа уажәы даараӡа ишмаҷхаз, изыхҟьазгьы, ҳәарада,  ҳалацәажәоит, Аԥсны аиқәырхаразы, реиҳа ҳзықәгәыӷқәоз аҿарацәа шҳаԥхаз, ишаҳныԥшыз,  Лыхны мацара акәым, Аԥсны зегьы убасеиԥш аҭагылазаашьа шыҟоу.
Аарҩара бааԥс иахҟьаны инықәҩаа ицоит ашьац. Аха нас ажәҩан инаҵалоит аԥҭа-ашьац-аагага. Усеиԥш заҟантә иҟалахьоузеи Аԥсны, аха есааира агәра ргоит аԥсуаа Анцәа дышрымоу. Абыржәааигәа, ԥшьымш раԥхьа, амҽышаҽны, Лыхнашҭа аҭәаҵла амҵан ҳтәан Лыхны ашкол аҟны аҭоурых дзырҵо Ҳагба Нодари сареи. Еиҳарак ҳралацәажәон Гьаргь Ӡиӡиариа иԥсҭазаара.

Маи 7, 2004 ш.
Аӷьычрақәа… Арҳәрақәа… Ауаҩшьрақәа…
Жәытәнатә аахыс гра бааԥсыс иҳаман, аха ажәытәан рызегьы ҳәаак-ҳәаак рыман. Иаҳҳәап, акәты зӷьычыз ихыччон, аԥҳәысеиба илыҵаӷьычыз ачеиџьыка дахадыртәаӡомызт.
Ауаҩшьра… Дызхыршьааз иаразнак зегьы ирдыруан, ма иақәыӡбон, мамзар иқәнагон рҳәон. Уажәы ауаҩы дыршьыр, дзыршьыз аӡәгьы издырӡом. Изхысҳәаауа, уажәааигәа Аҟәа ақалақь агәҭа, аҽны шьыбжьон, асааҭ жәаба рзеиԥш инаигәыдҵаны дыршьит, ԥаса Аҟәа напхгаҩыс иҟаз, аибашьра зегьы зхызгаз Гарик Аиба. Ауаажәларратә-политикатә ҵысра «Амцахара» ақтивла далахәын, убри аҟнытә ишьра политикатә уаҩшьроуп рҳәеит ауаа нагақәа. Аполитика ду иадҳәаланы иршьит, рҳәеит Иура Воронови Зураб Ачбеи.
Ишысҳәаз еиԥш, ажәытәан, ауаҩшьрагьы иара аус бааԥс мыждагьы ахатәы закәанқәа аман. Иаҳҳәап, ахаҵа дыршьуазар, аԥҳәыс дицзар, илакьысӡомызт. Мура Воронов иҩны дыршьит иԥҳәыс ишылбоз.
Ахаҵа ахәыҷы дицзар, амаҭ ицҳаӡом рҳәон ҳабацәа. Гарик  Аиба даныршьуаз асаби дицын. Зегьрыла ҳкаҳаит, ҳлаҟәит, ҳассахеит. Ҳаԥхьаҟа ҳшыҟало сара рыцҳа иабаздыруеи, аха уажәазы иҳамоу аҳәынҭқарра иахьӡуп бутафориа. Аҳәынҭқарра ацәеижьы иахәаҽыртә аҟара иаанахәеит ажьымдырқәа.

Август 25, 2004 ш.
Аамҭа ахаҿсахьа аазырԥшуа еицәажәара хәыҷык.
– Абыржәы – еиӷьу аамҭа ҟамлацт, - иҳәеит актәи ахаҵа. Ицәажәашьалеи, иҽеилаҳәашьеи рыла еилукаартә иҟан дшынхаҩу.
– Доусы ишиҭаху дыҟоуп, - иҳәеит лафны аҩбатәи ахаҵа. Харантә дыздыруан. Аԥсшәа ҳзеилан. Аинститут далгахьеит. Занааҭла дырҵаҩуп. Ихы анизныҟәымга, анага-аага, ахәаахәҭра далагеит, ицәгьамкәа дыҟоуп. Анхаҩы схы наиқәыскын:
– Абыржәы еиьӷны ҳҟамлац ҳәа иуҳәаз шԥеилкаатәу? – сҳәан снаиазҵааит.
– Ҳарҭ, анхаҩцәа ҳзыҳәан абыржәы еиӷьу аамҭа ҟамлац Асовет мчы ааижьҭеи аахыс, - иҳәан, инациҵеит анхаҩы. – Сара хынҩажәи жәаба шықәса сырҭысхьеит. Ибзиаӡаны сихаануп Сталин. Ҳҳаблаҿы агәҭашәа амжәа дук гылан. Амахәҭаҿ икнаҳан, зҿы ԥҽхьаз ацәеиха. Ҳабригадир ашьжьымҭан шаанӡа, амра шыҩагылалак, ажьаҳәала ацәеиха дасуан. Хәыҷи-дуи зегьы ирҿыхон, иахьагьы слымҳа иҭаҩуеит ибжьы ҿаца: «Шәгыл, ачеи ҿыхра, ачеи ҿыхра!» - ҳәа ҿиҭуан. Сара саныхәыҷыз убас иахәҭаз џьысшьон, убас ҳааӡан. Абаандаҩцәа ҳарҩызан. Хрушьчов ихаан ҳашԥаҟаз, ҳарҭ анхацәа ишԥаҳзиуи? Сталин иаҵкысгьы деицәахеит, хәыҷык аҟара ахақәиҭра ҟалеит, аха, ҳарҭ анхацәа ҳзыргәаҟуаз ҳаимҭеит. Адгьыл ҳаимҭеит, адгьыл! Анхаҩи адгьыли еимадазароуп. Иашоуп, адгьыл аҳәынҭқарра иатәуп. Иуиҭааит шаҟа уҭаху, шаҟа ухы иузархәо, шаҟа  улшо ашәахтә. Убри изыҟамҵеит Хрушьчов, насгьы арахә ицәымӷын. Абриаҟара хыԥхьаӡара уақәиҭуп иҳәон. Убри азыҳәаноуп Асовет мчра зхыбгалаз. Уара… шәҩыџьегьы ақалақь аҟны шәынхоит. Ишәфои? Ҳара анхацәа иааҳрыхуа. Шаҟа ирацәаны арахә-ашәахә ҳамоу, убасҟак афатә шәоуеит. Брежнев дыцәгьамызт, аха аӷьычыҩцәа иауижьӡеит, инеибанеиԥшны зегьы аӷьычра иаҿын. Аҳәынҭқарра амал еимырҵәеит. Абарҭқәа зегьы зхысҳәаауа, абыржәы еиӷьу аамҭа ҳмоуц, абыржәы еиӷьны ҳҟамлацт.
– Зегьрыла суқәшаҳаҭуп, -  сҳәеит. Издыруеит, шәарҭ анхацәа зегьреиҳа  шәзыргәаҟуа, ақыҭаҿы аԥара, аԥара мыжда, ахьы, ахьы цқьа иаҩызахеит. Арҳашьа уадаҩхеит, аха иурҳауа амч маҷхеит.
– Даҽакгьы убраҟа инацҵа. Ҳмал хьчаӡам, – инациҵеит анхаҩы. – Арахә рӷьычра атәыла бгеит.
– Шәара, анхацәа ишәыбаргузеи. Ҳарҭ, ақалақь аҟны инхо, иҳамоу ахәыҷы хьчаӡам. Иаҳҳәап, уи ухьчеит, ууада аихатә ашә ҿауҵап, ҩба-хԥа ацаԥхақәа ҿоуҵап. Аха ҳарҭ, ахәаахәҭра иаҿу, ҳазмыхәо аконтрольаа. Аӡәы дааиуеит,  ҟәрышьқәак иҭаны душьҭуеит шуҳәо, даҽаӡәы дааиуеит. Шаҟаҩы?
– Ажәак ала, всенародное воровство. Уахьнеилакгьы ӷьычроуп, - сҳәеит. – Лафны исымҳәаӡеит. Уара ԥшӡала инхаша, анхаҩы уџьмак уцәырӷьычыргьы, иҵегьы аџьмақәа умоуп. Уара, сдырҩы, иахьа иумоу аҟәрышьқәа џьоукы ҵарҭышас ируҭеит. Уаҵәы џьара акы ҭины ҟәрышьқәак урҳап. Аха ҳарҭ, ашәҟәыҩҩцәа  ишԥаҳзыруеи? Аҳәынҭқарра ахаҭа иҳамоу амал иаҳмазҵааӡакәа, хәыда-ԥсада иаҳцәыргоит. Ашәҟәыҩҩы малс имоу ииҩызи ииҳәази ажәеи роуп. Иуҩыз азыҳәан капеик уоуам. Иуҳәаз ажәа, аҵыс цәажәар иаҩызоуп, ала шыз иеиԥшуп. Ахшыҩ аҭахӡамзаап аҳәынҭқарра. Сара рыцҳа сзышьҭхыузеи, аха Анцәа иџьшьаны, иҳамоуп аҟәыӷацәа. Аҟәыӷацәа ҳаҭыр ахьрықәым аҳәынҭқарра шнеи-шнеиуа ихыбгалоит.
– Уара, убри азыҳәаноуп изысҳәаз «Ишаҳҭаху ҳаҟоуп» ҳәа, дасу ииҭаху ҟаиҵоит, - ирлафшәа ихсыркәшеит ҳаицәажәара. Ашьҭахь, схала санаанха, сназхәыцит схазы: «Ҳарҭ, аԥсуаа аҳәынҭқарратә хәыцра ҳцәыӡзар?» Ашьҭахь исгәалашәеит арабцәа ражәаԥҟа: «Когда идёт караван, надо иногда останавливаться и ждать, пока осядет пыль, чтобы видеть, куда ты идешь».

Август 31, 2004 ш.
Адемократиа мыжда…
Еиҳараҩык ирҳәо ҟауҵароуп. Ус  ами? Ус акәзар, иаҳгәалаҳаршәап Иисус Христос изыруз. Еиҳараҩӡак еицҿакны ирҳәеит:
– Дкыдҵаны дышәшьы! Дышәшьы!
Еиҳараҩӡак ирҳәаз ҟарҵеит. Иисус Христос дкыдҵаны дыршьит.
Аӡәык-ҩыџьак ирҳәагәышьеит:
–  Шәеилагама, иҟашәҵозеи?!
Аӡәгьы имаҳаит.
Абри ауп изыхьӡу адемократиа!

Октиабр 5, 2004 ш.
Узхыччаша, иухамшҭуа хҭыск хәыҷык.
Аиҳабыра рыхьӡала аҭел дысзасит, ибзианы издыруа, аԥсуа хаҵа қәыԥшк. Ирҭахузеи? Аԥыза министр сибарц, дсацәажәар иҭахызаап. Исеиҳәарц ииҭахузеи? Алхра дуқәа раан ҳаидгыларц, ажәлар ҳрацәажәарц.
Иҵегьы сиазҵааит: «Иҟалақәода?»
Аиқәыԥхьаӡара далагеит.  Иреиӷьқәоу ауаа нагақәа еиқәиԥхьаӡеит. Уи сгәы иахәан:
– Исызиаҳәа сышнеиуа. Аха иаахтны исызиаҳәа даҽакгьы: «Шәара, ачынуаа, аинтеллигенциа амшә атәарҭа еиԥш шәрыхәаԥшуеит. Амшә адәахьы ацара анаҭаххалак, иагәалашәоит атәарҭа шамоу. «Уажәы алхрақәа раан, аӡы анрыҵала, ҳара ҳаргәалашәеит, - сҳәеит алаф аҵаҵаны. Еиликааит, изхара дыччеит.
Ҳаилибакааит.

Октиабр 15, 2004 ш.
Иаҳзааиз аамҭа ҿыц сазхәыцуа иаасгәалашәеит Шотландиа (Англиа) саныҟаз избаз акы. Апоет дуӡӡа Роберт Биорнс дахьиз, дахьааӡаз иҩнаҿы ҳаҟан. Аҩны ҳәа азуҳәар ауазар, даараӡа иеиԥшын аԥсуа наныра. Аҭӡамцқәа нышәла ишьыхуп. Ухы ларҟәноуп ушыҩнало. Баџьарла ихыбуп. Зегьреиҳа иџьасшьаз ахышәқәа (аԥенџьырқәа) роуп. Убриаҟара ихәыҷны аԥенџьырқәа сымбацызт. Ҳамҩаԥгаҩ-аиҭагаҩ, абырг Томас Кемпбел сиазҵааит:
– Аҩыза Томас, - ажәа «товаришьч» ҳәа иоуҳәар, бзиа ибон, - акы сшәазҵаауеит, аҩны ахаҭа ахьылаҟәу еилкаауп, амамзаара иахҟьеит, аха аԥенџьырқәа абасҟак изыхәыҷузеи?
– Ҳаҭыр зқәу аҩыза, асовет шәҟәыҩҩы, - ҿааиҭит Томас Кемпбел, - шәара асовет уаа ус шәҳәоит, ареволиуциа ҟалаанӡа, ҳӷарны ҳанхон ҳәа. Ажәала ишәҳәоит, аха аҿырԥштәқәа маҷӡаны иаажәгоит. Убасҟантәи аамҭақәа раан, ҳара, ашотландцәа ҳҭагылазаашьа зеиԥшраз еилукаарц уҭахызар, аа, уахәаԥш, анхацәа шынхоз. Иарбанзаалак зинк рымаӡамызт. Уахьнеилакгьы зегьы рзыҳәан аԥара ушәар акәын. Абрахь аӡиас иху ацҳа ҳақәымси? Убри ацҳа уқәсырц азыҳәан, аԥара ушәар акәын. Аԥара  ушәар акәын аӡы уҭаланы уҽукәабарц азыҳәан. Уаҟа иаанымгылеит акапиталистцәа. Адгьыл, абна, ашәарах, аԥсаатә зегьы дара иртәын. Сазыхынҳәуеит узҵаара. Уара иџьоушьеит аԥенџьырқәа абасҟак иахьыхәыҷу. Уажәы иуасҳәо агәра угашам. Алашара, амш, амш лашара акапиталист итәын. Уԥенџьыр уалԥшны алашара умбои? Аԥенџьыр аҟнытә ами аҩны аҩныҵҟа алашара шааиуа? Уԥенџьыр шаҟа иҭбаау, убасҟак идуны ашәахтә ушәон. Шаҟа ихәыҷу, убасҟак имаҷны иушәон ашәахтә. Аԥшәма дааиуан, уԥенџьыр аура аҭбаара ишәон, амш лашара абриаҟара иаԥсоуп иҳәон.
Ҳделегациа хәыҷы аиҳабы, Аҟәа ақалақь анапхгаҩы, сҩыза Валери Ԥлиа дааԥышәырччан:
– Алашьцара, аҵх лашьцара, уигьы ахә ушәар акәызма? – иҳәеит.
Изхысҳәаауа, уамак ҵуам, сынтәа, аҽнышьыбжьон, Аԥсны қалақьк агәҭаҵәҟьа илаигәыдҵаны дыршьит аԥсуа хаҵак. Ацехқәа иман. Дбеиан. Дахьбеиаз азыҳәан мацара  акәушь дзыршьыз? Еиҳараӡак дзыхдырҟьаз аилкаара цәгьоуп. Аха уиакәым узызхәыцша. Иҭынхацәа раамышьҭахь, аӡәы заҵәыкгьы игәы иалымсӡеит дахьыршьыз.
Сдырҩык сиазҵаан, ус ҿааиҭит:
– Ауаа амшын ахь излацоз амҩа икит. Аԥшаҳәа иара иааникылеит. Амшыни, агаҿеи, ажәлари ааизынхеит, иара анышә длыҵабаа дцеит.
Ари афақт иуанаҳәо даара ирацәоуп. Абар Ф. Достоевски итема.

Октиабр 29, 2004 ш.
Гәалашәара хәыҷқәак.
Ақырҭуа мпыҵахалаҩцәа ҳара ҳҳабла Аҭара Ахәы рблаанӡа, ашкол санҭаз, ҽнак Иуа Кәаӷәаниа ибиографиа саԥхьон арҵага шәҟәы ианыз, ипатреҭгьы зны-зынла снахәаԥушан. Сан аҩны еиллыргон.
– Нана, бихәаԥши, башьа Иуа Кәаӷәаниа ипатреҭ ануп ашәҟәы, - анысҳәа,
– Нан, дукәыхшоуп, исырбеи, исырбеи, - лҳәан, дааин, ашәҟәы аасымылхын, ахәаԥшра дналагеит.
– Нана, дыбгәалашәома Иуа? – сналазҵааит.
– Нан, дышԥасгәаламшәои?!  Данԥсыз жәаха-жәиԥшь шықәса схыҵуан, - ҿаалҭит лажәақәа хьаала иҭәны, нас ашәҟәы дахәаԥшуа, - ои, уаҳәшьа, сара иԥсыша, ақәра хьымӡа, ҳара Кәаӷәаниаа акыр ҳақәума?! Акы зылҵуа, ма иԥсуеит, мамзаргьы ичмазаҩхоит. Иумбои, нан, Иуа иаб Абас иҩны-инхара қьаԥҭахеит. Иудыруазар акәхап, уаб ҽыҩ ҷкәынас диман Абас. Аԥхьахәқәа игахьан. Иумдыруеи, уаб ианшьцәа, ианшьа гәакьа Тақь Ҷалакәуа диааӡеит. Дынирхеит. Аҩны изиргылеит. Изхысҳәаауа, уаб ихәыҷра, иқәыԥшра Кәтол имҩаԥысит, нас Аҭараҟа, иашьцәа ианырҭахха, арахь нхара дааит. Ишуасҳәаз еиԥш, абас Кәаӷәаниа иҽыҩ дақәтәан. Уи  зхысҳәаауа, Иуа иаб араҵла дықәланы иширшәшәоз аҵла далҩрны дкаҳаит. Инапқәа ихы иаҵаҵаны, ашәа шиҳәоз уаб, иԥсҭазаара далҵит Иуа иаб.
Аҩбатәи агәалашәара хәыҷы, аԥсуа шәҟәыҩҩцәа дуқәа ирыдҳәалоу.
Аԥсуа театр аҟны, алитературатә ҟәша еиҳабыс аус зуан.
Ҽнак, артист ду, арежиссиор Аазиз Агрба  ҳшеицәажәоз, ус ҿааиҭит:
– Дад, Маӷариа, - лафны ус хьыӡшьас исеиҳәон. – Шышкамс хкык ыҟоуп, аҵыхәа шьҭыхны иныҟәоит, уалакьысыр иуцҳауеит.  Ибзианы исгәалашәоит, Аџьынџьтәылатәи еибашьра ду ҟамлацызт, ҳтеатр ахь сшааиуаз, даасԥылеит Дырмит Иосиф-иԥа Гәлиа. Есқьынагьы,  сзыԥсамыз аҟара ҳаҭыр сықәиҵон. Игәҭыхақәа сеиҳәалон. Аҽны илахь еиқәын.
Аазиз, уара еиҳарак ҳаҭыр  зуқәысҵо, апартиа уахьалам ауп. Акоммунистцәа абзиарақәа ҟарҵеит, аха аамҭа еиқәаҵәа ҳзааргеит. Ажәлар ԥхьаҟа изго, изырҿио, рыхьӡ ҭызго ауаа роуп, ауаа ҟәыӷақәа, ауаа нагақәа. Арҭ, - иҳәан, илабҷашь дааҩахан, аобком аганахь инеирххан,  иажәа инациҵеит, зыԥсаҭа шкәакәахаша Дымрит Ду, - арҭ, дад, абандитцәа, ауаа ҟәыӷақәа, абаҩхатәра злоу  рцәымӷуп. Ишԥоуасҳәари…
Ауаҩра злам, иаҳа ҳаҭыр рықәырҵоит. Аазиз, схала сҽысшьуа аҟынӡа снеины сыҟоуп, убриаҟара сгәы каҳаит. Аԥсуаа рҵеицәа иреиӷьқәаз џьоукы иргәыдҵаны иршьит, даҽа џьоукы иахьыҟоу ҳзымдыруа идырӡит, ихырҵеит. Уажәы сыхьынтәаауа удыруоу? Иблыша, аобком мыжда аҟны сыҟан. Абри уахәаԥш, - иҳәан, Дырмит иҵырҟа џьыба дынҭалан қьаадк ааҭигеит, - иахантәарак сыцәамызт, сҩагылан, асиа ҟасҵеит, рыхьӡқәа, рыжәлақәа, насгьы дареи сареи ҳшеизыҟаз. Уахәаԥш, иухоумыршҭын, аа, абар Самсон Ҷанба, Симон Басариа, ҳаиҩызцәан.  Леонти Лабахәуа сыҷкәынцәа реиԥш дызбон, Арсен Аҳашбеи Виқтор Кәыкәбеи аҵарахьы изышьҭыз сара соуп, -  даалаган, иршьқәаз, иҭаркқәаз рсиа ду дысзаԥхьеит. Илабжышқәа хаҟәҟәалон. Ашьҭахь ихьӡ-ижәла ҳәаны, - актәи амаӡаныҟәгаҩ иҟны сыҟан. Абри асиа сизаԥхьеит. Абарҭ зегьы шәшьит, иҭашәкит. Сара  сзааншәыжьи анысҳәа, исеиҳәа удыруоу, «Уара, алыгажә-ахшыҩца, ухшыҩ еиқәшәам. Ишьтәуи иҭактәуи уи ҳара иаадыруеит. Сдәылицеит». Ҳанеиԥырҵуаз ииҳәаз ажәақәа ахаан исхашҭуам, -  Аазиз, аԥсҭазаара схы ахызбаауеит, - иҳәан, дынкахәыцуа иҿынеихеит.

Ноиабр 15, 2004 ш.
Смоҭа хәыҷы, ԥшьышықәса зхыҵуа, Дауҭ амшын аԥшаҳәахьы дсыманы сцеит. Абаӷәаза ааигәара ҳнеиуаны, аласбақәа ибеит. Дреигәырӷьан дыҩны дрышьҭалеит. Днахьӡан, иааникылеит ласбак. Ԥыҭраамҭак далахәмаруан. Аласба ангьы иҵегьы аласбақәа ацны иаацәырҵит. Рызегьы акыраамҭа дрылахәмаруан Дауҭ.
Ԥыҭк анҵы:
– Дауҭушка, уажәшьҭа аҩныҟа ҳцалап, - анысҳәа:
– Дадука, аҩныҟа иаҳгоит абри аласба, - иҳәан, игәыдыҳәҳәала  сыҳәара далагеит.
Дрыцҳасшьеит.
Исҭахгәышьамызт, аха ианимуӡа аласба ҳаманы аҩныҟа иааҳгеит. Аласба акраҿаҳҵеит. Иаҳрыцқьеит.
– Дауҭушка, уажәшьҭа наҟ иаҳгап, - анысҳәа, аҵәуара далагеит.
Имуит. Иҟагәышьазааит сҳәан, аҩны иаанҳажьит аласба. Сааҭқәак  ҵхьаны, ҳгәыла ахаҵарԥыс ҳаҩны дааит. Иасҳәеит аласба аӡбахә.
– Иҳазныҟәгаӡом, иаҿаҳҵо ҳаԥшаап, аха зегьрыла уахылаԥшлароуп, арахь имаҳхыр иуӡом, - сҳәеит.
– Сара сиацәажәоит, - иҳәеит ҳгәыла. Нас днеины Дауҭи аласбеи  ԥыҭраамҭак дрылахәмаруан, ашьҭахь иацәажәара далагеит.
– Дауҭушка, абри аласба ан амоума? Иубама?
– Ааи, избеит, - иҳәеит Дауҭ.
– Ан бзиоума?
– Ааи, ибзиоуп.
– Ан рыцҳаумшьаӡои?
– Ирыцҳасшьоит.
– Дауҭушка, абри аласба ан аҵәуара иаҿуп. Ахәыҷы гәхьаанагоит. Схәыҷы абаҟоу, иабацеи ҳәа аимдара иаҿуп.
Дауҭ хәыҷы ԥыҭраамҭак ҿымҭ дтәан аласба игәыдыҳәҳәала.
– Дадука, иҳаманы ҳцап, - иҳәан, аласба иманы ашә ахь иҿынеихеит.
Иҳаманы ҳцеит. Ан ианаҵаҳҵа:
– Дадука, уажәшьҭа аласба ан уаҳа  имҵәуаӡои? - иҳәеит Дауҭ.

Маи 20, 2005 ш.
Машәырла иҭахаз сыҷкәын иԥҳәыс, зхаҵкы сцаша, сҭаца Манана аус ахьылуа ауниверситет аҟнытә длыцны дааит ԥҳәызба ԥшӡак, ԥҳәызба еинаалак.
– Папа, шәеибадыруаз, ари – Ӡиӡариа-ԥҳауп, - лҳәеит сҭаца.
– Дад, бзыԥҳада, Ӡиӡариаа ирацәаҩны издыруеит, - сналазҵааит.
– Иура ихьӡуп. Аинститут шәеицҭан. Есқьынагьы шәыхьӡ иҳәалоит, - лҳәеит.
– Ииашоуп. Баби сареи ҵарашықәсак ҳаицҭан, нас иҳахьыз иара ибеиҳәап.
– Уигьы ҳҭаацәараҿы иҳаиҳәахьеит. Саб ихҟьаны шәара аинститут шәҭыҵит, аха инациҵоит, шәахьҭыҵыз иаҳагьы ишәзеиӷьхеит иҳәалоит.
– Диашоуп, сысалам ду сызиҭ, иара ибзоураны Москва аинститут салгеит. Даараӡа дсыцхрааит баб Иура, - сҳәеит хәыҷык илафны.
Ирасҳәеит иҟалаҵәҟьаз.
Аҟәатәи апединститут актәи акурс аҟны ҳаицҭан Лыхнытәи сҩыза Иура Ӡиӡариеи сареи. Хырҽхәарала акәымкәа, ибзиаӡаны аҵара сҵон. Иаахтны исҳәозар, адырра сацәнымхо акәымкәа, ибзиаӡаны аҵара  зысҵоз зыхҟьаз даҽакын. Ибзиаӡаны аҵара зҵоз, астипендиа акырӡа иацҵаны иҳарҭон. Усҟан х-мааҭк мышкы иузхон.
Актәи акурс ҳалгон. Аԥышәарақәа ҳҭиуан. КПСС мыжда аҭоурых алеқциақәа даҳзаԥхьон апрофессор Аргәынк.
Иуреи сареи ҳаицыҩналеит. Абилеҭ аашьҭысхит. Азҵаарақәа мариан. Аҭакқәа ажәақәак нанысҵеит ақьаад.
Сышьҭахь дтәан Иура. Сааҳәны снаиазҵааит:
– Узҵаарақәа удыруама?
– Башоуп. Двоика мазеиуп, - иҳәеит, еснагь еиԥш длахҿыхӡа.
– Умшәан.
Маӡала абилеҭ ааимсхын, снаԥхьан, иааркьаҿ-ааркьаҿны аҭакқәа ҩны ашьшьыҳәа инаисҭеит. Иҟасҵаз ибозаарын апрофессор.
– Угыл! Убилеҭ аасыркы, - иҳәеит деилашәаны алеқтор.
Аҭакқәа рыҟаҵара саналага:
– Иазхоуп. Егьырҭ азҵаарақәа…
Аҭакқәа рыҟаҵара санналага,салгаанӡа:
– Иазхоуп, - иҳәан, зачиотнаиа книжка аашьҭихын, - хԥа, - иҳәеит.
– Сшәыҳәоит, ус ҟашәымҵан, шәахәаԥш егьырҭ амаҭәарқәа шысҭиз. Хәба-хәба ҳәа сааиуеит. Ари аҵыхәтәантәи ԥышәароуп, сбилеҭ иану здыруеит. Иҵегьы азҵаарақәа сышәҭ, - сҳәеит сҳәыркьиуа.
– Иазхоуп, хԥа! Хԥа! Еилумкааи?! Иҟауҵаз умдыруеи?! – иаҳа-иаҳа деилашәон апрофессор, - иашоуп, ибзианы иуҵеит, аха иҟоуҵаз азыҳәан хԥа анысҵоит. Ани, уҩыза изыҳәан иҩны иуҭаз наҟ имх.
– Сшәыҳәоит ус сзыжәымун. Саҭашәымҵан, иҟасҵаз сиашам. «Отличнаиа стипендиа» саргәаҟуеит, - аҳәара сшаҿыз, цқьа исырбаны, ирыжәпаны «хԥа» ҳәа наниҵеит сзачиотнаиа книжка.
Сеилашәан иааимызжәеит.
– Шәара шәуаҩӡам. Иахьарнахыс шәара шәахьыҟоу аинститут ахь сааиӡом. Шәнапы ахьаҵаҩу шәара ишәымаз, - сҳәан сзачиотнаиа книжка ааԥыжәжәаны астол инықәсыԥсеит. Уи акәхеит. Аинститут сҭыҵит. Ашьҭахь – Москва Алитературатә институт…

Ииуль 2, 2005 ш.
Сақәымгәыӷуеи, ианрызҳалак, мышкызны иаԥхьап ҳәа арҭ санҵамҭақәа.
Иахьагьы, усҟангьы, есқьынгьы, дадраа, шәабду дшәыкәыхшоуп, ишәхашәмыршҭлан, иццакы-ццакуа еишьҭало-еишьҭало… Амшқәа, асааҭқәа… Аминуҭқәа… Ашьха иалыкәкәаны икаҭәо аӡыхьқәа реиԥш… Иузоужьу аҿҳәара иамхуа, ҿааҳәыра рмоуа ирыманы ицоит, ицоит, иуцәыӡуеит наӡаӡа. Ирцәугаз уара иузаанхоит.
Дадраа, шәабду дшәыкәыхшоуп, смаҭацәа, схы здыруазар аахыс убри аҟаҵара саҿын. Есыҽны, ес-сааҭ, ес-минуҭ, сыхшыҩи, сыламыси, суаҩреи рааӡара саҿын. Изла? Аусурала. Ма махәҿала аус зуан, мамзаргьы ашәҟәқәа срыԥхьон. Аҟәыӷацәа рцәажәара сазыӡырҩуан, аҩышьа  анысҵа инаркны, схы иҭашәоз ахшыҩҵакқәа ақьаад ианысҵон.
Усда-ҳәысда баша аамҭа ануга, иузоужьу аҿҳәара, ашықәсқәа, амзақәа, амшқәа иреиԥшхоит аԥслымӡ илаҭәаз ацәыкәбар. Шәабду дшәыкәыхшоуп, аԥсҭазаара ахаҭа хьанҭоуп ҳәа ииашаны ирҳәоит. Ииашаӡаны ирҳәоит аҟәыӷацәа даҽакгьы: шәеиқәдырхоит аусуреи, узшаз игәрагареи.

Ииуль 10, 2005 ш.
Ари аибашьҩы, Аԥсны ахьчаҩ, аибашьраан аоппозициақәа рҿы иналаршә-ҩаларшәны ҳеиқәшәахьан. Аха уаҩҵас ҳнеидтәаланы ҳаицәажәарц аамҭа ҳмоуцызт. Уажәы ҳанеиқәшәа, ҭынхак иеиԥш сиеигәырӷьан, ҳазхара ҳаицәажәеит. Ишааиҳәаз ианысҵеит Гиви Чаблах.
– Аибашьра ҟалаанӡа, ҭаацәак Лаҭа ҳанхон. Ҳаб ихьӡын Џьамал. Ҳара ҳани  ҳаби хәҩык аҷкәынцәа ҳрыхшеит. Еиҳабу сашьа ҩынҩажәи хәба шықәса ихыҵуеит. Иеиҵбу ихыҵуеит ҩажәа. Ақырҭқәа анҳақәла, ҳара, аишьцәа аҩны ҳаҟамызт. Ааигәа-сигәа ҳаҟан. Ҳазегьы акака-акака ҳарҿын. Абџьарла еибыҭаны, аа-ҩык, ақырҭқәа ҳаҩны иақәлеит. «Быҩ-быҩ! Быбнала! Бҽыҵәах!» - иҳәан, ҳаб ҳан  дналықәыцәҟьеит.  Ҳан аҩны ашьҭахьала ддәылҟьаны дцеит, лҽылҵәахит. Ҳаб ддырбаандаҩит. Инапқәа  ишьҭахьҟала иҿаҳәаны дрыманы идәықәлеит. Ҳан ҳлыԥшааит.
– Нанраа, ҳаӷацәа дыҭҟәаны дырманы ицеит шәаб, наҟ,  Шәантәылаҟа. Уаҟа дыршьуазар акәхап. Ахьымӡӷ жәгеит, шәан дшәыкәыхшоуп, - лҳәеит.
Аминуҭ азыҳәан аишьцәа ҳаибаԥшааит. Абџьар ҳаманы ҳрышьҭалеит. Ҳрыхьӡеит. Иаҳбоит ҳаб инапқәа ишьҭахьҟа иҿаҳәаны, зны-зынла  инаисуа, дынкарыжьуа дрыманы ицоит.  Иҳаԥхьаӡан, жәаҩаҩык ыҟоуп. Чҳалҭа ацҳа иқәлаанӡа, ҳаб ҳаибартә ҭыԥк ҳаԥшааит. Ҳнапқәа рыла иҳарбеит ацҳа ианнықәсуа иҽкаижьырц. Убас егьыҟаиҵеит. Ацҳа аҵыхәан инеихьаны, имгәа ихьызшәа, ишьапқәагьы иҵаҟәалазшәа иҽкаижьит, убри аминуҭ азыҳәан ахысра рыжәаҳҵеит. Убраҵәҟьа иаҳшьит быжьҩык, иаанхаз ҳацәцеит. Ҳашрышьҭахысуаз ԥыҭк ҳнаскьеит, аха ҳахнымҳәыр амуит. Ашьҭахь ҳангьы дҳаԥшааит. Ҳазегьы ацҳа ҳақәсны Џьгьардаҟа ҳцеит. Исхашҭыз, ҳаргьы, анҭ иаҳшьыз рабџьар зегьы шьҭаҳхит. Уажәшьҭа иӷәӷәаны ҳаибыҭан. Ҳазегьы ҳаибашьуан. Ҳҩызцәа ҳаҽрымаҳдеит. Ҳаб дҭахеит Цагьара ҳанақәлоз. Ҳашьа аиҵыбгьы дҭахагәышьеит Маркәыла. Ҳаибганы иалҵыз ҳанхуеит-ҳанҵуеит. Ҳанхара усгьы ҳаӷацәа ирыблит. Лаҭа ҳақәҵит. Сара ҩыџьа аҷкәынцәа сымоуп. Аҟәа сынхоит. Ишубо еиԥш атроллеибус сақәтәоуп, схы ныҟәызгартә сыҟоуп.
– Суазҵаашан, Гиви, Лаҭа акырынтә снеихьеит. Аԥсуаа даараӡа имаҷуп. Ицқьаӡа аԥсуа бызшәала уцәажәоит, иџьасшьоит, - снаиазҵааит.
– Иааҳакәыршаны инхоз зегьы тәым милаҭын. Ҳани ҳаби ҳацәажәон аԥсышәала, - иҳәеит Чаблах Гиви.

Ииуль 16, 2005 ш.
Ҟалашьа змам агәҭахәыцра.
Сахьгәаҟуаз убас ахәыцра салагеит.
Иааҳакәыршаны, Урыстәыла, Қырҭтәыла рнапхгаҩцәа ҽнак иааидтәаланы, еицәажәаны, рнапқәа аҵаҩны, аҭоуба ҟаҵаны, адунеи зегьы ираҳартә иркьыԥхьыр абасеиԥш иҟоу ахшыҩҵак-еиқәырхага: «Дунеихаан Аԥсны ҳақәлаӡом. Аԥсны аҳәаа еилаҳгаӡом. Иарбанзаалак даҽа ҳәынҭқаррак Аԥсны иақәлар, ҳазегьы ҳаидгыланы, Аԥсны иақәлаз ҳара ҳиабашьуеит, дықәаҳцоит. Аԥсны иҟаҳҵоит џьанаҭ баҳчаны, Анцәа итәарҭаны»…
Смыцәаӡакәа избаз аԥхыӡ саалҵит.

Ииуль 25, 2004 ш.
«Ех, время, в котором стоим» - схәыцуа, акраамҭа сазхәыцуа, исгәалашәоит, иарбан жәабжьу Фазиль Искандер иахьиҳәаз абри ахшыҩҵак. Ажәабжь иахьӡуп «Аеҵәақәеи ауааи». Иаасыԥшаан, даҽазнык саԥхьеит. Шаҟа игәы азыбылуазеи иԥсадгьыл хәыҷы!Иагәылызҩаап ишеибгоу уи ахшыҩҵак: «Эх, время, в котором стоим. Да и князья наши хороши, чтобы они своих матерей поимели».
Фазиль ихәыцрала даара дизааигәоуп Михаил Лермонтов. Уи ажәҩанахь дхаланы, ҵаҟа, адгьылахь дааԥшны Урыстәыла дахәаԥшуан, убасоуп ишыҟаиҵаз Искандергьы аԥсуаа ҳзыҳәан. Аеҵәақәа рҟны днеины, адгьыл кәымпыл дахәаԥшуеит. Ауаатәыҩса иреиҳәоит: «Аа, шәыԥши, шәыԥши, абри апланетаҿы инхоит жәларык, ирыхьӡуп дара – аԥсуаа. Шәырзыӡырҩи урҭ ирҳәо, шәазхәыци рхәыцшьа, рыламыс зеиԥшроу, шәаасзыӡырҩы, сара ишәасҳәа».
Иара ихаҭа, Фазиль Искандер, асаби илабжыш даҩызаха дыцқьоуп. Ахмыҷыр аӡы иҭушьыр, ипеипеиуа  ишҭәуа еиԥш, игәы-иԥсы, иоура-зоуроу қьиарала,  гәыразрала дҭәуп. Иахьынӡаздыруала, знызаҵәык, инарҵауланы иҵәахны, ихәаҽны имаз игәыӷра хышхыҵәеит ақырҭуа нацистцәа анҳақәлаз. Аҳәаанхыҵтәи акорреспондентцәа аниазҵаа, иҟаиҵаз аҭакқәа, ҳаӷацәа убасҟак ргәаҵәа иасит, «Фазиль Искандер показал нас людоедами», - рҳәеит. Ҳара ҳтәқәа, аԥсуа шәҟәыҩҩцәа аӡәык-ҩыџьак раамышьҭахь, еиҳараҩӡак рыжәлар ирыдгыланы ицәажәон иныҵакны, ирмаӡаны, Аԥсны анҭыҵ аӡәгьы имаҳартә, аурыс бызшәала ибзиаӡаны ирҩыртә, ирҳәартә ишыҟазгьы. Уажәы, ҳиааира ду ашьҭахь, рыԥсы анҭала, ирҭаххеит доуҳатә ԥызацәас иҟарҵарц. Иԥхеибаҵа амҵарсра иаҿуп аорденқәа, амедалқәа, ахьӡ-аԥшақәа, уаҟа зынӡак аанкылашьа рымам ҳажәлар аԥсреи абзареи ианҭагылаз аамҭазы Аԥсны иаҵаӷьычуаз, ақәыџьма зԥылаз ала иаҩызаха, рҿы акын, ажәак зымҳәаз. Изхысҳәаауа, Фазиль Искандер ииҩуеи  ииҳәои, аӡәи-аӡәи хеибарҭәаауеит, ҳаламыс, ҳаԥхашьа-ԥхаҵара дашәаҳәаҩуп, иара ихаҭа урҭ рыла дҭәуп. Абарҭқәа рдырноуп еиҵәак ихьӡ захырҵаз афизикцәа.

Ииун 26, 2005. Аҩаша
Еизарак аҟны салатәан. Ҳаҭыр зқәыз хаҵак иҟәыӷаны дцәажәон. Дцәажәон дгыланы, иҳәашьагьы ԥшӡан, ажәаԥҟақәа, алаф хәыҷқәагьы налаиҵон.
Даҽаӡәы дахьтәаз дааҟәымҵӡакәа дҟәындҟәындуан. Ацәажәаҩ игәы аныԥҵәа:
– Акы суазҵаауеит, - иҳәан ҿааиҭит аҟәынд-ҟәындҩы ихы наиқәкны – уххь згеит, ҳаҭыр ҳзеиқәуп, акы суазҵаауеит. Аҟәыши агаӡеи злеиԥышми?
– Аҟәыш дҟәышуп, агаӡа дгаӡоуп, уаҳа акгьы, - иҳәеит аҟәындҟәындҩы.
– Аҟәыш дӡырҩуеит. Агаӡа аӡырҩышьа издырӡом, - иҳәеит ацәажәаҩ.
– Еибышәҳәаз зегьрыла сақәшаҳаҭуп, аха инацысҵар сҭахуп даҽакы. Аҟәыӷа иҳәатәуи иҳәатәыми идыруеит. Абзамыҟә иҳәатәуи иҳәатәыми ицәеилаҩашьоит, - иҳәан ҿааиҭит  ирзыӡырҩуаз.
Ҳаизара ашьҭахь, сдырыҩки сареи аҩныҟа ҳанаауаз:
– Иҳамҳәои, ҳарҭ, аԥсуаа ҳаашьоит ҳәа? - ҿааиҭит сдырҩы, - иаашьаҵәҟьозар изыхҟьои? Иумдыруеи, ҳахьынхо ҳадгьыл барақьаҭуп. Ҳазшаз ихазы имамзи ҳадгьыл?
– Ирҳәо саҳахьеит.
– Ҳазшаз иус дуӡӡақәа  дандырааԥсалак, абри адгьыл ахь даауан иԥсы ишьаларц, убри азыҳәан дуосы ихазы дынцәоуп. Анцәа иҟаиҵо ҳаргьы иҟаҳҵоит, - иҳәеит ибжа лафны.

Ииун 28, 2005 ш.
Даҽазнык исҳәар сҭахуп хшыҩҵакык. Аибашьраан ҳаламыс хало-ихало Ерцахә ақәцәанӡа ихалеит. Ҳахьӡ-ҳаԥша адунеи иахыҵәеит. Ҳазҭахыз ҳалаҽхәон, ҳныҳәаҿа ркуан. Ҳиашара ду ашьҭахь ҳахлахаҵ гьежьызшәа, ҳазхалаз Ерцахә иаҳа-иаҳа албаара ҳалагеит.
Иҳахьзеи?
Ҳаламыс ааԥсазар?
Аҽыҩ-ццышә аԥхьахә агеит.
Аҽыҩ-ҷкәын даашьҭԥааны ддыршәуеит ажәҩанахь, дыргәыдыҳәҳәаланы дгәыдыркылоит ахәаԥшыҩцәа.
Убри аамҭазы хаҵарԥысқәак  аԥхьахә згаз аҽыҩ аӷәра кны иларга-ҩаргоит. Убарҭ ирыхьӡуп аҽыхацәа. Аҽыхацәа амоур, аҽыҩ хәжәаны иԥсуеит.
Аиааира дуӡӡа ҳзаазгаз ҳаламыс иамоузар аҽыхацәа-аҟәыӷацәа, ауаа нагақәа?
Саныхәыҷыз, исгәалашәоит, ҳарҭ ҳҳабла ахәыҷқәа еиндаҭларак ҳаман.
Ашьацаҿ  ҳион ажәҩан ҳаҵаԥшуа. Агәмыркатыл цырак-цырак  ҳқьышәқәа иқәаҳҵон.
Аҭәҳәара ҳалагон. Агәмыркатыл цыра шьҭыԥа-шьҭыԥо, ахәмарра иалагон.
Зыгәмыркатыл иаҳа иҳаракхоз, иаҳа изырхәмаруаз аԥхьахә игон.
Уанааԥсалак уԥсыԥ аангылацыԥхьаӡа,  агәмыркатыл цыра лаҟәа-илаҟәуа уқьышә инықәшәоит, уимоу, иҟалоит уԥынҵа иҭашәаргьы. Унапаҿы иаанкыланы наҟ иуршәуеит.
Агәмыркатыл цыра шьҭызхуаз, игәаҵаҿынтә иаауаз аҳауа… Аа, аламыс! Убри, ҳгәы-ҳаԥсы иалҵны иаауаз аҳауа-аламыс ныҟәызгоз ауаа хәжәазар, аҽыхацәа амоузар?
Абарҭ ахшыҩҵак хәыҷқәа сҩызак ианиасҳәа:
– Узҭагылоу аамҭеи уареи шәеимабзиахароуп, уаҳа ԥсыхәа имаӡам  ауаҩы, - иҳәеит.
– Аҵарауаҩ ду А.Сахаров, иумдыруеи,  водородная бомба ҟаиҵеит. Анцәа иџьшьаны, уи  ԥымжәаӡац. Аха иҟаиҵеит даҽа бомбак, ахақәиҭра аиҭеит ибаандаҩыз ҳахшыҩ, - сҳәеит, ашьҭахь инацысҵеит, - ҷыдала аԥсуаагьы  дҳацхараауеит. Қырҭтәыла азыҳәан: «Малая империя», - иҳәеит, икьыԥхьт. Данымшәаӡеит дызҭагылаз аамҭа. Ҳаламыс ду  анымыцхәцәаха аамҭа ҳааҭагылеит.

Ииун 29, 2005. 
Амаҵурахь ацара-аара иаԥсаӡам. Иҳауа ауалафахәы, ианеиҳаха, хымш-ԥшьымш  ухала иуфашоуп, «ҳаҭауад-аамысҭцәа», ҳахәда иқәтәоу ҳчынуаа дуқәа мышкы рмашьына  иҭарҭәо абылтәы ахә аҟароуп. Анцәа дшаҳаҭуп, жәынгьы-ҿангьы ҳаҭыр рықәысҵоит ибеиоу ауаа, рџьабаала, хыла-хшыҩла идырҳазар. Аха убасҵәҟьа жәынгьы-ҿангьы сырзыразым, ӷьычрала ибеиахо ауаа. Ҳаҭыр рықәысҵоит, рацәажәашьагьы иаҳа сақәшәоит, ԥхӡыла, џьабаала зхы ныҟәызго, убас иҟоу аԥсуа хаҵаки сареи ҳаибадырит аибашьра ашьҭахь, Маиак адача анаасхәа, сцо саауа саналага. Иара атроллеибус дақәтәоуп. Зегьреиҳа дзысгәаԥхо – амш бзиазааит,  ицәгьазааит, апассаџьырцәа ажәа хьанҭақәак иарҳәаргьы, иара ауаҩы даниацәажәо, есқьынгьы длахҿыхуп, аԥышәырччара иҿықәуп. Ихьӡуп Џьофик Демерџь-иԥа, апоет Оҭар Демерџь-иԥа иашьа иԥа иоуп. Иара излеиҳәо ала, апоет Оҭар, амаҵура бзиа дахагылан. Дамырхыр рҭахын, ианрылымша, имашьына дшақәтәаз, иацәхасны дыбӷарҵеит, дҭадырхеит.
Абарҭқәа ансеиҳәа Џьофик:
– Ицәа иалашәахьазшәа, данҭахоз убри ашықәсан иҩхьан цәаҳәақәак, - сҳәан, Оҭар иажәеинраала ацыԥҵәахак иасҳәеит:

Умш аабзиахааит, сыԥсадгьыл,
Сыркәашауа сзааӡалоз!
Иахьа угәы саныҵуеит, уара, - 
Гәыԥҳәы-хшла сзырчалоз!

Аԥсуа шәҟәқәа рыԥхьара бзиа ишибо ансеиҳәа, исымақәаз аԥсуа шәҟәқәа ҳамҭас ианисҭа:
– Аҩны сышнеилак срыԥхьоит, - иҳәеит Џьофик, - аха рыцҳарас иҟалаз, аԥсуа нбанқәа иахьышәыԥсахыз даараӡа иаҳԥырхагахоит.
– Џьофик, иудыруазааит, аԥсуа шәҟәыҩҩцәа ҳазегьы ҳаҿагылан, иаҳҭахымызт анбан ҿыцқәа фба алагалара. Даҿагылаҩын Баграт Шьынқәбагьы. Шәҩык ашәҟәыҩҩцәа ишҳаҳауаз, инапы игәышԥы инадкыланы: «Дад,  уаб иаҵкыс сеиҳабуп, суҳәоит, сара сыԥсы ҭанаҵы, абри ҟаумҵан, иаҳԥырхагоуп ҳәа иҳәахьан, иҩхьан Дырмит Гәлиагьы» ҳәа - иеиҳәагәышьеит Аԥсны Ахада, аха ҳамч мхеит. Ҵара-дыррала иашазар акәхап, аха аԥсҭаараҿы даара  иаҳԥырхагахеит. Аԥсуа литература абӷашшара ԥырҵәеит. Иузаазгоит ҿырԥштәык. В. Ленин ихаан аурыс ҩыра аҟны иалыргеит дырга заҵәык, твердый знак ҳәа изышьҭоу. Иумдыруеи Ленин дыҟамижьҭеи! Иахьагьы аурысцәа нагақәа Ленин  ианарыжьуам аурыс ҩыра дахьаԥырхагахаз, уимоу, иахьагьы зны-зынла рхы иадырхәоит уи адырга. Ашәҟәыҩҩцәа бзиақәаҵәҟьа ҩ-лымҳак,акәӡам ирымоу, ирымоуп х-лымҳак, ахԥатәи алымҳа иахьӡуп агәлымҳа.
– Алымҳа ануҳәа, даҽазны ҳанеиқәшәалак, иуасҳәап исыхьхьоу, - иҳәеит Џьофик.
Мшқәак анҵы, ҳанеиқәшәа, ҳаицәажәара инацаҳҵеит.
– Агәлымҳа ануҳәа… Агәлымҳа – уи змоу шәара, ашәҟәыҩҩцәа, акомпозиторцәа шәакәхап. Сара исымоу, ауаа зегьы ирымоу лымҳақәоуп, - ҿааиҭит Џьофик,  ишиҟазшьоу еиԥш, қьиала дыҭәны дааԥышәырччеит, ашьҭахь исеиҳәаз сазхәыцын, ақьаад анҵара иаԥсоуп сҳәеит, - санқәыԥшыз, - иажәа инациҵеит Џьофик, - амшын сҭалон, лассы-лассы. Слымҳақәа аҩбагьы аӡы ҭалеит. Егьа ҟаҳҵаргьы, аӡы ҭымҵит. Аҳақьымгьы дырмыхәеит. Слымҳақәа аҩбагьы зынӡа ицеит, сдагәахеит. Қыҭак аҿы сахьнеиз, ала сышьҭалеит. Сышьҭахьҟа ишуа иаауазаап. Сара ҿымҭӡакәа сцон. Сеиқәа иамҵасит. Анцәа иџьшьаны аҵла амҵахь снеихьан. Амахә сахьынҳалан, аҵла сықәлеит. Иара асаса раҳаны, ацқәа аарԥшуа исыхәаԥшуеит, абжьы саҳаӡом.
– Уажәа хьыла иԥысҟоит. Адагәа, иҳәеит, аҳәа иӷьычуан, иҳәеит. Аҳәаԥа асаса раҳаны иҳәҳәон, адагәа иаҳаӡомызт. «Усаса аартызааит, шаҟа уҭаху иаартызааит, аха умыҳәҳәалан иҳәон адагәа», - сҳәеит, исаҳахьаз лафк.
– Ааи, ааи, ибзианы иуҳәеит, аҳәа зӷьычуаз адагәа сиеиԥшханы сыҟан. Алашыбжь акәым, абомба тҟәацыргьы исаҳаӡомызт. Саб иаҳәшьа илхәышәтәит.
– Ишԥалхәышәтәи?
– Ача, аԥсаатә хәыҷы ашшала илыхәшәтәит.
– Иумдыруеи, ачақәа асезон аан имаалои? Ииасны ицоит. Ма иукит, ма иушьит. Слымҳақәа анылхәышәтәуаз убри аамҭазы ачақәа Аԥсны иҟаӡамызт. Саб иаҳәшьа ачақәа рышша банка хәыҷык иҭаҭәаны иҵәахны илыман. Цәыкәбарк-цәыкәбарк слымҳақәа маҷк ирҭылшьуан. Мчыбжьык ала, алашыбжь акәым, аҵарақәа рашәаҳәабжь саҳауа салагеит, - иажәа аахиркәшеит Џьофик.
– Сара сангьы аԥсуа хәшәқәак лдыруан. Иаҳҳәап, алаапк зыцҳаз дылхәышәтәуан. Алаԥш-цәгьа зԥырхагахахьазгьы… Ажәытәанӡа иабаҟаз аҳақьымцәа. Ажәлар рхала рҽырхәышәтәуан, рхы еиқәдырхон, - атроллеибус санақәҵуаз, - Џьофик, уажәазы, Аԥсны аԥсреи абзареи абриаҟара иахьеизааигәоу даҽа тәылак узыԥшаауам, - сҳәеит, сгәы иҵхоз.

Ииуль 3, 2005 ш.
Иацтәи амш иахьа иҳацуп.
Излоудыруеи?
Ауаа рыла.
ЦК КПСС Амаӡаныҟәгаҩ Хада Л.И. Брежнев дахәаԥшит акинофильм «Семнадцать мгновении весны». Убасҟак агәра игеит, иусзуҩцәа ирыдиҵеит, акинофильм аперсонаж хада Исаев дыԥшааны, иара иҿы днаганы СССР Афырхаҵа ҳәа ахьӡ ихиҵарц.
Убри аҩызаҵәҟьа узхыччаша ҟалахьеит Аԥсынгьы.
Аԥсны аобком ахԥатәи амаӡаныҟәгаҩыс дыҟан, аидеологиа знапы ианыз Ҭускаӡе ҳәа аӡәы.
Зны ашьжьымҭан аусурахь дахьнеиз иусзуҩы иеиҳәеит, иирбеит агазеҭ «Советская Абхазия» агха ду шамоу. Ихышхыҵәеит ибзамыҟәра зегьы. Иусзуҩы идиҵан, дцан иааигеит жәаба-жәохә цыра агазеҭ. Рызегьы ирыман агха. Аредақциа аусзуҩцәа рызегьы неиԥхьеит ала-ҳәа кыдҟьо.
– Шаҟа цыра ҭыҵуазеи агазеҭ? – ҳәа дразҵааит.
– Х-нызқь цыра  ҭыҵуеит, - рҳәагәышьеит.
– Цыра-дыррала х-нызқь цыра шәаԥхьеит, абасҟак шәахьаԥхьаз агха ишԥашәымбеи?! Шәыззегьы шәықәҵатәуп! – иҳәеит асовет идеологиа амҩаԥгаҩ.
Иҟалеит даҽа ччархәрак Аԥсны.
Аԥсуа ансамбль Германиаҟа ирышьҭит аконцертқәа мҩаԥыргарц. Артистцәа ашәаҳәареи акәашареи раамышьҭахь ахшыҩгьы рыман, алафгьы рылан.
Аобком аҟнытә дрыцырҵеит инструқторк, акультура аганахьала изакәызаалак акгьы ззымдыруаз аԥсуак. Дшыбзамыҟәыз ангәарҭа, Берлин атеатр аҟны арепетициа ианалага:
– Уаҵәы аконцерт ҟаҵашьа ҳамаӡам, аус башахеит, баша ҳааит, - рҳәеит.
– Ишәыхьзеи?
– Аҟәа афилармониа аҟны иаҳхашҭит акустика! – рҳәеит.
Уаҟа, Берлин иҟамзи СССР апосольство. Ҳабком аусзуҩы дыҩны днеин Аҟәа, аобком ашҟа аҭел дасит «срочно иаашәышьҭ» акустика ҳәа.
Урҭқәа ҟалеит Асовет мчы ахаан. Аха Асовет мчы  хыбгаланы, аӡыхәашь еиԥш иҵыкәкәаны ианцоз ҳамдырра аманы имцаӡеит, ҳшыҟаз ҳаанхеит.
Хазы ҳәынҭқарраны ҳаныҟала, знапы ианыз ҳминистрк Британиа Дутәи асасцәа дахьқәа идикылон. Ихаҭыԥуаҩ дааиган диазҵааит:
– Британиа Ду закә ҳәынҭқарроузеи, иабаҟоу? – ҳәа, дихыччарц!
– Британиа Ду ыҟоуп Англиа, - иҳәеит ихаҭыԥуаҩ.
Сҩыза ду, аурыс шәҟәыҩҩы, агазеҭ «Литературная Россия» аредақтор Ернест Сафонов:
– Наше время - пароническое годы, - иҳәеит.
– Маразм крепчает, - инацысҵеит сара.

Ианвар 25. 2006. Ахаша
Аԥсны Ахада Сергеи Уасил-иԥа иаԥшьгарала ҳнарыԥхьан, ҳидикылеит гәыԥҩык ашәҟәыҩҩцәа. Иацы иансарҳәа, даараӡа сеигәырӷьеит. Сыԥсҭазаара зызкыз – Аԥсны ахақәиҭра – наӡеит, сыԥхыӡ иаламшәоз сахаанхеит. Уи еиҳау акгьы ыҟам. Аха даараӡа сгәы иалан ҳиааира ду ашьҭахь, ашәҟәыҩҩцәа раҳаҭыр аларҟәра иахьалагаз ҳнапхгаҩцәа. Ахьаԥарч зхылҵыз иахәлаӷыӷуан ҳәа, Аԥсны  ҳҳәынҭқарра ҟалаӡомызт аԥсуа шәҟәыҩҩцәа ракәмызҭгьы, раԥхьаӡа  днаргыланы Дырмит Ду. Ирыздырӡомызт даҽакгьы. Дзыхшаз иан ҳаҭыр лықәзымҵо, ихаҭагьы ҳаҭыр  иқәлаӡом. Даҽакала иуҳәозар, ашәҟәыҩҩцәа ҳаҳаҭыр иладырҟәыцԥхьаӡа иаҳа-иаҳа икаҳауа дара раҳаҭыр, ражәа акгьы аҵанамкуа аҟынӡа илаҟәит.
Хым)ада абарҭқәа ибзиаӡаны идырит Сергеи Уасил-иԥа. Абасҵәҟьа иажәа далагеит ҳаиԥылараҿы:
– Ҳажәлар рыхьӡ ҭызго шәара, ашәҟәыҩҩцәа шәоуп, иҳалшо ала ҳшәыцхраауеит. Ҳара аиҳабыра убас ҳаӡбеит, ашәҟәыҩҩцәа ааԥхьаны ҳразҵаап ҳабарыхәари ҳәа. - ҿааиҭит, - иблақәа қьиарала иҭәны, дааҳалаԥшны, дыԥхашьа-ԥхаҵо, даҽазнык иҳәеит, - абашәыхәари? – ҳәа.
Қәрала еиҳабы-еиҵбыла ҳаихаҵгыланы ацәажәара ҳалагеит. Ажәа сара иансоу, ихаҭа ҳаҭыр иқәҵаны ажәақәак  анысҳәа, ақьаад ианҵаны сҵырҟьа џьыба иҭаз ақьаад ааҭыганы снахәаԥуша, абас сналагеит.
– Идуӡӡаны иҭабуп, Сергеи Уасил-иԥа, ҳабашәыхәо ҳәа ахьышәҳәаз. Шәара, аиҳабыра, ҳара. ашәҟәыҩҩцәа ҳаидгыланы ҳашьҭибахыр, убриала ҳрыцхраауеит ҳныҟәызго, зымаҵ  аауа ҳажәлар. Еиҳарак ҳзыргаәҟуа ҩ-ус дук: уи ҳнапҩымҭақәа рҭыжьра, аԥхьаҩцәа ироуртә аҟаҵара, - абарҭқәа рышьҭахь, тезиск аҳасабала, ақьаад ианҵаны исымаз сырзааҭгылеит.
Актәи.
Ҳзакәан хада – ҳконституциа агха дуқәа амоуп. Иара, ахаҭа азин ҳнаҭоит ариашарақәа алагалара.
Аҩбатәи.
Алхра ду – Аԥсны Ахада иалхра, ҳара, аԥсуаа даара ҳазхәыцроуп. Иаԥҵатәуп убасеиԥш закәанк, аԥсуаа ирҭаху Аԥсны Ахада иалхар. Ииашоуп, ибзианы, ииашаны иануп Аконституциа Аԥсны Ахада даԥсуазароуп ҳәа. Ипаспорт аҟны даԥсыуоуп ҳәа иахьану,  аҷҷаҳәа аԥсышәала ацәажәара иҭахӡам. Ажәлар ашьауардын абла рхоуп, ауаҩы игәаҵа иҭаԥшуеит, ирымҳәахьеи, аԥсуа ида Аԥсны аҳ дамоуааит ҳәа. Изырҳәо, Аԥсны, ижәлар еиқәзырхо, рызҳара иазықәԥо ауаҩы изыҳәаноуп. Атәым милаҭқәа иааицәажәаны, иааидгыланы, иаҳҭахым Аԥсны дахадыргылар рылшоит. Абри азҵаара ду ҳазхәыцроуп.
Ахԥатәи.
Иҳамоу жәлар реизара, апарламент, ирылшо ала, азакәанқәа аԥырҵоит. Аха ақьаад аҟны иаанхоит, аԥсҭазаараҿы амч амаӡам.
Аԥшьбатәи.
Аҵара-дырра, ашәҟәҩҩра, ажәытә-аҿатә, иааизакны акультура зегьы иахылаԥшуа, шәара, аиҳабыра шәҿы аӡәы идзар иаҳзеиӷьхоит. Иҟаҵатәу рыҵаҳәара, рыцхраара. Еиҿикаар илшоит Аԥсуа телехәаԥшраҿы ауаажәларратә хеидкыла, убасҵәҟьа ауаажәларратә\ хеидкыла Аԥсуа театр аҟны, даҽакгьы – раԥхьаӡатәи иҭыжьтәу аԥсуа шәҟәқәа.
Ахәбатәи.
Аԥсуаа ҳзыргәаҟуа раԥхьа игылоуп ҳхыԥхьаӡара – адемографиа. Убарҟагьы ахшара зауа аԥсуа ҳәсақәа ҷыдала рыцхыраара иахәҭоуп. Аԥсны еиқәзырхо ҳаҳәсақәа роуп. Аԥсуа иашаҵәҟьа дахьиуа Аԥсны ауп. Ииашоуп, Аԥсны инхо зегьы закәанла ҳаиҟароуп, аха иацы иааз аԥҳәыси, аума зхызгаз аԥсуа ҳәсақәеи иахьеиҟароу, сгәанала ииашаӡам.
Афбатәи.
Даараӡа иаҳзеицәоуп ашәҟәыҩҩцәа ҳаҽшаны ҳахьыҟоу. Аидҵара уадаҩӡам. Ашәҟәыҩҩцәа ҳаззегьы ҳааизаны, ирҭахқәоу ракандидатура ықәыргыланы, реиҳа абжьы зауа дҳамазааит напхгаҩыс.
Абыжьбатәи.
Ижәдыруеит, жәынгьы-ҿангьы Аԥсны еиқәырханы иаазго анхацәа роуп. Урҭ аныҟамла наӡаӡа ҳақәӡаауеит. Изыргаәҟқәо, зыда ԥсыхәа рымам, рыҭара, рыцхраара, иаҳҳәап, абылтәы уҳәа, ҳазегьы иҳалымшақәо рацәоуп. Аха иҟоуп иҳалшо. Анхацәа рзыҳәан агәашә ыҵарбаҟа иаркуп аџьармыкьа. Агәашә илагылоуп абжьахәҳахәҭцәа. Акәац аума, ашә-ахш аума, аџьықәреи, аҟәыд, ашәыр аума, анхацәа иаарымпыҵԥааны, ҩынтә хынтә иацҵаны ирҭиуеит. Рыночнаиа економика ҳәа изышьҭоу, ижәдыруеит уигьы  ҳәаақәак амоуп, иҟазароуп изықәныҟәаша азакәанқәа.
Ҳаиԥылара ду аан, даараӡа ибзианы дцәажәеит апоет, аҵарауаҩ, аиҭагаҩ Мушьни Лашәриа. Иалеигалаз ажәақәа раԥхьа игылоуп ҩба: Дырмит Гәлиа ихьӡ зху, аҳәынҭқарратә премиа занашьақәоу ҟәрышьқәак роуларц, асовет мчы ахаан ашәҟәыҩҩцәа Реидгыла иаларҵаз, уажәы Урыстәылатәи ашәҟәыҩҩцәа Реидгыла иалақәоу ԥарала ацхыраара рыҭара ахәҭоуп, избанзар, ишырҳәо еиԥш, Урыстәылатәи афедерациа СССР аусқәак  назыгӡо (правопреемник) ауп.
Агәра  згарц сҭахуп ҳаиԥылара ду ҳазегьы иаҳзеиӷьхап ҳәа.


Маи 18, 2006. Санкт – Петербург
Иаҳхысыз асабшаҽны, маи 14 азы, сманшәалахан, сыҷкәын Беслан Адлер аҳаирплан сақәиртәан, Москваҟа сцеит. Зхаҵкы сцаша, сҭаца Мананеи смаҭа Дауҭи ахьынхо агәарԥ санҭала, исзыԥшын, смаҭа саниба, азныказ иҽаанкыланы дыԥхашьа-ԥхаҵо дгылан, нас  дыҩуа-дыҩуа дааин, инапқәа сыхәда инакәиршеит.
Сылабжышқәа хаҟәҟәало… Сыҷкәын иԥсы ҭалазшәа… Сыхәда инапқәа акәыршаны дышьҭыхны дшыскыз, ахԥатәи аихагылахь дхазгалеит.
Ԥшра-сахьала мацара акәым, ицәажәашьа, иҟазшьа хәыҷы, сызшаз сикәыхшоуп, абар, иԥсы ҭаны, сшьамхы дықәтәоуп сыҷкәын Дауҭ.
Амш бзиан.
 Ҳаицны агәарԥ ашҟа ҳналбаан, адәқьанахь ҳцеит, ииҭахқәаз ахәмаргақәа изаасхәарц.
– Дадука, ты меня возьмешь в Сухум, я хочу домой, - иҳәеит.
– Мой дорогой внучочек, конечно, я тебя возьму, вместе поедем домой, -  иасҳәеит, уаха Санкт-Петербургҟа сцоит, иаарласны схынҳәуеит, нас Аҟәаҟа ҳцоит сҳәеит.
Исзеилалеит агәырӷьара дуи, агәырҩа хьанҭеи. Ԥсышьацәгьа роуааит Аԥсны аибашьра еиҿызкааз!
Аты абла анау, аџьымшь, аџьымшь,  аҳәеит. Сыҷкәын, сгәаҵәа ҭызыблааз, сшымгәыӷӡоз амаҭа дансоу, иарбан бызшәоу дызлацәажәо ҳәа азхәыцра салагеит.
Ашьауардын амҵәыжәҩақәа ԥуҵәҵәар, изыԥыруама? Сҭацеи смаҭеи, иансызныҟәымга, Аԥсны кажьны арахь, Урыстәылаҟа иааит. Аԥсымҭәқәа иқәырцеит.
Иаҳзыҟалеит амҳаџьырра. Ҳиааира ду ҳампыҵышша ацара иаҿуп.

Санкт-Петербург, 20.05.06 ш.
Ахәшәтәырҭа. Аҳақьымцәа… Аиуара-аиҭынхара аҵкыс еиҳазаап аиҩызара. Зегьрыла исыцхраауеит араҟатәи сҩызцәа: Р. Аибеи, Б. Аџьынџьали, Иарлина Кральи, Вл. Иадови.
Иаарласны сԥырҟоит. Счымазара иахьӡуп гематома. Ақырҭуа нацистцәа сыӷраԥаланы санырыпҟоз сцацха ҭаԥыржәеит. Еицәаз сзиуит Аҟәа, аҩбатәи ахәшәтәырҭаҿы аус зуа аҳақьым, акәацԥҟаҩ В. Ҭыжәба, ԥсышьацәгьа зауша. Даҽазнык иԥҟатәхеит. Амала: «У вас сердце, как у космонавтов», - рҳәеит аҳақьымцәа, иудыруеи сеиқәхар даҽазнык.
Зегьы ҳзеилалеит. Акитаицәа рышәиԥшь ҳақәшәеит: «Чтобы ты жил в переходный период». Уажәазы аанда ҳахахеит.

Маи 25, 2006 Сакнт – Петербург
Еиҭах, даҽазнык аԥсцәаҳа илакыҵа еиқәаҵәа сҭаԥшит, сеимаркит сынцәахәи иареи. Сызшаз диааизар акәхап, ахирург-аҟаза бзиа, санԥиҟа, аԥсҭазаарахь ахынҳәра саналага, сазхәыцуа салагеит цәгьарас бзиарас иҟасҵахьоу ҳәа. Ҿырӷәӷәала аҳәара азин сымоуп гәнаҳара акгьы сымам, анарцә саннеилак исаҽԥнырҳәартә. Бзиарас иҟасҵахьоу раԥхьа игылоуп ауаа реиқәырхара. Ауаа-Анцәа, дара сани саби рыдагьы, рыԥсра иахсырԥеит хҩык ауаа.
Раԥхьатәи.
Ишыҟалаз абасоуп.
Аҟәатәи арҵаҩратә училишьче сҭан. Курск аҟны ҳаицҭан Тҟәарчал, аҳабла Атышаду ииз иааӡаз Шьакаииа-ԥҳаки сареи. Ԥыԥка ҳәа ларҳәон, лыхьӡҵәҟьа Лиалиа акәын. Лаб Иалҭа ихьӡын. Ҳаиуацәан. Саншьа гәакьа Џьота Кәаӷәаниа иԥҳа Нина ланхәыԥҳа лакәын. Изныкымкәа исалҳәахьан: «Саҳәшьа леиԥш бзиа дызбоит, улхылаԥшла»-ҳәа. Ус еиҳарак изылҳәоз, славиан ҭыԥҳаушәа, ԥшра-сахьала, еиҳарак лыхцәы аԥшшәала тәым милаҭу џьушьартә дыҟан, насгьы ҟазшьала дуаҩы ҟәымшәышәын. Лхылаԥшра заҭахыз, лара лхымҩаԥгашьала зегьрыла узықәгәыӷшаз ҭыԥҳан. Лара лзыҳәан бзиарас иҟасҵаз ҳәа акгьы ыҟамызт, сара сакәым, лара лхаҭа сара дсыцхраауан.
Изызӡарызеи, иаамыцхәны суаҩы-ласын. Аҵара бзианы исзааиуан, аха арҵага шәҟәқәа, еиҳараӡак атетрадқәа аҩныҟа агара-аагара насгьы аҩныҟатәи адҵақәа рыҟаҵара, сара сзыҳәан лара лакәын иҟазҵоз.
Урҭ ашықәсқәа раан, аҵаҩцәагьы, астудентцәагьы, аҵарашықәс алгара мызкы шагу, ачаи ҿыхрахь ҳрышьҭуан, еиҳарак ачаисовхозқәа рышҟа.
Ҳара ҳучилишьче иадын Аҽгәара. Иабаҟаз аҽеилаҳәара бзиа, иабаҟаз уаҩҵас акрыфара! Аҵкыс еицәан ҳахьыԥхьоз. Ус ишыҟазгьы, уажәы абарҭқәа санрызхәыцлак, иахдырҟьацәон, аха абзиарақәа алан уи аамҭа. Раԥхьа иргыланы, агәра ганы ҳаҟан, уажәы ауадаҩрақәа ҳарҭагылоуп, аха ҳаԥхьаҟа ҳаԥсҭазаара еиӷьхоит ҳәа, насгьы даараӡа ибзиан  аусура ашьцыларазы, ахьӡ-аԥшагьы аман. Ҳаицлабны ачаи ҿаҳхуан.
Ҳтәан аԥшьбатәи акурс аҟны. Ԥшьышықәса рыҩныҵҟа, знызаҵәыкгьы исымбацызт Лиалиа изакәызаалак хьаак лыманы. 
Ҽнак амш ахәларахь инеихьаны, ҳара, аҷкәынцәа ачаи ахьҿаҳхуаз ҳнаҩс, ачаи ҿызхуаз ҳҩызцәа аӡӷабцәа рҟынтә ӡӷабк дыҩны дааин:
– Уҩыза Лиалиа лыԥсы маҷхо аҟынӡа дычмазаҩхеит, илыхьыз ҳаздыруам, - лҳәеит.
Ҳаибарҩны ҳнеит.
Даашьҭысхын, снапы данҵаны, Очамчыраҟа ицо амҩаду аҟынӡа дназгеит. Лыӷра лыхьуан убасҟак иӷәӷәаны, лыԥсы лылышәшәо аҟынӡа.
Иҟаҳҵо ҳзымдыруа ҳаилахеит. Иаҳбоит даҳцәыԥсуеит. Гал аҵкыс Очамчыра иаҳа иааигәан. Иҳаӡбеит Очамчыраҟа ахәшәтәырҭахь даҳгарц. Усҟан амашьынақәа даара имаҷын.
Ҳазегьы ҳнапқәа еибаркны амҩа ҳкит. Ҳҽаҿажьны иаанаҳкылеит амашьына лас. Иҵегьы иҳаццарц зҭахқәаз шԥаҟамыз, аха уаҳа аҭыԥ амамызт.
Лхьаа убасҟак аҽарӷәӷәеит, Очамчыра ахәшәтәырҭаҿы ҳаннеи, лзхла амашьына дызҭымҵит. Асакаса аарган, данҵаны дыҩнаҳгалеит. Дышьҭарҵеит. Аҵх аҽеиҩнашахьан.
Иахьагьы исгәалашәоит, аҳақьым хада ижәлан Лазгуров. Аҩныҟа дцахьан, иԥхьаны дааргеит. Иаргьы амедицина аеҳәшьцәагьы, рызегьы ирылшоз ҟарҵон, аха Лиалиа иаҳа-иаҳа деицәахон.
Очамчыра дынхон саб иашьа гәакьа Махьал. Сиааӡахьан. Иԥшәма Сариа Какачиа-ԥҳа ауаҩы изыҳәан зыԥсы зҭиуаз ԥҳәысын.
Сцеит дара рышҟа, машьынак ԥшааны, ачымазаҩ Аҟәаҟа даҳгап ҳәа.
Ирасҳәеит лыӷра шлыхьуа.
– Аду лыхьт. Ахәшә амоуп. Исыԥшаауеит, иҟасҵоит, - лҳәеит Сариа.
Ауҭраҿы деимдо, ахьӡ сгәалашәом, ҵиаак ааҵылхын, ашьапы, аԥашәқәа зегьы ибзианы иӡәӡәаны, апаҭлыка иҭаҵаны еиҵалырԥхьеит.
Махьалгьы дсыцны ҳцеит ахәшәтәырҭахь.
Аҳақьымцәа ишырымуаз дахьышьҭаз апалата сныҩналан, аԥаҭлыка лҿакны ахәшә лсыржәит.
Маҷк анааҵ, ахьаа еиқәтәазар акәхап, дылҭаҳәахаа дыцәеит.
Ҩ-ажәак еихысҳәаалоит.
Москваҟа аԥҟарахьы санцоз, иҵәахны имазаарын, ашьхардац, аду иахәшәуп ҳәа исиҭеит саб.
Ҳазыхынҳәып уаанӡа ҳазлацәажәоз.
Аҽныҵәҟьа, уала-ҭынхала лҭаацәарахь исыцҳан, рызегьы ааит. Усҟан лан, лаб рыԥсы ҭан. Лашьцәа, лаҳәшьцәа, лҭацацәа, лымаҳәцәа уҳәа, зегьрыла Анцәа ишиҳәара дшыҟазгьы, рыҩны, Атышаду снаԥхьаны ачара сзуны, аҳамҭа ссирқәа сыҭаны, еишьас сҟалҵеит Шакаииа-ԥҳа Лиалиа.
Иахьагьы аешьа аеҳәшьа реиԥш ҳаҭыр еиқәаҳҵоит.
Аҩбатәи.
1954 шықәсазы Лыхны ашкол сҭан. Стәан аабатәи акласс аҟны. Еицҭақәаз зегьы среиҳабын ҩышықәса рыла. Изыхҟьаз уиоуп, ҩышықәса сцәыӡхьан, сқыҭа гәакьа Аҭара санҭаз, ахбатәи акласс аҟны сантәаз арҵаҩы, ақырҭуа-гыруа, схы данас, аигәышә ала санис, сҭырцеит. Исцәыӡит шықәсык. Аабатәи ақырҭуа школ саналга, Аҟәа ақырҭуа школ сҭалеит, ҳәарада стәан, ажәбатәи акласс аҟны. Убри ашықәсан, 1953 шықәса, ноиабр мза алагамҭазы, аԥсуа школқәа раартра иалагеит, аабатәи акласс алаҵаны.
Ишысҳәаз еиԥш, аабатәи акласс салгахьан, ишԥаҟасҵари ҳәа сазхәыцын, Аҟәа ақырҭуа школ кажьны, Лыхныҟа сцеит, сааҳәны, еиҭах аабатәи акласс аҟны стәеит. Абарҭқәа ирыхҟьаны, ҳакласс аҟны еицҭақәаз ҩышықәса рыла среиҳабын.
Рҵаҩыс дҳаман, агеографиа ҳирҵон Руфбеи Кьаӷәса-иԥа Бигәаа.
Ҽнак, аурокқәа рышьҭахь, санаадәылҵ, аиҳабыра аклассқәа рҿы итәақәаз аҵаҩцәа гәыԥ хәыҷык еидгылан, акы иалацәажәон.
– Уҳацаала, - рҳәеит.
– Ҳабацои? – снаразҵааит. 
Руаӡәк инапы наирххан:
– Абарҭ аҩнқәа умбои. Аҩнқәа руак аҟны дынхоит ҳарҵаҩы Руфбеи Кьаӷәса-иԥа, цхыраарак иҭахуп иҳәеит. Иаргьы, ашәҟәқәа кны даадәылҵит.
– Усасуп, насгьы уқәра маҷзар, уҟаз, - шиҳәазгьы, ижәгақәоуи сареи ҳаиқәлацәоуп сҳәан, исымузт, срыццеит.
Ҳарҵаҩы игәарԥ аҿы, рыҩны ааигәара игылан, даараӡа идууз, даараӡа иҳаракыз ал-ҵла дуӡӡак. Ашьапы убасҟак ишәпан, ҩыџьа ахацәа рнапқәа акәшомызт. Аҩны даара иаԥырхаган. Агәарԥ адгьыл агәашә аганахь маҷк иаанаараны инашьҭын. Аҵлагьы убрахь иаҳа ихьынҳалан, акаҳара маншәалан.
Аԥшәма, ҳарҵаҩы,  аиха ааиган, аҵаҩцәа, арԥарцәа инеимда-ааимдо аҵла ду ашьапы аԥҟара иаҿын.
Ауаа, аԥсаса, арахә уҳәа, ԥсы зхоу аӡәгьы дықәмызт агәарԥ.
Аҭаацәагьы саргьы абарҵа ҳаҵагылан. Ишәарҭаӡамызт.
Аҵла аԥҟара адагьы амахәҭақәа ԥыҟҟаны агәарԥ иқәгатәын.
Иԥырҟо-иԥырҟо ишнеиуаз, аҵла дуӡӡа иааҭрыс-ҭрысын, ахы заахаз ашәарах еиԥш, аҿҿа-ҟәыҿҿы аахган, иааҭрыс-ҭрысын, ихбыкьны аҿыҩанахеит акаҳарахь, дшәазар акәхарын, абарҵаҿы иҳавагылаз ахәыҷы дыҩит, дыҩны дцоит  аҵла ахькаҳауа. Иҳәҳәеит аҳәсақәа, уаангыл, уаангыл ҳәа. Сыҭҟьаны сишьҭалеит ахәыҷы. Ишьҭахьҟа сихьӡаны, ихәдаҿы асорочка снамҵасны, саниха, иаргьы дкаҳаит, саргьы скаҳаит. Агәараҳәа иҳаваҳаит аҵла, ҳаанаскьазҭгьы амахәҭақәа ҳҟәыбаса ҳаргон.
Агәыҭҟьара, агәырӷьара, аҳәҳәара…
Ҳаԥсы анҭала, ҳарҵаҩы, аԥшәма ииҳәаз ахаан исхашҭуам: «Ҳхәыҷы иԥсы ихоуп. Баша ирымҳәозаап: «Асас анасыԥ ицуп».
Абарҭқәа агәалашәара хәыҷқәа Санкт-Петербург, ахәшәтәырҭа апалата аҟны, анҵара санаҿу аамҭазы,  еиқәсырхаз усҟан актәи акласс аҟны итәаз, уажәы Лыхны ҳашкол диреқторс дыҟоуп, ихьӡуп Зураб Бигәаа, ҳарҵаҩы иашьа иԥа.
Ахҩыктәи.
Агәра ганы сыҟоуп, уаанӡа зыӡбахә сҳәаз, еиқәсырхаз, рныҳәаԥхьыӡоуп схаҭагьы изынкымкәа аԥсра сахзырԥахьоу. Урҭ аамҭақәа акырӡа рыбжьан. Аха уажәы сызлацәажәо, иҟалеит аамҭа кьаҿӡақәак ирыбжьакны, ҩымш-хымш рыла. Сара еиқәсырхаз, иаргьы сеиқәирхеит, аха ианба? Иареи сареи ҳамацара ҳакәым, аԥсуа жәлар аԥсреи абзареи ианҭагылаз аамҭазы.
1992 шықәса, декабр 6 Очамчыра араион Лабра ақыҭан аӷацәа ҳакәшан, ҳара ҳтәқәа ҩыџьа ршьит, иаанхаз егьырҭ ҩыџьа, даараӡа иӷәӷәаны ирхәит. Рыгәҭа срылагылан. Хык смаахеит. Изгаша ахқәа рааханы икаҳақәаз, аԥсра иаҿыз реиқәкра сшаҿыз, сышьҭахьҟа иааиз афашистцәа, автомат ашьхәала акәхап, убасҟак иӷәӷәаны схы иасит, сыԥсы маҷхан, сыхдырра сцәыӡит. Зыԥсы ҭаз иаҳзааргақәаз, аҳәара араҟа иаҭыԥым.
Аԥсцәагьы, абзацәагьы ҳаилажьын, атрақтор ацраҳәа ҳақәыжьны ҳрыманы ицон.
Иааҳакәыршаны, автоматқәа харшаланы ачарҭ иқәтәан иаҳхыччо, алаф еибыҳәо ампыҵахалаҩцәа.
Скашне ала снапқәа сышьҭахьҟа иҿаҳәан, схы  иалыкәкәаны, сыблақәа ирхылоз сшьа ааиқәтәахьан, ауаа срыхәаԥшыртә сҟалахьан, Лабра ақыҭа ҳалганы, Очамчыраҟа ихаз амҩаду ашҟа ҳаннеихьаз. Сара сеиԥш, иаргьы инапқәа ишьҭахьҟа иҿаҳәаны диан, командирс иҟаз Реваз Тапаӷәуа. Ишьапы ауаҭәеи, ижәҩахыр иныҵакны инапи ҟәыбаса, имыхәо убасҟак дхәын, иааҟәымҵӡакәа ишьа цон.
Аргамаду избо салагеит дшьабаны иаарласны дшыԥсуа.
Сымч ааизызган, сара акгьы смыхьызшәа, ампыҵахалаҩцәа снарыхәаԥш-аарыхәаԥшын, ус ҿаасҭит:
– Биӡебо! – қырҭшәала, нас аурыс бызшәала, Реваз схы наиқәкны, - абри ахаҵарԥыс, даԥсыуоуп, командирс дҳамоуп. Дшәабашьуеит аибашьра ианалага аҽны инаркны, - сажәақәа ҳәаны салгаанӡа ибжьы ныҵакны:
– Ҳауҭиуама?! – иҳәеит аԥсышәала.
Ииҳәаз смаҳазшәа:
– Деиқәшәырхар, иара изыҳәан ишәырҭоит ҳара ҳҿы итәҟаны иҳамақәоу шәара шәтәқәа аӡәымкәа-ҩыџьакәа.
Сажәа салгаанӡа, ҩыџьа ҩаҵҟьан, автоматқәа харшаланы схы иақәкны игылақәаз ихы нарықәкны, командирс ирымаз:
– Дшәымшьын, шәаангыл! – сышҟа ус ҿааиҭит, - иуҳәаз ус бзиоуп. Иҟаҳҵари?
– Снапқәа ԥшәыртла, сара деиқәсырхоит! – сҳәеит.
Убас егьыҟарҵеит.
Акашне ааԥызжәан, Реваз инапи ишьапи ӷәӷәаӡаны иҿасҳәеит.
Иаргьы-саргьы цырак-цырак аҭаҭын ҳарҭеит, ҳадырхеит.
Очамчыра ҳаннарга, аҵх аҽеиҩнашахьан.
Ҳашнаргаз, асакаса аарган ирласны дыргеит Реваз, ҳара акарцер ҳҭарыжьит, ҳара ҳадагьы, даҽа быжьҩык аԥсуаа атҟәацәа.
Ишысҳәаз еиԥш, ҳара ҳзыҳәан имшы еиқәаҵәаз декабр 6 акәын. Адырҩаҽны ҳҟәаҟәаны, ҳхы ҳамыхәо еиҭах акарцер ҳҭарыжьит. Адырхаҽны, еиҭах аштаб аҟны ҳаннарга, еиҭах ҳаргәаҟра иалагаанӡа, маиорк дааҩнашылан, инапы насықәкны:
– Абри аҭаҳмада шәиламкьысын, хыхь, хыхьынтәи приказуп! – иҳәеит Қырҭтәылаҟа инапы нарыхханы.
Уинахыс  автомат ашьхәа, аҳәызба, аҭаҷкәым, ашьапы ҳәа уаҳа акгьы сзырымуит.
Аилкаара мариан, сеиқәзырхашаз акы шыҟалаз.
Санрымпыҵыҵ, аибашьра ашьҭахь еилыскааит иҟалаз, сеиқәзырхаз.
Ишысҳәаз еиԥш, Очамчыра ҳаннарга, асакаса данҵаны данырга Реваз, адырҩаҽны ашьжьымҭан, ҳара ҳҿы итҟәаны иҟаз ҳаӷацәа хҩык рыҭаны, еиҭнырԥсахлеит Ревази дареи.
Тҟәарчал ахәшәтәырҭаҿы дышьҭарҵеит.
Ахәшәқәа, агәырқәа рышьҭахь:
– Уаҳа ԥсыхәа ыҟаӡам, унапы, ушьапы хҵәатәуп! – ҳәа иарҳәеит аҳақьымцәа.
Иаҿаршәны мап икит.
Разҟыла, аҽны, асааҭ жәаҩа реиԥш Тҟәарчалынтәи Гәдоуҭаҟа ицоз авертолиот дақәҵаны  дрышьҭит.
Уаҟагьы иарҳәеит унапи ушьапи хҵәатәуп ҳәа.
Уаҟагьы ииҳәаз иҳәеит,  иаҿаршәны мап икит.
В.Г. Арӡынба ицхыраарала, Москваҟа дыргеит арратә ҳаирплан ала.
Аеропорт аҟны иԥылақәаз ирылан сҩызцәа гәакьацәа Иура Воронови Зураб Ачбеи.
Реваз иреиҳәеит сытәҟаны аӷацәа сшыргаз.
Амш, асааҭ акәым, зны-зынла ауаа рыԥсҭазаара  рыӡбоит аминуҭи асекунди.
Декабр ааба рзы Иура Воронови Зураб Ачбеи еиҿыркааит сеиқәзырхаша аус дуқәа. Урыстәыла ашәҟәыҩҩцәа Реидгыла, агазеҭ «Литературная газета», аредақциа ахьӡала, аредақтор хада Е.И.Сафонови, адунеи аҿы еицырдыруа ашәҟәыҩҩцәа дуқәа Л. Леонов, Р. Гамзатов, А. Кешоков, Вл. Солоухин, Мустаи Карим уҳәа, Е.А. Шеварднаӡе иахь ирышьҭыз ателеграммақәеи, ателехәаԥшрала, арадио «Свобода» аҟны рықәгыларақәа ирыбзоураны суорышьҭит.
Ихсыркәшап.
Еиқәсырхаз Реваз Тапаӷәуа, Анцәа иџьшьаны, иахьагьы дынхоит-дынҵуеит Кәтол ақыҭан. Саргьы, ишыжәбо, абарҭ ацәаҳәақәа ранҵара саҿуп.

Маи 28, 2006 ш. Санкт-Петербург
Ахәшәтәырҭаҿы анализқәа ирҿуп. Анацистцәа сытҟәаны санрымаз, сцацха ахьҭаԥыржәаз Аҟәа ахәшәтәырҭаҿы иԥҟаны ирӡаххьан, аха ибзианы ирзыҟамҵеит. Даҽазнык иԥҟатәхеит. Араҟа, сахьышьҭоу, сгәы аусушьа ангәарҭа, исарҳәаз сеигәырӷьеит. «У вас сердце космонавта», - иҳәеит аҳақьым. «Лучше бы больное сердце, чем мои мозг!», - сҳәеит, ашьҭахь иасҳәеит адабла шсысхьоу. Аԥҟара аҿҳәаранӡа, мышқәак схы санақәиҭха, сҩызаки сареи ҳцеит, ҳахәаԥшит ацәыргақәҵа ду «Искусство ампира» - иҳараку аҟазара ду, аҽхәаԥхьыӡ.
Асовет мчы ахаан иҵәахны ирымаз цәырыргеит. Ицәыргақәҵоуп ахьы-цқьа иалху ачыс маҭәахәқәа, аҩны маҭәахәқәа, аҽеилаҳәашьа – еиҳараӡак азежәтәи ашәышықәса иаҵанакуа аамҭа, ирацәоуп, ирацәаӡоуп раԥхьаӡа ицәырыргаз аҳцәа рпатреҭқәа, ар рԥызацәа, амаршалцәа, аруаа.
Азежәтәи ашәышықәсақәа раан зегьы ганрацәала идырҿиеит, адунеи зегьы иахыҵәартә иаԥырҵеит аҟазара ахкқәа зегьы.
Здамба ԥжәаз аӡиас иаҩызаха ажәҩанахб ихалеит алитература, амузыка, архитеқтура, асахьаҭыхра, аскульптура.
Аурыс империа дуӡӡа, азежәтәи ашәышықәса аҩбатәи азыбжазы, шәышықәса инареиҳаны изабашьуаз Кавказ иааирала иалҵит, шьаарҵәырала ихәаҽны. Адәахьтәи аӷацәа акгьы рылымшо ианалага, Урыстәыла аҩныҵҟала ахырбгалара иалагеит. Еиҿыркааит аурысцәа дара-дара нибарҵәарц. Аҵкыс еицәахеит даҽакы. Анцәахаҵара ажәлар рымхра иалагеит, аџьныш азыҳәан агәашәқәа зегьы аадыртит.
Ҳазыхынҳәып, хыхь ҳазлацәажәаз ацәыргақәҵа. Ахыбра ахаҭа Аермитажи иареи еиқәлацәоуп, аҩбагьы изызкыз акакәын – аҟазаратә ԥҵамҭа дуқәа реизгара, рӡыргара. Абольшевикцәа, ауахәамақәа анхдырбгалоз, ари ахыбра – ашедевр, ар штабс иҟарҵеит,  маӷазартәит.
Арҭ ацәаҳәақәа ананысҵо аамҭазы, Урыстәыла Ахадас иҟоу В.В. Путин, ҳазҿу ахыбра шеибгаз Аермитаж иадиҵеит.
Арҿиара…
Аҵаа ихәаҽны иамаз аҵиаа иаҩызаха, аԥсы аҭалара иалагеит аурысцәа рдоуҳатә мчы, рдоуҳатә мал ду.
Пиотр ду Петербург ауасхыр ашьҭаҵара мацара акәӡам илшаз, Адоуҳатә уасхыр дугьы шьҭеиҵеит. Аҩбагьы анеицыла ауп изыбзоуроу ҳәынҭқарра ӷәӷәа дуӡӡаны изыҟалаз Урыстәыла. Уи амҵәыжәҩа ҭбаа ауп ҳара, аԥсуаагьы ҳаиқәырханы ҳаазго. Ҳҟәыӷахар, иҵегьы иҳахәоит.

Маи 30, 2006 ш. Санкт-Петербург
Ахәшәтәырҭа. Аҳақьым исеиҳәеит, уҽазыҟаҵа, уазхиаз, уаҵәы уԥысҟоит ҳәа.
– Аҟәатәи аҳақьым – акәацԥҟаҩ ииашамкәан санҵиҟа ашьҭахь, убриаахыс доуҳала аҽазыҟаҵара саҿын. Зцәа зтәым аԥҳәыс, лымгәа акасы акәыршаны изҵәахуа леиԥш, сымгәа ҿаҳәаны адәы сықәуп, - сҳәан, ҵаҟа снапы насырхан, - анахь, анарцәҟа сыҟамкәа, арахьгьы сыҟамкәа саауеит. Ма арахь, ма – анахь.
Сара сзыҳәан акәым, исзааигәаз ауаа рзыҳәан аҳақьымцәа аԥара рџьыба иҭасҵахьан Асовет мчы ахаан. Уи маӡан. Сгәы иахәоит аҵарҭыша изуҭо иаахтны иаҳәара аамҭа ахьааиз. Изхысҳәаауа, сԥызҟо аҳақьым иаахтны иасҳәеит сеиқәхар шаҟа мааҭ исҭо, насгьы аквитанциа исырбеит ҩынҩажәи жәаф нызқь мааҭ рыхәшәтәырҭа аҳасабеилыргарҭа аҟны ишысшәаз. Инацысҵеит лаф еиқәаҵәак: – Уажәы сахьԥуҟо, раԥхьа иԥызҟаз аҟәатәи аҳақьым, агха ду сыхьит, сԥиҟаанӡа аԥара ахьисҭаз. Аҳақьымра аганахьала инапы шыбааԥсыз аҵкыс деицәан даҽакы азыҳәангьы – ауаҩра цәыкәбарк изаанымхакәа иџьыба иҭалахьан. «Агха сыхьит цқьа усызԥымҟеит» ҳәа, - наҳәаны, исҭаз аԥара ырхынҳәны исиҭар акәын. Сыԥхашьан, идсымҵаӡеит. Сшьа иуит, сызшаз. Ԥсышьацәгьа иоуит.
Ашьҭахь акраамҭа ҳалацәажәон уажәтәи аҳақьым иԥсадгьыл Ҟарабах. Лахьынҵала ҳахьеиԥшқәоу рацәоуп. Сара сеиԥш, аибашьра ихигеит, ахәцәа ихәшәтәуан ҳара ҳҿы дшыҟаз еиԥш, иаҳҳәап Даур Гәыргәлиа. Ҳаиԥшын даҽакалагьы. Рынхара-рынҵыра нықәццышәаа иргеит аӷацәа, сара сани саби рынхара шырблыз еиԥш ақырҭцәа. Убри азыҳәан сиазҵааит:
– Ҟарабах инхоз, иқәышәцаз аӡербаиџьанцәа, рынхара-рынҵыра еиқәшәырхама?
– Иарбанзаалак хыбра заҵәык аанмыжькәа ирбганы иқәаҳхит, - иҳәеит,  ишысҳәаз еиԥш, ҟарабахтәи аҳақьым Наири Нариманиан, – егьырҭ аҳәынҭқарра иатәыз ахыбрақәа еиқәҳархеит.
– Иуцәызӡом, иаауҳәақәаз ҳара инарҳәы-аарҳәны иҟаҳҵеит, агха дуӡӡа ҳахьит. Аԥсны инхоз, иаҳҿагыланы иҳабашьуаз рыҩнқәа еихаххаа игылоуп. Аҳәынҭқарратә хыбрақәа ахылаԥшра анырмоу, еимыхны еимырҵәеит, аԥсыцәгьақәа.
Ишырҳәо еиԥш, иҳараку ҳаицәажәарақәа рышьҭахь, илафны ишеиликаауа аныздыр:
– Наири-џьан, аԥсуаа ирҳәо саҳахьеит, Ҟарабахтәи аҽада даҩызоуп ҳәа, аԥсуа ҽада иаҳа еиӷьушәа, - ҿаасҭит сԥышәырччо.
Иблақәа қьиарала иҭәны, ус ҿааиҭит:
– Ҟарабахтәи аҽада аҽадақәа зегьы раҵкыс иҟәышуп, иара убасҵәҟьа зегьреиҳа иҽадоуп Ҟарабахтәи аҽада, - иҳәеит.
Инацысҵеит даҽа лафк:
– Анарцә џьанаҭ гыларҭас иоуааит, Аԥсны дынхон ерманы шәҟәыҩҩык, уаҩ быргк. Ҽнак ус ҿааиҭит: «Аерманы иаҵкыс дҟәышны иҟало аерманы заҵәык иоуп», - аниҳәа лафны, саргьы лафны: «Аерманы иаҵкыс дҟәышны иҟало аерманы иакәзар, ус анакәха, аерманы иаҵкыс ибзамыҟәу аерманы дҟалаӡом», - сҳәеит. Ииҳәалоз уасҳәап даҽакы аизара аҟны дықәгыланы: «Ҳара, Аԥсны инхо аерманцәа, аерманы бызшәала иаԥаҳҵоит аԥсуа литература».
– Иуҳәақәо иаанагоит, Аԥсны инхо аерманцәеи шәареи ҳаҭыр еиқәышәҵоит ҳәа, уи еиҳау егьыҟам, - иҳәеит аҳақьым.
– Наири, гәыкала-ԥсыкала иуасҳәагәышьеит, Аԥсныҟа усызнеи, иубап, иуаҳап изакә тәылоу. Аҳаҭыреиқәҵара ануҳәа, иудыруазааит даҽакгьы. Ҳаӷацәа анҳақәла, зегьыҵәҟьа сызҳәом аха, абаталион ҟаҵаны, аҭыԥантәи аерманцәа ҳара иҳадгыланы еибашьуан. Ахлымӡаах ҳхаагеит аибашьраан. Зегьрыла ҳӷархеит, илаҟәит ҳауаҩра. Сара абрахь, Петербургҟа сзаазеи? Аҳақьымцәа ҳамоуп абзиақәаҵәҟьа, аха ахәшәтәырҭақәа убасҟак иҟьашьуп, аҳәаҭра еицәахеит. Аҵкыс еицәахеит, Наири, даҽакгьы, аппаратурақәа рымаӡам, ирымоугьы ажәит. Даараӡа иаҳԥырхагахеит Урыстәылаа иаҳзыруз аблокада, аихатә мацәаз ҳҭаркит. Џьоукы аҳқьаымцәагьы, аиҵашьыцра иахҟьаны, Аԥсны иалҵны ицеит. Убарҭ дреиуоуп дареи сареи ҳаибазырдырыз, аҳақьым Ачба. Иумдыруеи шаҟа ахьӡ-аԥша имоу. Иҵашьыцқәоз дықәырцеит, урҭ реиԥш шаҟаҩы.  Иҳахьит даҽа рыцҳарак. Ҳмилаҭ фырхаҵа, ҳԥыза ду, аус изымуа аҟара дычмазаҩхеит. Хәба-фба шықәса раахыс ҳахуаадаханы, даҽакала иуҳәозар, иҟалеит анархиа. Уи рхы иадырхәеит асԥымҭәқәа.
– Уареи сареи ҳҩыза Рауф Ҭарханович Аиба дгәырӷьаҵәа исеиҳәон уажәы иалышәхыз Аԥсны апрезидент итәы, - иҳәеит Наири.
– Даара ҳиқәгәыӷуеит.
Абас иҟаз аицәажәарақәа рышьҭахь, аҳақьым данца, схала санаанха  апалата аҟны, гәыла-ԥсыла аҽазыҟаҵара салагеит исзыԥшыз аԥҟара. Ибзианы издыруан сшьа ирласны ишышәуаз, ишаангылоз, ахьаагьы есқьынгьы ирмарианы исхызгалоит. Ауаҩы зегьреиҳа деиқәзырхо игәамчоуп, згәы цаз, инасыԥ цеит.
Салԥшны, ицәышӡа иаҳхагылоу ажәҩан снаҵаԥшит. Ирымҳәои, ауаҩы данԥслак иԥсы ажәҩанахь ицоит ҳәа. Араҟа сыԥсыр, сыԥсы Аԥсны ажәҩанахь ицарушь? Сеиқәхеит ҳәа агәра зго саналага, схы алаф алсхуа салагеит. Уигьы хәшәы бзиоуп, сгәы иҭиҳәаит Лев Толстои: «Чтобы не слвчилось, не теряй бодрости».

Ииун 8, 2006. Санкт-Петербург
Изныкымкәа дааины сибахьеит, ҭынха дук иаҟара ҳаҭыр зқәысҵо, данқәыԥшыз аахыс Петербург инхо, Аԥсны аибашьраан, ихы дамеигӡо, иааилшоз зегьрыла Аԥсны иацхараауаз Рауф Аиба. Сԥызҟаз аҳақьым бзиа дысзызԥшааз, ахәшәтәырҭа  бзиаӡа аҟны сышьҭалартә еиҿызкаазгьы иара иоуп. Зегьрыла зыгәра угаша, узықәгәыӷша аԥсуа хаҵоуп. Гхас имоу, – агха акәым, иара ихаҭа иԥырхагоу – амцхә ҳаҭыр рықәиҵоит, еилых ҟамҵакәа аԥсуаа. Даԥсуазар – дуаҩ бзиоу џьишьоит. Уи рхы иархәаны,  аӡәымкәа-ҩыџьамкәа джьаны, рхы дадырхәахьеит, уала-ҭынхала изааигәоугьы.
Арҭ ахшыҩҵакқәа ихаҭагьы иасҳәахьан, иахьа иасҳәеит, изааигәоу, ҳаҭыр ду зқәиҵо Боча Аџьынџьал. «Асаби диҩызоуп», – иҳәеит иара изы. Убри ауаҩ сышизгәдууз схазыҳәан аартра дук ҟасҵеит.
Зегьыҵәҟьа сызҳәом, аха аԥсуаа ҳаиҳараҩӡак  ҳлакәҳәацәоуп, убри азыҳәаноуп, хымԥада, даараӡа избеиоу ҳфольклор.
Ауаҩы дызлаҟам далаҟоушәа, даҽакала иуҳәозар, дҟаларц шаҳҭаху далаҟоушәа аҳәара ҳаналаго, иаҳҳәо-иаҳҳәо мацара ҳаргьы агәра ҳгоит, ҳахгьы ҳжьоит. Иҳалоу аҭаԥшақьра даараӡа рхы иадырхәоит акариеристцәа. Ауаҩы дзакәыҵәҟьоу еилукаарц уҭахызар, маҵура бзиак дахаргыл.
Хыхь зыӡбахә сҳәаз Боча Аџьынџьал, иахьа ишеибгаз кәтык ӡны, иқыҭа Ԥақәашьынтәи даауазшәа, абысҭа уны, ашәеилаҵа агәылаҵаны, арҵәқәа, арыжәтә уҳәа еидарак афатә иманы дысзааит. Аиашьцәа гәакьацәа раҟара ҳаҭыр еиқәаҳҵоит ҳанқәыԥшыз аахыс. Еиҳараӡак ҳаиднакылоит еицаҳзеиԥшу хьаак – Аԥсны алахьынҵа. Изкны шәҟәык уҩып, Аԥсны азыҳәан иҟаиҵахьоу. Уаҩык иаҳасабала ҳаҭыр зиқәысҵо – зегьрыла ҳаилибакаауеит, марцхалкгьы илаӡам ашьыцра-еиқәаҵәа. Иара иҟаиҵаз абзиарақәа, даҽаӡәы  иҟаиҵазшәа ианырҳәалак, ирымеикӡом, ирымазааит иҳәоит.
Схала сахьышьҭаз апалата данааҩнала, Аԥсны зегьы ааизшәа сааиеигәырӷьан, ишеибаҳҳәало инақәыршәаны:
– Ҳалалс иуоааит иааугаз ухәы, – анысҳәа.
– Афаха умоуааит, сцыркьыԥуа иаазгаз уара ухәоуп, ухәы, – иҳәан астол ааирхиеит.
– Ҳаи, Анцәа уиныҳәааит сеишәа ургылеит. Уқыҭа уаа, Ԥақәашьаа, аибашьраан, сзыԥсам аҟара ажәа бзиақәа сыхҳәааны, сырзымдырӡакәа, сара сзыҳәан ихҭәаланы иржәит.
– Боча, урҭ иҟарҵоз, уаргьы иацҵа уажәы. Уара бзиа збаша, ақашь, ачаи аамышьҭахь изакәызаалак акгьы сфар, изжәыр ҟалаӡом, – анысҳәа,
– Иаҳагьы исзеиӷьми, сара исымфои, – иҳәахт илафқәа.
Ҳлафқәа рышьҭахь ҳалацәажәон аԥсуаа ҳҿы ажәытәан шаҟа ҳаҭыр ақәыз аиҩызара, уажәы ҳрыцҳара агартә, иԥсыҽхаз.
– Боча, иуасҳәар сҭахуп, сыбла иабаз, слымҳа иаҳаз хҭыск, – сҳәан ҿаасҭит, – саб дычмазаҩны дышьҭан. Дибарц днеит ҷыдала ҳаҭыр зқәиҵоз, анхаҩ нага Бадра Кәыҵниа. Ҳгәыларатәи аҳаблаҿы дынхон. Саб иаҵкыс акыр деиҳабын.
Саб дахьышьҭаз данааҩнала:
– Ушԥаҟоу, уххь згеит, Басариан? – иҳәан ҿааиҭит. – Уара уаҵкыс сара сеиҳбауп, ачымазара, аиарҭаҿы  ашьҭалара зыхәҭоу сара соуп. Унапы сырки, Басариан, унапы…
Зымч маҷхаз инапы наииркит. Бадра иҟаиҵаз дунеихаан исхашҭуам, акырынтә сазхәыцхьеит – ачымазаҩ инапы ааникылан, игәыдикылеит.
– Бадра, ухаҵкы, Бадра, уара аиҳабы ду ус шԥаҟауҵо? – ҿааиҭит саб.
– Басариан, унапы згәыдыскылаз удыруоу? Санҽыжәлоз есқьынагьы  уара сҽышькыл аанкыланы сҽыжәуҵон, – иҳәеит Бадра, нас сара сахь даахьаҳәын, ус нациҵеит, – дад, абыржәы иҟасҵаз  ухоумыршҭыр, уаргьы, иухшаз ирыхшогьы раԥхьаҟа ирыхәоит.
– Ахшыҩҵак дара иҭбаауп, иҵаулоуп, – иҳәеит Боча…
Уажәраанӡа ишаҳҳәаз еиԥш, аԥсуаа еиҳабы еиҵбыла аҳаҭыр еиқәырҵон. Даара иҳаракын ажәа ду «ԥхашьара», – инацысҵеит уаанӡа ҳазлацәажәоз, – «уԥхамшьаӡои?» уара, ауаҩ ҟәыш, аҵарауаҩ иумдыруеи шаҟа аҵакы дуу ари ажәа? Аныхачаԥа еиԥш иахәаԥшуан. Изхысҳәаауа, уаҵәы иԥсҭазаара далҵыртә, иахьеиԥш даҽазнык дибарц днеит Бадра. Аҩны дшышьҭазгьы, ихәы ҟаҵаны иманы днеит.
– Басариан, уара иудыруеит, уара есқьынагьы ҭамадас усыман асасцәа анысҭаалак. Иудыруеит, смаҭа аҭаацәара далалеит, – ҿааиҭит Бадра.
– Анцәа иџьшьоуп, умаҭацәа рмаҭацәа урхаанхааит… – инаиаҭеикит зымч маҷхаз саб.
– Изхысҳәаауа, Басариан, ҭагалан ачара зурц азыҳәан, аҳаԥшьа хтымкәа иҵәахны исыман, ԥшӡала, уаргьы счарахь унеип, аха иахь, иаасгәаԥхан, уара узыҳәан сҳаԥшьа хсыртлеит. Уара аҩы шумоу здыруеит, аха сара сҩы уара агьама убарц азыҳәан иузаазгеит – иҳәеит Бадра. Ашьҭахь сан ихы налықәкны, – дад, сҭаца, аҵәыцақәак ҳзааги, Басариани сареи ҳаибаныҳәоит, – иаахиртлеит аҩы злааигаз.
– Иудыруеит, Бадра, ныҳәак анҳамоу, агәаҵәа уара уакәын исзыркуаз. Ԥшӡала иужәлааит уҩы. Ушынҭаацәоу шәныҳәазааит, – имч ааизганы алахьеиқәра иблақәа ирхубаалартә, ус ҿааиҭит: – Бадра, даанӡа умнеиааит, сашьеиҳаб Қәыџьмахани уареи шәеиқәлацәан, шәеицныҟәон, шәеиҩызцәан. Упра уанызбо, сашьа иԥсы ҭоушәа сухәаԥшуеит. Уи дахьыҟоу уахь, анарцәҟа амҩа сықәгылоуп, – инапала исирбеит иҟасҵашаз – ихы снапы наҵаҵаны сааҩахан, ихчы аасырҽеит. Сгәы ирӷәӷәарц азыҳәан акәхап, имчқәа ааизганы, абжьааԥны еиԥш,  ицәажәашьа лафҵас ҿааиҭит, – дааит, абар, зынӡа дааигәахеит, ани сызго, дысзыԥшуп.
– Ус умҳәан, Басариан, уи дааԥшып…
– Бадра, ауаҩ ҟәыш, сара абыржәы сцар, аҽыхәа сақәтәаны аҭарчеи ганы сцеит, сцеит аҵабырг ахьыҟоу…
– Ус зуҳәозеи, басариан… – дныҳәа-ныԥхьаны иацҵца ижәит Бадра.
– Исыхшаз хар рымам. Анцәа иџьшьаны, дара рзыҳәан абахҭа садымгылеит, хьымӡӷык рымгеит, сыхьӡ ҳәаны, бааԥсы рымҳәартә сгәы ҭынчуп. Сыҷкәын аиҳабы, иудыруеит Аҟәа ауадақәа иаасхәаз иара исҭеит. Егьи, аиҵбы, абри ҳанхара зегьы иара изаансыжьуеит. Акызаҵәык сгәы иалоу, – имчыдахаз инапы насықәикын, – абри, агәыбжьанытә иара изыҳәан акгьы азыҟамҵеит, акгьы сызимҭеит, сангәаҟуаз зегьреиҳа  исыцхраауаз иара иакәмызҭгьы, уажәраанӡа сыԥсхьазарын, – иҳәеит.
Ҳасас данца, иаԥхьа снатәан, инапы аасшьышьын, абжьааԥны, зегьы ҳаиԥш, саргьы иасҳәон Пыӷа ҳәа, аха уажәазы:
– Папа, – ҳәа ҿаасҭит, – уажәраанӡа, Бадра даныҟаз, сыҷкәын аиҳабы исҭаз, аиҵбы изаансыжьуа ҳәа уаналацәажәоз, сара сзыҳәан акгьы сзыҟамҵеит, акгьы сызимҭеит ҳәа иуҳәаз, папа, сқьышә иаақәыххит, аха аиҳаб ду иаҳартә исзымҳәеит, уажәы, папа, ухала иуасҳәоит, угәы иалоу азыҳәан. Сашьеиҳаб, сашьеиҵыб ируҭақәаз сазыразуп, иахажәааит, иҿиааит, ирызҳааит. Угәы рҭынч, папа, убӷа сымамызҭгьы, исылҵыз ахәыҷы сылҵӡомызт.
– Уаҟагьы, уаб дукәыхшоуп, ухы уахәеит.
– Папа, уажәы уиасҳәарц исҭаху даҽакуп. Уара исуҭеит хәы змам, сыԥсы ҭанаҵы исызхаша – ахьӡ-аԥша бзиа, – ашьҭахь иасҳәақәеит сныҳәаҿа анырҳәо, мамзаргьы сыӡбахә ианалацәажәо, сыхьӡ аҳәара ацымхәрас Аҳәы Басариан иԥа ҳәа шсарҳәало.
Боча, ҩ-ажәак еихысҳәаалоит.
Абыржәы иуасҳәаз саби сареи ҳаицәажәара, исгәалашәеит ақырҭуа нацистцәа сытҟәаны санрымаз. «Арҭ сыршьуеит. Аус злоу, хьыӡла-ԥшала аԥсроуп сҳәеит схазы. Ахьымӡӷ згар, рылахь ада ԥысҵәон сыҷкәынцәа. Саб исзаанижьыз, сыҷкәынцәа ирзаансыжьуеит ҳәа исыӡбеит, егьа сыргәаҟны сыршьыргьы сахымԥо».
Хәыҷык илахьеиқәраз ҳаицәажәара ашьҭахь, акраамҭа ҳалацәажәон, иаҳгәалаҳаршәон афорум «Аидгылара» аиҿкаара азыҳәан иҟаҳҵақәаз, ҳалацәажәон Владислав Арӡынба Аԥсныҟа иаагашьа шыҟалаз.
Сныҳәа-ныԥхьаны, сҩыза иашаҵәҟьа данцоз, ишимуаз иааигаз ифатә-ижәтә ишәыра инҭаҵаны: «Бӷала иааугеит, мгәала иугеит» – ҳәа лафқәак наиаҳәаны дсышьҭит.
Схала апалата аҟны санаанха, саб дысгәалашәо салагеит.
Хыхь ишысҳәаз еиԥш, ҳаҭыр ду зқәиҵоз Бадра данца, иаарыцқьаны хымш ҵхьаны иԥсҭазаара далҵит саб. Ақәра бзиа ниҵит. Иажәа иалан: «Аԥсра бзиа – ԥсҭазаарак иаԥсоуп», – ҳәа. Иахьынӡеилыскаауаз ала, мыцхәы дымгәаҟкәа аԥсҭазаара алҵра мацара акәмызт.
Дызҭагылаз ишьаарҵәырахаз иаамҭа хаҵарала ишихигаз еиԥшҵәҟьа, хаҵарала даԥылеит аарцәтәи иԥсҭазаара аҵыхәтәантәи ашәымҭақәа. Ашамҭазы иҷкәын аиҳабы дааиԥхьан:
– Аиарҭа сылаианы аӡы касҭәом, сыргылеи, алагьан уааха, – аниҳәа, идиҵаз аныҟаиҵа, аиарҭа данылаиа, – шәцаны Уахҭан даажәга, иаҳа сирҽеиуеит, – иҳәеит. Ҳгәылара дынхон, аибашьра ду аан аума  зхызгахьаз, иаб иашьа иԥа. Уи даанӡа, изыԥшра анилымша, иарма напы игәы инықәиҵеит; изышьҭымхыз иарӷьа напы инацәкьарақәа рыла иаҳирбеит ишьҭыхны игәы иқәаҳҵарц. Заа илырмазеихьазаарын, ҳан днеин, ацәашьы инацәкьарақәа инарыбжьаргыланы инаилыркит. Дааиқәаҳкит.
Ауха, ауацәа аҭынхацәа, ҳгәылацәа ҳара, аҭаацәеи ҳанааилатәа:
– Нана, – ус ласҳәон, ҳан, – ибҳәозеи, аԥсыжра аҿҳәара азыҳәан, – иналазҵааит.
– Нанраа, сшәыкәыхшоуп, ииҳәахьаз, иара ишиҭахыз иҟаҳҵап. Ҩаха-ҩымш реиҳа сыкҿашәымҵан. Сызҭаху рылабжыш шсықәырҭәо сыржыр сҭахуп. Ахымш рыҽны анышә самажәда. Аха нас иҳәалон даҽакгьы. Ахымш рыҽны ашәахьа иақәшәозар, ҳара, Аҳәбақәа ашәахьа ҳақәуп ҳәа. Ишиҭахыз иҟалеит. Иахьа, ижәдыруеит, амҽыша ашамҭаз дыԥсит, – ҳазегьы дааҳалаԥшын, – сшәыкәыхшоуп, нанраа, ҳацәгьара, ҳабзиара зырԥшӡо шәара шәоуп. Аҿҳәара ҟаҳҵап аҩашаҽны.
– Саҭашәымҵан, аиҳабацәа шәаԥхьа сахьцәажәо, аха исҳәо, иара исеиҳәахьаз иажәақәа роуп, – сҳәан ҿаасҭит, – уасиаҭны иаанижьит абас: «Анышә санамажәдо, аҳалал ажәа ишәҭа Ипполит Инал-иԥа. Сара сус уи  ибзианы идыруеит» – ашьҭахь иргәаласыршәеит Ипполит Инал-иԥа Аӡҩыбжьа дшынхо, саб иеиԥш иаргьы ажәлар раӷа ҳәа дышҭаркхьаз, ажәа бзиагьы шиҿоу, ҳҵарауаҩ ду Шьалуа Денис-иԥа иашьа гәакьа шиакәу.
– Аҩыџьегьы акырынтә ҳаҩны иааихьеит, ҳаҭыр ҳзеиқәуп, – лҳәеит ҳан.
Хыхь ианысҵақәаз реилкаара мариаӡоуп, аха хыла-хшыҩла, ҳара, асовет уаа ҳзыҳәан еилкаашьа змам, зыԥсы сакәыхшаша, саб идҳәалоу хҭыск, тәым бызшәала иуҳәозар «какая-та мистика».
Ишаԥу еиԥш, уаҵәы анышә данамаҳдоз иахьеиԥш, аҭыԥ алаҳхит аҭаацәа. Араса лабыҵәқәа аханы ашьапаны иҵаҳарсит. Анышә ԥызҟоз ираҳҳәахьан ашәахьа шҳақәу, убри аҟнытә анышә ԥырҟар акәхеит аԥсыжра аҽны шьыжьымҭан. «Хьаас иҟашәымҵан, ҳахьӡоит», – рҳәан, ҳнеиԥырҵит.
Абаҳақәа, аломқәа уҳәа ирҭахқәаз рыманы, саргьы срыцны, ашьжьымҭан анышә ахьԥырҟоз ҳнеизар, агәра шәымган, иара саб иԥсы иамаҿоуп, араса лабыҵәқәа ахьаҳарсыз аҭыԥаҿы иԥсны иқәын ҩышықәса раҟара зхыҵуаз ҳкамбашь.
Ҳшанханы, иҟаҳҵо ҳзымдыруа ҳааилахеит. Ҳан ҳанлазҵаа:
– Шәаб усгьы арахә рзыҳәан иԥсы цәгьан. Далаԥшны иреиӷьыз ҳкамбашь иара игеит, иԥсы иамазааит, ихаҵкы ицааит. иИхьаҳҳәаз анышә ԥышәҟа, – лҳәеит.
Иҟалаз ада ҳәатәы рымамкәа ишыҟаз, инацлеит даҽакгьы. Уи ҟалеит анышә данамаҳдоз аҽныҵәҟьа. Акәыба адамра инҭаҵаны, ишаԥу еиԥш агәакьацәа анарцә уаҳцәымӡааит, уԥсаҭа шкәакәахааит ҳәа иныҵакны ҳажәақәа ҳәаны уаԥсҵәык-уаԥсҵәык анышә икәыба ианақәҳаԥсоз аамҭазы, уаанӡагьы ашҭа данҭаҳгоз иҳавагьежьуаз ҳла ауаа иҩарылҵәраан, иҟәуҵәуо иууаӡа иԥаны адамра инҭаԥалеит. Иҭаҳцеит. Ҳаҵаҟьеит, ихынҳәны еиҭах иҭаԥаларц адамра инықәыххит. Ҳаҵаҟьаны иаанаҳкылеит.
– Ари аҩыза сара исымбацызт, – иҳәеит, ажәа ҳалал зҳәаз, Ипполит. Азныказ исҳәоз сҿамшәеит. Иахьынӡасылшоз сҽаанкыланы, хырԥашьа змамыз ааныҟала, сшьара санықәла, хшыҩ хьшәашәала азхәыцра салагеит акамбашьи алеи иҟарҵаз, схы иҭагьежьуан аҟәыӷа ду ииҳәаз: «В мире много кое-чего, что вашей философии не снилось».
Ари ахшыҩҵак, саб идҳәаланы, иҵегьы исымҳәар амуит.
Изыхьыз, Анцәа иџьшьаны, иахьагьы иԥсы ҭоуп. Уи  ҳгәыларатәи аҳаблаҿы инхо, анхаҩ бзиа, аҭаацәа бзиа иааӡаз Иликәа Амтон-иԥа Кәыҵниа иоуп.
Саби иареи ақәра ду рыбжьан, аха еиқәлацәоушәа, аҽықәтәараан еицныҟәон. Иуаҩышьа, иҟазшьа уиеилаҳартә дахьыҟаз адагьы, саби иареи еиҳарак еидызкылоз аҽқәа бзиа иахьырбоз акәын.
Санқәыԥшыз ҳҽы-урақәа изызыбжьоз сара сакәын. Аха ашьҭахь, ҳқыҭа  школ салганы ақалақь ахь санца, саби сареи ҳанеицәыхараха, иаҳагьы дидикылеит Иликәа. Ҳаҽқәа зыбжьоз иара иакәын, иара усгьы есқьынагьы ихатәы ҽқәа иман, чымазарак рыхьыр изхәышәтәуаз саб иакәын. Урҭ ахәшәқәа иидырқәоз рацәан.
Аԥсыжра аҽны икәадырны, ауапа ақәыршәны аҽхарԥа аҟны игылаз ҳаб иҽы  зыбжьаз Иликәа иакәын, даараӡа ҽы бзиан.
Иҵит шықәсык, сашьеиҳаб нхара-нҵырас Аҟәа диасхьан, данқәыԥшыз аахыс амашьына дақәтәан. Сашьеиҵбы цәаҩала, ҟазшьала уҳәа аҽқәа иара итәымызт, егьырҭ арахәқәа бзиа ибон, егьиааӡон. Ус дыҟоуп иахьагьы.
Ишысҳәаз еиԥш, иҵит шықәсык, ҳаб дыԥсижьҭеи.
Усҟан ҳазегьы ҳаибган, аџьнышқәа ҳашҭа иҭамлацызт. Аҩны ҳанааиқәшәа:
– Нанраа, шәаб иҽы рыцҳахәха, иҭынхадаха адәы иқәуп. Агәашә иаадгылоит. Акраҿасҵоит. Иҭасклоит, аха, нанраа, ишәымдыруеи, анапы  аҭахым. Амаркыџьқәа иркит. Ашьаҳәырӡыӡқәа рыхәқәа, абаӷь ажакьа иаҩызахеит, иччархәхеит, ирыцҳахеит, избаша аӡәы иаҳҭап, – лҳәеит ҳан.
Ҳаиқәышаҳаҭны ҳаб иҽы иаҳҭеит Иликәа. Ианиаҳҭоз ииҳәаз ажәақәа иахьагьы слымҳа иҭаҩуеит:
– Ишәцәызӡаӡом, сара исаашәырхәа ҳәа шәасҳәар сҭахын, исзымгәаӷьит. Уи аҩыза аҽы, сара сакәым, Аҭараа аӡәгьы имаӡам. Сара исымоу иаарласны  исҭиуеит, иаҭаххозар иҵегьы нацҵаны аҟәрышьқәа шәысҭоит, – иҳәеит.
– Нан, уҽы иунаҭо ҳара иҳазхоит, инышәынҭра иахҭнаҳҵап. Ҳалалс иуоуааит, анапы бзиа аҟны иҟалоит, – лҳәеит ҳан.
Ҳаиқәшаҳаҭны ҳаб иҽы ҳҭиит.
Мышқәак ааҵхьаны, Нури Бигәаа иԥшәмаԥҳәыс Милиа шаанӡа ҳашҭа дааҭалеит. Аԥсшәагьы уамак имҳәакәа:
– Нана, – ҿаалҭит сан лхы налықәкны, – иԥсы ҭаны, абыржәы саԥхьа дгылоушәа, аа, абыржәы ашамҭазы ԥхыӡ дызбеит Басариан.
– Аԥхыӡ бзиа ббалааит, нан. Дышԥаббеи?
– Ҳгәашә даадгылахт. «Ари ббома, Милиа, сҽы аӷәра ауп, – иаашьҭыхны инасирбеит аӷәра, – сашьҭоуп, сашьҭоуп џьаргьы иҟаӡам, исымбеит сҽы. Сҭаацәа, арҭ агаӡақәа, сҽы аӡәы ирымҭазааит!» – дыгәжәажәо ҿаалҭит, фҩык ахшара ран, аԥҳәысеиба Милиа. Ҳаб ҳаҭыр ду иқәылҵон. Нури данысабиз имшәхәы амиххьан, аха еиҳараӡак  ҳаҭыр иқәылҵон даҽаказы. Лыҷкәын аиҳабы, ацәаӷәараан, ацәқәа раԥхьа дгыларатә аҟара изҳахьан, егьырҭ зегьы зынӡа ихәыҷқәан. Ҳуардын амҿы ақәҵаны, сара сақәыртәаны, иара, ҳаб, аԥхьа дгыланы, ахәыҷқәа ахьҭа иамкырц, изныкымкәа амҿы рызнеигахьан, аџьықәреи, аҟәыд уҳәа илшоз ала дрыцхраауан.
Шаҟа ииашаны ирҳәозеи ахәыҷы  изууа ихашҭӡом ҳәа. Нурии Милиеи иаарыхшаз рызегьы, Анцәа иџьшьаны ауаҩра рылҵит. Саб абзиарақәа ирзиухьаз ибзиара рхамышҭӡеит, есқьынагьы џьара бзиарак ҳазрзундаз ҳәа иашьҭоуп аешьцәа аеҳәшьцәа, ҳацәгьа ҳабзиа есқьынагьы ҳдырԥшӡоит.
Милиа лыԥхыӡ ашҟа ҳхынҳәып.
Уаанӡагьы схы иасырхәеит атәым «мистика». Уи бырзен ажәоуп, ауаҩы имч зқәымхо, жәҩантәи мчуп ҳәа ирыԥхьаӡоит Анцәа дхазҵақәо, урҭ дреиуан ҳангьы.
Милиа илалҳәаз аԥхыӡ даара ихьаалгеит.
– Иҳамҭир акәын, шәаб иҽы, – лҳәеит.
– Нана, уи хьаас иҟабымҵан, иаарласны иҳархынҳәып иҽы, – сҳәеит. Аҽны шәахьан. Иахьеиԥш, усҟангьы ажурнал редақторс аус зуан, ишырҳәо еиԥш, служебнаиа машьына сыман. Арныҟәцаҩ Кәтолтәын. Хәашала ашьыбжьышьҭахь, Аҭара сааныжьны, иара иани иаби рахь Кәтолҟа дцон. Ашәахьа шаанӡа ҳаҩны днеины Аҟәаҟа сааигон.
– Нана, иаачҳа, иааиуа асабшаҽны, ҳазегьы ҳаизап, ҳалацәажәап, ишыбҭаху иҟаҳҵап, – сҳәан, ашьжьымҭан иааихьаз смашьына снақәтәаны Аҟәаҟа сааит.
Сашьеиҵбы Муџьа аорганаҿ аус иуан. Участковис дыҟан Ҷлоу ақыҭан. Аԥшьашаҽны амш анҵәамҭазы аҭел дысзасит.
– Абааԥс, абыржәыҵәҟьа ахәшәтәырҭаҿы унеи. Ҳҽы дканажьын, дышьҭоуп ҳәа саҳаит Иликәа Кәыҵниа.
Снеизар, илахь иакәыршаз абинт шьала  иҭәны дышьҭоуп ҳҽы заҳҭаз.  Исеиҳәеит иҟалаз. Зҭәымҭа иҭагылаз ахаҵа, аҽҟаза бзиа, ԥсрак аҟынтәи, Тамшьынтәи, иҩызцәеи иареи ҽыла иаауан аҩныҟа, Аҭараҟа. Бна мҩахәасҭала иаауазаарын. Каҭранла ичаԥаз Кындыӷ ақыҭа мҩаду ианыларц амҩахәасҭеи амҩадуи ирыбжьаз, уамак иҭбаамыз ажра данынахыԥа, ихаан ишьамхнымслацыз зҭәымҭа иҭагылаз ҳаб иҽы, иԥаны акаҭран ианнықәԥала, аԥшь-шьапык ҩаҵҟьан агәараҳәа икаҳаит, Иликәа дахҟьан дахькаҳаз, илахь ԥнаҟеит.
– Ухаҵкы ицааит, Анцәа иџьшьоуп уара уахьеиқәхаз, – анысҳәа, ииҳәаз ахаан исхашҭуам:
– Уара иҟалаз сзеилкаауам, уиаҵкыс еиҳаз ажрақәа шаҟантә иахыԥахьааз, аԥшь-шьапыкгьы иҿыцӡа ичаԥан.
– Иаҳдыруан анапы шагумыжьуаз, – сҳәеит.
– Аԥхьатәи ашьапқәа аҩбагьы ԥыҵәҵәеит. Басариан ду иҽы салаҽхәон, аума сыхьит, –  иҭынхак диԥхазар аҟара ихьааигон. Иара имҳәаргьы, издыруан аҽы аҩ-шьапыкгьы ԥҵәар еиқәырхашьа шамамыз.
Ҳан ианлаҳа: «Иԥсы аламзи, изтәыз игеит», – лҳәеит ҳаб изыҳәан.
 Хыхь исҳәаз абырзен ажәа мистика иахьынӡаздыруа ала уи амч амоуп ауааԥсыреи, арахәи, аԥсаатәи уҳәа рҿы. Даҽакала иуҳәозар, жәҩантәи амч ду амоуп иныҟәо, иԥыруа, аӡы иҭаӡсо рыҟны ҳәа. Уи агәра згартә араҟа исымҳәаз адагьы, иҵегьы иҟақәоуп афақтқәа. Реиқәыԥхьаӡара аҭаххарым. Аха амистика амч амазаап ашәаԥыџьаԥ рҟынгьы.
Ҳара, Аҳәбақәа Аҭара  ҳахьынхоз, Кәыдры ахықәан, даҽа џьоукы иазырҳәоит Аҭара Ахәы ҳәа. Ҳара ҳадагьы, ҳгәылацәа зегьы рыҩнқәа убас игылан, рашҭа унҭыҵны, амҩа ҭбаа ааихуҵәар, анаара унхықәгылон,  хышәҟа метра уналбааны, Кәыдры аԥшаҳәахьы унанагоит.
Аҩнқәа зегьы рышьҭахьҟа бнаран. Аҭара аҟара абна змоу даҽа қыҭак ыҟам Аԥсны. Аҵла жәла бзиақәа рыла иҭәуп жәытәнатә аахыс.
Ҳаҩны ашьҭахь, мрагылара аганахьала, ҩышәҟа метра уахьаанаскьо игылан аџь-ҵлақәа ҩба. Руак, иаҳа еиҳабызар акәхарын, инаҳаракны ихжәахьан, аха амахәқәа алиаахьан, ахаҭа ашьапы иаҳа идуун.
Инахарамкәа, рымахә дуқәа неихькьыслартә аҟара иавагылан даҽа аџь-ҵлак. Уаҵаԥшыр ухылԥа ухшәартә иҳаракын, амахә дуқәа ҵла бзиак иаҟаран.
Убарҭ аџь-ҵлақәа рымҵан ныҳәарҭас иҳаман  аҭаратәи Аҳәбақәа. Ес-хышықәса ҳааизаны ҳныҳәа-ныԥхьаны ашьтәа ҳшьуан. Агәы-агәаҵәа кны иныҳәоз саб иакәын, қәралагьы иара иакәын иеиҳабыз.
Саб иԥсҭазаара далҵит ааԥын агәҭаҵәҟьа, апрель мза аан. Амшҩынҩажәа ҟаҳҵахьан. Иаарыцқьаны иҵхьан хымз. Амш каххаа еилган. Мҩасыҩцәақәак, ҳгәылацәақәак ҳашҭа иқәгылоу ахьаца амҵа ҳтәаны, ҳцәажәон, алаф еибаҳҳәон.
Иаалырҟьаны, аҽнышьыбжьон, аҟәҟәа-ҿҿаҳәа шьҭыбжьы бааԥсык ааҩит ҳаҩны ашьҭахь абнахьтә.
Ҳҩаҵеибырҟьан ҳаҩны  ҳҿынаҳхеит иҟалазеи ҳәа. Ҳанаанаскьа, ихжәаз даҽа ҵлақәак рыбжьы ааҩит. Аиха аума, ахәархь аума, изакәызаалак бжьы ҳәа акгьы ааҩуамызт.
Ҳнеизар, иреиҳаз ҳаџь ду ыҵыҩрны икажьын, аԥашә дуӡӡақәа хаххала. Ианкаҳауаз ааигәа-сигәа игылаз ахьацаҵлақәа ҟәыбаса еиланажьит.
Анцәа дхазҵоз, рылахь-рыџьымшь ӡатәуа иныҳәа-ныԥхьеит.
Изгәаӷьуадаз алакьысра. Иахькаҳаз, адгьыл гәакьеи иареи, ани ахшареи реиԥш, еигәыдыҳәҳәало ишьҭан акыршықәса ҳаџь ду, дахьамҵаныҳәоз ҳаб, иҿы инапы мыӡәӡәакәа ааигәа-сигәа дахьымнеиуаз.
Иҟалаз иахаҳҳәаара ҳзымдыруа, ҿымҭ-ԥсымшь аҩныҟа ҳанаауаз, иаасгәалашәеит, шәырҵлак иадҳәалоу сыблала избаз хыҭск.
Сыԥшәмаԥҳәыс лҭаацәарҿы сыҟан Лыхны ақыҭан. Лани лаби аҩыџьегьы ԥсабарала иҟәышу, ҳаамҭа ианаалартә ихәыцуа, хар амамкәан аҵара змоу, ашәҟәқәа, агазеҭқәа ирыԥхьо, ажәакала, асовет аамҭа иалиааз, иааӡаз уаауп. Аха инарҵауланы, иҵәахны иааргозар акәхарын хыхь иҟоу иаҳзымдыруа мчқәак шыҟоу.
Саныхәыҷыз инаркны, иахьагьы бзиа избоит ашәырқәа реихаҳара. ЏЬара саннеилак, ақыҭаҿы анаԥш-ааԥшра салагоит иарбан шәырқәоу еихаҳаны ирымақәоу, насгьы  ишԥеихаҳау ҳәа.
Ишысҳәаз еиԥш, сыԥшәма лҭаацәараҿы ҭагалан рыҩны саннеи, ишыҟасҵацыз еиԥш, рбаҳча аҵыхәан игылоу аԥсуа-ҵәа аԥсы ҭоума, иҿоу-иҿаму ҳәа еснагь сахәаԥшуан. Зҭәымҭа иҭагылоу ҵлоуп иара, амахәҭақәа, ашьаурдын амҵәыжәҩақәа реиԥш, иӷәӷәа-ӷәӷәаӡа игылоуп. Ибзианы издыруан, аԥсуа-ҵәа ибзианы ишҿало амахәҭақәа анылаҟәлак. Убасҵәҟьа иҟоуп уи аҵәа-ҵла.
Изыхҟьаз аӡәгьы изымдырӡо, иаалырҟьаны, инеиԥынкыланы ҩышықәса раахыс аҿалара иаҟәыҵит.
– Абри иахьзеишь? – ҳәа саниазҵаа:
– Ҵыԥх, ааԥын алагамҭаз иазутәыз схашҭын, убри азыҳәан иҿамлаӡеит, – иҳәеит сыԥшәмаԥҳәыс лаб.
– Ҽааны, ааԥын алагамҭазы саауеит, ари аҵәа-ҵла иазыжәуа сара избар сҭахуп, – сҳәеит.
Убас егьыҟасҵеит. Аԥсабара аҿыхара ианалагоз аамҭазы снеит.
– Ианаамҭаз уааит. Уаала, ишубо иҟасҵоит уи аҵәаҵла иахәҭоу, – иҳәан, еиха дук аашьҭихын ҳҿынаҳхеит.
Аҵла днамҵагылан:
– Ари убома, ари?! Иубома?! – иеиха ҩышьҭыхны днакәша-аакәшо, дахьынӡааиуаз, иеиха  наирбо аҳәара даҿуп, – иубома ари аиха. Ушьапы ԥҟаны укасыжьуеит ашәыр анҿамла, – ацәа  аацәҟьартә аҟара ашьапы днас-насит. Дмақаруа днадҵит.
Хыхь мчы ҳәа акыр ыҟазар, сымдырра санаижьааит, аха аиаша сымҳәаргьы гәнаҳароуп. Сабхәа иҟаиҵақәаз, имырбакәа сԥышәарччон, иҟаиҵаз хыжьагоуп ҳәа сынкахәыцуа.
Ишуҭаху  еилкаа. Ари хыҭҳәаам. Ашәырҵла, аҵәа хьыдҳаны иҿалеит, сумшьын аҳәарц аҭахызшәа. Уи иаҳәаз сыздыруам, аха сара даҽазнык исҳәеит адраматург дуӡӡа, афилософ Шекспир ииҳәаз: «Горации, в мире много кое-чего, что вашей философии не снилось».

Ииун, 12, 2006 ш. Санкт-Петербург
Ахәшәтәырҭаҿ.
Сыхәра аӷьара иаҿуп. Раԥхьаӡа сԥызҟаз, сшьа-сдақәа ԥызҟаз, имдыррала, иуаҩымрала, игәаҵәажәпарала сызшьуаз Вахтанг Ҭыжәба, ихәҭаз ихьит, сызшаз сшьа иуит, асԥышьацәгьа иоун, анышә дыҵабаахьеит.
Сара макьана сыԥсӡом, избанзар сызҭаху ԥыҭҩык сымоуп. Убарҭ ргәы сыхшәар, убри аҽны, сыԥсы шҭоу сыԥсуеит.
Ага бӷьыци ашьха бӷьыци еиқәшәоит,ҳәа ишырҳәо еиԥш, сахьышьҭоу ахәшәтәырҭаҿы дышьҭоуп Тимофеи Петрович зыхьӡу, аурыс ҭаҳмадак. Саб дахьҭакыз алагер Ниандома аҟнытәзаап.
– Ибзианы исгәалашәоит, шаҟа ирацәаҩыз абаандаҩцәа, еиҳараӡак кавказтәқәан. Ҳаҩны инеины  иҳацхраалон, еиҳарак  амҿы ҳазԥырҟон. Сани саби акрырҿарҵон.
– Ишԥоугәалашәо, Тимофеи Петрович, изҿыз абаандаҩцәа? – снаиазҵааит.
– Абнапҟара. Ҳара, ахәыҷқәа алагер ааигәара анеира азин ҳамаӡамызт.
– Шәарҭ, Конкинаа шәрацәаҩу? Сызшәазҵаауа, Урыстәыла зегьы еицырдыруа акиноақтиор Конкини сареи ҳаибадыруеит. Украинатәи акинорежиссиор Машьченко иҭихит аԥсуа телефильм. Убри акино асценари аԥсышәала сара изҩит, арольқәа руакгьы сыхәмарит. Уи зхысҳәаауа, Тимофеи Петрович, – убри, зыӡбахә уасҳәаз, акинорежиссиор иҭихит, даараӡа ақәҿиарагьы аиуит акино «Как закалялась сталь». Ароль хада дыхәмарт Конкин. Иареи сареи ҳаибаирдырит Машьченко. Аԥсныҟа днасыԥхьан, сыҩны днеихьеит, дааихьеит, – анысҳәа, аҭаҳмада дааигәырӷьан:
– Сашьа иԥа иоуп, – иҳәеит, ашьҭахь илахь еиқәҵаны, даақәыԥсычҳауа, ус ҿааиҭит, – шәара, ақырҭқәа…
– Саҭашәымҵан! Агха ду шәыхьит. Сара сқыруҭаӡам, саԥсуоуп, – сҳәан, ашьҭахь саланагалан иасҳәеит Қырҭтәылеи ҳареи уажәтәи ҳаизыҟазаашьеи, аурысцәеи, иаҳҳәап, анемеццәеи ишеиԥшым еиԥшҵәҟьа зегьрыла ҳшеиԥышм асԥуааи ақырҭқәеи.
– Иҭабуп, иахьсоуҳәаз. Сҭаацәа, смаҭацәа, сҩызцәа ирасымҳәалои исашәҳәақәаз, – иҳәан, нас дазыхынҳәит Сталин иӡбахә зиҳәаз, – убри, Ԥаҵаду ихҟьаны агәаҟра дуқәа ҳрықәшәеит ҳара Конкинаа. Ҳара, аижәлантәқәа убасҟак ҳрацәаҩын, ԥшь-қыҭа дуқәак ҳаҟан. Уажәы қыҭа хәыҷык аҟынӡа ҳнеит.
– Ԥаҵаду шәықәицама,  шәҭеикма?
– Аҵла ду аԥашәқәа ԥуҟар ишԥаҟало? Убас  ҳзиуит Сталин. Хныҟәгагас иҳамаз арахәи, аԥсаатәи ракәын. Иаҳфон, иаҳҭиуан, ишысҳәаз еиԥш, ҳныҟәызгоз арахә ракәын. Ианаҳҵон шаҟа ҳҭахыз. Ажәхьа заҵәык ада анҵара азин ҳамамкәа ҳҟарҵеит. Иҟалеит амлакра. Ақыҭақәа аҭацәра иалагеит.
– Убасҵәҟьа иҟалеит ҳара ҳҟынгьы, – сҳәан, саланагалан иасҳәеит аԥсуа қыҭақәа ирзааргаз урҭ ашықәсқәа раан. Ашьҭахь иасҳәеит, иара иқыҭаҿы, Ниандома алагер аҟны дышҭакыз саб.
– Шәара шәаб иарбан шықәсоу данҭаркыз?
– 1937 шықәсазы.
– Сызшәазҵаауа, уаанӡа ишшәасҳәаз еиԥш, ҳара Конкинаа, ԥшь-қыҭа дуқәак ҳаҟан. Иҟан даҽа қыҭа дук, Хлинов ахьӡын. Ҩ-ажәак еихысҳәаалоит. Ҳара ҳқыҭақәа рҿы аполитикатә лагерқәа ыҟан. Уаҟа иҭакын, иаҳҳәап, Герцен, Салтыков-Шьчедрин…
– О! Уа ибзианы исашәҳәеит: сыҽхәалап, – сҳәан, инацысҵеит алаф еиқәаҵәа. Арахь, уаҵәы сԥырҟоит. Аӡы иаго, аҳәҳәабжь иаҳауам ҳәа, уажәы сеиқәхо сеиқәымхо сзымдырӡо, убри азхәыцра ацымхәрас, алафҳәара саҿуп, – сыҽхәалап, сыҽхәалап, сара саб дҭакын Герцени Салтыков-Шьчедрини ахьҭакыз алагер аҟны. Сара саб, аҩышьа ззымдыруаз… – слаф-еиқәаҵәа еиликаан, ианаалартә:
– Ҿырӷәӷәала ишәҳәалар ҟалоит. Ҳаклассик дуцәа ахьаҭкыз ахыбрагьы, акамерагьы убарҵәҟьа дҭакын ҳәа шәҳәа, избанзар,  царизм ахаан иҟаз алагерқәа, иацрымҵазар иагдмырхаӡеит абольшевикцәа. Ҳазыхынҳәып хыхь ҳазлацәажәоз. Хлынов Ниандома уҳәа иҵегьы ақыҭақәа еидҵаны, 1939 шықәсазы қалақьс иҟаҵаны, иахьӡырҵеит Киров. Ҳаԥсҭазаара иаҳагьы ихьанҭахеит. Сара занааҭла сырҵаҩуп, аҭоурых дсырҵон аҵаҩцәа. Ауалафахәы цәгьамызт, аха иабааугоз афатә?! Ижәдыруазар акәхап, Киров иалоуп Архангельсктәи аобласт. Ацентр аҟынӡа ацара-аара даара иуадаҩуп.
– Ишшәасҳәаз еиԥш, Ниандома дҭакын саб. Атроцкист, ажәлар раӷа ҳәа ахарадҵа идҵаны. Насыԥла, машәырла деиқәхан, деибганы дхынҳәит. Урҭқәа зысҳәо, иҭакыз асоветуаа, иршьқәаз, чмазарала уҳәа, уаҟа иԥсқәаз рнышәынҭрақәа ыҟоу?
– Иҟоуп еиқәхақәаз. Хрушьчов  реабилитациа аныҟаиҵа, уаҟа иҭакыз ауаа дуқәа, иԥсхьаз рҭынхацәа неины анышәынҭрақәа шьақәдыргылеит.
– Излашәҳәаз ала, шәара ҭоурыхҭҵааҩуп. Саб излаиҳәоз ала, ицҭакын аԥсуаа рацәаҩны. Иҟоума аполиткала иҭакыз рмузеи?
– Ҷыдала, хазы иҟам, аха азеиԥш музеи аҟны, хымԥада, иҟалоит дара ртәы зҳәо адокументқәа. Даҽа знык ишәасҳәоит, Ниандома, Киров уҳәа, акәша-мыкәша, политикала иҭакыз, иршьқәаз, зхала иԥсқәаз рнышәынҭрақәа даара ирацәоуп.
Џьара исҳәахьеит, даҽазнык исымҳәар сгәы  иауам. Адунеи аҟны имаҷӡазар ҟалап, ҳара, аԥсуаа ҳаҟара, рыԥсадгьыл гәакьа Аԥсны аҵкыс, акырӡа еиҳаны атәым тәылақәа рҟны анышә иамадоу. Иаҳҳәап, Аҭаратәи Аҳәбақәа Аҭара аҵкыс акырӡа еиҳаны Аҳәбақәа рнышәынҭрақәа ыҟоуп Ҭырқәтәыла.
Ҳазҭаху ирҳәалоит, шәара, аԥсуаа, шәыԥсадгьыл Аԥсны  Швеицарианы иҟашәҵар ҟалоит ҳәа. Уи ҟаҵашьа амаӡам. Ҳхаҭақәа ҳкультура ахьылаҟәу мацаразы акәӡам. Иумазароуп Швеицариа агәылацәа.

Ииун 15, 2006 ш. Санкт-Петербург
Ахәшәтәырҭа. Сԥызҟаз ахирург Н. Нариманиан, ҩажәижәаба шықәса раԥхьа, Ҟарабахынтәи даны Ленинград амедицинатә институт дҭалеит. Аҵыхәтәантәи акурс аҟны дантәаз апрақтика дахысуан абраҟа сахьышьҭоу ахәшәтәырҭаҿы. Усҟан иҟаз аҳақьым хада, игәра иган, чмазаҩык дԥиҟеит. Убасҟак ибзианы иҟаиҵеит, аинститут далгаанӡа, аусурҭа ирҭеит. Убри аахыс абраҟа аус иуеит аҟәша еиҳабыс. Иԥшәмаԥҳәыс дҳақьымуп, иҷкәынцәа аҩыџьегьы ҳақьымцәоуп.
Санԥырҟоз:
– Ахьаа хызҽуа, азеиԥш агәыр улаҳҵоит, – аниҳәа:
– Иахьԥышәҟо убраҵәҟьа иалашәҵа. Егьирахь иаҭахӡам. Ишԥышәҟо сахәаԥшлар сҭахуп, – сҳәеит. Агәыр ишысҳәаз иҟарҵеит. Аха сахәаԥшлар имуит.
Перевиазка иара инапала иҟаиҵоит. Иџьасшьан сиазҵааит:
– Аԥҟара мацара акәӡам ихадароу. Зегьреиҳа ихадароу, аԥҟара ашьҭахь ауп. Исымоуп  амедеҳәшьцәа бзиаӡақәа. Аха аԥҟара ашьҭахь, хымш сара снапала иҟасҵоит, – иҳәеит.
– Уажәшьҭа еилыскааит, уара ухьӡ-уԥша абриаҟара изыҳараку Петербург. Иумдыруеи, сара сԥуҟарц азыҳәан, мызкы аочеред сықәгылан. Иуасҳәахьеит, ҩынтә аԥҟара зсықәшәаз, сԥызҟаз аҳақьым, џьаҳаным ицаша, санԥиҟаз ашьа-дақәа ҩба  хиҵәеит, имдыррала. Аҵкыс еицәахеит амедеҳәшьцәа. Даҽа ҳақьымк сеиқәирхеит. Аха исеиҳәеит, ианӷьалак ашьҭахь, даҽазнык аԥҟара уқәшәар ҟалоит ҳәа. Наири-џьан, ақырҭуа нацистцәа сеибганы санрыцәца, аԥсуа ҳақьым сишьуан, разҟыла сеиқәхеит, – инацысҵеит, сгәы иалаз, даҽакгьы, – Аԥсны амедицина убасҟак илаҟәуп, зхы изахәо, Аԥсны анҭыҵ ҽыхәышәтәра ицоит. Уи еиҳарак  изыхҟьо аекономика ауп. Иуцәызӡом, Аԥсны рнапахьы иааргеит аԥсымҭәқәа, – сылахь, сгәышԥы снапы нахьшьны, – руаҩра лаҟәуа-илаҟәуа рымгәа иҭалеит, урҭ риашара даараӡа ицәгьоуп. Ҳара-ҳара ҳаибарԥшуа аҟынӡа ҳнаргар ҟалоит. Сынтәа иалаҳхыз апрезидент ԥшьынҩажәи жәаба процент ауаа идгылеит. Ҳақәгәыӷуеит амҩа ҿыц ҳанылап ҳәа.

Ииун 17, 2006 ш. Санкт-Петербург
 «По-настоящему счастлив тот, кто счастлив у себя дома», – иҳәон Л.Н. Толстои. Сызшаз исаҭәеишьеит, анасыԥ бзиа сымоуп сҳәартә, аҭаацәара бзиа. Аха, ишырҳәо, ацәгьеи абзиеи рышьхәа еивҵоуп. Уи ҟалеит сара сҿы. Сшымгәыӷӡоз, сыԥхыӡгьы иаламшәацыз сыҩны ашәхымс ихыҵит агәырҩа дуӡӡа. Иаалырҟьаны дҭахеит сыҷкәын аиҵбы. Сахыԥсаауа аҟынӡа саннанага, азхәыцра салагеит, сара саҵкыс акырӡа еиҳау  агәырҩа дуӡӡақәа рызназгаз, џьаҳаным изгаша аибашьра. Сыбла иаахгыло иалагеит, зыҷкәын заҵәқәа ҭахаз, ҩыџьа рыда  змақәамыз ахацәа  ирыԥхақәаз, насгьы, Анцәа иџьшьаны, дсымоуп даҽа ҷкәынак.
Ԥсабарала агәкаҳара сылаӡам, аха знызаҵәык, ишысҳәаз еиԥш, сыҷкәын данҭаха, иашьа дыгәниго, исзаанхазгьы дигозар акәхап, арахь сара схаҭа адабла сысын, сымԥсуа сыбзамхо аиарҭа сылахо ҳәа сазхәыцуа, аҽшьра аҟынӡа снеихьаны, хыхь исҳәаз ажәаԥҟа: «Ацәгьеи абзиеи рышьхәа еивҵоуп» – ҳәа, уигьы сшақәымгәыӷӡоз, иҭахаз сыҷкәын иҟнытә амаҭа дсоуит, убри ашықәс 2000 шықәса анҵәамҭазы. Зхаҵкы сцаша сҭаца, Манана Зарандиа, лыԥшра-лсахьа мацароума, иџьоушьаша, ҟазшьалагьы уаҩралагьы даара диеиԥшуп  исыԥхаз сыҷкәын. Хәышықәса  ҳмаҭеи лареи ҳара ҳзы дыҟан. Лани, лаҳәшьцәеи, аибашьра ианалга аахыс Москва инхон, ҳәарада, игәхьаалгон. Ҳгәы нымхарц ирҟәымшәышәны илҿыҵҟьалон лани лаҳәшьцәеи шыгәхьаалгоз, дцарц шылҭахыз.
Аԥхын ԥсшьараз Аҟәа ианыҟаз иақәыршәаны лан, лаб, лаҳәшьцәа аҩны иааганы, ачеиџьыка ҟаҵаны, дныҳәа-ныԥхьаны, анасыԥ бзиа лзеиӷьашьаны,  ԥҳа гәакьак леиԥш дшаҳбо налаҳәаны, дҳашьҭит Москваҟа, ҳәарада, ҳмаҭагьы длыманы.
Шықәсык анҵы, ишьара данықәла, схырхәаны сызиҳәаз наигӡеит сыҷкәын еиҳабы, ԥҳәыс дааигеит.
Ахшыҩрҵара ахаан саҿымызт, аха абарҭқәа зысҳәо, аӡәыр гәырҩа дук дақәшәар, иҟалоит џьара ихәозар ҳәа.
Аа, иахьа, аҭел исзасуан сыԥшәмаԥҳәыси сыҷкәыни. Иара сыҷкәын, дсыцны даарц кырынтә иҳәеит, аха изымуит,  аешьцәа реиԥш сызбо ауаа сымоуп Петербург ҳәа иаҳәаны дааныскылеит.
Сазыхынҳәып сахьышьҭаз ахәшәтәырҭа. Санԥырҟа, санеиқәха, сыԥсы анҭала сназхәыцит сахьышьҭоу апалата. Ашә адәахьала иадҩылоуп «Апалата 6» ҳәа. Мчыла сааԥышәырччеит. Ааигәа даҽазнык саԥхьахьан даараӡа бзиа избо Антон Чехов иажәабжь «Апалата №6».
Сахьиоу аԥенџьыр салԥшны саҵаԥшуан, ицәышӡа адгьыл иахаԥоу ажәҩан. Анцәа сышизхәыцуаз, иаасгәалашәеит, хыхь зыӡбахә сҳәаз А. Чехов иажәабжь аперсонажк ииҳәаз: «У Достоевского или у Вольтера кто-то говорит, что если бы не было бога, то его выдумали бы люди», – нас инацҵаны иҳәоит, ауаҩы игәы зырҭынчша хшыҩҵак дуӡӡак: «А я глубоко верю, что если бессмертие, то его рано или поздно изобретет великий человеческий ум».
Даҽазнык, еиҭах аԥсцәаҳа илакыҵа еиқәаҵәа сҭаԥшит. Анарцәҟа сигарц ашәхымс даалагылеит. Сара сымацара сакәым, аԥсуаа зегьы изныкымкәа аԥсреи абзареи рҳәааҿы инанагахьеит. Убасҟак «еишьцылахьеит», убасҟак «еизааигәахахьеит, – еизгәакьахеит. Аԥсҭазаара алагәырӷьара аҵкыс, аԥсра иаҳа ҳаҭыр ақәырҵо аҟынӡа инанагахьеит. Уи  уаназхәыцлак, иааугәалашәоит ҳашьха ӡыхьқәа. Ацаҟьа иалыкәкәо алабжыш иаҩызаха икаҭәо аӡыхь ужәагәар, иӡӡазшәа ԥыҭраамҭак аҽаҵәахуеит, ашьҭахь ацаҟьа кылҵәаны, даҽаџьара иҵхәраа аҿаанахоит.
Апалата аҟнытә аԥҟарҭа ашҟа, асакаса санҵаны саныргоз, саԥхьа  дгылазшәа сыбла даахгылеит иҭахаз сыҷкәын Дауҭ. Ажәак мҳәаӡакәа, умшәан, уҽырӷәӷәа иҳәозшәа, хәыҷык дааԥышәарччо дсыхәаԥшуан.
Сцацха аԥҟара ианаҿыз, снаизхәыцит раԥхьа Аҟәа ахәшәтәырҭаҿы сԥызҟаз аԥсуа хирург: «Издыруада, ашьа-дақәа дара рхала иԥыжәжәазар, аӷацәа сцацха ианҭасыз, ианԥыржәаз, ирҟәаҟәазар сдақәагьы? Еиҭах ашьа рзаанымкыло иалагар? Иҩны, аконверт иагәылаҵаны, аҩны, аҩыратә стол аиашьчик иҭасҵеит санԥслак иҟарҵаша сҭаацәа».

Ииун 17, 2006 ш. Санкт-Петербург
 Аты абла анаиу «аџьымшь, аџьымшь» аҳәон ҳәа. Санеиқәха, акалам скыртә саныҟала, аиарҭа сылаианы, ақьаад изланысҵақәоз скалам хәыҷы, иаалырҟьаны «амгәа» анҭацәы, «уара умгәа  шҭацәыз еиԥшҵәҟьа, сыхшыҩгьы  ҭацәит» сҳәан, наҟ инкасыршәын, ауборшьица, зтәарҭа узавымсуа аҟара идуу, слыҳәан, дгәамҵ-хамҵуа дцаны каламк сзаалгеит.
Акалам анысҳәа исгәалашәеит, ауаҩ нага, анхаҩ бзиа, ажәаҳәаҩ саншьа Кәҷыҷ Кәаӷәаниа ҽнак исеиҳәаз акалам азыҳәан.
Ажәа ахы мҳәакәа – аҵыхәа узҳәом.
Акыр шықәса ихәаҽыз ҳажәлар ргәамч, 1956-1957 ашықәсқәа раан, асы аныӡыҭлак ашәҭқәа аира ишалаго еиԥш, аԥсуаа нагақәа, еиҳараӡак астудентцәа аахтны иқәгыланы ацәажәара иалагеит Қырҭтәыла амилаҭтә политика иаҿагыланы. Рычҳара хыш-хыҵәеит ақырҭуа ҵарауаҩ-нацист П. Ингороҟәа, иҭижьыз иусумҭа анырба. Уаҟа ишьақәирӷәӷәон аԥсуаагьы қырҭқәоуп ҳәа.
Убри аусумҭа еиқәҵәа иаҿагыланы, астудентцәа 1958 шықәсазы Мықә Ашҭаҿы еиҿыркааит ажәлар реизара.
Заԥхьаҟа ҵарауаҩ дуны иҟалараны иҟаз астудент С.Л. Зыхәба ажәахә хада ҟаиҵеит убри аизараҿы. Ацәажәара мацара акәымкәа, аизара иаднагалаз ачынуааи иареи ажәа еимаркит. Сара сықәгылара азкын Мраҭашәарахьтәи Қырҭтәылантәи ақырҭцәа иааганы Аԥсны ишындырхо, Бериа иполитика ишаҿыц ишаҿу.  Хырҽхәарамкәа, ицәгьамкәа сцәажәеит.
Аизара ашьҭахь,  иҳацыз, сара саҵкыс ԥыҭк еиҳабыз Жора Жанааи сареи Кәтолҟа ҳдәықәлеит ԥхьара ҳәа. Сара саншьцәа, Кәаӷәаниаа рахь, иара иҩныҟа – Џьгьардаҟа.
Иааилашәшәон.
Арахә еилиргон саншьа Кәҷыҷ. Ҳаниба, дшыццакуазгьы, аҩныҟа  Ажанаагьы дымҩахымҵыр имуит, изызӡарызеи, даара амла ҳакуан. Акранаҳфоз, акранаҳжәуаз Кәҷыҷ иҳаиҳәаз ажәа ахаан исхашҭуам.
– Шәҩыџьагьы акалам шәкуп. Дадраа, акалам абџьар аҵкысгьы амч амоуп. Иахьа шәахьыҟаз, имҩаԥыжәгаз аизара, ада ԥсыхәа ҳамамызт, аха, дадраа, даара ицәгьоуп напык аҿы акалами атапанчеи рыкра.
Ииҳәаз иаҳа сацныҟәар акәын. «Атапанча» даараӡа иаԥырхагахеит скалам.

Ииун, 20, 2006 ш. Санкт- Петербург
Зныкымкәа сгәанала исҳәахьан – ҳарҭ ауаатәыҩса ҳазшаз хәыҷык аҟара диашам. Зны ҳачмазаҩхоит, ҳажәуеит, ҳхаԥыцқәа каԥсоит, ҳлымҳақәа, ҳаблақәа ирыгхоит, ҳшьапқәа ҟәарҟәаруа аҟынӡа ҳнеигоит. Иааҳалаиҵаз абзиарақәа зегьы араҟа, аарцәы иааныжьны, нас ҳишьҭуеит нарцәыҟа.
Саныхәыҷыз, ибзианы исгәалашәоит,  ашьхымзагәара ҳаман. Ацха аҭаны акәын ахырҵәы шаҳҿалҵоз ҳан. Дара, ашьхыцқәа ртәы ибзиаӡаны идыруан ҳаб. Исхашҭуам ҽнак ииҳәаз:
– Ашьхыцқәа срыҵашьыцуеит.
– Уабарыҵашьыцуеи, иааҟәымҵӡакәа, ԥсшьарак рымаӡамкәа иааҟарҵо ацха ҳара иаарымаҳхуеит, – анысҳәа:
– Сызҿу даҽакуп. Ашьхыц шыԥыруа, агәы аангыланы, аԥсы нахшәаны, акәапаҳәа инкашәоит, – иҳәеит. 
Шаҟа ибзианы иҳәазеи?
Сыпҟаны  апалата аҟны  сахьышьҭаз, уахык ишакәым ирацәаны ашьа аара иалагеит. Даара ирацәаны ицеит. Амедеҳәшьцәа ашьа аанкылага агәырқәа сыларҵеит, ахәшәқәа сдыржәит. Ианаму, сԥызҟаз аҳақьым аҩныҟа изасын, дааргеит.
Схатәы ԥсҭазаараҿы аргамаду избеит, исхызгеит ажәлар ирҳәахьоу ажәа ҟәыӷа ду: «Ауаҩы изы – ауаҩы дыхәшәуп».
Сеиқәшәырхеит Наири Нариманиан. Изанааҭ аҟны мацара акәым, уаҩык иаҳасабалагьы дсуандаз, дысҭынхадаз уҳәартә дыҟоуп. Ажәа ду  интернационал, уажәазы ажәа бааԥсык еиԥш, аҳәара иаҟәыҵыз, иара ԥсабарала ишьа-ида иалоуп, ауаа милаҭла реилымхра. Иара дызхагылоу аҟәшаҿы   аус руеит еиуеиԥышм амилаҭ уаа. Ҳәарада, сгәы иахәеит аԥсуаагьы ҩыџьа аус ахьыруа, Аԥсны  знызаҵәыкгьы дшымнеицгьы. Ицәгьамкәа издыруеит, аҭырқәцәа аерманцәа ирзырухьоу.  Гәшаҭарала сиазҵааит дышԥарзыҟоу аҭырқәцәа ҳәа. «Иҟалаз ҟалахьеит,  ҳазхәыцралоуп ҳаԥхьаҟа аԥсҭазаара бзиа азыҳәан».
Санԥиҟа, спалата аҟны иара даныԥхьоз, ҳалацәажәон аерманцәа рҭоурых дуӡӡа. Иааџьоушьартә даараӡа ибзиаӡаны издыруеит ижәлар рҭоурых. Аха зегьреиҳа исгәаԥхо ииҳәаз ахшыҩҵак: «Ажәытә, ҳәарада, иудыруазароуп, аха уааҟәымҵӡакәа ушьҭахьҟа уԥшлар, уаԥхьаҟа узцаӡом, амцхә алаҽхәара ауаҩы дарԥшӡом».

Ииун 21, 2006 ш. Санкт-Петербург
Акыр шықәса раахыс ҩызас исымоу арҵаҩы, абиолог, уажәы апенсиахь ицахьоу, сара саҵкыс ҩышықәса рыла деиҳабуп Ианина Михаиловна Кроль. Араҟа, Петербург дахьынхо, луадақәа рҟны, хазы аҩналарҭа аманы, аҩырҭа астоли адиуани ргыланы, ҩынҩажәа шықәса иреиҳаны, лара лафла лҳәашьала, аԥсуа классик икабинетоуп. Уаҟа иҵәахуп снапҩымҭақәа, сысалам шәҟәқәа, сышәҟәқәа зегьы. Дауриами! Ауриацәа, аерманцәа реиԥш, аҩыра еиқәырхагас, мал-мазара дуны иахәаԥшуеит, ахә ҳаракны иршьоит.
Убри аынсҳәа, исгәалашәоит ауриа ԥҳәыск иҟалҵаз. Ашәҟәыҩҩы дуӡӡа М.А. Шолохов изыҳәан иҟалҵаз. Адунеитәи литература аклассикатә ҩымҭа дуӡӡа «Дон ҭынч», ашәҟәыҩҩы қәыԥш, анапҩымҭа машьынкала икьыԥхьырц изиҭаз аԥҳәыс, ахкьыԥхьаа, ҳәарада, автор илҭан, анапҩымҭа ҭаршәны илҵәахуан. Аԥхьатәи авариантқәа аибашьра иалаӡит. Иҵашьыцуаз аграфоманцәа, иаахтны аҳәара, аҩра иалагеит М.А. Шолохов ароман зҩыз иара иакәӡам, абелогвардеец иҩит, иӷьычны ихьӡ анҵаны иҭижьит ҳәа. Уи убасҟак идырҳауҳауит, ибаҩхатәра дуӡӡа ҳаҭыр  ақәызҵозгьы агәра рго иалагеит.
Изызӡарызеи, Фазиль Искандергьы длакҩакуа даныҟаз аамҭазы ҽнак исеиҳәеит абасҟак иқәыԥшыз ауаҩы, асеиԥш иҟоу аҩымҭа  изаԥҵомызт ҳәа. Еиҳарак иаҽԥнызҳәоз анапҩымҭа, инапала ииҩыз ҳәа ахаангьы иҟамызт. Шәхаҿы иаажәг, ашәҟәыҩҩы дуӡӡа дахьынӡанаргаз,  ихыҭҳәааз, ауҳәан-сҳәан шаҟа амч ауз.
Ҩ-ажәак еихысҳәаалоит. М.А. Шолохов дуӡӡа иҟынӡа сара сабаҟоу, аха Антон Чехов иҳәашьала «Каждая собака лает по-своему». Саргьы схатәы бжьыла «сышуеит». Сара исыҵашьыцуаз, иара дзеиԥшраз аилкаара мариоуп. Ауҳәан-сҳәан гәареиҵеит сроман «Асқьала» аурыс шәҟәыҩҩык иҩын, анапҩымҭа имԥыхьашәан, еиҭаганы иҭижьит ҳәа. Исазҳәаз авантиурист, ақырҭуа-аԥсуа еибашьраан, маӡала ҳаӷацәа ирыдгылаз, иахьагьы иԥсы ҭоуп, аха, ауҳәан-сҳәан гәаразҵаз, иаалырҟьаны дхаббала дыԥсаанӡа, ашьа иҿысххьан.
Аԥсуа чычиара ҳаҟәыҵны, ҳажәа инацаҳҵап хыхь ҳазлацәажәоз аус дуӡӡа, адунеитәи аҵакы змоу.
Урыстәыла имҩаԥысуаз аҭыӡшәа дуӡӡа дахыччо дтәазаарын, адунеи аҵыхәан, Австралиа инхоз, хыхь зыӡбахә сҳәаз М.А. Шолохов инапҩымҭа зҵәахыз ауриа ԥҳәыс.
Илцәымӷыз, икалыжьыз аҳәынҭқарра СССР хыбгалахьан, Урыстәыла Ахадас дҟалахьан В.В. Путин.
Иаалыцҳаит ароман «Дон ҭынч» анапҩымҭа лара ишлымоу.
Ажәа мыцхәы заҭахузеи, В.В. Путин ихатәы фонд аҟнытә хәышә нызқь доллар лыҭаны, илымихәҳаит М.А. Шолохов инапҩымҭа. Уажәы, хәы змам анапҩымҭа Москва иҵәахуп.
Ихсыркәшап хшыҩҵакык ала, амилаҭ еиқәзырхо ҭоурыхла ахәыцроуп, инахараны ԥхьаҟа аԥшра.
Сазыхынҳәып зыӡбахә сҳәаз сҩыза бзиа Ианина Михаиловна лышҟа.
Ахәшәтәырҭаҿы сышьҭоуижьҭеи сылбарц акырынтә даахьеит. Дызҿыц араҟагьы даҿуп – сышәҟәқәа ааганы ирылҭеит иаԥхьаларц.
Тимофеи Петрович сышәҟәык данаԥхьа, спалата ахь дааин акраамҭа далацәажәон, еиҳараӡак игәаԥхеит сповест «Ақәыџьма-ҟьала ахынҳәра». Ажәа ԥхақәа аниҳәа ашьҭахь, сиазҵааит:
– Шәара шәҿы ақәыџьмақәа ыҟоума?
– Ишԥаҟам! Егьырацәоуп!
– Ишәгәаԥхаз аҩымҭа иахьынтәааз шәасҳәап, – сҳәан ҿаасҭит, – аԥсуаа ирҳәоит аҽи алеи ауаҩы ишьа рылоуп, убри азыҳәан ҷыдала ҳаҭыр рықәырҵоит. Рхала имԥсыкәа иршьӡом, ржьы рфаӡом, иԥшьоу ԥстәқәоуп ҳәа ирыхәаԥушеит. Ажәаԥҟақәа ыҟоуп акымкәа-ҩбамкәа.
– Исашәҳәа акык-ҩбак.
– Абга иԥылт. Абга даҩызоуп. Абга иацәшәаз, амшә дагәыдҳалеит. Шәара, Севертәи ажәларқәа шәҿы, абгақәа ирыхҳәааны аҳәамҭақәа ыҟоу? – снаиазҵааит.
– Ишәасҳәап, акырӡа шәазҳәо алегенда. Ауаатәыҩса адәы ианықәнагала, ианырацәаха, аимак ду роуит, аибарԥсра аҟынӡа инанагеит.
Иааибуамызт гәыла-ԥсыла, доуҳала адәы иқәзи, цәала-жьыла, хшыҩла, амч ала адәы иқәзи. Аҩбатәиқәа аиааира ргеит иаҵахаз иԥхарҵеит. Рҽырҵәахыр акәхеит. Ицо, ицо ицаӡеит, ахьҭа бааԥс ахьыҟаз, дара рыда уаҩԥсы дахьзымнеиуаз. Адоуҳа-уаа ирцәыӡыз амч есқьынагьы ихьааргоит. Реиҳа изҳәақәо, уахынла абга рҽеиԥштәха ашәарыцара иалагоит. Раӷацәа ирымԥыхьашәап ҳәа. Ашамҭаз рҽыԥсахны, ауаҩ сахьа аахәаны,аҩныҟа ихынҳәуеит.
– Даараӡа иссиру легендоуп. Хәыҷык иазааигәоу аԥсуаагьы ирымоуп аҳәамҭа. Уи алегенда шәасҳәаанӡа, ишәасҳәап гәыла-ԥсыла азыҳәан ирҳәо аԥсуаа. Ауаҩ бзиа изыҳәан ирҳәоит игәы ҟәышуп, гәыла дхәыцуеит ҳәа. Зегьы еицырзеиԥшны ирҳәоит: «Ауаҩы игәы иҭоу ихаҿы ианыԥшуеит» ҳәа.
Егьырҭ, ҳаҭыр зқәу, Тимофеи Петрович, анҭ, зыӡбахә шәҳәаз, мчыла иааиз хшыҩла мацарала адәы иқәу рзыҳәан ирҳәоит аԥсуаа абас: «Акәты ашьыга ашьаԥхыц иҵнахуеит»,
– Ҳаамҭа ианаало, уи еиҳау ажәаԥҟа смаҳацт! Издырқәо зегьы ирасҳәалоит!
– Ҳазыхынҳәып абгақәа рзыҳәан шәара ишәҳәаз алегенда. Ишышәҳәаз еиԥш, иџьоушьартә иҟоуп, шәара адунеи аҵыхәан, Иҵааршәу аокеан ааигәара инхо ажәларқәа ишәҳәо алегендеи, ӡынгьы-ԥхынгьы џьоукы рҽахьыркәабо Амшын Еиқәа аҿықәаҿ инхо ажәлари ирҳәо алегендеи даараӡа иахьеиԥшқәоу ыҟоуп, – ҿаасҭит гәҭахәыцрала, – издыруада, аԥсуа жәларшьҭрақәа адәы ианықәнагала, шәара шәҿы еиԥш, аԥсуаагьы ргәы-рыԥси, рымчи-рыхшыҩи аибарԥсра ианалага, иаҵахаз абгақәа рахь ицазар? Уи сзырҳәо, иахьагьы аԥсуаа ирҳәо легендоуп. Уи абас иҟоуп. Ахацәақәагьы, аҳәсақәагьы реиҳа изылшақәо, аҵхыбжьон, ашьха ԥсҭақәа, абнаршәырақәа рҟынтәи агаҿа ашҟа иаацәырҵны, дара ирдыруа абызшәала аҿыҭра иалагоит. Абга дуқәа аарыдгылоит. Рымаҭәақәа ааршәыхны, ран ишаалыхшаз, абгақәа инарықәтәаны, алашьцара рҽалакны, ақыҭақәа ирылалоит. Абгақәа рышьҭыбжь, ирҳәоит, убасҟак идууп, аҽыҩ дуқәа аауашәа. Рышьҭабжь мацара агәыҭҟьара арҵысуеит. Иаԥырҵеит абасеиԥш ажәаԥҟақәа: «Абга даҩызоуп», – уи изкуп имшәо, ихьамҵуа ауаҩы.
– Игәы ҟәышуп, гәыла дхәыцуеит ҳәа аԥсуаа ирҳәақәо ҳәа  ишәҳәақәаз исгәаланаршәеит сзыԥхьахьоу статиак, – ҿааиҭит сдырҩы ҿыц, – Америка, аборигенцәа, аиндееццәа жәларшьҭрак ыҟоуп, рыхьӡ сгәалашәом. Ҳара, ауаа шкәакәақәа ҳзыҳәан, шәеилагоуп, избанзар хыла мацарала шәхәыцуеит, ҳара ҳхәыцуеит гәыла-ԥсыла рҳәоит.
– Америкатәи ажәларшьҭрақәа анышәҳәа, шәзырччаша, хәыҷыкгьы шәзырхәыцша акы шәасҳәоит. Аԥсны ашьхақәа рыбжьара иҟоуп ҳаблак, иахьӡуп Аимара. Убасҵәҟьа, Аимара рыхьӡуп, америкатәи жәларшьҭрак, Аԥснытәи аимараа реиԥшҵәҟьа, америкатәи аимараагьы ашьха ҭыԥқәа рҿы инхоит – сҳәан лафқәакгьы налаҳхт.
Ахәшәтәырҭа санҭыҵуаз, Тимофеи Петрович Конкин игәаласыршәеит, даҽазнык схырхәаны сиҳәеит ақалақь Киров амузеи аҿы деимдарц, дахәаԥшырц, уаҟа иҭакқәаз аԥсуаа рзыҳәан акыр ыҟоу иҟаму.

Ииуль 15, 2006 ш. Аҟәа
Абга иагьа аҿоуҵаргьы абнаҟа иԥшуеит. Алахтра ҳәа изышьҭоу ацивилизациа, схы-сыхшыҩ егьа «акраҿасҵазаргьы», санқәыԥшыз аахыс ақалақь аҟны сшынхогьы, аамҭак ансоулак, иҟасҵари, сабацари ҳәа саргәаҭеиуа салагоит, махәҿала, адгьылаҿ аусура, сыбла ихгылоит ауҭрақәа, амхырҭақәа, ақәаҵақәа.
Зыхә цәгьам ҩнык, мамзаргьы дгьыл хәыҷык сзыԥшаауазар ҳәа сҿынасхеит Маиак ашҟа. Сыбла иаахгылон Аҭара исымаз абаҳча. Ихкаан. Агәашә ҿан. Иаакәыршаны ашәыр еиҭаҳан. Исыман шәкы иреиҳаны амандаринақәа. Ихьыдҳало иҿалахьан. Ҳҳабла анырбылуаз ампыҵахалаҩцәа иаақәырхит, иршьаҟьеит, еимырҳәеит, ибнахеит. Алаф сылырхуан сҩызцәа: «Сталин иеиԥш, ааигәатәи харатәи адачақәа умоуп» – ҳәа. Уи зырҳәоз, анцәа ииныҳәаша, Ешыра ақыҭан инхо Мирод Смыр иааигәара участокк сиҭан, уаҟагьы ихыскаан, ашәыр еиҭасҳан, амҿы иалхны иргыланы исхыбхьан аҩнгьы. Уигьы ҟәыбаса иргеит ақырҭуа фашисцтәа.
Уара иушьуа Анцәа дишьуам ҳәа, сахьцаз сманшәалахан, ирмариаӡаны иаасхәеит аҩнгьы, хар амамкәа иаҵанакуа адгьылгьы. Исызҭаз хылҵшьҭрала  Ҭхьынатәуп. Иҟан хҩык аишьцәа Алиоша, Хәыта, Акаки. Алиошеи сареи  ҳаимаҳәылацәан. Ахшара иоуаанӡа, иаалырҟьаны аԥсҭазаара далҵит, иҭәымҭа дышҭагылаз. Агәыбжьанытә Хәыта дысҩызан. Аучилишьче ҳаицҭан. Машәырла дҭахеит. Анхара-анҵыра сызҭаз уажәы аус иуеит аҩнқәа русҳәарҭаҿы, ишырҳәо еиԥш, домоуправление аҟны.
Абарҭқәа зхысҳәаауа, иахьа сдача аҟынтәи сшааиуаз, даасԥылеит ибзианы издыруа хаҵак.
– Уабантәаауеи? – днасазҵааит, нхаҩ ӷарк иеиԥш сҽеилаҳәашьа џьашьаны.
– Џьаҳанымҟа ацара мариоуп. Уахьынтәи ахынҳәра даара ихароуп. Изхысҳәаауа удыруеит. Аибашьра, схатәы гәаҟрақәа… Машәырла иҭахаз сыҷкәын аиҵбы Дауҭ… Сгәы каҳаны сшыҟаз, амаҭа дансоу, сыԥсы ҭало салагеит.
Сдырҩи сареи акраамҭа ҳалацәажәон анхара-анҵыра. Ҳанаԥырҵуаз даҽазнык: «Џьаҳанымҟа ацара мариоуп. Уахьынтәи ахынҳәра даара ихароу, иуадаҩу мҩоуп.
Ажәытәи аҿатәи еиҿырԥшуа сшазхәыцуаз исгәалашәеит исаҳахьоу ҳәамҭак.
Аԥсаатә алаҳәа акәтаӷь ианагәылҵуа, ахш еиԥш ишкәакәоуп, ашьҭахь, иазҳацыԥхьаӡа, аҟәышхара ианалагалак, аԥсҭазаара ианалаԥшлак, игәыннаго-игәыннаго, иаҳа-иаҳа еиқәаҵәахо, абыржәы ишыжәбо, арацәаххырра иеиԥшха еиқәаҵәахоит. Иҟыруеит хьаала иҭәны, ауаатәыҩса рхәыҷра, рқәыԥшра гәхьаанагоит.

Ииуль 30, 2006. Аҟәа
Аибашьраан, Аҟәа суадаҿы иҩназ анацистцәа, сымшынҵақәа анырбылуаз, машәырла еиқәхан, сыблакнот хәыҷык иахьа исымԥыхьашәеит. Ихызҩылаауеит ишаазҩыз. 1972 шықәса. нанҳәа ԥшьба. Ԥсҳәы. Бзыԥ аӡиас ахықәан. Шьҭрала иоурысу, аԥсуаа ирааӡаз, араҟатәи анхаҩы, ашьхааӡаҩ Пиотр. Пиотр Кәаӡбеи сареи  ҳшеицәажәоз ус  ҿааиҭит, уаанӡа ҳазлацәажәоз инацҵаны:
– Аа, уажәааигәа ихжәаны икаҳаит, акыр шықәса зхыҵуаз ара-ҵла. Сгәылеи сареи ахьархь ала ианаахаҳҵәа, аҩныҵҟа, агәаҩараҿы иаӷран, алҩақ иашәны, ахьхьаҳәа еилаԥсо архнышьна. Ԥсҳәы ақыҭан, иудыруеит, уажәы инхақәо аурысцәоуп. Архнышьна зынӡаск ирыздырӡом. Анцәа идырп, дызусҭоу, зхәышҭаара ырцәаны, зырхнышьна аҵәахра зықәшәаз. Аҩны иҵәахны исымоуп. Амҳаџьырцәа рхьышьҭрак дхынҳәыр исҭоит.

