
Аԥсуаа еиҭасҳәарц бааҟәымҵӡакәа амца
сыцрабҵеит.
сџьабаа сыцеҩҩыбшеит.
“Иубап, уџьабаа ыӡӡам” бҳәон.
Ааи, ҳџьабаа башамхеит.
Уажәы аԥхьаҩцәа иҳацеҩҩыртоиҭ иеиԥаҳҳәақәаз.
быԥсы иабозар иагьа беигәырӷьоит!
быԥсаҭа бзиахааит сыблагәы!
Абри аиҭага хәыҷы
зыԥсҭазаара зегьы саԥсуара иазызкыз
аха зызхара зыԥсаадгьыл ақәынхара
лахьынҵас смоуз, сҩыза бзиахә
Иунал Џьу
игәалашәара лаша иазыскуеит…
Иҳәырҳәыруа иҟаз лыхцәқәа, аԥхӡы илылҵыз
амшала лылахь иадҷабаны лӡамҩақәа ҟаԥшьыхәхәараӡа
дыҟан, дшәаԥырҳаԥуа, дгәаҭеиуа, лхы ларҟәны дгылан…
Иҟалҵаз закәыз? Ишԥалгәыӷьи абри? Ииашазма
иалылхыз амҩа?.. Лгәы абырҵкал икылырхуазшәа
дыҟан, лыԥсыԥ лзеивгомызт, аамҭак азы дхәаҽуазшәа
дааҟалеит…
Дахьхәыр еиӷьызма мамзар? Ашьшьыҳәа лыҩныҟа
дымхынҳәуаззи, днеины акымзарак ҟамлаӡазшәа иԥхаӡа
иҟаз лиарҭа дыҩхәыҵалон. Ааи, ааи, дхынҳәыр акәын
аҩныҟа… хшыҩдаран ари иҟалҵоз!
Рыҩны ашьҭахь игылаз алаҳаҵла амҵахь
дышԥанеиуаз? Илуысыз ҵхабжьон абраҟа? Мамоу,
мамоу, дахьхәыр акәын зегь раасҭа иеиӷьыз.
Лаб даалгәалашәеит уи аамҭазы… ауразоуроу хьаа
дуӡӡак даамҽханакит, лылахь ааиқәылт, шьҭа
илыӡбахьан… «Сахьхәит ари аус, исзыҟаҵом, бзиа
узбацәоит саб, уысзыгәыӷьуам уара!», ҳәа лхала
дцәажәон.
Шьҭахьҟа аҩныҟа даахынҳәхьан еиԥш, алашьцара
дагәылҵызшәа аӡә даалыдгылт.
«Мелеқьԥер, бара боума?!»
Лгәы ааҭрысит Мелеқьԥер, лыҩныҵҟа аԥшатлакә
анҭасуаз аламҭалазы, хәыҭ-хәыҭшәа, иныҵакны илаҳаз
абжьы днаршәан, шьаҿак аҟара шьҭахьҟа дынхьаҵит.
«Бымшәан бара, сара соуп, сара!… Сыбзымдырӡеи
мамзар? Ҟмыз соуп! Неџьдеҭ, маҷк алада даҳзыԥшуп.
Бааи, бласы!.». иҳәеит иааиз.
Ҟмыз дышԥалзымдыруаз? Иеицрызҳахьан…
аиашьеи аиаҳәшьеи реиԥш иҟан.
Иаразнак дааҭынчхан, лшәаԥырҳаԥрагьы
аалхылгеит. Ҟмыз ибжьы акалашәа иҟан, ихәаҽын.
Мелеқьԥер уаанӡа дызлаз лхәыцрақәа даарылҵны
дааԥышәырччеит.
«Ҳаи уара афырхаҵа, Ҟмыз мыжда!… убжьы
шԥаԥыр-ԥыруеи – уаргьы угәы хыҭ-хыҭуа уыҟоуп,
уагьшәоит излазбо ала» ҳәа даазхәыцит. Ҟмыз
игәаҭеиреи, ишәаԥырҳаԥреи лгәы ҟанаҵон.
Иҟои уара, ушәома?»
Наҟ бысԥырҵи бара! Сара – акгьы сацәшәом! Баб
Қәыча имшала ауп агәҭынчымра зсоуа. Иара
абыржәыҵәҟьа баб даакылсны шәызҿу закәузеи
аԥхамшьақәаӡ! ҳәа дааҳхагылар сыԥхашьаны
сымԥсуеи… Ахаан аӡәгьы сзиҿаԥшуам усҟан.
Аҵх алашьцараҿы аныҟәара иахьаҿыз: «Ҳара
ҳтәгьы усума абыржәы?… Зчеиџьыка сфахьаз, абык
иеиԥш схы зшьышьхьаз еиҳабык, абри аҩыза изура
ҟалозма?… Зегьы шәара шәымшала ауп… Анцәа
шәибааит шәара!..». ҳәа агәрымра даҿын Ҟмыз. Нас
дихьӡарц азы игәаҟуаз Мелеқьԥер лахь днаҳәны:
«Бныҟәа бара, ирлас!» – ҳәа дналықәгәамҵит.
Маҷк аҟара раԥхьа иҟаз анышәынҭра авараҿы
игылаз аҵла фархьқәа рыбжьараҿы Неџьдеҭ дгәарҭеит.
Урҭ дырзыԥшын. Иааиуашәа аниба игәы хыҭ-хыҭуа
днарԥылеит.
«Баама Мелеқьԥер?»
«…!»
«Аамҭак азы бмаар ҳәа агәҩара соут. Бахьхәыма
ҳәа сазхәыцит. Бҭаацәа рҿаԥхьа ауадаҩра бҭагылоуп,
аҵыхәтәантәи аамҭазы бахьхәыргьы ҟалон, аха бмааи!…
Саргьы бара быбзиабара саԥсахоит, иббап. Акы заҵәык
баб изы сгәы сыхьуеит…»
Мелеқьԥер, Неџьдеҭ иажәа днаԥыҩлеит.
«Абарҭқәа ҳармылацәажәап уажәы».
Иҿы ааихеикит Неџьдеҭ, изҵаҟьаз ахәыҷқәа
реиԥшҵәҟба даанхеит, уаҳагьы акгьы изымҳәеит.
«Шәласы, џьым! Абарбарра шәаҟәыҵ. Шәызхара
шәеицәажәаратәы ԥсҭазаара дуӡӡак шәаԥхьаҟа
ишәзышьҭоуп. Аҳа! Амҩа ҳақәышәҵа… Уаргьы
умаҳәызар, умаҳәра дырны, ҳҭыԥҳа лааигәара аҟынтә
унасҭханы угыл. Сара Мелеқьԥер ԥшьымз слеиҳабуп.
Шәеиҳабы соуп… Сааигәара леишәала ахымҩаԥгара
шшәыхәҭоу шәхамышҭын?!.». ҳәа даарыҵаҟьеит Ҟмыз.
Нас иаразнак амҩа инықәлеит.
«Мшәан, абас шьапыла мацара ҳцарц аума шәгәы
иҭоу? Сааԥсеит сара, сышәшьырц шәҭахума?.». ҳәа
агәынамӡара аалырԥшит Мелеқьԥер. Аха Ҟмызгьы,
«хаҵацара ҳәа зыҩны аҟнытә ибналаз сара соума, џьым?
Ус анакәха амырмырра баҟәыҵны, иаачҳа!» ҳәа
дналыхӡасит дыхәмаруашәа.
Ҟмызи Мелеқьԥери иеицны анеира иаҿын, Неџьдеҭ
иакәзар, ишахәҭаз еиԥш жәаба-жәохә шьаҿа раҟара
рашьҭахьҟа дгыланы дрышьҭаланы дааиуан,
дшәаԥырҳаԥуа дыҟан азы игәы иҽанын. «Мелеқьԥер
дшыҟам гәаҭаны илышьҭалахьазар?…» ҳәа
даазхәыцзаргьы, нас, «Мамоу абааԥсы, иаразнакгьы
иабеилыркаауаз» ҳәа игәы ааирҭынчит. Избанзар аҩны
Мелеқьԥер лаб Кәыҷа ида аӡәгьы дыҟаӡамызт.
Аҭаҳмадагьы иԥҳа дшымҵадырсыз гәаҭаны иуацәа
адырра риҭаанӡа кырӡа аамҭа аҭахын, уаанӡа дара
иахьнеиша инеиуан.
Арҭ ихәыцрақәагьы иҵегьы дандырҭынч, ихы
ҩышьҭыхны дкаҳабӷало иаԥхьа инеиуаз Мелеқьԥер
лышҟа днаԥшит.
«Ҳахьнеиша ҳнеиаанӡа џьара днықәҟьаны
дкамҳандаз, акы лмыхьындаз!» ҳәа дышхәыцуаз,
ганкахьалагьы ихы дацәажәон.
«Аҭыԥҳа рыцҳа, абарҭқәа зегьы сара сзы
илычҳауеит, ее, Неџьдеҭ аразҟы умоуп, џьым. Ҳаҭыр
аҵәҵа!»
Неџьдеҭ, Мелеқьԥер лҭаацәаратә еизыҟазаашьа
ибзианы идыруан. Бзиа иибоз аҭыԥҳа, лаб шаҟа пату
иқәылҵоз, шаҟа бзиаӡа дылбоз кыр аамҭа аахыс
идыруан. Маӡала диццарц азы даныкҿеицалоз
иеиликаахьан урҭқәа зегьы.
«Исзыҟаҵом, Неџьдеҭ!.. Бзиа узбоит, аха саби
сҭаацәеи ари аҩыза шԥарзызуеи? Сеилкаа, суҳәоит,
уаҳагьы исыдумцалан, сгәы суырхьуеит» – абас шаҟантә
мап ицәылкхьаз.
Ари аламҭалазы аҭыԥҳа илышьҭалақәаз,
дызҭаххақәазгьы ҟалеит. Неџьде, шьҭа даәаӡәы дирҭоит
ҳәа игәы каҳаны дшыҟаз, Мелеқьԥер лҩыза гәакьа Ҟмыз
ила – «ашәахьа ауха дааиааит сымҵаирсыр иҭахызар!» –
ҳәа ажәабжь изыналҭиит. Лажәагьы егьыналгӡеит. Абар,
абыржәы иаԥхьа дахьнеиуаз. Уи аамҭазы аҵыхәтәан
илышьҭалаз арԥысгьы дааизхәыцит, иара дырҵаҩын,
ақалақь аҟны дынхон, уи диццар лыԥсҭазаара хымԥада
кыр иеиӷьхон, аха зегь дарароуп лара Неџьдеҭ далылхит.
Арахь, иахьа уажәраанӡа иааидукылар сааҭқәак
раҟарагьы имеицәажәаӡацызт. Уагьы рҩызцәа ахьрыцыз
амшала ишырҭаху еиԥш аицәажәаха рызҭодаз, зны
заҵәык рҩыза Сабри ичара аҽны ашә иахьылагылаз
минуҭқәак иааизынхахьан акәымзар.
Аха ари ирлахьынҵан, Анцәа ирзиӡбаз акы акәын,
рлахьынҵақәа еицызар акәхарын.
«Сыԥсы ҭанаҵы бара сбыцзаауеит ҳаԥсҭазаара
еицеиҩаҳшоит, иббап ҳаҩнаҭа иеицаԥаҳҵоит,
иҳараҳкуеит, ари сныруеит, сгәы исанаҳәоит… Ҳазшаз
ҳашьҭыбжь ирԥшӡааит! Амин!..». – ҳәа, иныҵакны
днацәажәеит Неџьдеҭ. Насгьы, амин, ҳәа Анцәа
дахьиҳәаз ааџьеишьеит. Избанзар, лассы-лассы Анцәа
иҳәоз аӡә иакәӡамызт. Хымԥада, Анцәа дхаиҵон,
зны-зынлагьы аџьаама ашҟа дныҟәалон, аха ессымша
Анцәа иҳәоз ауаа дрызгәамҵуан.
Уи азы оуп, абыржәы ииҳәақәаз рымшала ихы
дзахыччозгьы… Дааԥышәырччан, «Уԥши? Аҵыхәтәан
уаргьы урҭ ахәаџьацәа унареиԥшхеит» – ҳәа даахәыцит,
нас ари ихәыцрагьы мап ацәкны – «Мамоу Неџьдеҭ!
Иуҭаххаргьы урҭ узреиԥшхом, урҭ уара уеиԥш Анцәа
иҟнытә абзиабара акәымкәа, аԥареи амали иаҳәоит.
Уи аамҭазы даанышьацәхнысланы амыӷра
днылаҳан ихәыцрақәагьы даарылҵит. Ишьамхы
цәҟьаны иҟан, имахәаргьы ӷәӷәала ихьуан. Дахьынкаҳаз
– «уара уоума Анцәа иуыс иалацәажәоз, ишԥауқәнаго!» –
ҳәа дыгәрымуан.
Ҟмызи Мелеқьԥери икаҳабжьы раҳаны шьҭахьҟа
ианыхынҳәы зшьамхы иқәгылаз Неџьдеҭ дырбеит.
«Кыр уыхьма уара?» – ҳәа ибжьы наиқәиргеит
Ҟмыз.
«Мамоу, мамоу, акгьы смыхьит, сшьацәхнысланы
скаҳаит», дыԥхашьон Неџьдеҭ.
«Ҳаи, амарџьа! Ахәыҷқәа реиԥш сышԥакаҳаи!»
Арахь ԥыҭрак аамҭа аԥхьа Мелеқьԥер дкаҳар ҳәа
дхәыцуан, уажәы иара иакәын икаҳаз, иаразнак инапы
ала идҷаблаз агәам-самқәа аарыцқьаны днарышьҭалеит.
Харантә ақыҭа алақәа ахьшуаз рыбжьқәа раҳауа
ианалага, Ҟмыз дааҭгылан Неџьдеҭ рааигәара
даниԥхьеит. Нас џьара инатәаны ршьаԥқәа аԥсы
аддыршьеит. Ҩ-сааҭк раахыс амҩа иқәын азы кырӡа
иааԥсахьан, амҩа ҳҳәозаргьы амҩаҵәҟьа абаҟаз, ауаа
иахьырымбаша амҩахәасҭақәа рыла абнареи
амыӷрақәеи ирылсны абраанӡа иааихьан.
Ҟмыз Мелеқьԥер лахь днаҳәны, ибжьы наиргеит.
«Быххьандаз бара! афырхацәа раасҭагьы ахаҵара
аабырԥшит… Абриаҟара амҩа ҟытбжьык мыргаӡакәа
бааит. Абасҵәҟьа быҟоуп ҳәа сыҟамызт» – ҳәа
данлыхлаф, Мелеқьԥергьы даҵамхакәа днаиҵаҟьеит.
«Уаҟәыҵ аҽхарцәажәара!».
Ҟмыз Мелеқьԥер лажәақәа имаҳазшәа ҟаҵаны
Неџьдеҭ иахь днаҳәит.
«Ҳҭыԥҳа дубома ҳамаҳә? Ауаҩы амҩабжара
даанлыжьуам… Аума лылшоит… арахь лҷытбжьгьы
уаҳауам!.. Уан уара иԥшьоу аамҭазы улыхшеит,
иухоумыршҭын!» – Иааибарччеит.
Маҷк ашьҭахь Ҟмыз акы игәалашәазшәа дҩаҵҟььан,
«иаразнак амҩа ҳақәлароуп, ҳааԥсаха ҳаҟоуп, аха
аамҭа ҳацәцар иаҳцәылашоит, ҳаццакыроуп…
Ҳашиашоу ҳашьаду Фуаҭ иҩныҟа ҳцароуп… Зегьы
ишеибаҳҳәаз еиԥш инаҳагӡароуп…» ҳәа ҿааиҭит.
Нас Мелеқьԥер лахь днаҳәит: «Бара ҳашьаду Фуаҭ
иҿы бнаҳгар ҳҭахуп. Бақәшаҳаҭума?».
«Иҟалоит! Ааи, ааи, ибзиангьы иҟалоит».
Иҩагылеит… Ааҵрақәеи, иԥхьакыз аҭыԥқәеи
мацара рыла Фуаҭ Беи иҟынӡа инеит. Аҩны
ианазааигәаха ала шуа, иӷыӷуа инарԥылт.
«Аа, уара алахша! Абыржәы ашҭа сыҩҭалар, Ҟмыз
иоуп иааиз, дҳауоуп, ҳа даҳтәуп мҳәаӡакәа
сеимужәжәома… Иуцҳаша ала шуам рҳәозаргьы,
сызлауқәгәыӷри?» Аԥшәмацәа ашә аартны «Ҳаит!»
рымҳәакәа ауаҩы даунашьҭырц иҟаӡамызт ари алажә!
Ҟмыз арҭқәа данрызхәыцуаз аҩны алашара акит,
ала ашра ианаҟәымҵ аӡә дааизар ҟалап ҳәа игылахьан
аԥшәмацәа.
«Уоо, уара! Узусҭада?»
Ари Фуаҭ Беи ибжьы акәын.
«Сара соуп сара, Ҟмыз!.. Сузымдырӡеи?…»
«Ааи, сыҷкәын уыздырит… Бзиаразааит!..».
«Бзиароуп сашьаду…»
Фуаҭ Беи ашра иаҿыз ала аҿы ааихакны Ҟмыз
аҩныҟа днаиԥхьеит.
«Ашә узылагылои? Уҩнамло аҩныҵҟа!..».
Мелеқьԥери Неџьдеҭи рахь «Араҟа маҷк шәааԥшы»
Иҳәан, ахҵысҭра дҩахыԥаны амӡырха дыҩҭалт… Ала
ашра иаҟәыҵны аҵыхәа ршәшәо, иҳәазо иԥылахьан
уажәы…
«Ее, ахеиқәаҵәа! Ҳашьадугьы уара уеиԥш
ҳидикылар ҳаҭхаџьит!» Иҳәан ахы ааишьышьит.
Фуаҭ Беи алашара кны ашә дылагылан, аӷьеҩҳәа
днеины ҳаҭырла инапы днагәӡын, нас ҩ-шьаҿак шьҭахьҟа
дҩхьаҵны, инапқәа ааикәаԥсаны аԥшра дналагеит.
«Уааи Ҟмыз!… Аҩныҟа уҩнал, сыҷкәын… Адәаҟны
уызгылои? Ажәабжь бзиала уаҳзааизааит!..
Бзиароума?.».
«Мамоу Фуаҭ сашьаду. Макьана сзыҩналом…
сҩызцәа сыцуп… Акы суҳәар сҭахуп…»
Ҟмыз иаразнак иааркьаҿны иҟаз изеиҭеиҳәеит
дшәаԥырҳаԥуа… Ашьшьыҳәа иӡырҩуаз Фуаҭ Беи
аҵыхәтәан «Ҳаи абааԥсы! Уажәы абна агәашә аҿы
игылоу ҳара ҳ-қәыча иԥҳа Мелеқьԥерҵәҟьа лоума?» ҳәа
днаҵааит.
«Аиеи Фуаҭ сашьаду!.».
«Уара ари дырҳәарц азы иахьа ауаа мнеиӡози
Қәыча иахь?! Ҳаи, Анцәа шәнеигӡааит. Қәыча абас
шԥеизыжәуи? Ҟалашьа амоума?.».
«…!»
«Шәаангыли уара… Аԥшәмаԥҳәыс сналыԥхьап,
аҭыԥҳа аҩныҟа дналгааит, ҵхабжьон агәарабжьара
агылара ҟалаӡом, уаргьы нас хыхь сара сахь ухал».
Фуаҭ Беи иԥшәмаԥҳәыс длыԥхьарц аҩны
даныныҩнала –»ари аус ҟалеит ҳәа сыҟоуп. Знык
Мелеқьԥер данидикыла ашьҭахь ӡәыр дизиымхуазма?»
ҳәа дхәыцны рыгәқәа хыҭ-хыҭуа изыԥшыз Мелеқьԥери
Неџьдеҭи рахь дыҩны агәырӷьаҽҳәаша риҭеит.
«Фуаҭ Беи мап ҳцәикӡом ҳәа сыҟоуп. Амаҳә, уара
ара уԥшыз! Мелеқьԥер, бара арахь бсыцыҩнал!»
Аҩны ашә ианнылагыла, Фуаҭ Беи иԥшәмаԥҳәыс
џьемиле уаҟа дырзыԥшын. Аҭакәажә Мелеқьԥер
даалгәыдыҳәҳәаланы «Бааи сыԥҳа, бааи аҩныҟа» лҳәан
длыҩналгалеит.
Ҟмыз, Фуаҭ Беи ишә ашьшьыҳәа днасны, азин
аниоу аҩныҵҟа ҩ-шьаҿак раҟара дныҩнашыланы
инапқәа иаԥхьа инеибаркны ҿымҭ аԥшра далагеит. Фуаҭ
Беи уи аламҭалазы алампа ашьушьа аҟны иҭаҭын амца
аркра даҿын. Иҭаҭын анаиркы ӷәӷәала знык дҩахан. Ҟмыз
иахь днаҳәны дтәарц иирбеит. Насгьы ибжьы
наиқәиргеит. «Иҟалаз умыццакыкәа даҽазнык
иаасзеиҭаҳәеи».
Ҟмыз аиҭаҳәара дналагеит, Фуаҭ Беи ганкахьала
зҿлымҳарала дӡырҩуан, аха ганкахьалагьы иҟаиҵаша
дазхәыцуан. Арахь иԥшәма ԥҳәысгьы, Мелеқьԥер
длацәажәаны, илҭахны даау, мамзар мчыла дааргоу?
Аилкаара лыдиҵахьан.
«Ари аҷкәын мыжда амц иҳәараны дыҟаӡам, ус
анакәха арҭ бзиа иеибабозар акәхап… Ааҳ, Қәыча бзиа!
Ухы зҭаургылеи? Бзиа иеибабозар урԥырхагамхар
уԥшӡаӡа уеилгар иеиӷьӡамзи? Уҽурыххеит ҳәа
иҟалагәышьеи? Умбои, уаргьы ҳаргьы ҳхы инҭаԥеит»,
ҳәа ахәыцра дшаҿыз, агьырахьгьы Ҟмыз ибла наихигон.
Аҷкәынгьы иажәақәа дрылганы, инапқәа ишьамхы
инықәҵаны, ихы ларҟәны иеиҳабы ииҳәаша дазыԥшын.
Аӡбаҩ иҿаԥхьа игылаз, ахара здыз ауаҩы диҩызан…
«Уара, аԥхамшьа!.. Иеилкаауп арҭ абзиабара
иарлашәит… аха уара иухьи? Аҭыԥҳаи уареи акыкахш
шәыбжьаӡами? Қәыча иҷкәын иеиԥш уимыԥхьаӡаӡои?
Сара, хаҭала, шаҟантә сақәшәахьаз абык иеиԥш
дудгыланы ушихьчақәахьаз. Уажәы ишьҭахь ала аҳәызба
илуҳәазшәа ухы злоугалаз аус убама? Арахь ҳаргьы
ҳалоуҟьашьит. Уажәы аҭыԥҳа дсыдсымкылар, сҩыза
гәакьа иԥҳа лоуп, ҳаԥсуаауп, адәахьы дышԥансыжьри?…
Анцәа иумҳәан, иакәымк дақәшәар? Арахь дсыдыскылар
дырҳәарц азы инеираны иҟаз ауаагьы ԥсуаауп, зхы пату
ақәызҵо роуп, урҭгьы лахь сырымҭо? Аӷас
сышьҭырымхуеи? Насгьы аҭыԥҳа дырҳәарц инеираны
ишыҟоу дырны, мышк шагу лымҵарсра алеишәа
ианаалома? Абарҭқәа шәрызхәыцма? Шәабазхәыцуаз!..
Фуаҭ деиҳабуп, ишиҭаху иӡбааит ҳәа шәгәы иаанагазар
акәхап!..
Аха уажәы ишԥа ҟаҳҵои? Ажәытәуаа ишырҳәо
еиԥш, ҵаҟа ажакьа, хыхь аԥаҵа…»
Аҭаҳмада даҽа ҭаҭынк наиркын еиҭах ахәыцра
дналагеит. Ҟмыз иакәзар аиҳабы абас дышиацәҳазгьы
дгәырӷьаҵәа дыҟан.
«Уара уахь ҳааира ала шаҟа ҳиашаны ҳныҟәаз
абыржәы реиҳа ибзианы иеилыскааит. Ари аус уара уда
аилыргара аӡәгьы илшарымызт. Иаауҳәалакгьы упату
схы иқәуп» ҳәа дхәыцуан.
Ԥыҭрак аамҭа цаны, зхәыцрақәа ирылҵыз Фуаҭ
Беи, еиҭах ихы инаркны ишьапы аҟынӡа Ҟмыз
днаихәаԥш-ааихәаԥшын,
«Уцаны уаҳәшьаду џьмила улыԥхьа!» ҳәа
инаидиҵеит. Иблақәа унархыԥшылар иҟаиҵаша шьҭа
иӡбаны дшыҟоу иаразнак игәоуҭон.
Џьемила данааи, шьҭа аҭак иҟалҵаша
шидыруазгьы, зегь дарароуп дналазҵааит.
«Блацәажәама аҭыԥҳа? .. Ибзеилкаама лаашьа?»
«Арҭ бзиа иеибабаҵәҟьоит Фуаҭ Беи, амала ас
ицар аҭыԥҳа даҳцәычмазаҩхоит. Избанзар уаа саб, уаа
сан! Ишԥажәзызуи абас сара? ҳәа лгәы даасуа аҵәыуара
даҿуп. Сара Мелеқьԥер сыԥҳа мыцхәы бзиа дызбоит азы
сгәы снархьит лҭагылазаашьа. Арҭ рыцхыраара ҳара
Анцәа иҳадиҵаз ауп. Урыцхраа иҟалозар, Фуаҭ Беи!
ҭынхада инумыжьын ахәыҷқәа, суҳәоит!..».
«Ҳрыцхраауеит хымԥада. Ҳашԥармыцхраауеи, уаҳа
ԥсыхәагьы ҳамаӡам. Иахьа уажәраанӡа ҳашә аӡә
дылагыланы хлаԥшрада дынҳажьхьоума? Арҭгьы рхала
инҳажьрым. Насгьы Қәыча сара сашьа гәакьа иеиԥш
бзиа дызбоит, ачеиџьыка ҳабжьоуп. Уажәы шаҟа дгәаҟуа
сыхьӡ шыздыруа еиԥш издыруеит. Дшалҵша мҩак
изыԥшаауазар акәхап. Уи зегьы бзиоуп, аха ацх кыр
инеит, шьҭа ҳашьҭалап, ҳахәаԥшып ашьыжь
иаҳзаанагараны иҟоу!».
Абарҭқәа аниҳәа аамышьҭахь Ҟмыз иахьгьы
днаҳәын «Уаргьы амаҳә даашьҭхны мышқәак ҳала
шәахьамбо ҭыԥк ахь шәыԥхьаҵ, амала шәахьыҟоу сара
издыруазароуп. Уҵҟьа шьҭа! Уажәыгьы ара угылоума?»
ҳәа дыхәмаруашәа днаиҵаҟьеит.
Ҟмыз дгәырӷьаҵәҟьа ауада дыҩдәылҟьеит. Фуаҭ
Беи иакәзар, ихәыцрақәа рахь деиҭахынҳәит.
Аҭакԥхықәра дуӡӡа иҟәаҟәа иқәын, ауаа еиҿамыжькәа,
иеицәмыргәаакәа ишахәҭаз ала иӡбар акәын ари
азҵаара… Мелеқьԥер азҵаара ӡбахаанӡа дара рҭыԥҳа
леиԥш рыҩны дыҟазаауан, ԥсуаҵас ус акәын ишаԥыз.
Иаргьы иеибагаз аҿар ҭыӡшәада рҭаацәара аԥырҵарц
азы дрыцхраар акәын. Ах! Аҭыԥҳа лҭаацәа даҽа шьоукы
ажәа рырымҭахьандаз уажәы аус аӡбара
ишԥамариахоз… Иаразнак аиҳабацәа инабжьаланы аус
аҭыԥ иқәырҵон. Иамур, қәыча ԥсуаҵас инаиқәыӷәӷәаны
зегь аарыӡбон. Аха уажәы, иус уадаҩын. Мелеқьԥер
дырҳәарц азы иаараны иҟақәаз Адаԥазартәиқәан,
дыззырҳәарц ирҭахыз аҷкәын иабгьы харантәи
дидыруан, ҳаҭыр-пату зқәу хаҵак иакәын. Амала егьыс
рыҟазшьа ҳәа акгьы издыруамызт. Хьымӡӷыс ишьҭыхны
аҭыӡшәа алызхуаз шьоук ракәызма? Мамзар уаҩы
бызшәа заҳауаз, ахьӡи ахьымӡӷи ныҟәызгоз шьоук
ракәызма? Издыруамызт, ацәгьарахь икылсыр,
аҭаацәарақәа рыбжьара аиӷара бжьалар алшон азы,
Фуаҭ Беи агәҭынчымра ду иман. Акы заҵәык
дзықәгәыӷуаз, аҷкәын иаб Иззеҭ Ефенди иӡбахә ибзианы
иахьидыруаз, насгьы иара аҷкәын ихаҭагьы дахьырҵаҩыз
акәын. Зегь дарароуп ауаҩы аҵара анимоу даӷакала ихы
мҩаԥигон.
Идысыз ишьапы ԥхьаҟа инаироуит аҭаҳмада.
Ишьапгьы аҵыхәтәантәи аамҭа акалашәа иҟан, ажәытә
акәзар, сааҭла ишьапы дақәтәар хьаас ишимамызгьы,
уажәы хә-минуҭк ҵыцԥхьаӡа инароуны ишьышьыр
акәын.
«Уанажәлак ушьапқәагьы агәаҟра рзымчҳауазаап»
ҳәа днахәыцит. Еиҳаракгьы асасцәа аныҟоу дгәаҟуан,
ауаа данрыдтәалоугьы ишьапы нароуны ашьышьра
дышԥалагоз. Аха аҿар данырцу «Саҭашәымҵан дадраа
сшьапы сара саасҭа иажәызар акәхап, абас иаасымроур
ахьаа сагоит» ҳәа дналафны ишьапы наироуан, аха
аиҳабацәа данрылагылоу дышгәаҟуаз анцәа идыруан.
Аамҭак азы алаба ныҟәигарцгьы иақәикхьан,
данныҟәоз иҭахымзаргьы ма еизарак аҟны дахьрылатәо
ишьапы ааироур алаба ахьикыз азы гәыбӷан
ирҭарымызт. Аха ари анлаҳа иԥшәма ԥҳәыс Џьемиле
аркәкәа ҳәа днаиқәыҳәҳәеит: «Ааит уара! Алыгажәцәа
реиԥш алаба кны адәы ушԥақәло? Ушьапқәа унарымго
уҟоума?…» Ианамуӡа днахьхәит.
Анамаз акра иазкыз ааԥхьара ҟазҵоз ахәаџьа
ибжьы аниаҳа ихәыцрақәа дааргәылҵын, ихы аҭыԥаҿы
иааит.
«Ҳабла ацәа хымлакәа иҳаршеит» ҳәа ихала
даацәажәеит, аццышәҭра данҭаԥшгьы ипеипеиуа ишҭәыз
гәеиҭеит, иааиԥхьаӡазар жәеиза цыра ыҟан дызхахьаз,
еиҭах иахирҟьахьан. Иага ҟаиҵаргьы абри аҭаҭын мыжда
армаҷра илшомызт. Стамбул инхоз иҭынха Нешьеҭ Беи
даниҭааз, ихьаақәа рыӡбахә аниеиҳәа, «Сҭамбул унеи
аҳақьым иахь уназгап, аха уаанӡагьы абри аҭаҭын
урмаҷыр иухәарҭахоит» ҳәа идигалахьан. Аха иауамызт.
Ус пакетны иааихәомызт, аҭаҭын ххны иааихәон,
аиҵаҵара ицәыуадаҩын азы, дацәаашьаны ирмаҷуазар
ҳәа дгәыӷуан. Аҭаҭын аибаркразы аихымцагьы
иԥшаахьан, уигьы маҷк садхалар сгәы ԥнаҵәап, аҭаҭын
маҷны сахап ҳәа дхәыцуан.
«Иагьа ҟасҵазаргьы сытҟәаны сагеит ари…» ҳәа
дгәамҵхамҵуа аццышәҭра наҟ дангәҭасит. Уи аамҭазгьы
ашә аатит, иҩнашылаз џьемиле Ҳаным лакәын.
«Умышьҭалаӡаци уажәгьы» ҳәа иџьашьаны
диазҵааит.
«Сзышьҭамлеит, сыцәа ҟьалеит, узыцәома ари
аҩыза аҭагылазаашьаҿы»,
«Мелеқьԥери сареи маҷк ҳнеицәажәеит. Аҭыԥҳа
рыцҳа абыржәгьы алаӷырӡ акаҭәара даҿуп. Бымҵәуан,
Фуаҭ Беи зегь аҭыԥ иқәиҵоит ҳәа иагьа ласҳәазаргьы,
зегьы ауадаҩ шәышԥаласҵеи ҳәа, лхы гәыбӷан аҭара
данаҟәымҵӡа, абри дахьхәызар ҳәа сшәаны иҵегьы
дсырцәажәарц сҭаххеит, аха, излеилыскааз ала, ачкәын
бзиа дылбаҵәҟьоит. Ажәакала – сагьҵәуоит, сагьцоит
рымҳәои? убри аҩыза!…»
«Абарҭқәа зегьы дыбналаанӡа дрызхыәцыр акәын,
шьҭа аамҭа шьҭахьҟа иаҳзырхынҳәуам!»
«Уаргьы иуҳәахт, Фуаҭ Беи… абналара зхы
иҭашәаз аҭыԥҳа дузаанкылараны дыҟоума?.. Уи иаха
даныбналоз аԥхыӡ далазшәа дыҟан. Лхы аҩныҟа
ахынҳәра шаҭахызгьы, лшьапқәа Неџьдеҭ ишьҭаланы
абранӡа дааргеит… Уи изеиԥшроу уара иуздыррым, аха
сара ибзиаӡаны издыргәышьоит…»
Ҩажәеижәаба шықәса рашьҭахьҟа ицеит
рхәыцрақәа. Рыблақәа ҭыԥхаауа иааиҿаԥшын
иааицԥышәырччеит. Лара џьемила Ҳанымгьы Фуаҭ Беи
абас дыбналаны димыццази…
«Бара ибдыруазар ҟалоит џьемила!.. Абри
Мелеқьԥер уаанӡа дызҭахыз аҷкәын дырҵаҩызаап ҳәа
саҳахьан, ииашоума?»
«Аиеи гәышьа, дырҵаҩызаап. Даара иҭаацәара
бзиоуп. Лара Мелеқьԥер лзыҳәангьы дразҟы бзиан
аиашазы, ақалақь аҟны дҷыгәӡа дынхозаап. Ақыҭа
аџьабаа уажәы изҭахыда? Аха Неџьдеҭ шаҟа бзиа дылбо
абри алагьы иеилукаауеит. Абарҭқәа зегьы наҟ
днарыгәҭасны иара далылхит… Уи зегьы бзиоуп, аха
уара абарҭқәа узразҵаауеи абыржәы?»
«Акгьы, акгьы… ус баша сазҵааит».
Иҩныҵҟала даагәырӷьеит Фуаҭ Беи, иаҳаз
игәаԥханы. Уажәы қәыча ауаҩы дизишьҭыр акәын, иԥҳа
иара иҿы дшыҟоу ала адырра ииҭарц азы. Раԥхьа
иҷкәын дишьҭырц иақәикит, аха нас дахьхәит.
Иахьынӡалшо аҿар ари аус иалаимырхәырц иӡбеит.
Иашьа џьаабир дишьҭыр реиҳа иеиӷьишьеит. Ҩынҩажәа
дырҭагылан, дҟәыӷан, дхатәран. Иҩны-игәара, иус-ҳәыс
ала ишьақәгылахьаз, ауаагьы ирдыруаз аӡә иакәын,
ахәаахәҭра инапы ахьалакыз азгьы ацәажәашьа ибзианы
идыруан. Аиашазы ари аус азы иара иеиӷьыз
дагьизыԥшаауамызт.
«Џьемиле, ушьҭа хара имгакәа амш ашарахь
икылсуеит, иаҳҭаххаргьы ҳзыцәом… Зегь реиҳа иеиӷьу
аҷкәын дизышьҭ, Џьаабир иаарласны снаиԥхьап».
Џьемиле ауада дандәылҵуаз «Абри Фуаҭ Беи
дышԥаҟәышузеи, Қәыча иахь џьаабир дишьҭуазар
акәхап, абас ала уигьы аиҳабацәа реизарақәа рахь
дазыҟаиҵарц иҭахуп. Иара џьаабиргьы даԥсоуп
аиашазы» ҳәа дхәыцуан.
Дук мырҵыкәа иҟалаз изымдыруа, дыццакы-ццакуа
џьаабир ауада дааҩнашылт.
«Бзиароума сашьаду, иаха асасцәа шәымазаарын,
изысзумыцҳаи?
«Абас уаатәа! Абыржәы иумаҳаи! Ҵ хабжьон усгьы
иҟаҳҵаша акгьы ыҟаӡамызт, баша уцәа сырҟьалар
сҭахымхеит. Иахьа иахьабалак уара уҩроуп азыҳәан
уԥсы шьаны уҟазар сҭаххеит».
Џьаабир дгәаҭеиуа дгылан, иажәақәа иашьа
еиҳабы игәы иалсыр ҳәагьы дазхәыцуан, аха имҳәар ада
ԥсыхәа изымԥшааит.
«Ибзиоуп… Ибзиоуп аха, иаха адырра соундаз
ҳашԥарманшәалоз… Қәыча иахь Мелеқьԥер лзы
инеихьаз дыудыруама? Уара арра иуцыз уҩыза Ҭаҳар
Беи! Иахьагьы аҭыԥҳа лҳәаразы иаараны иҟоу агәыԥ
еиҳабыс иара иоуп иҟоу. Иахьа издыруазҭгьы
сыҩҽыжәланы, иҩны снеины заанаҵ адырра исымҭози?
Уажәы рҽырԥагьаны иахьнеиуа изықәшәараны иҟоу
ахьымӡӷгьы даҵасымхуаззи!.».
Фуаҭ Беи аҟамчы иаахазшәа дааҭрысит. Ҳаит
абааԥсы, изакәытә ҭагылазаашьоузеи ирыцәцаз!
Ианаамҭаз адырра рырҭандаз ишԥабзиахоз. Игәы
ааиҵахәаҽит.
«Арахь, уахынлатәи абзиара аасҭа ашьыжьтәи
ацәгьара реиҳа иеиӷьуп рҳәахуеит. Наҟ, наҟ аашьаҩцәа
иаԥырҵаз ажәаԥҟазаап уи!» ҳәа даагәрымит.
Ҭаҳар ибзианы дидыруан, заанаҵ адырра имандаз
абас иҟаларызма, ашықәсрацәа анызҵаз раасҭа,
ирацәаны иныҟәаз ирдыруеит рымҳәо, ииашазар акәхап,
Џьабиргьы иус аҵыхәала алада-аҩада аныҟәара
даҿуми? Абар зегьы ахьидыруаз…
Игәы ԥжәон Фуаҭ Беи, аҭаҭын ааҭиган аиҵаҵара
дналагеит.
«Уиашоуп џьаабир, уи ҳагхеит шьҭа, аха иҟалаз
ҟалеит. Ҳара ҳаԥхьаҟа иҟаҳҵаша ҳазхәыцып».
Иааиқәырццакны иҭаҭын ҩынтә раҟара днаҿыхеит.
«Уажәы уара ақалақь ахь уналбааны иҟоу еилкаа,
иаараны иҟоу агәыԥ аахьазар еилкаа, анцәа иџьшьаны,
макьана имаацзар, иаразнак амҩа ишықәу унарԥыланы
ҭаҳар иҟоу изеиҭоуҳәап. Мамзар узырхьымӡар, џьара
уцәырымҵын. Дара анцалак ашьҭахь қәыча иҟны унеины,
иҭыԥҳа ҳара ҳҿы дшыҟоу изеиҭоуҳәап. ҷыдала
сысаламқәагьы иҭ. Игәы ҭынчыз, ихьымӡӷ сыхьымӡӷуп.
Мелеқьԥер иҩны дыҟоушәа иԥхьаӡааит. Зегьы ҳлеишәаҳқьабз ишақәнагоу ала ҭынч иҳаӡбоит ҳәа сгәы ишаанаго
сызиаҳәа. Сара дсықәгәыӷааит, игәы ирҭынчааит,
абарҭқәа зегьы иеилырганы исызиаҳәа. Уара уҿаԥыц
ӷәӷәоуп, суқәгәыӷуеит, амарџьа! Насгьы иаразнак арахь
ухынҳәы, избанзар иҟаҳҵаша аусқәа рацәоуп».
Иашьа еиҳабы иажәақәа гәык ала ирзыӡырҩуаз
џьаабир, Фуаҭ Беи иажәа дшаалгаз еиԥш иаразнак ауада
дындәылҵит.
Заҳираҭ, ак лгәы иҵачны дыҟазшәа ацәа даалҵит,
аԥхӡы лылыкәкәа дыҟан. Лхы ҩышьҭыхны аԥенџьыр
ашҟа даныԥшы, шьҭа амш ашара ишалагахьаз гәалҭеит.
Анахь-арахь лнапқәа роуны лҽааиҵыхны ацәеи илбаз
аԥхыӡ бааԥси даалҵырц лҭаххеит, аха иҟалҵалаакгьы
лхы аҭыԥ аҿы илзаагомызт. Инахараз ҭыԥк аҟнытә
иуыууаз лак абжьы ааҩуан аарлаҳәа.
«Ҳаит, аԥсра угәыҵашәааит!… Ашьыжь шаанӡа
ауыура абаугәалашәеи?.. Анцәа бзиара ҳзыҟаҵа» ҳәа
даагәрымит аҭакәажә. Аиарҭа дылҵырц азы лшьапы
анылроу акаруаҭгьы аҟьыж-пыжь ҳәа абжьы анга, уигьы
дназгәамҵит.
«Ҳаит, абааԥсы! Ашьшьыҳәа бара аԥҳәыс мыжда!
қәыча даабырԥшуеит, дкараха дыҟоуп ауаҩ рыцҳа, даҽа
ԥыҭрак дыцәазааит».
Нас, ҷыт бжьык гар ҳәа дшәозшәа ашьшьыҳәа
аиарҭа алҵра лҽазылкит. Арахь, макьана ацәарагьы
лҭахын, даҽа маҷк схы нықәсҵарыма ҳәагьы
даахәыцзаргьы. «Абааԥсы, Заҳираҭ аашьара иаамҭаӡам,
иахьа бусқәа рацәоуп, быԥҳа дырҳәарц ауаа бзаауеит,
бусқәа бызрыхьӡар брыхьӡеит» лҳәан дҩагылеит. қәыча
иакәзар, дҭахәхәа дыцәан. Ашьшьыҳәа адәахьы
дындәылҵит Заҳираҭ.
Аӡы хьшәашәала лҿы анылыӡәӡәа ацәагьы
ибзиаӡаны даалҵит. Раԥхьаӡа Мелеқьԥер длыргыларц
азы луадахь лҿыналхазаргьы, макьана заацәоуп ҳәа
дрыцҳашьаны днахьхәит. Ауха данышьҭалазгьы аҵх
кырӡа инеихьан азы, даҽа ԥыҭк дыцәазааит аалгәахәт.
Ҵ аҟа данылбаа, амаҵурҭаҿы иаха ирцәынхаз
асаанқәа еиқәыжьын.
«Уԥши, имыӡәӡәаӡакәа дышьҭалазаап» ҳәа
даалызгәамҵит. Насгьы лара илыӡәӡәарц азы ӡык
нақәлыргылан, длатәаны азыԥшра дналагеит. Аҿҿаҳәа
ибылуаз амҿқәа рыбжьы ада ауадаҿы уаҳа ҷыт бжьык
гомызт.
«Ее, џьым… Мелеқьԥергьы дцагәышьеит. Иахьа
дырҳәарц азы иаауазар инареиҳаӡоу мызкы ахы
аҵыхәала лчара ҟалон. «Дҭыԥҳами, иҟауҵари?… Дсасны
аҩны дыҩнагылоуп, иахьа дыҟоуп, уаҵәы дубом!». ҳәа
гәаныла дцәажәауан.
Лхәыцрақәа лылахь кырӡа иеиқәнаҵахьан.
«Иҟаҳҵагәышьари, аԥсҭазаара азакәан абас ала
иаԥҵоуп, акы заҵәыкдахьнеиуа дманшәалахааит».
Аҷкәын иган ибзиаӡаны илдыруан, аха иара заҵәык
иакәын иааигәаны илзымдыруаз. Знык харантәи
дылдырбахьан. Иоуреи иҭбаареи рыла ауаҩсахьа змаз
арԥысын, дыздыруазгьы даараӡа ддырҽхәон. Аха нас,
Ҟмыз иажәақәагьы аалгәалашәеит.
«Неџьдеҭ ихьӡала ишәзааз мап рцәышәымкыр
еиӷьын. Избанзар Мелеқьԥер илҭахызг уи арԥыс
иакәын».
Арҭ ажәақәа абалгәалашәеи абыржәы… усҟан цқьа
дахьазымхәыцызгьы ааџьалшьеит. Аҷкәын баша
ажәақәак неиҿыҵҟьеит ҳәа лгәы иаанагахьан, аха уажәы
мцак аиԥш иаалыцралеит. Егьырҭ ибжьагылаз ауаагьы
«арҭ бзиа иеибабоит» ҳәа ргәаанагара рҳәахьан, амала
қәыча ианиму, Мелеқьԥергьы анақәҿылымҭ, шьҭа зегьы
лхашҭны дыштәаз уажәы дырҳәарц ауаа анааша
аламҭалазы Ҟмыз иажәақәа ахьылгәалашәаз ак аҵан,
аха издыруадаз. «Абарҭ маӡала уск рыбжьазар? Ус
акәымзар ари аҷкәын абас дызцәажәоз?» ҳәа
дназхәыцит.
Лара Мелеқьԥергьы «Саб знык мап икызар уаҳа
ииураны дыҟаӡам» ҳәа дхәыцны маӡала акы даҿызар?
Мышқәак раахыс ахәыцрақәа дыхҭаркшәа дыҟан.
«Иҟои сылашара, хьаак бымоума?» ҳәа
длазҵаазаргьы, «мамоу сан, акгьы сымам» ҳәа
иахылгон.
Уажәы, абарҭқәа зегьы раамышьҭахь, илбаз аԥхыӡ
бааԥси, иууаз алагьы анаалгәалашәа, лгәы ааҭрысын,
дыҩуа аҩбатәи аихагылахь, Мелеқьԥер луадахь дыҩхалт.
Ашә аартны ауада данынаҩнашыла илбарыз? Аиарҭа
ҭацәын. Раԥхьа, илбаз лызхамҵо, аиарҭа шҭацәу
шылбогьы ахыза шьҭыхны даҵаԥшуашәа иҟалҵара
лзымдыруа даақәхеит. Нас адәахьы, ашҭа, абора,
ананыра, иахьабалаак дыҩуа иааимылдеит. Аха аӡәгьы
дыҟаӡамызт, шьҭа дхагахарц акгьы лыгӡамызт.
«Ҟалашьа амам, ҟалашьа амам!» ҳәа дхәыцуан.
Лшьамхқәа дырзышьҭхуамызт, аура зоуроу ддысызшәа
дыҟан. Днеины аҩны ашәхымс аҟны лхы кны длатәеит.
«Анцәа ду! Ԥхыӡ бааԥсык акәзааит сызлоу, уара
сыхшыҩ еиқәырха!» Дааӷызит.
Дыхьҭашьуазшәа ҵысрак даахҭанакит, арахь
лылаӷырӡқәагьы лзаанкыломызт, лыбӷа ԥҵәазшәа
дахьтәаз дзымгыло дыҟан, аамҭа шаҟа цаз
лыздыруамызт, лхы аҭыԥ аҿы ианааи қәыча дылхагылан.
«Мелеқьԥер дыҟаӡам… Неџьдеҭ иахь дыбналт ус
ауми?» Қәыча ибжьы аарлаҳәа иҭыҵуан азы лгәы
илҭаблит ари азҵаара. Заҳираҭ ҩынҩажәа шықәса
раахыс лхаҵа абас длымбаӡацызт. Ижәҩахырқәа ҭаҳаны,
ибӷа ԥҵәазшәа, дымчыданы дгылан ауаҩ дуӡӡа. Еиҭах
аҵәыуара даналага, қәыча инапы лҟәаҟәа инықәҵаны
«Бгыла, аҩада ҳхалап, ара ауаа ҳрымбааит» ҳәа
налеиҳәан, нас инеидаҳа-ааидаҳало хыхь иҩхалеит…
Сааҭк аамҭа шцахьазгьы ажәак рзеибымҳәаӡакәа
иштәац итәан. Заҳираҭ лыҩнапык ала лхы кны дахьтәоу
лгәы аҭаҵәуара даҿын. Зны-зынлагьы
лҽылзаанымкылакәа данықәԥсычҳалакгьы лхы
дазгәамҵуан, ус ахьыҟалҵоз қәыча реиҳагьы игәы
ԥнажәар ҳәа дшәон.
Аҵәуара даныхҭанакӡа, мчыла лҽаанкыланы, лхы
ҩышьҭыхны қәыча днаихәаԥшит. Аҟәардә дахьықәтәоу
адәахьы аԥшра даҿын, аха акы ибоит ҳәа узҳәомызт
дҵаазшәа, баҟак еиԥшҵәҟьа дыҟан.
Ма, ак иҳәар, дгәамҵ-хамҵыр, длацәҳар, реиҳа
иеиӷьымзи, дарҭынчуан, аха уажәы дызҭагылаз
изхамҵауа, изхымгауа дыҟоуп, иҟалашаз ҟалеит шьҭа…
ҳәа иалгәахәны еиҭа даақәыԥсычҳаит Заҳираҭ. Уи
аамҭазы ихәыцрақәа иаарылҵыз қәычагьы, иԥшәма
ԥҳәыс лахь днаҳәны, игәы нханы ишыҟоу злеилукааша
ала дналазҵааит.
Баргьы ибдыруазма Заҳираҭ?.. Баргьы балахәызма
абри ахәмарра?
Заҳираҭ илаҳаз лхьаа лханаршҭын, дархагахеит.
Лыбӷа ԥҵәазшәа лҟәаҟәақәа ҭаҳаны итәаз аҭакәажә,
лгәыԥжәара лыԥсы ҭанаҵазшәа аӷьеҩ ҳәа дҩагылан,
лыҩнапык лӡарақәа инадкыланы, Қәыча иахь даалаҟәны:
«Иуҳәази уара? Даҽазнык исырҳаи арахь! Баргьы
ибдыруазма ҳәа, усзаҵаауама? Ҩынҩажәа шықәса
раахыс уара иузымдыркәа зыԥсыԥҵәҟьа еивызымгаз
иԥшәмаԥҳәыс соуп сара! Сара соума ахәмаррақәа
брылахәызма ҳәа ззуҳәо? Иуаҭәасымшьеит,
иуџьысымшьеит!» ҳәа днаиҵаҳәҳәеит.
«Баангыл, баангыл!… Иаразнак бымгәамҵын, ус
баша инасҿыҵҟьеит, схы аҭыԥ аҟны иҟоу џьыбшьоума.
Уажәы ҳара-ҳарагьы ҳмеилалааит» ҳәа ииҳәаз
даахьхәны Заҳираҭ лырҭынчра дналагеит қәыча. Арахь
дааԥышәырччан, «Заҳираҭгьы дылжьазаап ари аҭыԥҳа
гызмал» ҳәа дназхәыцит. Ихала дахьылымжьаз игәы
иаахәазшәа дыҟан.
«Баргьы хәарҭаԥшь бымамзаап, бнапқәа бӡара
инадкыланы бсеисырцгьы ак быгымхеит. Ҳаит, Анцәа
биныҳәааит, схьаақәа схабыршҭит!» Заҳираҭ лхы
шьышьны игәы инадикылеит Қәыча.
«Уажәа бцаны бҿы-бнапы ӡәӡәа, бҽырҭынч, нас акы
ҳнацҳаны ҳхы аҭыԥаҿы ианааилак ҳаицәажәап» иҳәеит
Қәыча.
Заҳираҭ ауада дныҩныҵын амаҵурҭахь
лҿыналхеит.
«Ари ауаҩгьы абас ауп дшыҟоу! Абжьааԥны амаҷ
азы дышгәамҵуагьы уажәы иреиҳау ауадаҩраҿы дҭынчӡа
алҵшьак иԥшаауеит» ҳәа даахәыцын, гәыӷрак лгәы
инҭашәеит. Иара убри ала лгәы реиҳа иааҭынчхан,
шьыжьхьа архиара дналагеит.
Зынӡа имеицәажәаӡакәа шьыжьхьа анырфа
ашьҭахьгьы даҽа ԥыҭрааамҭак ихәыцуа итәан.
«Бҭынчхама аԥшәма? Ҳмеилаԥаҭарц азы бсыцхраа
абааԥсы… Аригьы ҳхаҳгоит, сара уажәы ҳадәқьан ахь
сцагәышьап», иҳәан иҩнапык ицырхырааны дгыларц
иақәикит, аха нас дахьхәын еиҭах днатәеит. «Зынӡа
ацара сҭахӡам. Оф-оф!… Иахьа ҳҭыԥҳа дырҳәарц
иаҳзааираны иҟоу ирасҳәои? Ҳаԥҳа даҽаӡәы диццеит,
ацәа ҳшалаз дыбналт ҳәа шԥарасҳәои? Анцәа иҳәаны
макьана амҩа имықәлакәа иҟоу раҳаны
рҽааныркылондаз… Мамзар, ианааилак
сышԥарҿаԥшуеи?.».
Иҵаулаӡаны иԥсыԥ ааивиган ахәыцра дналагахт.
Ҭаҳар дуӡӡа дмаахьази ари аус аӡбахә алацәжәаразы,
Ҭаҳар иҩыза унеишь-уааишь ззырҳәоз абырг бзиа абри
аҩыза аус азы ддырааԥсозма, аха аҭаацәа ҳаҭыр
рықәиҵон, Қәчагьы дидыруан, диқәгәыӷуан, бзиагьы
дибон.
«Сара суацәажәарц исыҳәеит. Даара ҭаацәара
бзоиуп. Аҷкәын дырҵаҩуп, рҭагылазаашьа хар амам.
Мелеқьԥергьы сыԥҳак леиԥш дызбоит. Сцаны қәыча
сиацәажәап, уи абас қәнага ала ҳаизныҟәар ҳахәҭоуп
сҳәан, саагәышьеит, иахуҳәаауазеи?» ҳәа даниазҵаа.
қәычагьы «Аџьабаа убеит, иҭабуп, азин суҭозар, саргьы
аҩны снарацәажәап иақәыршаҳаҭны адырра усҭап» ҳәа
аҭак ҟаиҵахьан. Нас Заҳираҭ длацәажәаны
Мелеқьԥергьы лгәы ишақәшәоз аҟара анеиликаа, ҭаҳар
иахь аҭыԥҳа дырҳәарц азы аара азин шрымаз
изицҳахьан, уи мацара аума, аҽҳәарагьы ԥырҵәахьан. Уи
амшгьы иахьа акәымзи…
«Ҳаи, абааԥсы!.. Иҳаԥсыхәозеи абыржәы, ҳаҭыр
дуӡӡа зқәу аиҳабацәа рҽааидкыланы иаҳзааираны иҟоуп.
Арахь ираҳҳәаша ҳаздыруам. Ауаагьы ирыларҳәахьазар
ахьымӡӷ даҳмыргеи? Иацы ииз ахәыҷқәа ҳзықәдыршәаз
закәи, ишԥеилҳарго ари аус, аҭыԥ ишԥақәаҳҵо? Ааҳ,
Мелеқьԥер! Закәытә усузеи ҳхы иҭабырԥаз?» Уи аамҭазы
иԥҳа дналызхәыцит. Дабаҟаз уажәы, илҭагылазаашьаз?
Нас, инапы ҟьаны ихәыцрақәа наиҟәигеит. Иԥҳа усгьы
илыхьраны иҟаз? Аԥсуаҵасла ҩнаҭак аҟны днаргахьазар
акәхарын, дахьнаргаз аԥшәмагьы хара имгакәа
«Шәҭыԥҳа сара сҿы дсасуп. Лыхьӡ-лыхьымӡӷ снапы
иануп» ҳәа рзааицҳараны дыҟаӡамзи?
Аӷьеҩ ҳәа аишәа днахыҵын «Акыр саҳауазар
адырра бысҭоит Заҳираҭ, хьаас иҟабымҵан. Акгьы
ҟамлазшәа бхы мҩаԥга» Иҳәан, адәахьы дындәылҵит.
Амҩа зегьы, аҽы ахьирыҩуаз азы аԥхӡы алкәкәо,
ашәаҟьа аҿаччы иҟан, даалаҟәын агәы ҟаиҵарц азы
ахәда ҩынтә раҟара инапала днықәсит.
«Уыххьандаз уара, ашьабсҭа! Уԥрыҵәҟьеит иахьа»
ҳәа иааиргәыбзыӷт иҽы. џьаабир иҽы иҩызак иеиԥш
дацәажәон. Инапы аҟны иихьан, ихаҭа иааӡахьан азы,
аӡәгьы изеилымкаауаз бзиабарак рыбжьан. Абри аҽы
иааиҳәоз зегьы еилнакаауеит ҳәа иԥхьаӡон џьаабир,
амҩа данықәлозгьы «иахьа аангылашьа ҳамаӡам
сшьабсҭа, исырба ушԥыруа» ҳәа алымҳа дҭахәыҭхәыҭны
аӷәра ахаиҵахьан.
«Нас абри исҳәаз азеилнамкааӡеи. Акәмзар абас
иԥырны сышԥаанагоз?» ҳәа ихы днацәажәеит, иара аҽы
алымҳахьгьы даалаҟәны «Иеилумкааи исҳәаз?» аниҳәа,
еилнакаазшәа аӷәра аҟәырҷ ҳәа иҟаҟо ахы нарҵысит
аҽгьы. Иара аӷәра ирхханы иахьикыз амшала иркәадарц
азы ахы арҵысуазаргьы ҟаларын, аха џьаабир ус
иҳәозма. «Аҳа! Иубама ишеилнакааз, аҭак шыҟанаҵаз
убама?» ҳәа дгәырӷьон. Аҽы шьҭа аҩра иаҟәыҵны,
иаарласны аныҟәарахь ииасхьан, аҵаа
иқәшьқьраауашәа дмырхысхыскәа даманы ицон.
Акәадыр дахьаџәтәаз ашьшьыҳәа ишьапы
дҩықәгылт Џьаабир, иҽы ашьҭабжьқәа ашәа хаак еиԥш
дазыӡырҩуа анеира дшаҿыз, «акаҳуа ужәуазар
иуцәкаҭәом» ҳәагьы дхәыцуан.
Дышиашаз «Алабаџак» зыхьӡыз ауаҩы ихан ахь
днеит. Иҽы дшаақәҵыз еиԥш амаҵуҩы днаиԥхьан игәы
иҽаниҵеит. «Макьана сымҩа иацысҵоит, аҽы
аарныҟәаны, аԥхӡы аларба, сара усқәак сымоуп,
сааиаанӡа аԥсы аршьаны акраҽаҵа суҳәоит!»
Аҽқәа рымаҵ зуаз ауаҩ, дҽыбӷаҟазан, ари аҩыза
аҽқәагьы бзиаӡа ибон, дгәырӷьаҵәа аҽы аӷәра аахихын,
«хьаас иҟоумҵан Џьаабир, сашьаду. Сара сыблагәы
еиԥшҵәҟьа сахылаԥшуеит уи» иҳәан иаразнак
арныҟәара дналагеит.
Џьаабир ақалақь даналала, раԥхьа Қәыча идәқьан
азааигәара днеит. Аха ашә аркызшәа аниба
акаҳуажәырҭақәа рахь днеины зегьы илаԥш нархигеит.
Аџьармыкьа дналс-ҩалсит, макьана ауаа ашьшьыҳәа
аизара иаҿын, уи аламҭалазы ааигәа иҟаз аџьаама
аԥхьа игылаз аҷандарҵла амҵан итәаз Аднан даниба
ишҟа днеит.
Аднани иареи шықәсқәак рыбжьан азыҳәан
иеиҩызцәан. Арахә аахәаны иҭиуан Аднан. Рыкәшамыкәша иҟаз аџьармыкьақәа зегьы дырхысуан азы
ақыҭахьгьы дук дызкыдгылаӡомызт. Иаамҭа зегьы арахә
аахәара дахьашьҭаз иақәирӡуан. Аха «иалудыраауеи
џьара илымҳа ак ҭасзар» иҳәан аԥсшәа иаҳәаны
днаидтәалеит.
«Иҟои Џьаабир, шаанӡа уаазгеи?… Исзымдыруа
митәык аӡбахә уаҳаны уаанагазар? Уара есаамҭа
аџьамԥазра улало уалагеит, ас ҳцар усда-ҳәысда
саанхар ҳәа сшәо салагеит. Ани ааигәа исцәааухәаз
ацәҟатагьы схамышҭӡац» ҳәа дааихлафааит Аднан.
«Сумырԥхашьан уара, Аднан, уи шуҭахыз
абаздыруаз, ахә иҵегьы албаагаразы ушшәарыцозгьы
сазҳәодаз, ахә ансгәаԥха иаразнак иаасхәеит. Аха
ашьҭахь ианеилыскаа, излаасхәаз ахә ала иусҭап ҳәа
уасымҳәаӡеи?»
«Уара сыхәмаруа иуасҳәеит, баша ҳаицәажәоит
ауп, мамзар сара усзымдыруа сыҟоума? Хьаас
иҟоумҵан, аҩызара хазуп, ахәаахәҭра хазуп, ауа-аҭынха,
аҩыза, ануҳәалаак узыхәаахәҭӡом, иудыруаз».
Џьаабир иҩныҵҟала «уан ушԥалеиԥшу, ақырҭуа
шьа злоу ахәаахәҭраҿы сызлаиаԥасри?» ҳәа дхәыцуан.
Нас, «ауаа аизара иалагаанӡа, уааи Гьаур Имам
икаҳуажәырҭахь ҳнеины чаик ҳнахәап, ҳагьеицәажәап»
иҳәан акаҳуажәырҭахь рҿынархеит.
Акаҳуажәырҭаҿы рчаиқәа инарыхәо иахьтәаз
џьаабир Аднан днаиазҵааит:
«Уара иаха ара ушьҭазма? Шаанӡа уаазгеи?»
«Ашьыжь ақыҭа аҟынтә сааит».
Ари даараӡа ибзиан, «жәабжьк сзеилукаазаргьы
иалудыраауеи» ҳәа днахәыцит Џьаабир.
«Уара Џьаабир, ашьыжь санааиуаз сзықәшәаз
удыруандаз!» ҳәа ацәажәара дналагеит Аднан. «Уара
иуаҳахьоума, исыздыруам, Иззеҭ ичкәын дыҟамзи, ани
ирҵаҩыз… шәара шә-қәыча иԥҳа дизырҳәаразы
аиҳабацәа аараны иҟан».
Џьаабир иаҳаз изхамҵо, иԥсыԥ изеивымго
дааҟалеит. Анцәа даҽаказы диҳәаргьы абас
иҟаларызма? Аха дшазҿлымҳау Аднан имырдыркәа
изыӡырҩра даҿын.
Аднангьы даҽа ҭаҭынк наиркын иажәа инациҵеит.
«Иззеҭ ҳаиҳабы, абзиара изыҟалааит, аԥагьара
бзиа имбои. Аиҳабацәа ааишьҭырц азы Осман Ԥерит
адунеи азна аԥара шәаны иеихауардын ааникылазаап.
Иара итәала, иааишьҭуаз аҭаҳмадцәеи Қәычеи пату
рықәимҵои? Арахь, ауаа иеиҭарҳәаша чара дукгьы
иуырц игәы иҭазаап. Амҩаҿы агәам-сам сарганы агәыргәырҳәа ишынасывсуаз сзықәтәаз аҽы агәы ҭҟьаны
ианырҳа, цәгьала иааныскылеит. Сгәаӷ рықәшәама уара
идыр, ахәы сҩықәсны алада сынаԥшызар абар,
иахьгылоу! Акәыр тҟәацзаап. Аҭаҳмадцәагьы илбааны
ҵлак амҵан итәаны аицәажәара иаҿын. Раԥхьаӡа, сҽы
аҟамчы нарбаны, асаба ҩышьҭыхны срывсны сцар
аасҭаххеит, аха иҟасҵарыз аԥсуара иснамыруит.
Ҳлеишәа ҳқьабз ишсыднаҵаз ала сҽы сҩалбаан, ҳаҭыр
рықәҵаны сҩарывсит. Сара сааижьтеи маҷ ҵуама, аха
дара абыржәыгьы рышьҭыбжь ыҟаӡам.
«Уара аихауардын абашәҭаху? Шәкәаԥӡа, шәҽқәа
шәаарыханы раӡныла ичаԥоу шәкәадырқәа
шәнарықәҵаны амҩа шәықәымло, аха иҟалома?
Аҽырбара мыжда! Уи азы ҳаԥсы ҳамҭиуеи..».
«Ари аихауардын ҟәарҟәар, жәа-километрак
инеиаанӡа ԥшьынтә-хәынтә акәыр тҟәацуеит, арахь,
амҩақәагьы ишԥа ҿаасҭоу, ахәылбыҽха изнеир бзиоуп.
Қәычагьы дырзыԥшыз ианбаауеи ҳәа…» Џьаабир уаҳа
ажәа дазымӡырҩыкәа дҩаҵҟьеит, Аднан «Иҟалеи уара,
аицәажәара ҳаҿуп, уабадәықәлеи?» иҳәонаҵы иржәыз
ачаи ахә ааишәан «Абааԥсы Аднан саҭоумҵан, абыржәы
иасгәалашәеит уыск шсымаз» ҳәа наиаҳәаны
дыҩдәылҟьаны, иаразнак иҽы ахьынижьыз днеины
дыҩҽыжәлан, амҩа днықәлеит.
Ари иазымхәыцӡацызт иашьеиҳаби иареи,
аҭаҳмадцәа Қәыча иҟны иааихьеит ҳәа иазхәыцхьан.
Уажәы иҟаиҵарыз, сеиҳабы сиазҵаароуп ҳәа уахь дцар,
арахь дагхар ҟалон азы, иус иара иӡбар акәын. Убас
иагьыҟаиҵеит, агәыԥ иаауаз дырԥыларц уахь
иҿынеихеит.
Сааҭбжак мҵыцкәа иаԥхьаҟа асаба шьҭыббы ак
шаауаз нгәеиҭеит.
«Абар иахьыҟоу, срыхьӡеит, акәыр аҟаҵара маҷ
аҭахума. Иамухуеит, иҭоу иҭугоит, иқәыршәны иҿабны
иҩаанӡа уазыԥшуеит, нас еиҭах иҭаҵаны иҭаурчуеит,
аҭыԥ ахь иауҭоит… Абарҭқәа зегьы сааҭк иеиҵамкәа
аамҭа рымгаӡои? Аднан ииҳәаз иашазаап» иҳәан
иқьафқәа ааҭалеит.
Аихауардын ааигәахазшәа аниба дыҩҽыжәҵын
рзыԥшра далагеит, аӡынра иацәынхаз аҭаҟәа-ҭасрақәа
инарҭаҳа-аарҭаҳауа ааира иаҿын, зынӡа ианааигәаха
инапы ҟьаны иаангыларц ианыдирба маҷк аҟара
инаивсны аарлаҳәа иаангылеит.
Џьаабир, аӷәрақәа иарма напы ала икны иҽы
ишьҭахь иргыланы, ҳаҭырла ауардын днадгылан, ашә
аартны аԥсшәа нареиҳәеит. Аҭаҳмадцәа жәаҩык раҟара
ыҟан, аӡәы-ҩыџьагьы иидырқәоз ракәын. Иҟалеи? ҳәа
иҵаауашәа ихәаԥшуан. Иреиҳабыз Ҭаҳар иакәын,
Џьаабиргьы дидыруан. «Бзиароума Џьаабир, сычкәын,
мамзар амҩакра уалагама?» дыхәмаршәа дааихлафит.
«Саҭашәымҵан Ҭаҳар ухаҵкы, ишшәыхәҭамыз ала
сышәԥылеит, аха аҭагылазаашьа ус исыднаҵеит».
Иеиқәлацәазшәа абас дахьиацәажәоз
ааџьеишьеит. Иҟәаҟәагьы аԥхӡы налҵит. Ессымша
аҿаԥыц зҿаз Џьаабир, аиҳабацәа данрацәажәоз
дыԥхашьаны ҩажәак изеидкылаӡомызт, аха уажәы усгьы
«ахыц ҭҟьеит», иҟалалак ҟалааит ҳәа даазхәыцит.
«Саҭоумҵан Ҭаҳар ухаҵкы, маҷк аҟара
узылбаауазар иуасҳәашақәа сымоуп» иҳәеит иаарццакны.
Ауардын иҭатәақәаз шьҭа иҽеим ак шыҟаз аҟара
еилыркаахьан.
Ҭаҳаргьы ашьшьыҳәа дналбаан маҷк днаскьаны
ишьҭахь иааиуаз Џьаабир днаиазҵааит: «Ее Џьаабир,
иҳәа шьҭа, бзиароума?…»
Џьаабир иажәа дшалагаша издыруамызт,
дааҟәынд-ҟәындын, ибжьы қыџь-қыџьуа «цәгьарак
ҳақәшәеит Ҭаҳар, сашьаду» ҳәа аарлаҳәа ажәақәак
ааиҿыҵҟьеит. Еиҳаб дуӡӡак иеиқәлацәоушәа
дахьиацәажәо иџьашьаны игәы ҭыԥ-ҭыԥуан. «Абааԥсы
уҽрыӷәӷәа, ахьымӡӷ угоит мамзар» ҳәа игәы ааирӷәӷәеит.
Ҭаҳар дҭынчӡа Џьаабир дихәаԥшуан,
дааԥышәырччан дҵааит:
«Нас, иҟалаз ҳаумҳәаӡои?»
Ҭаҳар иҭынчра Џьаабиргьы игәы арӷәӷәеит. «Ҭаҳар
сашьа ду, шәахьцо акәымкәа, шьҭахьҟа шәхынҳәыр
реиҳа иеиӷьуп!»
Аҭаҳмада дуӡӡа дилабжьошәа дахьцәажәаз ихы
даазгәамҵит. «Ҳаит, уара агаӡа! Ушԥацәажәо, ахшыҩ
иурҵошәа, уаҩҵас иеиҭоумҳәо», гәаныла ихы
дналабжьеит.
«Иҟоу убри ауп, қәыча иԥҳа Мелеқьԥер иаха
маӡала даҽаӡәы диццеит!»
Нас, иҟалаз шыҟалаз инеиҵыхны изеиҭеиҳәеит.
Кыр аамҭа ҭынчран, ҭаҳар ихы-иҿы ианыз
акыҷырақәа реиҳа иубарҭан, иаҳаз игәы иамыхәакәа
агәаҭеира дшаҿыз изӡомызт, инапқәа ишьҭахь
инеибаркны анахь-арахь дааныҟәа-ааныҟәан, Џьаабир
иахь днаҳәны «нас аҭыԥҳа уажәы Фуаҭ иҩны дыҟоума?»
ҳәа диазҵааит.
«Аиеи, Ҭаҳар сашьаду, иаха цхабжьон днаргеит».
Ҭаҳар ихы ҩышьҭыхны Џьаабир днаихәаԥшит, аха
илақәа ҭыууа баша дыԥшуазшәа акәын дышгылаз.
ԥыҭрак аамҭа анца ашьҭахь, ак шиӡбаз мҩашьо
ацәажәара дналагеит.
«Уиашоуп Џьаабир, сычкәын, ҳҭагылазаашьа
даараӡа иуадаҩуп…» Ибжьы ахьааи, агәҭынчымреи
анубаалон. Уи аамҭазы аихауардын иҭатәаз аҭаҳмадцәа
руаӡәы ашә аҟнытә ихы аакылирҳәҳәан: «Уоо, уара
Ҭаҳар! Хәлаанӡа ара ҳгылоума? Бзиароума, шәызҿу
закәи уара?.». ҳәа ибжьы нарықәиргеит.
Ҭаҳар инапы ала маҷк шәааԥшы, иҳәозшәа
инадирбеит. Нас дгәаҭеиуа Џьаабир иахь днаҳәит.
«Аҭыԥҳа Фуаҭ Беи иҿы дахьыҟоу дараӡа ибзиоуп.
Уашьеиҳабы пату зқәу уаҩ ҟәыӷак иоуп. Зегьы ҳахшыҩ
неилаҵаны алҵшьак ҳаԥшаап ҳәа сгәы иаанагоит» инапы Џьаабир иҟәаҟәа инықәҵаны иблақәа
дырхыԥшыло иажәақәа инарыцеиҵеит.
«Уара аамҭа умгакәа уҽыжәланы Қәыча уизца, иҟоу
изеиҭаҳәа, даҳзымԥшааит. Сара, уара уаамышьҭахь
рыгәшәымшәа ҳәаны арҭ исыцу ауаа шьҭахьҟа
исырхынҳәуеит. Уашеиҳабгьы сысаламқәа иҭ. Иареи
сареи есымша ҳаидгылоит, ҳаицхыраауеит. Уажәгьы
иҭахымкәа акы даланагалеит. Уанеиҳабу абас ауп
ишыҟало, аиҵбацәа еиларҟәаҟәаз, уара ирҽеи ҳәа
иааганы инаумҵарыжьуеит. Мап шԥаукуеи… Уи
аҭагылазаашьа даара ибзианы иеилыскаауеит. Игәы
ҭынчыз, саргьы изласылшо ала ацхыраара исҭоит.
Уажәы ауардын иҭатәоугьы аԥсшәа раҳәо
уҳадымхалакәа иаразнак Қәыча иахь уеиха!.».
Џьаабир длаҟәын ҳаҭырла Ҭаҳар инапы ааимихын,
ихы инықәиҵеит. Нас шьаҿақәак шьҭахьҟа данынаскьа
аихауардын иҭатәаз рахь днахырхәаны абзиараз ҳәа
нареиҳәеит. Маҷк дырцәыхарахаанӡа иҽы
дақәымтәаӡакәа шьапыла данныҟәа аамышьҭахь
дыҩҽыжәлан ақалақь ашҟа иҿынеихеит…
Адәқьан аҿы даннеи, Қәыча иаԥхьаҟа дыԥшуа
дхәыцуа дтәан. Џьаабир даниба дихаҵгыларц
иҭаххазаргьы иаразнак инапы ааимихын дымгыларц
азгьы диҳәеит. «Абааԥсы Қәыча! усеиҳабуп уабагылои?»
иҳәон арахьгьы…
Џьаабир ихымҩаԥгашьа згәы иахәаз қәыча,
«Аԥсынҵры бзиа уоуааит Џьаабир, сычкәын… Ҳазшаз
пату угимыжьааит» ҳәа днаиқәныҳәеит.
Џьаабир маҷк шьҭахьҟа днасҭханы инапқәа иаԥхьа
инеибаркны ҳаҭырла дҩагылеит, дахьгылаз
имырбаӡакәагьы Қәыча дихәаԥшуан. Даараӡа дааԥсаха,
дкараха дшыҟаз убарҭан. Иҟалаз ахҭыс шаҟа инырыз
изӡомызт. Џьаабир аҭаҳмада даарыцҳаишьеит. Ихаҭа,
еиҳаракгьы аҳәынҭқарратә усқәа рганахьала
ауадаҩрақәа данрықәшәа, шаҟа ацхыраара ииҭахьаз
ааигәалашәеит.
– Умтәо сычкәын.
– Мамоу сеиҳабы ухаҵкы, ас сыбзиоуп.
– Ишуҭаху… Фуаҭ, сашьа дышԥаҟоу, уҭаацәа,
ухәыҷқәа шԥаҟоу»
– Зегьы бзиақәоуп. Сашьа еиҳабгьы асаламқәа
шәзааиҭиуеит.
Џьаабир ибжьы мыргаӡакәа даныԥшыз, акгьы
ҟамлазшәа ихы мҩаигоит ҳәа игәы дынҭахәыцит. Нас
иажәа инациҵеит. «Сашьеиҳабы асаламқәа
раамышьҭахьгьы…» ҳәа дналаганы иҟаз зегьы ахы
инаркны аҵыхәанӡа инеизеиҭеиҳәеит. Иара данцәажәоз
қәыча ихаҿсахьа аҽаԥсахра иаҿын, зны дгәамҵуан, зны
дҭынчхауан, аҵыхәтәан иҽааидикылеит, еиҳаракгьы
изаараны иҟаз асасцәа дырԥыланы ихынҳәратәы
иахьыҟаиҵаз кырӡа игәы иахәаны дыҟан. Ах, абыржәы
аӡәы иацәажәара зыԥсагәышьаз, аха Џьаабири иареи
иеиқәлацәаӡамызт азы иеибырҳәарыз.
«Сашьеиҳабы ҷыдала Мелеқьԥер хьаас
дҟашәымҵарц, лыҩны дыҟоушәа ишәыԥхьаӡарц иҭахуп.
Зегьы ԥсыуаҵас ишыӡбахо, шәара шәыхьымӡӷ иара
ишихьымӡӷу шәасҳәарц сыдиҵеит», иҳәеит Џьаабир.
Даҽа ԥыҭрак ашьҭахьгьы, «азин сышәҭозар сара
сцароуп шьҭа!» иҳәан ҳаҭырла длаҟәны инапы
ааимихит. Нас шьҭахьла мацара адәқьан даадәылҵуаны
қәыча ибжьы геит: «Уаргьы, сашьа Фуаҭ асаламқәа
сызиҭ… Иҭабуп ҳәа сызиаҳәа, аџьабаа дуӡӡа
даҵалеит!..».
Неџьдеҭ иан Тензиле, абора аԥхьатәи ахкаара
хәыҷы аҟны илхьарц иаалгаз ажә, акыкақәа аӡыцқьа ала
ианылыӡәӡәоз маҷк аԥхьа иаҵыхны ашьаҟа
иадҿалҳәалаз аҳәысгьы ахш агьама ахьакыз азы иҵегьы
ан иаҵаларц азы ашаха амнахырц ақәԥара иаҿын.
Тензиле аҳәыс ахь днаҳәны даацәажәеит: «Акыка
руак уара иутәыми, уаҳа иуҭахи? Сара ихьаны
саналагалаак ушаҵасҵо абыржәыгьы иузымҵаӡеи?
Арахь ҽадак уаҟарахахьеит, абжьыьс уара!»
Ажә ашьҭахьтәи ашьапқәа еиҵнахын
илыцхраауашәа игылан. Лҟәардә аалыҵалҵан акыкақәа
шьышьуа ахьара дналагеит. Ахш аныга иахьҭаҭәоз
иахылҵуаз абжьы дшазыӡырҩуаз лхәыцрақәагьы
дрыманы ицеит.
Неџьдеҭ иаха аҩныҟа дмааӡацызт, аҵыхәтәантәи
аамҭа лассы-лассы аҩныҟа данымаауаз ҟалалон.
Мелеқьԥергьы дырҭаххан дрырымҭаӡеит. Дурҭозма.
Ақалақь аҟны аҳ иеиԥшҵәҟьа инхоз ҭаацәаран. Рҭыԥҳа
днаганы ақыҭаҿы инхоз, ҭаацәара ӷарк дызларырҭарыз,
рхәыҷы дгаӡазаргьы дара аҭаацәара ирурызма? Уи
шыҟамлаша усгьы иеилкаан. Неџьдеҭ ианлыдицала мап
лзымкыкәа аҭыԥҳа дырҭаххеит акәымзар, ишыҟамлаша
аханатә илдыргәышьон. Абар иҟалаз! Мап рцәыркхьан,
раҳаҭыр ладырҟәхьан, аха иҟалҵарыз. Ари еиԥш иагьа
лбахьан, илычҳахьан… Амала Неџьдеҭ акалашәа дыҟан
аҵыхәтәантәи аамҭазы, ихы ҭууа, лассы дгәамҵуа,
ихәыцрақәа дрыманы ицон… Знык ҩынтә сиацәажәап
ҳәа иақәылкызаргьы иалымҵит, аҵыхәтәаны игәы
ԥжәаӡаныҚ «Сара сус бмалаԥалан, ԥҳәыс еибак
иҟасҵаша сабымҳәан!» ҳәа зынӡа илыхәҭамкәа
длацәажәахьан. Уаанӡа иан лгәы нхарҳәа ибжьы
мыргаӡакәа илацәажәоз ачкәын уажәы дызлыхыз
узымдыруа акалашәа дҟалахьан.
Неџьдеҭ иаб даниԥха  шықәса ихыҵуан, ашкол
дҭалахьан. Лхала, анрагьы, абрагьы изуны, ауаа рнапы
данымԥшылакәа, лхьаақәа, лгәаҟрақәа аӡәгьы
имырҳаӡакәа длааӡахьан. Арра маҵзура далганы
дааижьҭеигьы шықәсык иазааигәан. Атәашьа, агылашьа,
ахымҩаԥгашьа здыруаз арԥысын. Ихәҭаз ԥҳәызбакгьы
дыԥшааны аҭаацәара дзалаландаз… нас амаҭацәа ииуа
рыла даҽазнык дҭаацәара думхози. Абарҭ
дышԥареиԥхыӡуаз, изықәшәаз закәыз? Неџьдеҭ
дизымӡырҩыкәа, Мелеқьԥер илышьҭамлар акәын… мап
ахьицәыркыз ӷәӷәала ихьымӡӷишьон…
«Ҳазшаз аӡәгьы абыда днимыжьааит!» ҳәа лыбжьы
налыргеит. Лычкәын рыцҳа, дзықәшәаз лассы
изыхгандаз, нас аамҭала зегьы ихашҭрын. Ачҳара акәын
иаҭахыз…
Уи аамҭазы Ҟмыз амӡырха дықәланы ашьшьыҳәа
дааины лышьҭахь ала, инапқәа лҟәаҟәа инакәыршаны:
«Еиҳа бхьеит, сан!» аниҳәа дшәаны дҩаҭрысит, Ҟмыз
ӷәӷәала дикымзар дууаӡа дкаҳаргьы ҟаларын.
«Ҳаи, нхамҩа умоуааит! Сгәы ҭуҟьеит, аилага
уара..». Лҳәан лызнапык ала лкасы риашо дҩагылеит.
«Анцәа иџьшьоуп ахш сыцәкамҭәаӡеит».
Днеины аҳәыс ааԥлыртлан ан инаҵалҵеит.
Дԥышәарччо илыхәаԥшуаз Ҟмыз иахьгьы днаҳәын:
«Бзиароу уара, ашьыжь шаанӡа уаҳзаазгеи? Аҩны
удәылырцама?» ҳәа даихлафит.
Лызнапык ала ахш зҭаз аныга аанылкылан, егьи
лнапгьы илыхьыз лыбӷа инадкыланы лҽаалыриашеит.
«Уааи арахь, уааи! Уан ахшыҩда уԥхалҵазар реиҳагьы
исзеиӷьуми? Даҽа чкәынак дсоуп» лҳәан аҩныҟа
лҿыналхеит.
Аҩны ишыҩнашылаз еиԥш арӷьарахь иҟаз
амаҵурҭахь иеиасит, иахьабалак ҿыц ишьыхын,
ацәардаӷәқәа ицқьашәқьа ихҟьан, ауада пашәӡа иҟан.
«Абри аԥҳәыс ааԥсара лзымдырӡо, абри аҟара аус
дызларыхьӡои?» ҳәа дназхәыцит. Егьараан дааихьан,
аха зныкгьы иеилажьны имбаӡацызт.
Днеины ацәардаӷәы аган аҿы днатәаны Тензиле
лыхәаԥшра далагеит. Ицқьаӡа иҟаз ахраӡага ала ахш
раӡаны илыршырц архнышьнаҿы ишыкналҳауаз, иара
архнышьнагьы аура шьеиқәлыршәоз, зегьы гәеиҭон. Нас
лхы ҩышьҭыхны ауаџьаҟ аҩада лнапы анылроу,
иҟалҵарц илҭахыз еилкааны «мамоу, мамоу Тензиле,
сан, крыф-крыжә сыҟоуп, иахьа ашьыжь уаҳа
крысзыфаӡом» ҳәа даҟәихырц деихеит, Тензиле ауаџьаҟ
аҩныҵҟа ашәырҩеи ажьҵааи ҵәахны ишлымаз идыруан
азы.
«Дзакәытә ԥҳәыс барақьаҭузеи… Чеиџьыкак агьама
умырбаӡакәа дунеихаан уоулышьҭуам. Ессымша
ицәырылгаша ак ҵәахны илымоуп» иҳәеит Ҟмыз.
«Ҟалашьа амоума? Крымфаӡакәа… Анцәеиныс
ишыҟамло! Уара ашьыжь иуфаз ушьҭа иуырсахьеит,
учкәынами. Уца аӡлагара иаҩызоуп… Ажьҵаа сымоуп
агьама убароуп» ҳәа идцалара даҿын, аха иаргьы
«мамоу, исҭахӡам», ҳәа иуамызт, арахь лгәы нхар ҳәагьы
дшәон.
«Ибымуазар, маҷк аҟабаӡы сыҭ, исымжәишьҭеи
кыр ҵуеит, сыԥсы иаҭаххеит».
Аҟабаӡы аҳаԥшьа аҟынтә ачамсҟәыл ала иҭыганы
илкыз асаан иананылҵоз «Неџьдеҭ иаха аҩныҟа дмааит,
дахьыҟоу ҳәа крыудыруазар?» ҳәа инбжьаршәны
днаиазҵааит Тензиле. Ҟмыз абыржәыҵәҟьа иаамҭоуп ҳәа
дхәыцит.
«Ишбасҳәара сыздыруам, аха… ҳара уск
ҳамхаҟаҵеит».
Ҽеик шылмаҳауаз аҟара дырны дааҳәит аԥҳәыс
рыцҳа, иҵыс-ҵысуа иалагаз лнапаҟны илкыз ачамсҟәыл
аҟынтә аҟабаӡгьы акаҭәара иаҿын.
«Иаха Мелеқьԥер дымҵаҳарсит. Аҭаца дбоуит,
аҭаца!» иҳәеит.
Амҵ ԥыруазар абжьы уаҳаратәы ааынчрахеит.
Ачамсҟәылгьы, асаангьы наҟ инкажьны лыҩнапык ала
Ҟмыз даанылкылан длырхыс-хысуа: «Иуҳәази, иуҳази?
Иҟашәҵаз ҳәа исауҳәази уара?» ҳәа ҿаалҭит.
Ҟмыз ганкахьала аҭакәажә деиқәикырц дшаҿызгьы,
ганкахьалагьы лацәажәара даҿын. «Баангыл, нан!..
Ишыбдыруа еиԥш, акәӡам аусқәа, бҽырҭынч, аиҭаҳәаха
сыҭ, иббап бзызгәамҵуа акгьы шыҟам».
Аха илуамызт, аҭакәажә дкарахаанӡа абри даҿын.
Нас днеины ацәардаӷәы лыҽлықәлыжьын: «Уаа, сара
рыцҳа, сара разҟыда! Уаа, сара! сабацари,
исыԥсыхәри?» ҳәа алақмар аҳәара дналагеит.
Ҟмыз кыр аамҭа лҟәаҟәа шьышьуа дылхагыланы
Тензиле лырҭынчра даҿын. Ажәақәак леиҳәарц
иақәикызаргьы илмаҳауашәа аниба днаҟәыҵит.
Ианаму лаԥхьаҟа днышьамхнышгылан, лнапқәа
аанклыланы ибжьгьы аарԥшқаны лыргәыбзыӷра
дналагеит.
«Оо, бара, аҩбатәи сан! Бхы бцәымӷума? Иакәым
бзазхәыцуеи? Иббап, зегьы бзиахоит. Мелеқьԥер Фуаҭ
Беи иҟны дынҳажьит. Сара сиацәажәеит. Зегьрыла
ҳаиликааит. Зегьы сара аҭыԥ иқәысҵоит акгьы хьаас
иҟашәымҵан ҳәа сеиҳәеит.
Ҟмыз иажәақәа анлаҳа Тензиле рыцҳа дааҭынчхан,
лыблақәагьы цырцыруа дааҟалеит.
«Аҭыԥҳа уажәы Фуаҭ Беи иҟнома дахьыҟоу?»
«Аиеи, бара! Аханатә аахыс баҳәара саҿуп. Бааины
абра бтәа, ҭынч ҳаицәажәап. Аусқәа зегьы аҭыԥ
иқәлоит».
Маҷк аҟара иҭынчхаз Тензиле лыхцәқәа
ааидкыланы, икаҳаз лкасгьы аашьҭыхны лҽаалырҽеит.
Уи аамҭазгьы лыхш хыҵны акаҭәара ишаҿыз ангәалҭа,
ауаџьаҟ ахь дыҩит. Иаразнак ачуан аакныхны аганахь
ианлыргылоз «Ҳахш абжагьы каҳҭәеит!» ҳәа лхы
дазгәамҵуа, иблыз лнацәкьарақәа рцәацәара даҿын.
Ҟмыз арҭқәа аниба, «Оҳ гәышьа лхы аҭыԥ ахь
иааит» ҳәа даагәырӷьеит. Иаразнак длымҵақьақьо
длывагьежьуа далагеит. «Уԥши, уара! Ҳара ҳан, аҭаца
дылзааҳгап ҳәа закәытә гәаҟрақәоузеи иаҳхаҳгақәо!
Лара, афырхаҵа ҳәа ҳахьгәыдылкылаша амцхәрас
алабафара ҳаҿуп, алажә еиԥшҵәҟьа сахьхәны сыҟоуп».
Тензиле зегьы дарароуп дгәамҵны дыҟан.
«Уи алажәқәа урмыфааит уара! Аԥхамшьақәа!..
шәхы злажәгалаз аус закәыузеи?»
Ҟмыз арҭ ажәақәа рыла Тензиле маӡала
дгәырӷьаҵәа дшыҟаз аҟара еиликаахьан.
«Оҳ, оҳ, ари дазааҳгеит, уажәы егьырҭ роуп инхаз!»
ҳәа дхәыцуан. Ушьҭа ихы агәрагара изыхынҳәны дыҟан,
дҩагыланы ацәардаӷәы днықәтәеит.
«Абраҟа ҿамҩак аҟабаӡы ҳажәраны ҳаҟан, уигьы
ҳԥынҵа икылыттеит», ҳәа дналыхлафит. Нас, иҟалаз
ахы инаркны аҵыхәа аҟынӡа, маҷкгьы иара итәала
инацҵаны, иаалзеиҭеиҳәеит.
Ахәылбыҽхатәи аҭынчра ихәашьӡа ақыҭа ахаԥара
иаҿын. Аҩнқәа ирхыҳәҳәаны иҩеиуаз алҩақәа, ауаа
уаххьа армазеира ишаҿыз арҵабыргуан. Иҩны абалкон
аҟынтә зқыҭа иалаԥшуаз Фуаҭ Беи «Абраантәи ақыҭа
алаԥшра мацара зыԥсоузеи? Иԥсаҭа бзиахааит саб
Ҳаџьы Муса, шаҟа ибзианы иӡбази аҩны аҭыԥ» ҳәа иаб
рыцҳагьы дааигәалашәеит.
Уи, есыхәылбыҽха иҭаҭын ааркны икаҳуа днахәо
абалкон аҿы иԥсы ишьон. Ихьаақәа зегьы абри аамҭазы
акәын ианихашҭуаз. џьара дыҟаны ибалкон
данацәыхарахалак гәҭынчымрак изцәырҵуан.
Ажәак ала абри абалкон, иԥсы рҭынчны
иҽахьирыцқьоз иԥшьоу ҭыԥны ишимаз иҭаацәа зегьы
ирдыруан азы, абраҟа дантәоу аамҭазы аӡәгьы
иааигәара днеиӡомызт, ихала ихы дазынрыжьуан.
«Уаҵәы амш еилгоит анцәа иҳәозар», ҳәа
даахәыцит. Амра анҭашәоз иннажьыз аҟаԥшьхәхәара ус
иҵанаҳәон, нас иацы ауха аахыс ирхыргаз ахҭысқәа
зегьы днарызхәыцит. Иара дыззыԥшыз аасҭа ибзианы
ицон аусқәа. Иашьа џьаабир иҟәышра акәын абарҭқәа
зегьы зыбзоуразгьы.
«Ҳазшаз алаԥш иқәимыршәааит, деилҟьоуп,
дҟәышуп, даашьаӡом… Дызлагаз аус ҩнапык ала икны
иагьынеигӡоит» ҳәа игәы дынҭацәажәеит. Иаразнак
ҭаҳар Беи адырра иҭаны хьымӡӷык аӡәгьы имгаӡакәа аус
аҭыԥ иқәҵаны, нас дыҩны қәычагьы димырҭынчзи. Ушьҭа
иара иакәын аус знапы ианыз. «Ҳахәаԥшып уаҵәтәи амш
анцәа иаҳирбо» – иҳәеит ихы днацәажәо.
Амш лашьцахьан, шьҭа аеҵәақәагьы убарҭан, уи
аамҭазы ақыҭа алақәа иеилашуа иалагеит. Цқьа
данӡырҩы Ҳаро ифаитон иаҵакыз аҽқәа, рҿы маҭәа
иадҳәалаз аҵәҵәақәа рыбжьқәа иаҳауа далагеит.
Дҩагыланы, иабацаришь ҳәа еиликаарц дшаҿыз абжьқәа
иааиуа, иааиуа иҩны иаадгылт. Аҭаҳмада Ҳаро, «Фуат
Беи! Асас дузаазгеит» ҳәа ҿиҭуан.
Ҵаҟа дылбааны агәашә аҟны даннеи, ичкәын
асасцәа дырԥыланы рымаҭәақәа рақәхра иаҿын.
Алашара зқәыԥхоз иан лаҳәшьаԥа Зулқьуф иаанда
изымдыруаз даҽа уаҩык дгәеиҭеит. Амаҭәақәа зларацәаз
ала, харантәи иааз ракәын. «Шәара арахь шәааи,
амаҭәақәа ахәыҷқәа иааргоит» ҳәа ибжьы
нарықәиргеит.
Зулқьуфи асаси ари анраҳа, ашә ахь иеихеит.
«Уара уџьашьахәуп Зулқьуф! Асас аидара
дышԥаҵоуҵои! Мамзар амаҭәақәа ак рыхьыр ҳәа
ушәома?»
Дааихлафын, аҩны аҩбатәи аихагылахь иҩхалеит.
Асас ҩынҩажәихәаба раҟара зхыҵуаз, имаҭәа-иҩыҭәа ала ақалақь
иааӡаз аӡәы шиакәыз ҩашьомызт.
Аԥсшәа анеибырҳәа ашьҭахь, Фуаҭ Беи ауаџьаҟ
арӷьарахьтәи аҭыԥ ахь дтәарц даанеин, асасгьы ивараҿы
аҭыԥ иирбеит. Зшьапы иқәгыланы иԥшыз Зулқьуфгьы
дтәарц наиеиҳәеит.
«Нас… шәабантәаауеи ҳасасцәа?».
«Шәеилаҳархеит, ҳаҭашәымҵан. Сара шәашьа иԥа
Нешьет Беи иҩыза соуп, Сҭампылынтәи саауеит.
Сыӡбахә шәарҳәахьазар акәхап».
Раԥхьаӡа иааигәаламшәазаргьы, Нешьет абас аӡәы
иӡбахә шиҳәахьаз аҟара ааигәалашәеит. Аҵара ицызҵоз
иҩызак ажәытә аахыс ақыҭа ахь аара игәы ишҭаз, дцодаауа дышиҳәо аниеиҳәа, иаргьы «даҳзааиааит, ипату
ҳхы иқәуп» ҳәа иеиҳәахьан. Абарҭқәа данрызхәыц,
усҟан зыӡбахә рымаз ауаҩы абыржәы дсасны ирҭоу
шиакәугьы ааиликааит.
«Аиеи, аиеи… исеиҳәахьан, аҵара ицҭаз уакәӡами?
Шәбара ҳаигәырӷьоит, бзиала шәаабеит!»
Ақалақь аҿы дзықәшәаз ауаҩы дзусҭоугьы
ҭымҵаакәа дахьааигаз, Фуаҭ Беи ҳаҭырла дахьидикылаз
Зулқьуф даараӡа игәы иахәаны дыҟан, избанзар амҩаҿы,
ииашамкәа иҟасҵазар ҳәагьы дгәырҩон.
«Ақалақь салсны сышнеиуаз снаԥшызар, уаҩык
ҳҵыҭа аӡбахә ҳәо шәара дшәазҵаауеит», ҳәа дыҷҷа-ччо,
реиқәшәара шыҟалаз аиҭаҳәара дналагеит. Фуаҭ Беи,
Зулқьуф аҽхырцәажәара чымазарас иман азы,
уиԥырхагамхар шаанӡа даанымгылаӡакәа дышцәажәоз
идыруан.
«Шәымҩа маншәалазма?» ҳәа асас днаиазҵаан
Зулқьуф иажәа днаԥыҩлеит.
«Даараӡа ибзиан, гәаҟрак сақәымшәакәа
шәсыԥшааит». Асас арҭ иажәақәа раамышьҭахь уаҳа
акгьы ацымҵакәа ҿымҭ дтәан. Иара ауадаҿгьы амҵ
ԥыруазар иуаҳауан. «Зулқьуф дыҽхырцәажәоит, асас
иакәзар, ажәак иҿыҵҟьом» ҳәа днахәыцит Фуаҭ Беи.
«Сара сҩагыланы ахәыҷқәа снарыхәаԥшып,
иҟарҵаз аагәасҭап» – зҳәаз Зулқбуф иахь «Ҳасас
дааԥсазар, ҟалоит, амҩа харантә дааит, асаба дагеит
ӡык наиқәҭәаны иԥсы ишьар иҭахызар ҟалоит, ираҳәа,
иуада дырхиааит» ҳәа адҵа наииҭеит Фуаҭ Беи. Нас
исас иахь днаҳәит, «ҳамҩақәа ҿаасҭоуп, агәам, асаба,
аҭаҟәаҭасрақәа ауаҩы даркароит». Асас иакәзар,
«мамоу, мамоу, даараӡа ибзианы исхызгеит амҩа, хьаас
сҟашәымҵан» иҳәан еиҭах иҿы ааихеикит. Ушьҭа мчыла
дирцәажәозма. «Ари ауаҩы арыҭәа ала ажәа
иҿимхуазар, ажәак иҿыҵҟьом» ҳәа игәы дынҭацәажәеит.
Арахь, дызусҭаз, дызхааз еиликааргьы иҭахгәышьан, уи
моу, Нешетҵәҟьа иӡбахә изаламцәажәаӡацызт.
«Итәашьагьы ихымҩаԥгашьагьы акалашәа иҟоуп,
дабеиԥшааи абри ауаҩы Нешьет», ааигәахәит.
Зулқьуф дааины асас иуадахь дигаанӡа уаҳа акгьы
еибымҳәаӡакәа итәан. Нас кранырфозгьы дук ацәажәара
ыҟамызт.
Заанаҵ руадақәа рахь ашьҭалараз иԥхьаҵит.
«Уцәахьоума, Фуаҭ Беи?»
Ашә ашьшьыҳәа иаартны ауада иааҩнашылаз
Џьемиле, лыбжьы ныҵакны лхаҵа наиқәҿылҭит. Ҽыҵгак
ԥшааны маӡала аҩныҟа ааԥхьара зылҭаз ргәыла ҭыԥҳа
Медиҳа, Мелеқьԥер ҩызара лзылуан. Урҭгьы абыржәы
акәын ианышьҭалаз.
«Мамоу, сышԥацәоз? Макьана ажәабжьқәа
исабҳәаша сырзыԥшуп» иҳәеит Фуаҭ Беигьы ибжьы
аарлаҳәа илаҳауа.
Џьемиле лиарҭамаҭәа аалшәылҵан, лнапы алампа
ашьушьа инадкыланы дҭаҭәҳәан ианаалырцәа ашьҭахь,
Фуаҭ Беи ивара дылхәыҵалан, дышкарахаз
илырдыруашәа, «ооҳ!» ҳәа даақәыԥсычҳаит.
«Сыԥсы схыҵит иахьа, ацхырааҩ дсымамкәа схала
исцәыуадаҩуп шьҭа. Анцәа иҟнытә Мелеқьԥер дысзааит,
уигьы дҟамлар исыԥсыхәоз?» – даашшит.
Беихәлаҳаит џьым, шьҭа, бажәгәышьеит! Уажәы
ԥҳәыс ҿак дысзаагом, аҭаца дахьҳамамгьы зхароу бара
боуп. Џьенгьиз даҳмырԥхьар ҟалом бымҳәандаз, абар,
уажәы аӡәы дизааганы абраҟа днаҳмырхози, аха уажәы
иҵара далганы арра маҵурагьы дахысны дааиаанӡа
шаҟа шықәса аҭахузеи? Насгьы дахьнанагаша,
иааигаша, дахьынхаша анцәа идырып. Баша
бымгәыӷын!»
«Аиеи, уара иуҭахымхаӡеи иҵара иациҵарц?
Акәзааит ҳара ҳхы ныҟәаҳгап. Нешьет думбаӡои, ақалақь
иааӡаз, ихы-иҿы пашәӡа, аха Џьаабир дышԥаҟоу? Иашьа
иоуп узҳәома? Уажәнатә дажәхьеит, ақыҭа ауаҩы
дафоит, џьым, ма ҳаҷкәын далаҳгеит ақыҭа аџьабаа».
Ҳамҭакы рыбжьы мыргаӡакәа ҭынч ишьҭан…
«Ари асас дызусҭада? Дыззааз ҳәа кырудыруама?»
ҳәа днаҵааит Џьемиле.
«Макьана уаҩҵас ҳзымеицәажәац, ацәажәара дук
бзиа ибом, ихьӡҵәҟьа сыздырӡом сҳәар ихабҵарыма?
Зулқьуф иҳәахьан, аха исгәалашәом. Акы заҵәык
издыруа, Нешьет иҩыза шиакәу ауп. Уаҳа акгьы». Аҭак
ааҟаҵаны ԥыҭрак дааҭгылан иԥҳәыс длазҵааит.
«Бара акәац ҳамаӡамызт, аишәа иқәыз
абабыԥшааи?»
«Умҵаан… Ари Зулқьуф, дыҽхырцәажәоит ҳәа
уизгәамҵуеит, аха даараӡа дҟәышуп, зегьы
дрызхәыцуеит. Асас диманы ахәылбыҽха аҩны дшааиша
дазхәыцны, акәац, ача, иааимԥыхьашәоз аахәаны
иааигеит. Асас абысҭа изымфар ҳәа мазарак ачабаба
ааимгандаз, ҳаԥхамшьози. Зулқьуф ибзоурала уаха
мариала иаҳхаҳгеит».
«Иыххьандаз Зулқьуф! Ииашоуп, зны-зынла амцхә
ахьиҳәо сизгәамҵуеит, аха дгәыбылҩуп, абзиара
аҟаҵаразы иԥсы ухҭниҵоит. Бымбо, уахагьы иҟаиҵаз?»
«Уи зегьы бзиоуп, аха Мелеқьԥер дышԥаҟоу? Маҷк
лыҽлырҭынчма?»
Џьемиле лыбжьы ныҵакны аҭак ҟалҵеит: «Уаха
ҳгәыла ҭыԥҳа Медиҳа слыԥхьеит, аҩызара лзылуп ҳәа.
Избанзар Мелеқьԥер алеишәа ҟалҵоит, арҭқәа сара
сацәажәара дацәыԥхашьоит. Ушьҭа, уаҵәы Медиҳа лыла
зегьы илыскаауеит. Иахьа Тензиле лҟынгьы снабжьысит.
Исауҳәақәаз лзеиҭасҳәан лыгәгьы шьҭысхит. Дгәаҭеиуа
лгәы хыҭхыҭуа дыҟоуп. Лыҷкәын ақалақь аҟынтә,
иеицырдыруа ауаа рҭыԥҳа дахьылзааигаз, уадаҩрак
дақәнаршәар ҳәа дшәоит, аха дгәырӷьангьы дыԥсуеит.
Аус ҭыӡшәада аҭыҭ иқәланы лҭаца лыҩны дзыҩналар
дасны дкәашашт. Ажәакала сара иаҭахыз ласҳәеит..».
«Аа, насгьы Фуаҭ Беи исызиаҳә, Дузџье иҟоу
сашьцәа адырра рысҭарц сҭахуп, иахиҳәаауазеи? Фуаҭ
Беи ҳазшаз дҳагимыжьааит, инапы ҳагым, аха урҭгьы
сычкәын ианшьцәа роуп» ҳәа салҳәеит анылҳәа Фуаҭ
Беигьы «ирзылыцҳааит иааиааит, ианшьцәа роуми»,
ада уаҳа акагьы имҳәеит, избанзар ацәа иқәҳаны дыҟан.
«Быҵх аабзиахааит, ҳацәап ушьҭа», иҳәан Џьемиле лхи-лҿи ааишьышьит.
«Ацх алԥха уоуааит Фуаҭ!..».
Рыбӷақәа неидҵаны иҭахәхәа ицәеит.
Қәыча «Амш ахәларахь инеит, ашьшьыҳәа
сҽааидкыланы амҩа снықәлап. Ахәылбыҽхатәи
снамазгьы аҩны искып», ааигәахәит. Хәлаанӡа Џьаабир
ида аӡәгьы дидымгылаӡацызт.
«Макьана ауаа ирмаҳацзар акәхап, хара имгаӡакәа
аҭыӡшәа ҳаҳап усгьы» иҳәан, дҩагылан исакәа
ааишәиҵеит, нас иарҭмаҟ хәыҷы аашьҭыхны адәахьала
ашәқәа наркны, асапатқәа лҿеиҵеит. Анахь-арахь
агәылацәа «Иҟои, уаха заа уцоит, бзиароума?» ҳәа
иҵаауаз рахьгьы «Аҩны асас даҳҭоуп» ҳәа аҭак нариҭеит.
Ақалақь аҟны аӡәгьы ихьӡ рҳәаӡомызт, зегьы «Аду»
ҳәа ишьҭан. Уи амшала знык, ҩынтә аҳәынҭқарратә
усбарҭақәа рҿы ауадаҩрақәа изцәырҵхьан, избанзар
Қәыча ҳәа дрыздырӡомызт. Амала уи зегь дарароуп ихьӡ
бзиа ибауан.
«Уажәы исгәалашәақәазгьы закәқәоузеи уаҳа ус
сымамшәа» ҳәа ихы џьеишьо иарҭмаҟ аашьҭыхны
дыццакы-ццакуа аҩныҟа амҩа днанылт. Амҩаҿы иидыруа
аӡә диԥымландаз ҳәа Анцәа диҳәон. Ауаа зегьы иҟоу
раҳахьазар ҳәа дыԥхашьаны дыԥсуан. Абыржәы зегьы
дырцәыбналаны, дахьырзымԥшаауа ҭыԥк ахь
иҽыԥхьеикыр шаҟа иҭахыз.
Аҩны данааи Заҳираҭ дизыԥшны дгылан. Иара
аамҭа ԥшааны адырра ахьизыҟамҵаз азы аԥҳәыс рыцҳа
агәырҩа даганы дыԥсхьан, иаразнак дҵааит:
«Иҟои уара, кыр уаҳахьоума?»
«Аиеи аха, аҩныҵҟа ҳаҩнашылар ибасымҳәои».
«Мамоу, аҩныҵҟа иауам, абраҟа исаҳәа, уаҟа
Назлыиар дыҟоуп, уигьы уаҳа данааиша амш
лзымԥшаазшәа!… Арахь, дааижьҭеи Мелеқьԥер
длазҵаауеит. Лҩызцәа рахь дыҟоуп-мыҟоуп сҳәақәан наҟ
илхасыршҭит. Сара схьаақәа схы иахаҵәаны иҟоуп,
ларгьы схы дынҭаԥеит!»
Қәыча иакәзар, «Ҳажәит, аха зегь дарароуп
сыԥҳәыс дысхыбаауеит. Назлыиар длыҵашьыцуеит» ҳәа
даахәыцын дааԥышәырччеит. Назлыиар, данҭыԥҳаз
Қәыча бзиа дылбозшәа ацәажәарақәа ыҟан. Арахь, знык,
ҩынтә алаф еибырҳәахьан аҟара акәын ирыбжьаз, аха
Назлыиар ари Заҳираҭ лгәы шԥнажәоз ахьылдыруаз азы,
лассы-лассы «Абри ауаҩ бара ибыдибалагәышьеи! Сара
сааныжьны бара бышԥаигоз! Ашәҟәацәгьа
изыҟабымҵазааит?» ҳәа длыхлафуан. Ессышықәса
Сҭампылынтәи знык-ҩынтә арахь даауан, усҟан раԥхьа
Қәычараа рҿы дынкыдгыланы мышқәак даарылаԥхьон,
нас акәын ақыҭақәа рахь сасра данрызцоз.
Зегь раасҭа бзиа илбоз ессымша акәты ҿақәа акы-ҩба
ахәшеи апырпылџьыкеи рыхьшьны аҵәы инахаҵаны,
акәиц аҟны инарҳәы-аарҳәуа рӡра акәын. Арахь, лара
акәтыжь лфаӡомызт, акы заҵәык дахӡыӡаауа
иагәылалҵаз аҵәынҵәалаӷьи агәаҵәеи ааҭыганы гьамала
илфон, егьырҭ дрылакьысуамызт. Џьара сасра
даннеилаак агәашә аартны амӡырха дшықәлаз
еиԥшҵәҟьа акәтқәа рахь лхы нарханы «Шәыбнал,
шәыбнал! Шәыԥсы еиқәшәырха. Абгахәыҷы дааит!» ҳәа
лыбжьы нарықәлыргон. Ахәыҷқәа ракәзар, данырбалаак
«Абгахәыҷы ԥҳәыс» ҳәа илышьҭан.
Қәычеи Заҳираҭи аҩныҵҟа ауадахь иныҩналеит,
Қәыча иааигаз зегьы иарҭмаҟ иҭыганы рҭыԥқәа рахь
ианықәиҵоз иҟаз иныз зегьы Заҳираҭ лзеиҭеиҳәеит,
насгьы инациҵеит. «Заҳираҭ, Анцәа иџьшьоуп Назлыиар
дахьҳахьӡаз, ҳара шьоукы ҳармацәажәар ҳагәгьы
еиҟәжәоит. Бара уи лхымҩаԥгашьа бамыхәаԥшын, уи
дҟәыӷоуп, гәыкала даҳзыҟоуп, ҳагәбылра лымоуп,
аҳҭынраҿгьы иааӡаз лоуп. Иббап ҳхьаақәа
ҳацеиҩылшоит. Фуаҭраагьы рҭынха лоуп азы уахьгьы
днеины Мелеқьԥер дналыдгылап. Ажәак ала анцәа
даҳзааишьҭит, ибдыруаз!»
«Сара ари сышԥазымхәыци, ашьыжь аахыс
имӡаӡакәа зегьы лзеиҭасҳәандаз, иҟаларыз? Ҳаи, сара
хшыҩда! Иахьа акәымзар уаҵәы, зегь дарароуп
илмаҳауеи?
«Бара ашьыцра бытҟәаны бамоуп, џьым, бхы аҭыԥ
аҿы иҟаӡам».
«Наҟ, џьоушьҭ!».
Хыхь иҩхалт…
Назлыиар ацәардаӷәы лшьапқәа еиҵаԥсаны
дахьықәтәоу лнапқәа ирыбжьакны илкыз иҵаӷаӡа иауны
иҟаз аҭаҭын аббырқь ҳәа дахо дтәан. Қәыча дааизшәа
анылба, «Ари аҭаҭынгьы абаанагеи абааԥсы» ҳәа, ҭыԥҳа
хәыҷык леиԥш, дыԥхашьа-ԥхаҵо лҭаҭынгьы ахьылгара
лзымдыруа даақәхеит.
Қәыча дааԥышәырччан «Баҟәыҵ бара! Ессымша
ибҳәац, иҟабҵац ауп. Исзымдыруа џьыбшьома?… Бзиала
баабеит, быгәхьааганы ҳаҟан, сеигәырӷьеит бахьызбаз»
иҳәеит.
Назлыиар абарҭқәа анлаҳа даангылозма? «Ааҳ!
Абри уԥҳәыс ҳәа уҩны иҩнагылоу, аҟәыдаха сахьа змоу,
абас дысԥылондаз, Сҭампыл сымхынҳәыкәа зынӡа
абраҟа санымгылози».
Иааибарччан иаагәыдеибакылеит.
Ацәарадаӷәы ианықәтәоз Назлыиар, «Уаҳа
назҭахым ҭаҭынуп, усҭ агьама ба» лҳәан араӡны иалхыз
аҭаҭынҭра налроуит. Қәыча «Бара сыбҩызоу џьыбшьома,
сара икасыжьхьеит уи азҩа» иҳәан мап лцәикын,
«Банбааи, адәқьан ахь, бызкыдымгылеи?» ҳәагьы
дналазҵааит.
«Иахьа мҽышоуп, уеилахазар ҟалап ҳәа
сазхәыцит».
«Нас, Заҳираҭ лахь днахьаҳәны «Бара бызлыхыз
сзеилымкааит, хәлеит бҭыԥҳа дыҟам, аха хьаасгьы
дбымам. Уара Қәыча! Абри аԥҳәыс акгьы лылҵуам
иудыруаз, аҵыхәтәан лыԥҳагьы лара длеиԥшылтәуеит,
Кьилаа рлаԥс еиԥш ауаа дрылазаауеит» ҳәа дыхәмаруа
Заҳираҭ дышлыхлафуаз, Қәыча ибжьы абомба еиԥш
аҩны иныҩнаҳаит: «Мелеқьԥер иаха дымҵадырсит,
дыбналт!»
Назлыиар илаҳаз лызхамҵеит, иџьашьаны
лыблақәа аакылҵит. Аха хәмарраӡамызт ари, иҵабыргын
ирҳәоз. Иаразнак дҩаҵҟьан днеины Заҳираҭ
даагәыдылкылт.
«Аах, сыбыз сыхәлашәандаз! Ашьыжь аахыс
сыҽхырцәажәо, бгәы шԥакыдысхи? Иҟасҵаз закәи сара?
Ишԥасзеилымкааи бызҭагылаз ахьаа? Баргьы зынӡа ак
сыҵабымҳәеит, иҟасҵеи сара, иҟасҵеи?» ҳәа лхы
дазгәамҵуа, лылаӷырӡқәа кәахәхәа Заҳираҭ
дгәыдылкылт-дхыдылкылт. Абас минуҭқәак анца
ашьҭахь:«Саҳәшьа разҟыда! Аума бақәымшәеи бара,
амца сыцралт саргьы» ҳәа шаҟа лгәы иалсыз
аалырԥшуан.
Заҳираҭ лакәзар, лхьаа лхашҭны Назлыиар
лыхәаԥшра даҿын. Лгәы ишалсҵәҟазгьы лбарҭан.
«Лхы ҳара ҳаиԥш илыԥхьаӡоит, бзиа
ҳалбаҵәҟьозаап ари аҳҭынратәи аҩсҭаа», ҳәа
даахәыцит.
Назлыиар маҷк лхы аҭыԥ аҿы ианааи Қәыча иахь
днаҳәын: «Уара исоумҳәан, сара ишәасҳәап. Ҳҭыԥҳа гаӡа
Тензила лыҷкәын Неџьдеҭ ззырҳәо ацәҳәыҟьантаз
диццеит усоуми? Сара сгәы иҭашәахьан уи, уаанӡа
саныҟаз агәҩара сызцәырҵхьан. Ҟмызи лареи рыхқәа
еидҵаны ихәыҭхәыҭуа реицәажәарақәа… аха издырыр
сылмацәажәози. Ақалақь аҿы шәнапы дықәыргыланы
шәлыхӡыӡаауа ишәааӡаз ақыҭаҿы ишԥаҟалҵо? Лхы
лымбли… Аах, агаӡара! Амала шәаргьы ишәхароу
рацәоуп, арҭ бзиа ишеибабоз еилышәкаазар ԥсыхәак
ашәымҭоз, ма даҽаӡәы дыԥшааны рразҟы еилашәымҵоз.
Зегьы здыруаз Қәыча, ухазы акгьы узаԥсамхеи?»
«Уигьы ҳазхәыцхьан, иахьа дырҳәарц азы иаараны
иҟан аха иаха… абас ҳахьит!»
«Унаан! Ахьымӡӷ шәымгеи, ирашәҳәеи нас
ишәзааз?
«Анцәа иҟнытә арахь иаанӡа ирԥылан
ихындырҳәит. Мамзар аԥхашьара ду сзыԥшын. Иара
Ҭахар иакәын иҳабжьацәажәозгьы, шьҭа сшырҿаԥшуа
ҳәа акгьы сыздыруам. Назлыиар саҳәшьа,
сҭагылазаашьа даараӡа иуадаҩуп».
«Ҳаи, сашьа рыцҳа! Узықәшәазеи… Дабаҟоу уажәы,
зҿы днаргада?».
«Ишыбҳәаз еиԥш, Ҟмыз аус далахәуп, ҩызасгьы
длыцуп. Мелеқьԥер днаганы Фуаҭ Беи иҿы дынрыжьит.
Уажәы уа дыҟоуп. Ашьыжь Џьаабир дысзааишьҭын
адырра сиҭеит. Иара иахьа иаҳзаараны иҟаз аиҳабацәа
дырԥыланы ихынҳәратәы иҟазҵазгьы Џьаабир иоуп».
«Фуаҭ иҿы дыҟоуп уҳәама? Уԥши уара, иара
Ҟмызгьы шаҟа дҵыхәабабоу. Аха уи бзиоуп, уажәы сара
ашьыжь шаанӡа амҩа сықәлароуп. Уажәнатә Ҳаро
адырра иаҳҭап уаҵәы афаитон ала ақыҭа ахь сигароуп».
«Баагыл бара, бмыццакын… акы ҳнацҳап, бара
акәтқәа аҵәы иахаҵаны ибымӡӡои? Насгьы ҳаицәажәап,
мышқәак бнымхаӡакә џьаргьы бызцом».
«Мамоу, мамоу! Ҟалашьа амам… Сцаны уи
Мелеқьԥер ллымҳақәа маҷк снарыхароуп».
Нас маҷк дааҭгылеит. Лылаԥш аахылеит
дегьааԥышәырччеит.
«Абыржәгьы иџьасшьоит, абри аҩыза аҭыԥҳа ҟәыш,
дырҳәарц азы ауаа анылзааишаз аамҭазы… зегьы
дшәыӷрагыланы дышԥабналоз?.. Ус анакәха, бзиа
дылбаҵәҟьозар ҟалап… сыԥҳа рыцҳа, дысзыгәаӷьуам уи
сара!… Уажәы шаҟа дгәаҟуа анцәа идырп, мап
сцәашәкыргьы сзаангылом. Уажәы дзыдҵәуало уаҩык
длызгәаҟуазар акәхап. Лхала дысзааныжьуам».
Қәыча иџьашьаны длыхәаԥшуан Назлыиар.
«Маҷк аԥхьа даалԥыхьашәар деимҿылхуа
џьушьон, уажәы дгәыдкыланы лырҭынчра
дазгәышьуеит» ҳәа ибжьы ныҵакны дцәажәо дҩагыланы
анамаз икырц ауада дыҩдәылҵит
Ауада уанааҩнаҩшылалак армарахьтәи аԥенџьыр
аԥхьа ахаҿы агәил амотивқәа зныз аихатәы каруаҭк
гылан, агәабан, ашьаршьаф, ахыза, зегьы пашәӡа иқәын.
Ахчқәа рыхҟьақәагьы иқәҵаны иҟәашәӡа ирхарԥан. Зегьы
ицқьаӡа иҟан, иуанҭан. Ашәқәа асаркьала ичаԥаз
шифонерк аҭӡамц иадгылан, ҵаҟа икаршәыз ауарҳалгьы
ақәгылара узымгәаӷьуа аҟара ицқьашәқьан. Егьи аган
аҿы ацәардаӷәы кҿагылан, акаруаҭ аҵыхәаҿгьы амҿтәы
столи ҟәардәки гылан. Ауада иҩнагылаз зегьы абарҭ
ракәын. Ихәхәаӡа иҟаз аԥенџьырқәа рҿы акәзар,
ишкәакәаӡа аԥарда цқьақәа кнаҳан.
Семиҳ Беи мышқәак раахыс дахьынхоз ауада
иҩнагылақәаз илаԥш анырхигоз, зегьы имцхәымкәа, аха
ицқьаӡа, иеинааланы гьамала иахьҩнагылаз
даршанхон…
Уаанӡа сасра дахьцалаак, иҭынхацәа рҿы аума,
асасааирҭақәа рҿы аума, аиарҭа дашьцылаанӡа уаҩҵас
дзыцәомызт. Уи амшала шаҟа дгәаҟуаз иара иакәын
издыруаз. Аха араҟа ус акәӡамызт, дҭахәхәа дыцәаны
ашьыжь шаанӡагьы аӷьараҳәа дҩагылон. Ари, раԥхьаӡа
акәны ақыҭатәи аҳауа цқьа иабзоуразар ҳәа дазхәыцуан,
аха нас иҵегьы даназхәыц иуадеи, ииарҭеи, дахьынхоз
аҩнаҭагьы кырӡа шрыбзоураз еиликааит. Ҿыц иааз сасык
иакәымкәа жәытәнатә аахыс абраҟа дынхозшәа акәын
дшыҟаз.
Насгьы раԥхьатәи ауха ихҭысыз ааигәалашәан
дааԥышәырччеит. Уи ауха Фуаҭ Беи иҷкәын Џьенгьиз
иуадаҿы днаганы ҵәыцак аӡи илампеи акаруаҭ авара
инықәыргыланы «уаҳа иуҭаху акрыҟазар?» ҳәа
даниазҵаа ашьҭахь ҳаҭырла ауада дныҩныҵны ашә
наркны дцахьан.
Дааԥсаха дахьыҟаз азы ацәа дналалоны еиԥш,
бжьқәак аниаҳа дааԥшит. Иуада аӡә дыҩнан!
Ашьшьыҳәа, ашьҭыбжь мыргаӡакәа имаҭәақәа
днархагылан иаашьҭыхны илыманы лҿыналхеит. Раԥхьа,
дҩагылан имаҭәақәа ихьчарц иақәикызаргьы нас
аԥшәмацәа ҳаҭырла ишиԥылаз дназхәыцны иҽааникылт.
Нас цқьа данынаԥш амаҭәақәа дәылызгоз Фуаҭ Беи
иԥҳәыс шлакәызгьы аагхәеиҭеит.
Иҟаиҵара изымдыруа дшыҟаз аиарҭа даалҵны
шьаҿақәак шыҟаиҵаз еиԥш аҟәардә дананҟьа иқәыз
зегьы ҵаҟа инкаԥсеит. Икаҳақәаз аизгаразы данылаҟәы
иибарыз? Иԥараҭра инаркны иџьыба иҭаз зегьы иаԥхьа
ишьҭан.
Иҟалаз аилкааразы ииарҭа днықәтәаны маҷк аҟара
дхәыцзаргьы, акгьы изеилмыргозшәа аниба «ашьыжь
иаҳбап иҟалаз» иҳәан дҩышьҭалан дыцәеит.
Ашьыжь данааԥшы имаҭәақәа зегьы ицџьашәқьа,
иуанҭаны рҭыԥ аҟны ихшьын. Аҭакәажә ҵхыбжьон иуада
дзыҩназ уи азы акәзаарын. Арҭ зегьы анеиликаа ихы
дацәыԥхашьеит. Наҟ-наҟ абалкон аҟны ианеидтәалаз
ари ауха ихҭысқәаз Фуаҭ Беи ианизеиҭеиҳәа рызхара
иеибарччеит. Фуаҭ Беи усҟан «Ҳара ҳҿы асас имаҵура
Анцәа иашьапкра иаҩызоуп. Уи, иԥшьоу усуп ҳара ҳзы,
ҳасас имаҭәақәа ҟьашьны, икыџны аҩны ддәылҵыр
хьымӡӷ дууп аԥшәмацәа ҳзы» ҳәа аниеиҳәа Семиҳ Беи
иеиликааит аԥсуаа асас ишизныҟәо, иагьџьеишьеит.
Арҭ ауаа рлеишәа, рқьабз убри аҟара ӷәӷәала
иацныҟәон, иҩны закәанны ишрымамгьы аилагашьа
рымамызт. Насгьы акы иацәшәаны акәымкәа, ус
иахәҭоуп ҳәа иԥхьаӡаны, гәык ала инарыгӡон иҟарҵоз
зегьы.
Семиҳ Беи, ари аламҭалазы ихатәы проблемақәагьы
дхәаҽны дрыман.
Иԥшәмаԥҳәыси иареи раԥхьаӡа ианеибадыр
ауниверситет иеицҭан. Лара; аҳақьымҵара, иара;
алитературатә факультет дҭан, аамҭа цацыԥхьаӡа
иҵегьы ианеибадыр, бзиагьы иеибабо иалагеит.
Лассы-лассы иеиқәшәалон, имеибабар рзычҳауамызт. Семиҳ
ауниверситет далганы аҳәаанхыҵ иҵара иациҵарц
данцазгьы ашәҟәқәа рыбжьан, игәхьааибагон. Иҵара
хыркәшаны даныхынҳәы рыԥсҭазаара еиларҵарц
рыӡбеит. Бзиа избоз зегьы ззеигәырӷьоз ҭаацәарак
аԥырҵеит, хара имгакәагьы, уажәы аа-шықәса зхыҵуа,
рҭыԥҳа Ҳаиаҭнур дроуит.
Муаззезгьы, Семиҳгьы рҭаацәа ажәытә аахыс
Сҭампыл инхон. Хар змамыз ҭаацәарақәан, уи амшала
зегьрыла иеиқәнагон.
Муаззез лҵара иацылҵан ддоцентхеит. Семиҳ
иакәзар, ажурналист изаанаҭ шьҭихын, иеицырдыруаз
газеҭк днахагылеит.
Ишнеи-шнеиуаз баша ажәақәа еимаркуа, рыгәқәа
нибархо иналагеит, аҵыхәтәан рҭаацәара хабгало
аҟынӡа инеит. Семиҳ Беи уи аамҭазы уск аҵыхәала
аӡбарҭахь даннарга, иусура нкажьны ауаагьы
дырцәыхараханы ихала мацара дналагеит. Иҩыза
Нешетгьы убри азыҳәан ауп Сҭампыл ааныжьны қыҭак
ашҟа дишьҭырц зиҭаххаз, абасала аԥсҭазаара
дазыхынҳәыр иҭахын.
Абарҭқәа зегьы згәалашәоз Семиҳ Беи ԥшьымш
раахыс иҭагылазаашьа шеиӷьхазгьы аагәеиҭеит.
Дҩагыланы кыр аамҭа аахыс дызхьамԥшыз
имшынҵа аашьҭихын астол днадтәаланы алампа
алашарагьы даҽа маҷк инацҵаны аҩра дналагеит.
Ацх кырӡа ицахьан, иахьабалаак дшеиланакыз
ангәеиҭа, ишьапқәеи инапқәеи ааиҵыхны иҽааирххеит.
Абас дтәаны дымҩижьҭеи шаҟа ҵуазеи? Аҩыра
гәхьаазгазаап, ҳәа даахәыцит. Нас дҩагыланы аԥенџьыр
аартны аҳауа цқьала иԥсыԥ леигаҩеигеит. Избанзар
ауада аҭаҭын алҩа ҩнаирчхьан.
«Ушьҭамлаӡеи Семиҳ Беи, сычкәын?
Уеиласырхама?» ҳәа иааҩнашылаз Џьемиле лыбжьы
аниаҳа дааҭрысит. Исааҭ дахәаԥшызар хԥа иахысхьан.
Кыр стәеит ҳәа даахәыцын, «Аиеи Џьемиле Ҳаным
сымшьҭалаӡацт, ак зыҩқәон» иҳәеит.
«Саҭамзааит сычкәын, ушьҭалара сазыԥшын,
умаҭәақәаа дәылызгарц азы, улашара аныцәоз
сазыԥшын, аха нас иухашҭзар ҳәа схәыцын сыҩналеит,
мамзар сыҩналозма?»
Дхынҳәны адәылҵра лҽазылкхьан еиԥш, «баангыл
Џьемиле Ҳаным, усгьы бмыцәаӡац, хәминуҭк
баасыдтәала, сбацәажәар сҭахуп» ҳәа дааникылеит.
Аҭакәажә лкасы шкәакәа аариашаны днеины
ацәардаӷәы аҟны днатәеит. Семиҳ Беигьы иҟәардә
ааганы лҿаԥхьа днатәеит.
«Џьемиле Ҳаным… Саҭабымҵан, «Ҭеизе» ҳәа
басҳәар ҟалома?» Уи, ан лахьшьа лоуп иаанаго…
«Ишаауҭаху сычкәын».
«Ус анакәха, Џьемиле Ҭеизе, ак еилыскаар сҭахуп,
аԥхьан абра сымаҭәа ҟьашьқәа дәылбгарц азы алашара
ыцәаанӡа сазыԥшын бҳәама? Ииашоума исаҳаз?»
«Ҳаи, сыԥсындаз! Уаныцәалак сааир акәымзи,
аԥхашьара сыхьит… Ауаҩы данажәлаак абас…»
Аҭакәажә лгәы ишахьыз гәазҭаз Семиҳ Беи, уаҳа
лмырҳәаӡакәа лажәа днаԥыҩлеит. «Мамоу Џьемиле
Ҭеизе, уи акәӡам исҳәарц исҭахыз», нас иажәақәа иҵегьы
дрызхәыцны ицәажәара инациҵеит.
«Сара шәара шәҵасқәа сыздыруам, уи амшала
иахәҭам ак самхаҳәар саҭабымҵарц, сбыҳәоит. Санааиз
амш инаркны иасыуаха сымаҭәақәа саныцәалаак
ашьҭахь иаадәылганы, ирыцқьа, иуанҭа иааганы еиҭа
сшыцәоу аҭыԥ аҟны инықәыбҵоит. Абарҭқәа зегьы
шәызларыхьӡои? Шәанбашьҭалои, шәанбацәои? Арахь,
хәлаанӡагьы шәусқәа нҵәом, анеи-ааи шәыгхом.
Ишәыцхраауагьы, излазбо ала аӡәгьы дыҟам. Сара ари
сзақәшаҳаҭхом, ус ишәҵасзаргьы изуам. Ари сара сгәы
снархьуеит, иҟалозар ҵхыбжьон аҟынӡа сара
бысзымԥшын, уи сара реиҳа сгәы иаахәоит».
Ҿымҭ ҭынчӡа иӡырҩуаз Џьемиле лыблақәа
ҭыԥхаауа Семиҳ Беи дихәаԥшуан.
«Уара абарҭқәа хьаас иҟаумҵан Семиҳ, сычкәын.
Ацхырааҩы дсымаӡам, аха Мелеқьԥер дыҟами? Зегьы
уи иҟалҵоит, сара инаганы илысҭоит ауп. Уи ҳаҩнаҭаҿы
дызхаҟоу ҷыдарак амоуп азы ууада дыҩналаны
умаҭәақәа адәылгара лыхәҭаӡам. Уи азоуп сара изызго.
Ҳаи, Анцәа уиныҳәааит, хьаас иҟауҵаша уаҳа акгьы
узымԥшааӡеи?» лҳәан, дҩагылоны Семиҳ Беи
дааникылт. Нас иҟаиҵалаак длыҳәо-дылчо уахынла
изымԥшыкәа имаҭәа ҟьашьқха ҽынла идәылыргаларц
иеиқәышаҳаҭхеит.
Ари қәҿиара дуны изыԥхьаӡаз Семиҳ Беи
игәалаҟазаара дара ибзианы дыҟан. «Азин сыбҭозар
бнапы сагәӡыр сҭахуп» иҳәан, даалаҟәны ҳаҭырла
лнапы днагәӡит. Ларгьы лыҷкәын гәакьа иеиԥшҵәҟьа
даагәыдкыланы иҟәаҟәа налшьышьит.
Иан лыԥсҭазаара далҵижьҭеи абри аҩыза
абзиабара зхашҭхьаз Семиҳ Беи игәы ҟәандаӡа
дааҟалеит.
Ииарҭа данылаиа, иан лыԥсы ҭаны лшьамхы
дықәиазшәа ҭынч, дҭахәхәа ацәа дынҭанагалеит.
Карабаш зыхьӡыз ала ашра ианаҟәымҵӡа, Семиҳ
Беи ацәа далнахит. Аиарҭа днылҵны аԥенџьыр аҟынтә
ииаҵәҟаҟараӡа ашаҵ зқәыршәыз амӡырхахьы
данынаԥшы, ҽыуаҩцәақәак амӡырха иқәланы ишааиуаз
аагәеиҭеит. Аԥхынра ашколқәа ахьаркыз азыҳәан ақыҭа
ахь иааны иҟаз Фуаҭ Беи иԥа еиҳабы Џьенгьиз
дырԥыланы рыҽқәа аарымихын, раӷәрақәа кны рыԥхӡы
рылаирбарц рырныҟәара далагахьан. Иҵегьы даныԥшы,
Фуаҭ Беи дырԥыланы ишгәыдикылозгьы аниба, асасцәа
иааз ҳаҭыр ду шрықәыз аҟарагьы еиликааит. Мамзар
Фуаҭ Беи дуӡӡа амӡырха дықәланы дышԥарԥылоз…
Исааҭ дахәаԥшит, жәаба рахь иааиуан. Ацәа
салахеит ҳәа даагәырҩеит. Избанзар ашьыжь заанаҵ
дгыланы, Абалкон аҿы иқәтәаз Фуаҭ Беи иахь днеины
днатәон, мыцхәы имцәажәаргьы ркаҳуақәа инарҿыхәо,
аҳаракыра аҟынтә ақыҭауаа амш ҿыц ишаԥылоз
ирыхәаԥшуан.
Фуаҭ Беи дуаҩы ҟәыӷан. Семиҳ Беи амҩа
данықәлоз, Нешьет, «Сасра узызцо ауаҩы аҵара змам
философуп» ҳәа шиеиҳәахьаз еиԥшҵәҟьаны, иагьа
имаҷны иеицәажәозаргьы, иажәақәеи, ихымҩаԥгашьеи
рыла шаҟа дуаҩы ҭышәынтәалаз, дуаҩы аамысҭаз шьҭа
иеиликаахьан. Иагьа дҭаҳмадазаргьы ашьыжь иааигәара
даннеилаак «Шьыжьбзиақәа!» ҳәа дихаҵгылон, раԥхьаӡа
ари Сҭампылаҟынтә дахьааз азы мацара иҟаиҵоз
џьишьазаргьы. Наҟ-наҟ, ауада аӡә дыҩнашылацыԥхьаӡа
ишеихаҵгылоз аагәеиҭеит. Фуаҭ Беигьы ус акәын
ишыҟаиҵоз, дахьыҩнатәаз ауада иеиҵбаӡак
дааҩнашыларгьы «Бзиала уаабеит» ҳәа дихаҵгылон,
иеиқәлацәазар зынӡа дгыланы диԥылон. Раԥхьатәи
амшқәа абарҭқәа изеилымкаауазаргьы ушьҭа
дашьцыланы ихаҭагьы иныҟәиго далагахьан.
Иацы ашьыжь, иахьеидтәалаз Фуаҭ Беи иҷкәын
Џьенгьиз даныҩнала, дихаҵгыларц иҭаххеит, аха «Ҳаи
уыххьандаз! Ҳҵасқәа лассы иуҵеит… амала сара
уансыдтәалоу угыланы иԥылара аҭахӡам, утәа, утәа!»
-иҳәан, аԥсуа ҵасқәа ркәама-ҵамақәа изеиҭаҳәара
дналагеит.
Ауада иҩнашылаз қәрала деиҵбны атәара
ихәҭазаргьы аиҳабы Фуаҭ Беи азин ҟаиҵаанӡа дтәарц
дыҟаӡамызт, рнапқәа раԥхьа инеибаркны ашә аган аҿы
иҩагыланы ҳаҭырла иԥшуан. Иашьа Џьаабирҵәҟьа ихы
шлахьан, аха убас акәын ишыҟаиҵоз. Аҳәсеи аҭыԥҳацәеи
ҷыдала дырхаҵгылон Фуаҭ Беи, знык аӡы изаазгаз
10 шықәса раҟара зхыҵуаз агәыла ҭыԥҳа дҩагыланы убас
диныҳәеит Семиҳ Беи, дшанханы, дџьашьаны
дихәаԥшуан.
Семиҳ Беи акааишәхарԥаны, иԥаҵа исарц
аҽыкәабарҭахь дцарц иуада дыҩдәылҵит, асоф
дахьҩықәгылаз наҟ-ааҟ ауадақәа ыҟан. Аҽыкәабарҭахь
дахьцоз ауадақәа руак аҟнытә изеилымкаауаз бызшәак
ала цәажәа шҭыбжьқәак гон, аҳәсагьы анахь арахь
иеибарҩуа акы ишаҿқәаз аниба, иԥаҵа асарагьы
днаҟәыҵны ауаа ахьеилыхо дырԥырхагамхарц адәахьы
ддәылҵны дныҟәарц иақәикит. Иҽааилаҳәаны
дышдәылҵуаз еиԥш Џьемиле диқәшәеит.
«Бзиароума сыҷкәын? Уабадәықәлеи ас?».
«Шьыжьбзиақәа саҳәшьаду, маҷк аҟара аџьра аҟны
сеимдар сҭахуп».
«Уаангыл, уаангыл уара! Шьыжьхьа умфо! Аишәа
рхиоуп».
«Мамоу, нас акрысфап».
«Ҟалашьа амаӡам, амӡырхаҿы иҟоу атәарҭаҿы
Џьенгьиз ухәы неигоит. Амала иахьа ухала круфароуп.
Фуаҭ Беи асасцәа имоуп, деилахоуп».
«Иаҭахӡам, акрыфарагьы сҭахым, нас исфап».
«Уара исҳәо ҟаҵа! Аиҳабацәа ражәа
уазыӡырҩыроуп, насгьы иахьа ҳаилахоуп, Мелеқьԥер лзы
аиҳабацәа еизараны иҟоуп, уара ушьҭа аҩнаҭа уатәуп,
усасны ухы умԥхьаӡан, мамзар амла уакуеит
иудыруазааит» лҳәан, лыҷкәын иеиԥшҵәҟьа иҟәаҟәа
днықәсын амаҵурҭахь деихеит.
Аишәаҿы ашәеилаҵа инаркны ацха аҟынӡа зегьы
ықәын. Амала ачаи иара изы мацара идыршуан.
Аҩнаҭаҿы аӡәгьы ачаи ржәуамызт, адунеитә аибашьра
ҿыц иахьеилгаз азы ашьақаргьы аԥшаара даараӡа
иуадаҩын. Сҭампылҵәҟьа иузыԥшаауамызт, ус анакәха,
ари ақыҭаҿы иабарыԥшаауаз. Абарҭқәа Семиҳ Беи игәы
инархьит.
Иацы аухагьы абри азҵаара аацәырганы Фуаҭ Беи
диҳәахьан, «сара сзы мацара ачаи аршра шәаҟәыҵ» ҳәа.
Фуаҭ Беи изхиҳәааз еилкааны, «ашьақар аԥшаара
уадаҩуп ҳәа хьаас иҟаумҵан. Ауа-аҭынха
иаҳзырԥшауеит. Иҟамлар уи даҽакуп, агьыс, ҳара ачаи
ахьаҳамжәуагьы џьоумшьан. Ҳарҭ ачаи ҳашьцылам,
ҳаԥсадгьыл аҟынгьы иаҳжәуамызт, араҟагьы абас уара
уеиԥш сасык данаҳзаилаак ицаҳжәуеит акәымзар, ҳара
ҳгьама зынӡа ихазуп». Нас, маӡак иеиҳәозшәа Семиҳ Беи
иахь ибжьы ныҵакны «Семиҳ Беи сычкәын, уареи сареи
шьыжьхьа аныҟасҵа аамышьҭахь сара слатәаны
даҽазнык ҳара ҳчысқәа рыла крысфоит» ҳәа
аҟырҟырҳәа дааччеит…
«Умыццакын, аамҭа цацыԥхьаӡа уаргьы иҵегьы
ҳҭуҵаап. Издыруада, ҳара бзиа иаҳбақәо уаргьы бзиа
иубар, уажәазы уара ачаи уҽахумбаан» ҳәа наиаҳәаны
ажәытә иаҳаз хҭыск аиҭаҳәара дналагеит.
«Дузџье ақыҭақәа руак аҟны Қьамил Беи захьӡыз
ҳауак дыҟан. Ари ауаҩ аҳәынҭқарра маҵаурақәа
ирацәаны дырхагылан, атәыла дакәшахьан. Аҵыхәтәан,
атәанчарахьы данца иқыҭаҿы анхара далагеит.
Мышкызны ҳқыҭа аҟынтә Аиса зыхьӡыз ҭакәажәык сасра
дрызцаны даныхынҳәы, Қьамил Беи иԥшәмара
ибзиазма, ибгәаԥхама? ҳәа сналазҵааит. Аиса,
ишылԥылаз, ауаса шьтәа шылзыршьыз, ани-ари, зегьы
сзеиҭалҳәеит. Лцәажәашьала шаҟа лгәы иахәаз
убаратәы иҟан. Амала аҵыхәтәаны гәынмаӡаракгьы
аалырԥшит: «Уара, ашьыжь санаауаз шьыжьхьа ҳәа
сызхадыртәаз аишәа, ашә, ацха, амаслина уҳәа зегьы
нықәрыжьын, насгьы ачаи ҳәа ак сзааргеит. Наҟ џьушьҭ,
ачаи сҳәеит ҳәа! Аӡыршы! Ажәак ала ашьыжь сымгәа
сааҭасуа амҩа снықәырҵеит». Анылҳәа сызхара
самхарччеит. Қьамил Беи рыцҳа, зегьы аишәа иқәиҵар
аасҭа ҟәыдыршьшьыки, бысҭаки аалзыруыр Аиса уаҳа
крылҭахызма? Ушьҭа иеилукаазар акәхап, исҳәарц
исҭаху! Ҳара ҳзышьцылаз ҳчысқәа рыда егьырҭ,
фатәны-жәтәны иаҳзыԥхьаӡом».
Амӡырха арӷьарахь игылаз 150 шықәса инареиҳаз
ахьаца аҵаҟа аишәа дахьахатәаз абарҭқәа дрызхәыцуан
Семиҳ Беи. Нешьет, амҩа данықәлоз «уахьцо даҽа
культурак, даҽа хымҩаԥгашьак уԥылоит» ҳәа аниеиҳәа,
«усгьы қыҭак ахь сцоит, иарбан культуроу» ҳәа дхәыцны,
уи аҟара азҿлымҳара ахьеимҭаз уажәы шаҟа дахьхәны
дыҟаз. Идырыр заанаҵы даҽа маҷк иҭимҵаауази…
Дааижьҭеи мышқәак ҵхьан, аха иибақәаз
џьашьаны, дшанханы дыҟан. Арҭ ауаа даҽа культурак,
даҽа хымҩаԥгашьак рыман. Абарҭқәа ҭысҵаароуп иҵегьы
иеилыскаароуп ҳәа даназхәыц дзыцәхьаҵны иҟаз
изанааҭ еиҭа агәбылра ахьизцәырҵыз днеигәырӷьеит.
Ари иара изгьы ԥышәа бзиахон.
Шьыжьхьа даналга, аџьықәреи ахьылаҵаз амхы
дналсны аџьра аҟынӡа днеихьан еиԥш, амҩа аган аҟны
игылаз абацәқәа, рқәацәқәа рҿы инханы иҟақәаз аизгара
иаҿыз Назлыиар даалԥылеит. Семиҳ Беи уи лыӡбахә
иаҳахьан. Сҭампыл инхоз, насгьы ажәытә аҳҭынра
иадҳәалаз ԥҳәыск шлакәыз идыруан. Назлыиар, иааиуаз
дышгәалҭазгьы, длымбазшәа ҟаҵаны абацә аҟәшәара
даҿын. Аамҭак азы, ирхәаны илкыз амахә анлымпыҵҟьа
лнапқәа цәӷәыхаа иааҟанаҵеит. Иаразнак арҵәаа ҳәа
дыҳәҳәазаргьы лҽааидкылан, «Егьа зузаргьы ԥышьцырак ҿысхит, рыҩба уара иухәуп, усҭ, ига» ҳәа ахәыҷқәа
реиԥш дгәырӷьо инеилыркит.
«Иҭабуп идуӡӡаны, абацә саргьы бзиа избацәоит».
«Усоума? Сеигәырӷьеит даараӡа, арҭ убома шаҟа
ижәпоу? Абас идуи, насгьы згьама бзиоуи иахьабалаак
иуԥылаӡом».
Нас, лхы лалырҟәын дыԥхашьа-ԥхаҵо Фуаҭ Беи
ицәгьа ааламхаҳәеит. «Фуаҭ Беи дааҟәымҵӡакәа
дсыхлафуеит, ибфаша уаҳа акгьы бмоуӡеи! ҳәа…»
Днеин аган аҿы игылаз акалаҷкәыр аашьҭылхын
«умшәан, иумбаӡо азнаҵәҟьа ҳамоуп, иахьынӡауҭаху
уамеигӡакәа ифа. Сара саацыԥхьаӡа абацә еизганы
ахаақәа алхны санцо изгоит, уаргьы иузыҟасҵап».
«Цырақәак ргьама збап, амала нас ацымхәра
шәзысҟәшәоит». Уи аамҭазы Назлыиар лнапы аалроуит.
«Сара Назлыиар сыхьӡуп. Уаргьы Семиҳ Беи
уакәзар акәхап, аҩны уӡбахә ирацәаны исаҳахьеит!»
«Шәиашоуп, Семиҳ соуп сара, саргьы шәара
шәыӡбахә саҳахьан».
Ианеибадыр аамышьҭахь иеицәажәо х-сааҭк
раҟара аџьраҿы иеицныҟәеит.
Назлыаиар, дшыхәыҷӡаз аҳҭынра дышнанагаз, уа
илыхҭысқәаз, Енвер Ԥашьеи Наџьие Сулҭани рчара
дшалахәыз. Нас дшыҩнрахаз, Сҭампыл «Иелдеирмени»
зыхьӡыз аҭыԥ аҟны дшынхоз уҳәа лыԥсҭазаареи
лҭаацәареи ирызкны зегьы ааизеиҭалҳәеит.
Џьемиле Ҳаным лаамышьҭахь даҽа ҩыза бзиак
дсырҳаит ҳәа дгәырӷьон Семиҳ Беи.
Семиҳ Беии Назлыиар Ҳаными ихынҳәны аҩныҟа
ианааи агәылацәагьы иеизаны амаҵура иалагахьан,
рыззегьы иԥыруашәа русқәа ирҿын. Назлыиари аҿари
ажәақәак ааибырҳәан иааибарччеит. Назлыиар Семиҳ
Беи иахь днаҳәын «Ҭаҳар Беии иҩызцәеи ааины иҟоуп.
Мелеқьԥер лҵыхәала аицәажәарақәа ирылагеит, ҳара
ҳҿы аусқәа абас ауп ишырыӡбо» лҳәеит Назлыиар.
Насгьы иахьеибарччаз игәы иалымсырц иеибырҳәақәаз
ааизеиҭалҳәеит.
«Аҿар Сҭампылтәи ҳасас дбыманы бабаҟаз? Ак
изыбуз џьшьаны ҳизхьаауан ҳәа ансарҳәа, саргьы еҳ,
гәышьа, 30 шықәса рашьҭахь акәзар уи илакҭа
шәҭасырԥшуазма? Аха аҭакәажәра амца ахысааит ҳәа
расҳәан, убри азы ҳаибарччон» лҳәеит.
Насгьы «ушьҭа уара ууадахь ухал, саргьы
амаҵурҭахь снеип, иахьазы арҭ ҳазларыцхраауа ҳәа
акгьы збом, ма ҳарԥырхагамхап» лҳәан актрисацәа
реиԥш лызшьапык ааларҟәны дҩахырхәан днеиԥырҵит.
Семиҳ Беи 70 шықәса зхыҵуаз аҭакәажә иаалылшоз
џьашьаны дыҟан. Иуадаҿы данааи, истол дҩахатәан
аҩра дналагахт.
«Ҳахьеимдоз Назлыиар Ҳаным ирацәаӡаны
исзымдырқәоз сзеиҭалҳәеит. Мелеқьԥер дызусҭаз, араҟа
усс илымаз… Сара Мелеқьԥер мчыла дымҵарсны
дааганы Фуаҭ Беи иҩнаҭаҿы дырҵәахуаз џьысшьон,
иагьиаҭәасшьомызт. Аха ари ус шакәмыз Назлыиар
исзеиҭалҳәеит. Неџьдеҭ, уаанӡа ишахәҭаз ала
Мелеқьԥер диҭаххазаап, аха мап кны, насгьы даҽаӡәы
изы дырҳәарц ауаа рзаарц ишыҟаз Мелеқьԥер
дымҵаирсзаап.
Назлыиар излалҳәаз ала, Мелеқьԥер лымҵарсра
ишахәҭаз ала имҩаԥысзаап, уи ишылҳәо ала аҭыԥҳа
дырҳәазаны мчыла лымҵарсра лассы иуԥылаӡомызт, ма
«аргама» дрырҭон, мамзар аҭаацәа ирдыруаны
дымҵадырсуан, уигьы «маӡаргама» ахьӡын. Мамзаргьы
«маӡала» дцон, аха аҭыԥҳа аҩны дындәылҵны лхала
бзиа илбоз аҷкәын дишьҭаланы дцаӡомызт. Лҭынхацәа
иреиуоу арԥыск ҩызас длыцзаауан. Нас, аҭыԥҳа,
унеишь-уааишь ззырҳәоз ҭаацәарак рҿы днаганы, иҟоу
еиҭаҳәаны дырзынрыжьуан. Уи аамҭазы дзыццаз арԥыс
лымԥангьы дзықәлаӡомызт. Аҭыԥҳа дахьнаргаз аҭаацәа
дрыхьымӡӷны дҟалон, аҭаацәарақәа реинрааларагьы
аҭыԥҳа дахьнаргаз аҩнаҭа иадын, ҭацаҵасгьы абраантәи
дыҩныҵуан.
Абарҭқәа зегьы, аҭаацәа ииашамкәа ак
анырыӡбалаак, аҿар рхы ларҟәны ишақәшаҳаҭымхо,
ажәлар иеицырдыруа ауаагьы налархәны, «ари аус абас
иӡбатәуп» рҳәозшәа злаҟарҵоз амҩақәа раҟәын. Ари,
аҳаҭыр еиқәҵареи, аҿар рхақәиҭреи реилагӡара акәын.
Назлыиар Ҳаным излалҳәаз ала, аиҳабацәа
иеизаны ирыӡбаз, зегьы ишахәҭоу инарыгӡар акәын.
«Ари ҳара ҳаӡбарҭа система ауп» лҳәон уи.
Иахьа Назлыиар лҟынтә даара сызрыԥхашьаз
маӡакгьы еилыскааит. Сара, санааз аахыс схәы хазы
иҟарҵон. Ҷыдала сара сзыҳәан ақалақь аҟнытә ачашыла
ааргазаап. Абас, сара сзы мацара аџьабаа иахьалалоз
кырӡа сгәы снархьит. Нас иара Фуаҭ Беигьы саҳаҭыр азы
мацара арҭ афатәқәа ахьсыцифозгьы анеилыскаа зынӡа
схы аасцәымыӷхеит.
Арахь дара ирфақәо хазызаарын, арҭ ауаа зынӡа
ача рымфозаап. Аџьықәреи шыла иалырхуаз «абысҭа»
ҳәа акы рфон. Назлыиар аџьықәреи ахьахьымӡо ҭыԥк
аҿы инхоз рҭынхацәақәак рыӡбахә анылҳәоз исаҳахьан,
«ааҳ, урҭ арыцҳақәа ачашыла мацара ала ичоит» ҳәа
дрыхцәажәон.
Абарҭқәагьы ансаҳа ауп, ааигәа Фуаҭ Беи «ҳара
ачаи ала, шьыжьхьа ҳфеит ҳәа иҳаԥхьаӡом, уи амшала
уара уаамышьҭахь даҽазнык маӡала крысфоит» ҳәа
исеиҳәаз ажәақәа иаанагоз цқьа ианеилыскаа. Ушьҭа
Фуаҭ Беи сиацәажәаны саргьы дара ирфо ачысқәа сфар
акәын, исцәыуадаҩхаргьы сҽасмыршьцылар ада ԥсыхәа
сымаӡамызт. Арҭ ауаа рысасдкылара есымша
саршанхон, даҽа дунеик аҿы сыҟазшәа акәын схы
шызбоз.
Анцәа идырып, макьана избараны, исаҳараны
иҟақәоу?»
Фуаҭ Беи, абалкон аҿы дзықәтәаз ацәардаӷәы
аҟнытә дҩагыланы, «Уааи Семиҳ Беи, бзиала уаабеит.
Иахьа ҳасасцәа рымшала уара ҳалаԥш угҳархеит,
ҳаҭоумҵан абааԥсы» ҳәа дыҷҷа-ччо днеиԥылеит. Семиҳ
Беи иакәзар, дымгыларц азы инапы иҟәаҟәа инықәиҵан:
– Иҟалозар шәымгылан, сара исықәышәҵо аҳаҭыр
ҳазшаз ишәыгимыжьааит– иҳәеит.
Аҭаҳмада Семиҳ иажәақәа џьашьаны дшанханы
дихәаԥшуан, нас «уҳ» иҳәан иҭыԥ аҿы днатәаны Семиҳ
Беи инапы аанкыланы азҵаара ииҭеит.
«Семиҳ Беи, аԥхьан иуҳәаз ажәақәа, узырҵада?
Иуазҳәада ас ахымҩаԥгашьа?»
«Иахьа Назлыиар Ҳаными сареи ҳаибадырит,
лареи сареи кырӡа ҳаицәажәеит, уи лоуп зегь сзырҵаз,
саргьы абыржәы ауп раԥхьаӡа схы ианасырхәа».
Семиҳ Беи, ҿырҳәала ииҵаз ажәақәак Фуаҭ Беи
абри аҟара игәы иахәоит, даршанхоит ҳәа дыҟаӡамызт,
аҭаҳмада данцәажәоз иқьышәқәа қәац-қәацон.
«Ҳазшаз илԥха уоуааит, апату иҳақәуҵаз сара
аҭаҳмада дараӡа саргәырӷьеит. Уара уҟазшьақәа рыла
ушуаҩы аамсҭоу, уызхылҵыз уҭаацәагьы убасҵәҟьа
ишыҟоу еилкаауп. Ҳазшаз абзиара уақәиршәааит».
Кыр аамҭа имеицәажәаӡакәа иеидтәалан. Нас,
абыржәгьы инапқәа ирыбжьакны иикыз Семиҳ Беи инапы
нарыӷәӷәаны «Абыржәы ауп ҳанеибадырҵәҟьа, уааи
каҳуак, каҳуак ҳнахәаны, ҭаҭынкгьы ҳнеицахап, амала
аҭаҭын сара стәы акәхоит» иҳәеит.
Фуаҭ Беи, ԥсышәала ажәак ахьиҳәаз азы абри
аҟара иҽшиԥсахыз збаз Семиҳ Беи уаанӡа иусура, иҵара,
уҳәа акгьы хьаас измамыз аҭаҳмада, ажәақәак аԥсшәа
ҳәаны ԥсыуала ихы анымҩаԥига, зынӡа иҽшиԥсахыз
џьашьаны дыҟан. Абыржәыҵәҟьа иаамҭоуп иҳәан, игәы
иҭаз азҵаарагьы аацәыригеит.
Ҿымҭ изыӡырҩуаз Фуаҭ Беи «ҳара ҳаиԥш уцәажәо,
ухы мҩаԥуго уалагазар, ҳара ҳаиԥш акрыфарагьы
уахаҳбаарым, уи ҳара ҳаигәырӷьоит. Амала уааи абас
иҟаҳҵап, макьаназы аишәа зегьы ықәаҳҵалап, нас аамҭа
цацыԥхьаӡа ашьшьыҳәа егьырҭ ачысқәа шьҭаҳхып. Уаха
нахыс ҳалагап» иҳәан акәаԥ наирыглеит,
«Аҭаҭын ылоуҳәахьоума?»
«Знык ҩынтә сҽазыскит аха иалымҵит».
«Ари иазҟазоу Назылиар лоуп, ипаӡа, иԥшӡаӡа убас
иеилалҳәоит, аха уазымҵаан, азауад иҭнажьызшәоуп
ишыҟалҵо. Знызынла днатәаны 20 цыра ы
рмазеины
исзынлыжьуеит. Лассы салгар ҳәа сшәаны есымша
цырак-ҩцырак мацара сахалоит. Иара ажәытә
аҭыԥҳацәа, бзиа ирбо арԥыс изы абас аҭаҭын еиҵаҵаны
идырмазеиуазаарын. Аҭыԥҳа лнапҟазара, лгьама,
лычаԥашьа, убриала иеилукаауан. Аха ҳара ҳ-Џьемиле
арҭқәа лыздыруам, уи ҳаибагаанӡа исызгәамҭеит» иҳәан
дааԥышәарччеит.
Абарҭқәа аниҳәоз, ганкахьалагьы инапы аҟны
иҭаргәаҩаны иикыз ақьаад аҭаҭын аныԥсалара даҿын.
Насгьы иҩнапык рыла инаргьыжьы-ааргьыжьуа акалам
еиԥш ихәхәаӡа иԥшӡаӡа иааиҵеиҵеит, аганқәа
икылыҳәҳәоз аҭаҭынқәагьы анааирыцқьа иҩышьҭыхны
днахәаԥшын.
«Еҳ, ицәгьам!» иҳәан аҭаҭынҭра Семиҳ Беи иахь
«Уажәы уара иеиҵаҵа! иаҳбап иулшо» иҳәан инаироуит.
Ҳаицлабып, ииааиуа даҳбап иҳәозшәа…
Семиҳ Беи кырӡа дадхалазаргьы аҵыхәтәан агәҭа
ҟәазӡа аганқәа ҭацәны акы еиҵеиҵеит, нас Фуат Беи
иеиԥшҵәҟьа иҩышьҭыхны «Еш, ицәгьам!» аниҳәа
аибарччара иналагеит.
Уи аамҭазы ркаҳуақәагьы рзааихьан. Уажәы
рҭаҭынқәа адыркыр акәын. Фуат Беи иџьыба дылҭалан
акадифа иалхыз аҭра хәыҷык ааҭигеит. Нас уи аҭра
аҟынтә аганқәа кьаҳәӡа аџыр иалхыз ак ааҭиган
инықәиҵеит, аварагьы ашьанҵа зырҳәоз хаҳә шкәакәак
авагылан, аҵыхәтәангьы лаҳарҩак иаҟараз ахәшә
аҟынтә инапхыцқәа рыла хәҷык аамихын ашьанҵа ахыхь
инадирҷаблеит.
Иарӷьа напы ала аџыр ааникылан ашьанҵа
иадирҷаблаз ахәшә асра дналагеит, аԥшьынтә раан ауп
ахәшә амца акны абылара ианалага. Ихы ларҟәны
даҭәҳәаны амца инациҵан иҭаҭынгьы наиркит. Нас
уаанӡа ишыҟаиҵахьаз еиԥш, аџыри ашьанҵеи Семиҳ Беи
иахь инеироун, иаҳбап ишауркуа иҳәозшәагьы
днаихәаԥшит.
Семиҳ Беи иагьа ҟаиҵазаргьы иамуит, знык-ҩынтә
ашьанҵа сасуеит шиҳәоз инацәкьысгьы днасит.
«Сара ари сзырҽеиуам» иҳәан, иҭаҭын даҽакала
амца аиркырц иақәикызаргьы Фуаҭ Беи «момооу,
ҳҭаҭынқәа ашьанҵа ала ишаҳаркуа ала ажәа ҳҭихьеит,
уаангыл ма сара иузасыркып» иҳәан иара итәы
еиԥшҵәҟьа Семиҳ Беи иҭаҭынгьы амца наиркит.
«Ари, ас ианаурклак афҩы хааӡа ишыҟало
гәоуҭахьома? Иубар сҭаххеит, иара аибаркрагьы уҵар
ибзиан, угәы арҿыӷьӡом».
Нас ахәыҷқәа реиԥш игәы ҭԥраауа
дааԥышәырччеит.
Акаҳуақәа аныржәуаз «жәохә шықәса зхыҵуаз
аҷкәынцәа аҭаҭын маӡала ианахозтәи раамҭа еиԥш
ҳаиқәлацәазшәа аамҭа еицаҳхаагеит» ҳәа днахәыцит
Семиҳ Беи.
Адунеи абжа иакәшахьаз, кыр збаз, изаҳахьаз
Семиҳ Беи, уажәы қыҭак аҟны Фуаҭ Беи ила аиуара,
аиҩызара ҿыцк аԥҵара дахьалагаз азы игәы ҭыҵны ицон.
«Закәытә разҟузеи исымоу, Фуаҭ Беи ила
ҳахьеибадырыз» ҳәа ааигәахәит.
«Иахьагьы хәлеит, аха макьана жәабжь ҳәа акгьы
саҳауам» ҳәа дгәаҭеиуа дтәан Неџьдеҭ.
Ргәыларатәи ақыҭаҿы инхоз иҩыза гәакьа Ферит
иҩнаҭа аҟны акәын дахьыҟаз. Ферит, арра маҵзура
далганы данаа, дук мырҵыкәа дыҩнрахахьан, иаб
дыԥсхьан, иан дара дрыцынхон. Неџьдеҭгьы уи азыҳәан
акәын иара иҿы ҭыԥс изалихыз, избанзар аинаалара
ҟаланы ичара руаанӡа аиҳабацәа ахьыҟоу дцәырҵыр
ҟаломызт. Ферит иҩнаҭа аҟны акәзар дызцәыԥхашьо
аиҳабы дыҟаӡамызт.
«Умыццакцәан, џьым! Ашьшьыҳәа аҭыԥ иқәлоит,
макьаназы ибзианы ҳааиуеит» иҳәеит Ҟмыз.
«Ибзиоуп аха мчыбжьык ҵит, уажәраанӡа
аиҳабацәа еизаны Мелеқьԥер лаб иахь инеир акәын.
Ҳара иаҳзымдыруа уадаҩрак ыҟазар?»
«Уадаҩрак уҳәама? Уара аҭыԥҳа дырҳәарц
ианааишаз аҽны дымҵадырсит, уажәы акгьы ҟамлазшәа
уадаҩрак ыҟазар? ҳәа усазҵаауеит, ари иеиҳау ауадаҩра
ыҟоума?»
«Ибзиоуп, аха ара сҭакны сынхеит, аҩныҟа
сызнеиуам, саншьцәа ааны иҟоуп, акымзарак
сылымшакәа сахьтәоу сгәы ԥнажәоит».
«Уаала нас, ҳцаны Фуаҭ Беи иҩнаҟынтәгьы
дымҵаҳарсып Мелеқьԥер, усгьы ҳашьцылахьеит!»
Дԥышәырччеит Ҟмыз.
«Уара еиҳарак узмырҭынчуа Мелеқьԥер лааигәара
уахьыҟам ауп, уигьы абриаҟара ицәырумган,
ԥхашьароуп…»
Ҿымҭ иӡырҩуаз Неџьдеҭ, ишьҭахь дыҩкыдиааланы
ишьапқәа еиқәыршәны днатәеит, аха Ҟмыз иаразнак
днеин инапы ала ишьапқәа иеиқәиршәыз днарыгәҭасит.
«Ушԥамаҳәу уара, аԥхамшьа! Уеиҳабы иҿаԥхьа
ушьапқәа еиқәыршәны ушԥакажьу» ҳәа днаиҵаҟьеит.
Нас Ферит иахь ибжьы наиргеит.
«Уара Ферит, иҟаҳҵаша ус ҳәа акгьы ыҟаӡми?
Араҟа ҳаштәаз ҳжьакцеит».
Ас ишцәажәоз, ҽыуаҩык ашҭа дышҭалаз
аагәарҭеит. Иааз Фуаҭ Беи иҷкәын Џьенгьиз иакәын,
данырзааигәаха аӷьеҩ ҳәа дынҽыжәҵын, иҽы
аҽхарԥарҭаҿ инаҿаҳәаны дара рахь иҿынеихеит, даргьы
иԥыларц игылахьан.
«Ҳара еиҳабык данаҳбалак километрак шыбжьоу
ҳҽыжәҵны ҳаҭыр иқәаҳҵоит, уара уааины ҽыла
унаҳхагылт, иара маҷкгьы уҽыбӷаҟазара наҳурбандаз!
Ажәытә ас уҟаӡамызт, аха Сҭампыл убжьнахит ҳәа
сыҟоуп. Аҵарахьы дцеит, дуаҩхоит ҳәа ҳашухәаԥшуаз
зынӡа иудыруаз аԥсуарагьы ухашҭзаап!» Дыхәмаршәа
диҵаҟьо дцәажәон Ҟмыз.
«Амала шәара кыр шәхыҵӡом, ее сашьеиҳаб,
Ҟмыз…»
«Кыр ҳхымҵуазаргьы сашьеиҳабы ҳәа зҳауҳәои,
ҳуеиҳабӡами? Шьҭа иҟалаша ҟалеит, уааи, бзиала
уаабеит». Џьенгьиз рыхҩыкгьы инапы ааимырхын
инеины инатәеит.
«Бзиароума, уаазгеи ари аамҭазы?»
«Бзиароуп Ҟмыз, сашьаду… ажәабжьқәа цәгьам,
саб иашьа Џьаабир сааишьҭит. Иахьа Ҭаҳар Беии
иҩызцәеи иеицны ҳара ҳҿы ишыҟаз шәасҳәар иҭаххеит».
Рыхҩыкгьы рыԥсыԥҵәҟьа еивымгаӡакәа иӡырҩуан.
«Саб иацәажәан шьыбжьышьҭахь ицеит, сгәанала
аусқәа бзиахоит. Џьаабиргьы, хьаас иҟармыҵааит
макьаназы иԥшыз, амала инеиуа иааиуа ианрацәажәо
ражәақәа ирызхәыцааит, уажәы аус изыршарц
икылатәақәоугьы рхамышҭааит, егьырҭ ауаагьы ргәы
ԥжәаны иҟоуп, ахьымӡӷ ҳгеит ҳәа иқәуп, уи амшала
Ҭаҳар Беигьы, Иззет Беигьы раҳаҭыр баны, уаҩҵас рхы
маҩԥыргааит, мчыбжьык ахы-аҵыхәа ала зегьы аҭыԥ
иқәаҳҵоит, урҭ шьҭа ачара иазхәыцлааит ҳәа
шәзааицҳаит».
Маҷк аԥхьа игәаҭеиуа итәаз дара ракәмызшәа
иааҭынчрахеит.
«Сара иуасымҳәаӡеи Фуаҭ Беи ари аус еилиргоит
ҳәа? Иубама? Ҭаҳар Беи дуӡӡагьы дҩагылан ишьапы
аҟынӡа дизааит. Амала уигьы иаҳаҭыр ҳбароуп,
дзықәшәаз хьымӡӷыс имԥхьаӡакәа аус иакәым ахь
икылымсырц ихы аџьабаа шаирбо гәоумҭаӡои? Уажәы
Иззет Беигьы ҳааиԥеиԥшып, уигьы ишны иҟоу игәы
ааиқәтәар, нас азҵаара ӡбоуп ҳәа иԥхьаӡа. Иубама
Неџьдеҭ, сыҷкәын?», иҳәеит Ҟмыз.
«Сара абгахәыҷы еиԥш абарҭқәа зегьы
санрызхәыцуаз, абас шыҟалоз уасымҳәахьази? Уааима
сара исҳәақәаз рахь? Ҳҷыгәӡа ҳалымҵи ҳазлагаз аус?»
Ҟмыз, иҵегьы ихы далаҽхәарц игәы иҭан, аха Ферит
иԥшәмаԥҳәыс Исминаз Џьенгьиз дшааз баны аԥсшәа
иалҳәарц ҳааигәара данааи иҿы ааихаикит.
Џьенгьиз ҽыла рааигәара аҟынӡа дахьааиз азы
аԥсуара уаӷрагылеит ҳәа шиарҳәаз ааигәалашәан, «сара
иаҭахым азы сцәа схырхуан, абар, Фериҭи иԥшәма
ԥҳәыси аиҳабацәа иахьырбо иехьидтәалоу. Ажәаҿы
аԥсуара абӷа ԥырҵәоит… ажәакала ҳабдуцәа рлеишәа
ҳәа акагьы аанымхазаап…» ҳәа даахәыцит. Нас
дҩагылан: «Сара азин сышәҭозар амҩа сықәлар сҭахуп»
иҳәеит.
Исминаз иаразнак иаԥхьа диасит.
«Ҟалашьа амаӡам! Ахәы срыхиахьеит акы
уамыцҳакәа уоусышьҭуам».
«Мамоу, аџьабаа баламлан сҭаца, ихәлаанӡа амҩа
сықәлар реиҳа иеиӷьуп. Арагьы ҳаҩнаҭоуп,
кырхьаҳамфац ҭыԥума?»
Фериҭгьы иуамызт.
«Утәа уара, арашых ала ичаԥоу акәтыжь ааныжьны
амҩа ушԥақәлои?»
«Мамоу, мамоу сцароуп» ҳәа данаҟәымҵӡа Ҟмыз
уаҳа изымчҳаит.
«Уара, шәиҟәаҵ ахәыҷы! Ихәлеит, ҳаҷкәын
дабаанхеи ҳәа имышьҭалааит. Нас, илашьцар дшәаны
дзымцар ҟалап, шәиҟәаҵ».
Ҟмыз ас данихлаф, «сара сшәыргәындаӡам Ҟмыз,
сашьаду!» ҳәа иҽирпаӷьит Џьенгьиз. Уажәы зегьы
аҟыр-ҟырҳәа аччара иаҿын.
Исминаз лакәзар, «Уара урҭ урзымӡырҩын, сашьа,
агәҿыӷь иаган иҽхарцәажәоит. Уааи арахь аҩныҟа
ҳнеип. Макьана ҳангьы аԥсшәа лоумҳәаӡац» лҳәан,
лнапы ааикәыршаны аҩныҟа дналгеит.
Ауха ишьҭалаанӡа Фуаҭ Беи, «ашьыжь ақалақь ахь
сылбаауеит, мҽышоуп, Қәыча иҩны дыҟазароуп,
иуҭахызар усыцаала, Мелеқьԥер лаб хьаас дҟасҵоит
умҳәози, ублала дубап» аниҳәа Семиҳ Беи иаразнак
дақәшаҳаҭхеит.
Нас, ҽыла аныҟәара дшазыҟоу дназҵааны,
дызқәымгәыӷуаз аҭак аниоу, «Аригьы бзиахеит, ауардын
ала џьара ацара аҟара исцәымӷу акагьы ыҟам. Уаргьы
Џьаабир иҽы уақәтәап» ҳәа днеигәырӷьеит.
Ашьыжь акраафаны амӡырха ианықәла, Џьенгьиз
аҽқәа рыҩбагьы ркәадырқәа рықәҵаны рыӷәрақәа кны
дырзыԥшын. Аҽқәа руак еиқәаҵәан, егьи шкәакәан. Фуаҭ
Беи аҽышкәакәа аӷәра ааникылан ахьышәҭҳәа
днақәтәаны Џьенгьиз иахь ибжьы наиргеит: «Уара Семиҳ
Беи дҽыжәҵа!»
Фуаҭ Беи иҽы дшақәтәаз еиԥш аӷәра ааркьаҿны
иара ишҟа дахо аҽы ирхәмаруа дналагеит, аҽы
ашьҭахьтәи ашьапқәа мацара ирықәгыланы, аԥхьатәи
ашьапқәа аҳауахь иршәшәо иныҟәон.
Џьенгьиз иакәзар, Семиҳ Беи дахьақәиртәаша аҭыԥ
ахь аҽы анагара даҿын, аха Семиҳ Беи «Иаҭахӡам
Џьенгьиз, араҟа сақәтәоит» иҳәан аӷәра ааимихит.
«Аҟазшьа бзиандаз ма» иҳәан ахы аашьышьны
иаразнак дҩақәтәаны аӷәрақәа ирхханы иааникылт, аҽы
ҭынчӡа игылан.
Џьенгьиз иааиртыз агәашә ду иҭыҵуаз Фуаҭ Беи,
ари аниба «Семиҳ Беи асҵәҟьа суқәгәыӷуамзыт,
уҽыбӷаҟазазаап уара!» иҳәеит. Нас рыҽқәа ршьамхы
надырбан амҩа инықәлеит.
Семиҳ Беи иахьанӡа аԥсуа кәадыр дақәымтәаӡацызт,
ари дзышьцылаз раасҭа ихәыҷӡан,
аха иманшәалаӡан азы иаарласны дашьцылеит.
Ақыҭа иалҵны аџь ҵлақәа рыбжьаратәи амҩа ала
ицон, Џьенгьизгьы дрышьҭагыланы дааиуан.
«Узықәтәоу аҽы, ахьӡ-аԥша змоу ҽануп Семиҳ Беи,
амҩа ҭацәуп, ахәыҷқәа реиԥш иеилахәмаруеит ҳәа
ҳазҳәашагьы ҳабарбо? Иуҭахызар аҟамчы арбаны маҷк
ирыҩ, амҩа шиашоу ицоит, ҳара ҳухьӡоит» ҳәа ҿааиҭит
Фуаҭ Беи.
Семиҳ Беи, аӷәра аарыхханы иҽирхионаҵы, аҽан
ииҭахыз еилнакаахьан, уи амшала ишьхәа шаирбаз еиԥш
иԥыруазшәа иҩыҵҟьеит. Ахы азган ахь ирханы убас
ицон, Семиҳ Беи ахаан ари аҩыза имаӡацызт. Уаанӡагьы
ирацәаны аҽқәа дрықәтәахьан, аха асҵәҟьа қьафла
аҽырҩра раԥхьаӡа акәын иара изы. Кырӡа данынскьа иҽы
ааникылан рзыԥшра далагеит, маҷк ашьҭахьгьы Фуаҭ
Беигьы, Џьенгьизгьы ихьӡахьан.
«Нас, иугәаԥхама?»
«Алаԥш ақәымшәааит Фуаҭ Беи, ари аҩыза
сақәымтәац».
«Џьаабир инапала иааӡеит, уаҩҵас уазныҟәар
иуҳәаанӡа угәы иҭоу еилнакааует, ауаҩԥсы бзиа
иҩызоуп».
«Аиашазы, усҵәҟьоуп».
Ашьшьыҳәа илеиуаз амҩа, ихәыҷыз хәык ианаҩс
хылаӷьара илбаауан, рҽаԥхьаҵәҟьа архаҿы икаршәыз
қыҭак рбарҭан. Ишлеиуаз ҩышә метра раҟара набжьаны
раԥхьа ҽуаҩык даацәырҵит. Аҽыуаҩ, дара ангәеиҭа
иаразнак дҩҽыжәҵын иҽы аӷәра кны шьапыла днеиуан.
Фуаҭ Беи ирзааигәахаз ауаҩы хьаас диман,
Џьенгьиз иахь дҵааит.
«Дудыруама иааиуа?»
«Мамоу саб, дысзымдырӡеит».
Аха даҽа ԥыҭрак данырзааигәаха «Ари иааиуа
ҳҿаԥхьа иҟоу ақыҭа деиуоуп Чыҟә-иԥа Шьаиб иоуп»
иҳәан, ихаҭагьы дыҩҽыжәҵит. Семиҳ Беи иакәзар,
иҟалаз изеилкаауамызт.
«Бзиароума, Чыҟә-иԥа?»
«Шәқыҭахь сцоит, ухаҵкы. Уск сыман».
Ԥсышәала иеицәажәон, Семиҳ Беи
изеилымкаауа… Аҵыхәтәан, Фуаҭ Беи «Умҩа
уагҳмырхап, мҩамш уақәшәааит, уусқәа маншәалахааит»
иҳәан инеиԥырҵит.
Арԥыс шьаҿақәак шьҭахьла данца аамышьҭахь
ҳаҭырла дҩахынҳәын иҽы аӷәра шикыз иҿынеихеит.
Џьенгьиз иааигәаранӡа даннеи ажәақәак ааибырҳәан,
нас иеицәажәо иеицдәҟәлеит.
Џьенгьиз ақыҭахь дхынҳәуазшәа згәы иабаз Семиҳ
Беи, ак ҟалаз џьшьаны ишхьааигоз Фуаҭ Беи,
«Ҳааццакып Семиҳ Беи, аҷкәынцәа ҳмыргәаҟып» иҳәан
рҽықәа аадырласит. Ахәы инахысны Џьенгьизи Чыҟәиԥеи ирымбо ианыҟалагьы еиҭах ашьшьыҳәа ицо
иналагеит.
«Иҟалаз узеилымкаазар акәхап Семиҳ Беи?»
«Иеилыскааит сҳәар мцуп. Џьенгьиз ани ауаҩы
дицны ақыҭахь дхынҳәуама?»
«Мамоу, мамоу, ақыҭахь дхынҳәӡом, маҷк ашьҭахь
дҳахьӡарц дыҟоуп. Иуҭахызар иузеиҭасҳәап иҟоу…»
«Ҳара ҳлеишәаҿы ҽыуаҩык иеиҳабацәа
данрԥылалаак дҽыжәҵны шьапыла дрывсроуп.
Чыҟә-иԥагьы уи азоуп сара сангәеиҭа дызҽыжәҵыз.
Уажәы уи сылаԥш дныҵшәаанӡа данынасҭхалак ашьҭахь ауп
данҽыжәло. Џьенгьизгьы еиҵбык иаҳасабала ауп уи
даниба дызҽыжәҵыз, уажәы дҽыжәлаанӡа дицныҟәаны,
днаскьаанӡа дааизыԥшны, нас ауп данҳахьӡауа, уи
амшала ҳарҭ аиҳабацәа џьара ҳанцо ҽыда ҳцаӡом,
избанзар арԥыск ҽыла даныҟоу шьапыла ицо ҭаҳмадак
дибар иҽы иара инаизныжьны шьапыла имҩа
иациҵароуп. Ус, шьапыла амҩа ҳақәлаӡом иаҳԥыло
даҳмыргәаҟырц азы».
«Даара леишәа џьашьахәуп, аха иуадаҩӡами?»
«Ишԥауадаҩым, ажәытә џьара уанцоз аӡә
дуԥылозтәгьы уажәы жәаҩык уԥылоит, ус
ианыҟалалакгьы иуадаҩхоит, уара иузгәаҭом, аха ҳаргьы
ҳазлацаша амҩақәа рыла акәымкәа, ақыҭақәа
ҳрыламлакәа ҳҽыԥхьакуа амҩахәасҭақәа рыла
ҳаныҟәоит.»
«Зегь дарароуп леишәа бзиоуп, ауаҩы ипату
шьҭнахуеит».
«Аиеи, уиашагәышьоуп, аха аҿар ашьшьыҳәа
иаҟәыҵуа, иацәаашьо иалагеит, ажәытә шықәсқәак
иуеиҳабызгьы абас уизныҟәар акәын, уажәы аарлаҳәа
аҭаҳмадацәа мацара рзы иаанхеит. Насгьы ақалақь
дуқәа рҿы инхо ҳҿар арахь ианааилакь, Ҳаро ифаитон
инақәтәаны асаба рхыббы, урымбазшәа ааҟаҵаны,
инауывсны ицоит…»
Нас даақәыԥсычҳаит.
«Амала урҭгьы иҟарҵари? Афаитон дылбааны
алеишәа ҟасҵоит ҳәа уалагар хара узцом, Ҳаро
ззырҳәогьы уаҳа ифаитон ала џьаргьы уигом. Уа
уахьҭатәоугьы шәеиқәлацәоушәа уеиҳабы унапы
рышәшәаны аԥсшәа злаиоуҳәари? Уиазы, урымбазшәа
ҟаҵаны, инаувсны ицароуп… Иҟауҵари?… Аамҭа…»
Ақалақь ианазааигәаха Фуаҭ Беи, иахьнеиуа
аҩнаҭа иазкны Семиҳ Беи адырра ииҭеит.
«Қәыча сара саасҭа жәа шықәса раҟара деиҳабуп,
даара дуаҩы ҟәыӷоуп. Иуҭахызар сара усыцыз, аха
Мелеқьԥер лызҵаара ҳахьалацәажәо азы ԥсышәала
ҳахьцәажәо угәы ҿыӷьыр ҳәа ушәозар, Џьенгьиз ила
ақалақь аҟны шәнеимда-ааимда, уара ишуҭаху».
«Мамоу, сара сшәыцзар сҭахуп, исзеилымкаауа нас
ҳаныхынҳәуа амҩаҿы исзеиҭоуҳәап».
Фуаҭ Беигьы уи дақәшаҳаҭхеит.
Асасцәа шырзааиуаз раԥхьаӡа игәазҭаз ауҭра иҭаз
Заҳираҭ Ҳаным лакәхеит.
Ганкахьала «Уараа!.. Фуаҭ Беи даҳзааит» ҳәа
ҿылҭуан, ганкахьалагьы агәашә аартразы дыҩуан.
Семиҳ Беии Фуаҭ Беии аҩны иазааигәахаанӡа
иҽыжәҵхьан. Џьенгьиз аҽқәа рыӷәрақәа аарымихын,
ашҭа аган аҿы игылаз аборахь иҿынеихеит.
Заҳираҭ, «Бзиала уаабеит, Фуаҭ, Сашьа… Бзиала
уаабеит, заанаҵ адырра ҳаумҭаӡеит, аха шаҟа ибзианы
иҟауҵеи уахьааиз». Дгәырӷьаҵәа диԥыланы
даагәыдылкылеит. Нас Семиҳ Беи, ихы инаркны
ишьапаҟынӡа лылаԥш неихылгеит:
«Сҭампылынтәи иаҳзааз асас ари иоума?»
шылҳәоз Семиҳ Беи лнапы лымихырц инапы наироуит,
аха уи лнапқәа ааикәршаны «Бзиала уаабеит сыҷкәын»
ҳәа дналгәыдлыҳәҳәалеит. Насгьы аҭак дазымԥшкәа
«Шәааи, шәааи, аҩныҵҟа… Ооо уараа!… Уабаҟоу уара?
Фуаҭ Беираа ааит сҳәеит, иумаҳаӡеи?» ҩаԥхьа лыбжьы
налыргеит.
Дара аҩныҟа идәықәлахьан еиԥш, Қәычагьы
даадәылҵын «Уа, бзиала шәаабеит, шәааи аҩныҟа!» ҳәа
днарԥылеит.
Амардуан иаҿаланы аҩбатәи аихагылахь иахьхалоз
«Мелеқьԥер лан шаҟа длеиԥшузеи» ҳәа дхәыцуан Семиҳ
Беи. 70 шықәса дышреиҳазгьы аӷьараҳәа дыҟан, лцәа
пашәӡа, лыблақәа ҭыԥхааӡа, даагылазар улдыруазшәа
дузааигәаны, алакәқәа дыргәылҵны даазшәа акәын
дшыҟаз. Џьемилегьы, ларгьы, иара егьырҭ аԥсуа ҳәсақәа
зегьы шаҟа еиԥшқәаз…
Ауада ианааҩнашыла Қәыча, Фуат Беи ахаҿы
диртәарц иҭаххеит. Аха Фуаҭ Беи «Уыс иҟалома, ақалақь
ахь шәиасит ҳәа ҳҵасқәа шәыԥсахма?» иҳәан, мап
ацәикит. Қәыча «уара усасуп, уиас ахаҿы утәа!» ҳәа кыр
идицалазаргьы Фуаҭ Беи «Унеи уҭыԥ аҿы утәа, ушеиҳабу
ухоумыршҭын, шықәсқәак ракәзар иҳабжьоу ак сҳәап,
аха жәа шықәса ҳабжьоуп. Саргьы сҭаҳмадоушәа
суԥхьаӡозар ақәхап аха изуам, утәа уҭыԥ аҿы» иҳәан
иаргьы авара днатәеит.
Рҩыџьагьы иантәа, зшьапы ихгылаз асас даагәарҭеит.
«Ҳаит, абааԥсы! Ҳара-ҳара ҳшеибарххоз ҳасас
даҳхашҭзаап. Ҳаҭоумҵан сыҷкәын», иҳәан Семиҳ Беигьы
днаиртәеит Қәыча.
Ашәхымс аԥхьа ауада дыҩнамлаӡакәа игылаз
Заҳираҭ «Аҭагылазаашьа ухы иузамырхәеит Фуаҭ Беи,
уи аҭыԥ иԥҳа лаҳаҭыр азы иудигалеит, уаҳа ԥсыхәа
имаӡам иԥҳа уҩны дыҩнагылоуп. Уаргьы унеины ахаҿы
утәар акәын. Мамзар даҽазнык абри аҩыза удигаларцгьы
дыҟаӡам» ҳәа даацәажәеит.
Аха Фуаҭ Беи «Ас ахаҿы сыртәаны сизжьауеит ҳәа
дхәыцуазар баша дгәыӷуеит. Уи нас ҳаибабап, амала
мариала ҳашзеилымгогьы идыруаз» аниҳәа зегьы
ааибарччеит.
Семиҳ Беи иџьашьаны рцәажәарақәа
дырзыӡырҩуан. Ауаҩы имҵадырсыз иҭыԥҳа Фуаҭ Беи
иҩнаҿы дыртәаны дииман, аха иарбанзаалак гәаарак
ыҟамкәа еиԥылон, еицәажәон. Лара Заҳираҭҵәҟьа
лыԥҳа Фуаҭ Беи иҿы сасра дыҟазшәа акәын
дышлыхцәажәоз, дыхәмаруашәа ҟаҵаны ацәажәара ахы
Мелеқьԥер лахь ишлырхоз уанрызхәыцлак, арҭ закәытә
дипломатцәа дуқәоузеи ҳәа умхәыцыр ауамызт.
Фуаҭ Беи, дҿԥхаҿаччо ирацәажәоз Заҳираҭ лахь
днаҳәны «Заҳираҭ издыруеит бара уажәы ачеиџьыка
ҳәа балагоит, иагьа ҳҳәаргьы ишыбымуа усгьы
иеилкаауп. Саргьы заанаҵ ибасҳәап, мап скӡом. Аха
уаанӡа гәаҳәарак сымоуп, амҩан ҳахьаауаз ҳҿы ҭабеит,
абыржәы Заҳираҭ аҵеиџь ахь илбааганы илымоу аԥҳал
иҭоу ацхаӡҩа ихьшәашәаӡа иҳамҵгыландаз ҳәа,
сеиԥхыӡуа сааит. Ҵ әыцак, ҵәыцак ҳамандаз ицәгьамызт»
ҳәа шиҳәаз еиԥш, «иуҭаху уи акәхааит Фуат Беи сашьа»
лҳәан дыҩит Заҳираҭ. Арҭ зегьы збоз Қәыча «Ауаҩы
игәҟаҵаразы уҟазоуп Фуаҭ Беи, дышԥаургәырӷьеи
Заҳираҭ, шьҭа мызкы ада ҳәатәы лымаӡам, Фуаҭ Беи
сыцхаӡҩа гәхьааигеит, дшааиз еиԥш уи иҭаххеит, ҳәа
далаҽхәо агәылацәа дрылазаауеит».
Нас маҷк аҟара данааҭгыла ашьҭахь еиҭа иажәақәа
ирыциҵеит Қәыча.
«Ее, уаҳа шәышԥаҟақәоу? Шәгәабзиара, шәусқәа?»
Абас ԥыҭрак инеицәажәа-ааицәажәеит, аҵыхәтәан Фуаҭ
Беи дыззааз алацәажәара иҽазикит.
«Ауадаҩ уҭагылоуп Қәыча, уаанӡагьы сузаар
акәын, аха иудыруеит ахьымӡӷ ҳгеит ҳәа ихәыцуаз ауаа
шыҟоу, урҭ еиқәмыртәакәа, ишәыхьша шәыхьит ҳәаны
уара ушҟа саар уаргьы уарԥшӡомызт, саргьы
иснааломызт. Уи азыҳәан ауп сашьа Џьаабир
дзузаасышьҭызгьы, уи иуеиҳәазар акәхап, акгьы хьаас
ишыҟоумҵаша, ушсықәгәыӷша…»
«Аиеи Фуаҭ, исымдыруеи узҭагылоу, ҳазшаз
дузыразхааит, гәык ала ушысзыҟоу здыруеит. Иешьак
иеиԥш уҟоуп сара сзы. Уи адагьы есымша аиаша уҳәоит,
уадгылоит… Абарҭқәа зегьы ахьыздыруаз сгәы ҭынчын,
усгьы Фуаҭ дҳабжьоуп, ԥшӡала ҳаилгоит ҳәа схәыцуан».
«Иҭабуп, Қәыча! Ҳара ҳаиқәгәыӷуеит, иагьараан
иеиуеиԥшым агәаҟрақәа еицаҳхаҳгахьеит. Анцәа
иџьшьаны хьымӡӷыда иахьанӡа ҳааит, аригьы ишаҳнаало
ала иеилҳаргап, ҳазшаз иҳақәнагоу ҳаҭәеишьааит».
Уи аамҭазы Заҳираҭ ацхаӡҩа зҭаз аҵәцақәа
ихьшәашәаӡа иааганы акакала раԥхьа инықәлыргылеит,
адәахьы адәылҵра лҽазылкуанеиԥш Фуаҭ Беи ибжьы
налықәиргеит.
«Баангыл Заҳираҭ, ҳара ҳара ҳауп, Семиҳ Беигьы
дтәымуаҩӡам. Ҳаицәажәап ҳабжьара, абри аус иахьа
иҳаӡбап, сыззаазгьы уи азыҳәан ауми?»
Заҳираҭ ҳаным, ҟәардәк днахан рааигәара
днатәаны рзыӡырҩра дналагеит.
«Ишәасҳәози? Ааи, иахьа ара сзыҟоу ҭаацәашәала
ҳаицәажәап, ажәа еимаҳкуазаргьы, ҳагәқәа
нибархозаргьы, ҳус ауаа рахь ицәырымгаӡакәа ҳабжьара
иҳаӡбап ҳәа ауп. Ас иҟаҳамҵар аиаша ахь ҳазкылсуам».
Ацәажәара дааҟәыҵын араӡны иалхыз иҭаҭынҭра
аартны ҩҭаҭынк ааҭиган, Қәычеи Заҳираҭи «Шәара усгьы
шәахаӡом» ҳәа нараҳәаны руак Семиҳ Беи иахь
инаироуит. Аҭаҭынқәа Назлыиар лнапы ишыҵыҵыз
убаратәы иҟан.
Фуаҭ Беи знык ҩынтә иҭаҭын данаҿыха ашьҭахь:
«Иацы Ҭаҳар Беи дысҭан»…
Уаҳа мҳәаӡакәа маҷк аҟара дааԥшит, Қәычеи
Заҳираҭи, Ҭаҳар иӡбахә анраҳа ишрыдыркылаз гәеиҭар
иҭахын, рҩыџьагьы рлымҳақәа кыдҵаны изыӡырҩуан,
рыԥсыԥҵәҟьа меивгаӡакәа ииҳәаша иазыԥшын.
«Инеиҵыхны ҳаицәажәеит, хәлаанӡа ҳара ҳҿы
дыҟан, иҟаҳҵаша, иаҳуша зегьы ҳрызхәыцит,
ҳрыхцәажәеит.
Ҭаҳар Беигьы ауадаҩ дҭаҳаргылеит, дхәыҷым-дмыҷым
ҳаҭыр дуӡӡа зқәу абырг, Кәычеи Иззеҭи
рыхшара рынасыԥ еиласҵап ҳәа амҩа дшықәыз,
аиакәым дақәшәеит, аиашазы даараӡа игәы нханы
дыҟоуп.
Арахь Иззеҭ Беи шәҳәозар иеицәоу дҭагылоуп.
Иеицырдыруа, унеишь-уааишь ззырҳәо, жәларык раԥхьа
игыло ауаҩы, ихьыз ихьымӡӷшьаны дыҟоуп. Ауа аҭынха
иреиуоу аҿар ракәзар уаҩы бызшәа рмаҳауа аганқәа
ирывоуп, шәаргьы ижәдыруеит знык ақалақь иаҭааны
ӡык зжәыз, аԥсуарагьы ирхашҭызшәа рхы мҩаԥырго
иналагоит, аиҳабы – аиҵбы алеишәа – ақьабз
рзымдыруашәа иаақәгылоит. Арҭгьы, «ҳаиҳабацәа
ҳаҳаҭыр рзымыхьчозар ҳахьымӡӷ ҳара иаҳхаҳхуеит!» ҳәа
игыланы, сыҩны иақәланы Мелеқьԥер мчыла
ддәылыргарцгьы иақәыркызаап. Аламысдақәа… Ажәак
ала, Иззеҭ Беигьы абарҭқәа дрылагәышьоуп, зегьы
ҳаҳаҭырқәа гәеибаҭаны џьара ҳкыслуеит ҳәа ҳшаҿу
еиԥш, иаргьы згәы шу, зхәыцра маҷу аҷкәынцәа
еиқәиртәароуп. Сгәанала мышқәак аамҭа анцалак
ашьҭахь, шьтәак шьны иааҳаԥхьар ҳгәыдибакыланы
ҳаиԥырҵуеит Анцәа иҳәозар».
Маҷк дааҭгылан иԥсыԥ ааивигеит Фуат Беи.
Кәычеи, Заҳираҭи аҵыхәтәантәи иажәақәа
ишарҭынчызгьы гәеиҭон.
Фуаҭ Беи иҩнапык рыла ишьамхқәа днарысны «Уи
ауыс убас ҳалгоит, уажәы ҳаиасып шәара шәызҵаарахь.
Мелеқьԥер шәара шәаҟара ҳаргьы ҳҭыԥҳа лоуп,
ҳнапаҿы деизҳаит, ақәнага лдыруеит, деилҟьоуп,
дҟәышуп».
Абраҵәҟьа Қәыча днаԥыҩлеит Фуаҭ Беи иажәа,
«Наҟ! Дҟәышымкәа, ақәнага лдыруазаап!… Дысԥырга!…
Уи лҩыза аҭыԥҳа дсымам сара!».
Қәыча иҵегьы иҳәашан, аха Фуаҭ Беи имуит.
«Уажәы иҟамлеит Қәыча, иуџьысымшьеит арҭ
ажәақәа, ажәа ҟәазқәа умҳәароуп ухәда ишкылахо
уазхәыцны, уара иҭышәынтәало уаҩуп, умыццакын,
иаачҳа, иагьа уҳәаргьы Мелеқьԥер уԥҳа лоуп, ушьа
иалҵыз лоуп, дузкажьӡом».
Қәыча Фуаҭ Беи иажәа даԥыҩларц иҽазикзаргьы
Заҳираҭ илымуит.
«Абааԥсы, Фуаҭ Беи суҳәоит абри ауаҩ уилабжьа!
Аҵыхәтәантәи аамҭа иажәа ахы ахьцо изымдыруа
дҟалеит, баша дыҽхарцәажәоит, аҭакәажә бааԥсқәа
реиԥш даншәиуагьы убап. Зегьы зхароу Мелеқьԥер
лоума? Ҳара иаҳхароу ыҟаӡами? Уаанӡа ҳаҷкәын иҿы
иҟаиҵаз азымхошәа уажәгьы иуам».
Арҭ ажәақәа убас лгәы шны илҳәеит, Фуаҭ Беигьы
Қәычагьы ажәак мҳәаӡакәа илзыӡырҩуан, иара Қәыча
маҷк дыҭрысзаргьы ҟаларын. Заҳираҭ нас Семиҳ Беи
иахьгьы днаҳәын:
«Угәы иалумырсын сыҷкәын, сара сҭырқәшәа
маҷуп ус салагар сырзеилымкаар ҟалоит, арахь уаргьы
угәаар ҳәа сшәоит. Маӡак ҳҳәо џьумшьан, аха сара
ԥсышәала исҳәароуп сажәақәа» лҳәан ԥсышәала
лцәажәара иацылҵеит. Кырӡа иахьцәажәоз Семиҳ Беи
излеиликауаз ала Заҳираҭгьы Фуаҭ Беигьы, Қәыча
иқәыӷәӷәара иаҿын.
Қәыча аханатә мап-чап иҳәазаргьы аҵыхәтәан
иамуашәа аниба рҳәатәы дазааит, рцәажәарагьы аимак
аҟынтә аибарччарахь ииасит.
Усҟан ауп Семиҳ Беигьы даныргәалашәа.
«Семиҳ Беи ҳаҭоумҵан уаҳхашҭгәышьеит» рҳәан,
уи нахыс аҭырқәшәагьы рҳәо иналагеит.
Излацәажәозгьы, Қәыча ицхыраарала Џьмеиле
Ҳаным Фуаҭ Беи изы дшымҵадырсыз акәзаарын, уи
азыҳәан акәын изеибарччозгьы.
Ас ишцәажәоз Заҳираҭ иаразнак дҩаҵҟьеит.
«Унан, сыԥсындаз! Ахьурӡы кнаҳаны инсыжьхьан,
ушьҭа иҭабахьазар акәхап, сара уи снахәаԥшып, шәара
шәцәажәала, усгьы исаҳаша саҳаит, ушьҭа Фуаҭ Беи
иааиҳәо зегьы сақәшаҳаҭуп. Иудыруазааит Кәыча» лҳәан
ашә ахь деихеит, аха дымдәылҵкәа Фуаҭ Беи ила
ԥсышәала ажәақәак ааибырҳәеит. Нас Семиҳ Беи иахь
днаҳәын, дааԥышәырччаны «Уаргьы ҳара ҳаиԥш
акрыфара, акрыжәра уашьцылахьазаап. Ҳаи уыххьандаз!
Ишԥа бзиоу, ишԥабзио!..». лҳәан дындәылҵит. Семиҳ
Беи иҟалаз изеилымкаауашәа дшыҟоу гәазҭаз Фуаҭ Беи
илҳәаз иаанагоз изеиҭеиҳәеит.
«Уара узы, абысҭа изыфома ҳәа дансазҵаа, зегьы
ушрышьцылаз лзеиҭасҳәеит уи ауп дызгәырӷьо».
Нас, ус баша иеицәажәо аамҭа рхыргеит, Қәыча,
Семиҳ Беи дызусҭоу еиликаарц азҵаарақәа ииҭеит.
Сааҭк мҵыцкәа Заҳираҭи жәаҩа шықәса раҟара зхыҵуаз
ҭыԥҳа хәыҷыки аишәа рхианы ауада иааҩнаргалт.
Зегьы гыланы аӡы ахьааиуаз инеины рнапы
рыӡәӡәеит. Аха аԥшәмацәа, Фуаҭ Беи алагьан имҵакны
акәмаан ала инапы имырӡәӡәакәа дыргыланы абраанӡа
дахьааргаз даараӡа ихьымӡӷыршьеит. Ицо-иаауа аҩны
амаҵ зуша хшарак дышрымам, иааиз аҭыԥҳа хәыҷгьы
аԥсуа леишәақәа шылзымдыруа аиҭаҳәара иаҿын. Уи
азы аҭамзаара шьҭарҵон.
Аишәа ианыз абысҭа ҭаргәаҩаны ажәхәшеи,
ашәырҟәыҷи алаҵаны иҟан. Семиҳ Беи раԥхьаӡа абысҭа
аџьыка ахьамамыз игәамԥхазаргьы, наҟ наҟ апырпыл
џьыка адикыло даналага реиҳагьы игәаԥхо далагахьан.
Аԥсуаа ача ахаҭыԥан абысҭа рфон, ахш, ахырҵәы, ашә,
акәац, асыӡбалқәа, ачаԥақәа реишәаҿы есқьынгьы
иуԥылон. Ахәша ала иџьу дук ирфаӡомызт. Абысҭа
напыла ирфон, аха ақалақь аҿы столк инахатәар,
Европантәи иаазшәа ахымҩаԥгашьагьы рдыруан. Семиҳ
Беи зегьы шрымоугьы рыфатәқәа напыла изырфоз
изеилымкаауазаргьы аамҭала иаргьы данашьцыла ус
реиҳа агьама шамаз агәра игеит, акы заҵәык
ицәыуадаҩыз, аишәа илаҟәын азы, шьамхыла атәара
дзамышьцылаӡацызт, уи азыҳәан ауп Қәычагьы «Бара
Заҳираҭ! Ҳасас ҳара ҳеиԥш дтәаны кырзифои, аишәа
акәымкәа астол брыхиандаз» аниҳәа Семиҳ Беи,
«Мамоу, мамоу! Ас реиҳа иеиӷьасшьоит, иара абысҭагьы
ус реиҳа ихааушәа сзааиуеит» ҳәа мап икит..
Иагьа идырцалазаргьы Семиҳ Беи ианиму аишәа
лаҟәы аҟны ахәы дырхиеит.
Абарҭқәа зегьы анеимаркуаз дԥышәырччо
ирыхәаԥшуаз Фуаҭ Беи: «Хьаас иҟоумҵан Қәыча, ари
ҳара ҳаиԥш дҟаларц игәы иҭеикхьеит, даҳцәыԥхашьаны
акәымкәа иҭахны ауп изыҟаиҵо. Аԥсуара идикыларц
игәы иҭеикхьеит. Зынӡа имуазар аџьҵла аҵаҟа ҳааизаны
ԥсыуажәлак наиҭаны даԥсуаҳтәроуп, ажәак ала
аамысҭак дҳарҳаит».
«Аамысҭа иаангозеи Фуаҭ Беи?»
«Ҳара адгьыл иқәаарыхуа аԥсуаа анхаҩы ҳәа
раҳҳәоит, уара уеиԥш анхаҩра ааигәара иҟам, ақалақь
иааӡаз аамысҭара ада иудаҳкылари? Амала макьаназы
уагыруоуп. Алеишәа ақьабз, ажәак ала аԥсуара ҵаны, ус
ала умҩасуа уаналагалаак абыргцәа аџьҵла амҵан
иааизаны агыруара ааухыхны, жәлакгьы науҭаны
аԥсуарахь уиаргоит» ҳәа иеибарччо ишеицәажәоз
Заҳираҭ илыцхраауаз аҭыԥҳа хәыҷгьы дышлыцыз рхәы
лыманы ауада дааҩнашылеит. Абысҭа, арашых сыӡбал
ала ичаԥаз акәтыжь, иҵегьы асыӡбалқәеи ачаԥақәеи хкыхкыла иааганы аишәа инықәырҵеит.
Фуаҭ Беи акрыфара иалагаанӡа аишәа
днақәныҳәаны шьҭа шәнапы ашәыркы аниҳәа
«Бисмиллаҳ» рҳәан акрыфара иналагеит. Қәыча қәрала
дшеиҳабызгьы, еиҵбык иеиԥш Фуаҭ Беи имаҵ иуан,
акәтыжь иеиӷьыз ахәҭақәа уи иаԥхьа ирхон. Семиҳ Беи
ари аԥсуаа ишырҵасыз еиликаахьан. Аԥсуаа, асас
ашьтәа анизԥырҟалаак ахыбжа наганы иара имҵарҵон,
уи иаанагоз абри аишәа уара иузкуп акәын: асасгьы гәык
ала ишидикылаз дирбарц ахыбжа алымҳа аҳәызбала
ҽыҭк аамхны имфаӡакәа аишәа инықәиҵон.
Аԥсуаа аишәаҿы имыццакӡакәа, ашьшьыҳәа
крырфон. Ус, ар рышьҭоушәа крыфара даараӡа
ихьымӡӷын, рҿаҵақәа рхәыҷны, инеицәажәо, игәеибаҭо
аишәа иахатәон. Насгьы раԥхьа иқәу афатә зегьы
рфаӡомызт. Ҽакала зхы мҩаԥызго «зымгәа ада акгьы
иазымхәыцуа» ҳәа ихыччон. Семиҳ Беи ари иаанаго знык
Фуаҭ Беи диазҵаахьан.
Фуаҭ Беигьы «Ҳара ҳҿы аԥшәма имоу зегьы наганы
исас имҵеиҵоит. Иарбанзаалак акы цәырымгаӡакәа
инижьӡом. Асасцәа крыфаны иалгаанӡа дара аҭаацәара
иушьыр ҿаҵак рфаӡом. Уи азы, асасгьы ихы пату
ақәҵаны крифоит» аниҳәа, Семиҳ Беи «Аха шәара асас
изы усгьы имыцхәны иҟашәымҵаӡои? Маҷк ааныжьны
ирызхаша раԥхьа иқәышәҵар иамоузеи?» ҳәа
ишизеилымкааз анааирԥшы «Аԥсуаа рҿы асас изы
ачеиџьыка аигӡара, амаҳагьара иаҩызоуп. Уи ҟалашьа
амаӡам» ҳәа акәаԥ ықәиргылахьан.
Семиҳ Беи иџьеишьоз, аԥсуаа абарҭқәа зегьы гәык
ала иахьыҟарҵоз акәын.
Акрыфара ианалага Фуаҭ Беи, Семиҳ Беи
днаихлафит: «Ее, Семиҳ Беи, ари абысҭа ачамықәа
ззаҳҳәо ауп, ашә агәылажьуп, ачқьыԥ ала ишуфаша збар
сҭахуп».
Аиашазы, ачамықәа ачқьыԥ ала афара кырӡа
ицәыуадаҩхеит Семиҳ Беи. Уигьы ианамуӡа, ԥыҭкгьы
аԥшәмацәа ргәы иахәар ҳәа дназхәыцны напыла афара
дналагеит.
Имыццакӡакәа иеицәажәо гьамала акрырфеит…
Семиҳ Беи ақыҭахь дааижьҭеи ҩымчыбжьа раҟара
ҵхьан, аха Фуаҭ Беи, иус-иҳәыс, иҭаацәара, изанааҭ,
иарбанзаалак акы иазкны зҵаарак ҟаимҵаӡацызт. Семиҳ
Беи иеиҭеиҳәоз мацара дазыӡырҩуан акәымзар…
Иацы, Џьапабир ақалақь аҟынтә данаауаз Семиҳ
Беи иԥҳа лҟынтә шәҟәыкгьы изааигеит. Семиҳ Беи арахь
дшааиз еиԥшҵәҟьа иԥҳа Ҳаиаҭнур лахь ашәҟәы ииҩыз
аҭак акәын уи. Иԥҳа шаҟа дыгәхьаалгаз лҳәон, насгьы
ашколқәа ԥсшьарахь иахьцьаз амшала дара рышҟа
дхынҳәыр лҭахын.
Семиҳ Беи иԥшәмаԥҳәыс Муаззези иареи ирыбжьаз
аимак-аиҿак рыԥҳа Ҳаиаҭнур илнырыр азин ҟаиҵомызт,
аха иагьа иузаргьы аҭыԥҳа хәыҷы лани лаби ак
шрыбжьалаз аҟара еилылкаахьан. Уи, лхымҩаԥгашьа
алагьы иудыруан. Лассы-лассы лан лыхәда
днахьынҳаланы «Сара соума, саб иоума реиҳа
иеиӷьабшьо?» ҳәа длазҵаауан. Лан, «Бара боуми» ҳәа
аҭак аныҟалҵалак, «Избан, саб дыбҭахӡами?» ҳәа
длазҵаахуан.
Ҳаиаҭнур, аа-шықәса лхыҵуазаргьы абарҭқәа зегьы
лԥырхагахар ҳәа дшәаны длыхӡыӡаауан Семиҳ Беи.
Убри азы игәы инархьуан рҭагылазаашьа.
Иԥҳа иаалышьҭыз ашәҟәы аган аҟны Муаззезгьы
«Иазымхаӡои ушьҭа? Ҳаиаҭнур угәхьаалгаӡеит,
ҳаузыԥшуп, ухынҳәы!» ҳәа ианылҵахьан.
Абарҭқәа данрыԥхьа игәы хыҭхыҭуа дааҟалеит
Семиҳ Беи, амала Муаззез илҩқәаз Ҳаиаҭнур
илыдылцалазар акәхап» ҳәа дназхәыцит. Избанзар
иаргьы уаанӡа ииҩыз ашәҟәы аҟны «Бан асалам сызлыҭ»
ҳәа ианиҵахьан. Уажәы данхәыц, ииашамкәа ишыҟаиҵаз,
ушьҭан ашәҟәы аниҩҩуа Муаззез илызкынгьы ак
шаниҵашақәа дазааины дыҟан.
Нас, дҩагылан амшынҵа ианиҵақәаз иаарласны
иаагәеиҭеит. Арахь, дыццакуан, избанзар Фуаҭ Беи
«Уаха аӡәгьы даҳзымаар, абалкон аҿы краҳфап,
ҳазхарагьы ҳаицәажәап» иҳәахьан азы, лассы деилганы
уахь дизнеир иҭахын.
Абалкон аҿы даннеи, Фуаҭ Беи ессымша еиԥш
днеихаҵгылеит. Уи аамҭазы «Уааи Семиҳ Беи ашәҟәы
иузааз абзоурала ублақәа ҭыџьџьаауеит, уҭаацәа рҟынтә
ажәабжь бзиақәа уаҳазар акәхап!» ҳәа днаихлафит.
«Сышԥамгәырӷьо? Ажәытә аахыс ашәҟәы ансоулак
ӷәӷәала сгәырӷьоит. Насгьы уи сыԥҳа хәыҷы
исзаалышьҭзар, шәаргьы ирацәаӡаны асаламқәа
шәзаалҭиуеит. Макьана исыздырӡом, аха исызгәыдкыл,
сысаламқәа сызрыҭа, ҳәа аҳәара ҟалҵоит»
«Анцәа днаигӡааит. Лани лаби рыла алахьынҵа
бзиа лиҭааит, ҳазшаз ҭаацәаныла, ҭыӡшәада гәыразрала
ԥсҭазаарак лаҭәеишьааит».
Семиҳ Беи, Фуаҭ Беи ииҳәаз иажәақәа џьеишьеит,
еиҳаракгьы «ҭыӡшәада» ажәа ихы ианаирхәа «ҳабжьара
иҟоу аимак идыруама ааигәахәит, аха нас, ҳара
ԥсышәала иаҳҳәо анеиҭоугалак абри ауп иалҵуа аниҳәа
дааҭынчхеит.
«Нас, Қәыча дугәаԥхама?»
«Даара иҭышәынтәалоу уаҩуп, дҟәышуп, дҟәыӷоуп,
аха иԥшәма ԥҳәыс Заҳираҭ… Даҳкәажәуп, агьыс
шәымгәаауазар ак шәасҳәар сҭаухп. Иахьа уажәраанӡа
излагәасҭаз ала аԥсуаа рҿы ахацәа зегьы уаҳа назҭахым
роуп, ируша, ирҳәаша ибзиаӡаны ирдыруеит. Аха
шәыҳәсақәа зынӡа даҽашоукуп. Џьемила лоума,
Заҳираҭ лоума, Назлыиар лоума, сара иахьанӡа издырыз
зегьы. Узыршанхо, знык иубар уаҳа иухамышҭша
ҳәсақәоуп, ахацәа раасҭагьы иҟәыӷоуп, раамысҭашәара,
гәыкала рыҟазаара, реилҟьара уҳәа зегьы
уанрызхәыцлак шәарҭ даараӡа аразҟы змоу шәоуп. Акы
заҵәык исзеилымкааз – зегьы абас иҟоума, мамзар сара
иреиӷьқәаз срықәшәама?»
Фуаҭ Беи иаҳаз ажәақәа игәы ишахәаз изымӡо
дааԥышәырччеит.
«Реиҳараҩык абас ауп ишыҟоу. Ҳара
ҳаҳәсахәыҷқәа ибзианы иҳааӡоит. Ҳаҳәса пату
рықәаҳҵоит. Уи егьырҭ ажәларқәа аҳәса ҳаҭыр
рықәырҵаӡом аанагаӡом, аха ҳара ҳазнеишьақәа кырӡа
ихазуп. Иузеиҭасҳәар уҭахума ?»
«Даараӡа сгәы иамыхәои Фуаҭ Беи».
«Ҳара ҳҿы ахацәеи аҳәсеи еицәыбнало ҟалашьа
амаӡам, ҳаззегьы еилых ҟамҵакәа ҳаицуп, аҿаргьы
иеицеизҳауеит. Абыржәыҵәҟьа ҳааигәара иахьыҟамгьы
даҽа ҵакык амаӡам, избанзар урҭ рус амаҵурҭа акәшамыкәша реиҳа ирацәоуп азыҳәан уахь иҟоуп. Мамзар
рхала мацара асасцәа ирԥылоит, иагьымҩаԥыргоит.
Уара раԥхьаӡа уанаа ишуԥылаз, ажәытә аахыс
урдыруазшәа ушгәыдыркылаз џьоушьазар акәхап.
Раԥхьаӡа ирбаз хаҵак, ҭынхак иеиԥш игәыдкылара
иаанагозеи? Избанзар убас иааӡоуп, убри аҩыза
агәыцқьара рылоуп.
Ҳабацәа раԥхьаӡа Ҭырқәтәыла ианықәнагала,
араҟа абарҭқәа ахьырзеилымкаауаз амшала кырӡа ахҭыс
бааԥсқәа ирықәшәеит, ауаҩшьрақәа рҟынӡа инанагеит,
наҟ-наҟ егьырҭ ажәларқәа маҷк аҟара ҳаилыркааит аха,
ҳаргьы атәымуаа, ҳҟазшьа ззымдыруа, иааигәаӡаны
иҳадҳамкыло ҳалагеит. Избанзар ҳара ҳашҭа иҭалаз
ауаҩы гәык ала дҳадаҳкылоит, даҽакала ҳазизныҟәом.
Ҳҭыԥҳацәеи ҳаҷкәынцәеи еицыкәашоит,
еицышәаҳәоит. Есаамҭа еицуп. Аиҳабацәа
рыламԥалакәа рхала иеидтәалоит. Ҳаргьы дара
ҳрықәгәыӷуеит, иакәым ишазымхәыцуа, ишыҟарымҵо
ҳдыруеит. Насгьы ҳхәыҷқәа абас иахьеицу цқьа
иеибадыруеит, уи амшала ауп шәара шәҿы еиԥш аҿар
рани раби ирзырыԥшааз рыла иҩнрахаӡом, дара
иалырхуеит изыццашеи, иааргашеи. Уи иабзоураны
ҳара ҳҿы аҭаацәарақәа реиҳа иӷәӷәоуп, аилыҵрақәа
мариала иуԥылаӡом.
Амала аҿар рхақәиҭра аҳәаақәагьы амоуп,
аԥҟарақәа азыԥҵәоуп.
Аижәлантәқәа реибагара азхәыцраҵәҟьа ҟалашьа
змам усуп. Ажьрацәара, ззыбжьоу, иеицеизҳаз,
иеигәылацәоу, ҭаацәарак реиԥш иԥхьаӡоуп, арҭ
рыбжьара аибагара маҳагьароуп ҳәа иԥхьаӡоуп. Урҭ
ақыҭеи ажәлари ирылцахоит.
Уи азыҳәан ауп, ҳара ҳҿы аламысдара ахаан
иуԥыларц иҟаӡам.
Нас, уажәы иаасгәалашәеит аилыҵра зыҟамло азы
даҽа мзызк. Ҳара ҳҿы хаҵеи-ԥҳәыси еицны аиҳабацәа
рыҟны ицәырҵӡом. Аҭаца, иагьа лхыҵуазаргьы,
аиҳабацәа рҿы дцәажәаӡом, уи амшала аҭацеи, анхәеи,
абхәеи аимак роуӡом, арҭ алеишәақәа ихьанҭоушәа
иузааиргьы ҟалап, аха уара ара уҟоуижьҭеи уадаҩрак ҳәа
акыр рыдубалама?
Игәоуҭахьазар акәхап, ҳҭыԥҳацәа ҳрыхӡыӡааны
иҳааӡоит. Ҳаҳәса аҩнаҭа иашьагәыҭуп. Насгьы ахацәа
ҩыџьа-хҩы аҳәса раагара ҳара ҳҿы ҟалашьа змам усуп.
Ааи, насгьы ҳхәыҷқәа дунеихаан иҳапҟаӡом. Ахәыҷы
дыпҟаны дсааӡоит ҳәа иалагаз ажәлар рҿы ҳаҭыр
рықәлаӡом, зегьы рхыччоит. Ҳара ҳхәыҷқәа, ишахәҭоу
ала рхы мҩаԥыргар ҳаҭыр-пату шрықәло реилдыркааны
ауп ишаҳааӡо. Ишубо еиԥш, абас ауп ҳшеицынхо ҳара».
Фуаҭ Беи абарҭқәа зегьы аниҳәа ашьҭахь,
аҭамзаара шьҭеиҵозшәа, Семиҳ Беи днаихәаԥшит.
«Ухы сырчызар акәхап, сажәа кырӡа исроуит».
«Мамоу, мамоу, даараӡа ибзиахеит. Иџьашьахәуп
ишәҳәақәаз, абарҭқәа зегьы иҵегьы иеилыскаар сҭахуп»,
Уи аламҭалазы Назлыиар абалкон ахь дааит.
Иналхаҵгыланы иантәоз Фуаҭ Беи Назлыиар
дналыхлафит.
«Иҟои Назлыиар? Џьемиле лгәы анԥыбҵәа арахь
быԥхалҵама? Мамзар ҳакәтҿақәа ибӡыша аныбмоу,
агәҵәыӷьра арахь баанагама?»
«Иузымдырит, џьым! Акы, сҭаца Џьемиле сара
кырӡа бзиа сылбоит, хәлаанӡа ҳаицызаргьы лгәы
ԥҵәарым. Акәтҿақәа ҳәа иуҳәазгьы, наҟ, рыда
ухамшәалеит! Иагьа ҟаларгьы Фуаҭ Беи дуӡӡа кәтқәак
сырхибаауеит ҳәа сыҟамызт. Иара иԥаҳҟазгьы жәохә
цыра иреиҳаӡам! Уигьы изфаз ухәыҷқәа роуп.
Изеиԥшрахаз умбаӡо, исчахит, исчах… Сара исфаз
аҵәынҵәалаӷьқәеи агәаҵәақәеи мацара роуп».
Абарҭқәа анылҳәоз ганкахьала Семиҳ Беи иахьгьы
«Ҳахәмаруа ҳцәажәоит» лҳәарц лҭахушәа
длацәҟәысуан. Нас лҽаалырҵабыргын «Уаха шәара
кыршәыцысфоит. избанзар ашьыжь анцәа иҳәозар амҩа
сықәлоит».
Фуаҭ Беи аҵыхәтәан иаҳақәаз кырӡа иааџьеишьеит.
«Баангыли бара, ԥхыӡла иббама? Макьана ҿыц
бааит, абри аҟара амҩа баша баама, бабацои ас?
«Умгәырӷьан, рацәа сынхаӡом, усқәак сымоуп, рҭыԥ
инықәҵаны мышқәак рыла сеиҭацахуеит. Избанзар
Мелеқьԥер лус ԥыҭк аамҭа агозар акәхап, уи лчара
мбаӡакәа сышԥацои?»
«Ҳаи, быххьандаз бара Назлыиар!.. ҳара ақалақь
аҟынӡа аарлаҳәа ҳнеиуеит, бара Сҭампыл агәылареиԥш
бцаны баауеит».
«Уи аныуадаҩыз ажәытә акәын Фуаҭ, ухаҵкы.
Узлацо ыҟамызт, узлаауа ыҟамызт. Уажәы ус аума?
Ҳаро ифаетон улақәтәар шаанӡа ақалақь аҿы уҟоуп,
уаантәи Осман Перит иеихауардын аанкыланы Адаԥазар
унеит. Адаԥазар аҟынтә Арифие анеира кыр аҭахума?
Уаантәигьы ауха адәыӷба уанақәтәалак ашьыжь шаанӡа
Сҭампыл Ҳаидарԥашьа улақәҵуеит, абас имариахеит.
Шәарҭ арыцҳақәа ақыҭа шәалҵыр ҳәа шәгәы
ҭҟьоит. Адунеи шәымбаӡакәа шәажәит баша,
аашьахәқәа шәара!»
Нас Семиҳ Беи иахь днаҳәын:
«Сиашаӡами? Аа – исхамышҭкәа иуасҳәап, уҭаацәа
рахь ашәҟәы уҩыр ирзызгоит».
«Џьабаас ишәмоуааит, аԥошьҭала исмышьҭуеи?»
«Аԥошьҭа саргьы издыруеит, аха Сҭампыл саннеи
Муаззезгьы дызбар сҭахуп, ашәҟәгьы рзызымго.
Крыфара аамышьҭахь аамҭа мгаӡакәа ашәҟәы иҩны
исзааг».
Фуаҭ Беи уаҳа изымчҳаит.
«Ех, Муаззез ҳҭыԥҳа ҳазшаз длыцхрааит. Ари
аҭакәажә длыӷрыӡаараны дыҟаӡам.
Семиҳ Беи Назлыиар лҟәаҟәа ааишьышьит.
«Мамоу Фуаҭ Беи, Назлыиар ҳаным зегь раԥхьаӡа
исыдгыло сыуацәа дыруаӡәкуп. Уи есқьаангьы лыпату
схы иқәуп, Муаззезгьы даҽакала дазхәыцып ҳәа
сыҟаӡам».
Арҭ ажәақәа заҳаз Назлыиар даалаҟәын лыбжьы
ныҵакны «Сшәырԥхашьеит Семиҳ Беи» лҳәеит.
Ииашаҵәҟьаны Семиҳ Беи иажәақәа заҳаз
Назлыиар лӡамҩақәа ҟаԥшьӡа иҟалахьан.
«Шаҟа дыԥҳәыс гәыцқьоузеи» ҳәа дхәыцит Семиҳ
Беи.
Акрыфара аамышьҭахь Семиҳ Беи дук дымтәаӡеит.
Фуаҭ Беии Назлыиари азин аарымхны ашәҟәы иҩҩырц
иуадахь диасит.
Раԥхьаӡа аҭаҭын дахо иуада дыҩнагьежьуан, нас
днеины ииарҭа дҩықәиан ахәыцра дналагеит. Ҳаиаҭнур
лышәҟәы аҿы Муаззез ианылҵақәаз ааигәалашәеит. Ма
урҭ гәык ала илымҩызар? Ишԥаҟамларыз? Избанзар
аамҭа цацыԥхьаӡа иаргьы ихы дақәыӡбон. Ларгьы
дахьиашақәо ыҟазар ҳәа дазхәыцуан.
Иаразнак дҩагылан астол днахатәеит ақьаади
аҩыгеи иаԥхьа инықәҵаны маҷк аҟара данхәыц ашьҭахь
ашьшьыҳәа аҩра дналагеит. Раԥхьатәи ашьаҿа иара
иҟаиҵар акәын. Уи азы Муаззез ақыҭа ахь ааԥхьара
лиҭеит, арахь дааирц азы длықәыӷәӷәар ҳәа дгәыӷны
рыԥҳа Ҳаиаҭнургьы длыԥхьахьан.
Аамҭак азы ахәыҷы ихы даирхәошәа иԥхьаӡаны
иаахьымӡӷишьазаргьы нас уи ус шакәым ихы агәра
иргеит. Лара Назлыиаргьы заанаҵ дазыҟаиҵар, арахь
даныхынҳәуа илыцны иаалгарц азы ииҩыуа ашәҟәгьы
акы иамыхәоӡ.
Иажәақәа цқьа дрызхәыцуа ашәҟәы аҩра
дналагеит.
Семиҳ Беи истол дахатәаны имшынҵа
игәалашәарақәа анҵара даҿын. Фуаҭ Беи ҩымш раахыс
дыҟаӡамызт. Агәыла қыҭақәа руак аҟны иҟалаз ауаҩшьра
аилыргаразы аиҳабацәа ахьеизаз дрылахәын. Аҩра
дааҟәыҵны аԥенџьыр аҟынтә адәахьы данынаԥшы,
ҽыуаҩык амӡырха дшықәлаз аагәеиҭеит. Аизара
иалгахьазар ҟаларын. Иаразнак иқьаадқәа ааидикылан
иҟаз-ианыз аилкааразы ҵаҟа дналбааит. «Бзиала
уаабеит, Фуаҭ Беи! Бзиароума? Иаразнак шәцеит,
изызкыз ҳзеилымкааит азы хьаас шәҟаҳҵеит»,
«Бзиара убааит, Семиҳ Беи, иузеиҭасҳәоит зегьы.
Аҩны ушыҟаз анеилыскаа ҩ-каҳуак ҳзыҟашәҵа ҳәа
расҳәеит. Сагьумазҵааит, аха уеилахаӡам, ус ауми?»
«Ибзианы шәазхәыцит, абыржәыҵәҟьа сҽааԥсахны
абалкон ахь сшәызнеиуеит».
Маҷк ашьҭахь абалкон аҿы иааиқәшәан, даҽазнык
аԥсшәа неибыҳәаны инеидтәалеит. «Даараӡа сааԥсеит
Семиҳ Беи, ус аџьабаа ахьызбаз азы акәӡам гәаныла
сааԥсеит» иҳәеит Фуаҭ Беи. Нас ишьапқәагьы
лаиҵаԥсаны ишьҭахь дынкыдиалеит. Илаԥш
кыдхалазшәа дыԥшуан. Игәалаҟазаара шыҟам убарҭан.
Маӡак изеиҭалҳәозшәа Семиҳ Беи иахь дизааигәаханы
хьаак зхубаауаз бжьык ала аиҭаҳәара дналагеит.
«Арҭ ауаа сзеилкаауам Семиҳ Беи, ахшыҩ змоу
ауаҩы ацәымза аркны ҳишьҭоуп. Ас ҳцар ҳусқәа даараӡа
ицәгьахоит. Ҳабдуцәа иаҳзынрыжьыз ҳҵас хазынақәа
ашьшьыҳәа иҳампыҵыҵны ицоит. Ҳазшаз абзиара
ҳзыҟаиҵааит».
Иҭаҭынҭра аашьҭихын ҭаҭынк ҭигар иҭаххазшәа
аниба Семиҳ Беи иаразнак иара иҭаҭын ааҭиган
инеироуит.
«Уажәазы абри ҳахап» иҳәеит аҭаҭын аилаҳәара
аамҭа рцәаганы рцәажәара иаԥырхагахар ҳәа дшәозшәа.
Иаиркыз аҭаҭын знык-ҩынтә днаҿыхан еиҭа аиҭаҳәара
дналагеит.
«Ҩымш раахыс шаҟа сгәы сыхьыз удыруандаз.
Гаӡарак амшала ҩ-ҭаацәарак амца рыцралеит. Ҳазшаз
ахшара рыла уԥимшәааит. Ҩыџьа арԥарцәа
ҳаарылгеит, аӡәы анышә даҳҭеит, егьи–абахҭахь.
Рҭаацәа ирзынрыжьыз ахьаагьы аӡбахә зҳәарыда? Хара
имхәыцуаз абык игаӡара амшала… Иуасымҳәеи, ауаа
еилагеит, рхы рзымдыруа иҟалеит».
Кыр аамҭа дымцәажәаӡакәа ихы наҟ-ааҟ ирҵысуа
дгылан.
«Уара аҵара змоу, кыр збахьоу уаҩуп Семиҳ Беи,
сыҷкәын. Уажәы иҟалаз анузеиҭасҳәалак иузхаҵаӡом».
Инапы наироун амӡырха аган аҿы ахы ашьапқәа
инықәҵаны ицәаз ала инақәикит.
«Абни ала гәоуҭахьоума? Убриҵәҟьа хәыцрак,
хымҩаԥгашьак амоуп, хәлаанӡа абна иахьтәоу ицо-иаауа
зегь гәанаҭоит. Ицәоушәа ианыҟоугьы зны азлак, нас
егьи абла иҩаханы иаанаԥшы-ааԥшуеит. Уи усс иамоу
аҩны ахьчара ауми? Уи аус шаҟа ибзиаӡаны инанагӡо
аҟара ҳаҭыр шақәло адыруеит.
Абри аус аҟны агхагьы ҟанамҵароуп. Иахәҭам аӡәы
иеишыр, ма ицҳар шыҟамло еиԥш, иоунамышьҭша аӡәы
ашҭа дацәҭаларгьы ҟалаӡом, ишлоугьы абарҭқәа зегьы
икәаԥӡа иадыруеит. Ауаҩы раԥхьаӡа данабалаак инеины
инаифыҩуеит убри алагьы дадыруеит дзусҭоу, ахаангьы
иҩашьаӡом. Сара сзын зны-зынла раԥхьаӡа избо ауаа
ҳла шрызныҟәогьы снашьклаԥшуеит. Иуҭахызар уаргьы
игәаҭа зегьы хаз-хазы ишрызныҟәо убап.
Уажәы уара аҩнаҭаҿы унымхо, ҵхыбжьон ухала
уааргьы уаԥшәымоушәа иуԥылоит, аха абыржәы
умаҭәақәа ааидкыланы аҩны ундәылҵны умцеи, нас
уанааилак аҩныҟа уаанашьҭуазар убап. Аҩнаҭа аҟнытә
аӡәы дуԥылаанӡа иушьыргьы уоунашьҭуам. Алаҵәҟьа
ишлоугьы ахымҩаԥгашьа адыруеит, аха ԥыҭҩык ауаа
абри аҟарагьы иҟәышым.
Агәыла қыҭаҿы Қьаамуран ҳәа ҷкәынак дыҟоуп,
Неџьдеҭ иеиԥш, иаб даныхәыҷыз дыԥсхьеит, диаҭымуп.
Ижәлантәқәа зегьы аҳәаанҭыҵ Ливан инхоит. Иани
ианшьа аҭаҳмадеи рыда ҭынха димаӡам. Ари аҷкәын
аҵара бзиаӡаны иахьиҵо азы ирҵаҩы дицхраан днаганы
интернатк дҭеиҵеит. Сыҷкәын Џьенгьиз иаасҭа ҩшықәса
раҟара деиҵбуп. Жәаа шықәса раҟара ихыҵуазар акәхап.
Есышықәса аџьшьақәа иманы даауазаарын убас аҵара
иҵон. Уажәы ашколқәа анхырҩа ԥсшьара ақыҭахь дааны
дыҟан.
Ааигәа ари аҷкәын аҿар ахьеизаз днеизаап, ҳара
ҳҿы аҿар абас лассы-лассы еизаны еидтәалоит,
еицәажәоит, еицышәаҳәоит, иеицыкәашоит. Абраҟа
«Чаԥшьы» ззырҳәо хәмарракгьы ыҟоуп. Агәҭа иҭагыло
ауаҩы аӡәы ааԥхьара иҭаны иаарту инапы днасны
днатәоит. Нас уи игылазгьы даҽаӡәы ааԥхьара иҭаны
убасҵәҟьа ҟаиҵоит. Абас ицоит ари ахәмарра, еиҳарак
аҭыԥҳацәа рнапы ӷәӷәала иасуашәа ҟаҵаны ашьшьыҳәа
инасуеит, аха зны–зынлагьы аҷкәынцәа дара-дара
ӷәӷәала рнапқәа ирысуеит. Сара усазҵаауазар акгьы
иаԥсам, аха аҷкәынра! Абри хәмарроуп ҳәа ирыԥхьаӡоит.
Ҳаргьы ҳаныҷкәынцәаз абас ҳаҟамзи?
Араҟагьы убас ҟалазаап, сара исықәлоу Нафиз ҳәа
аӡәы дыҟоуп. Иҷкәын Намык, Қьаамуран дыхҭеикзаап,
арахь харантәи аҭынхарагьы рыбжьазаап. Намык
ззаҳҳәо Қьаамуран ааԥхьара ииҭацыԥхьаӡа «абри аҩыга
зку унапы ԥшқақәа маҷк иаҳшьышьып» ҳәа излаилшоз
ала дасуазаарын. Арахь, Намык дҩызӡа дауык
диаҟароуп. Насгьы ақыҭаҿы аус зуа инапқәа
зеиԥшрахои? Ахаҳә иаҩызами? Қьаамуран «Наамык
сашьа ду, иҟоумҵан абааԥсы» ҳәа диҳәазаргьы акгьы
алымҵызаап.
Ҳара Ҳџьенгьизгьы уа дыҟамзи, зегьы ибозаарын.
«Қьаамуран амцхәгьы ичҳаит…» иҳәон. Аҵыхәтәан ажәа
анеимарк ахәмаррагьы иаҟәыҵзаап. Аха нас
акәашарақәа ианрылага Наамык еиҭа игмыгра
аацәыригазаап. Ажәытә аӡәы даныкәашоз ахысрагьы
ԥҟарак аман, изыхәҭоу ауаа ишрыхәҭоу ала ихысуан. Аха
уажәы уигьы бжьырхит. Абас, Наамық ибџьар ааҭыганы
Қьаамуран дахьтәаҵәҟьаз инақәкны маҷк аҟара
иҳаракны аҭӡамц ахь данхыс агәам зегьы Қьаамуран
инаиқәҳазаап. Наамық иакәзар, «нас, иҟалеи, ақалақь
иааӡаз аҷкәын хәыҷы ушәама?» ҳәа дихыччозаарын.
Уаҳа ззымычҳаз Қьаамурангьы Наамық днаижәлеит, аха
анцәа иҟынтә ирыбжьалан иеидмырсызаап. Аԥсуаа ҳҿы
ус рҳәоит: «Дызгашаз ахы иԥсы иалаҳахьан». «Ари
ақыҭаҿы уаҳа усымбароуп, сахьаауԥыло усымшьуазар
суаҩым сара» ҳәа дхәаауазаарын Наамык. Қьаамуран
рыцҳа иҟаиҵарыз, игәы иалсны, иаҳаҭыр лаҟәит ҳәа
ихьымӡӷшьаны аҩныҟа дхынҳәызаап.
Ауха дызмыцәазар акәхап Қьаамуран, арахь
дзызҵааша, ацхыраара ззиҭаххашагьы ӡәыр димазма?
Ашьыжь дҩагыланы Наамық иаб Наафиз дизцазаап.
Иҟоу зегьы неиҭаҳәаны «ҳара ҳаиҭынхацәоуп, ак
ҟалазаргьы уҳалабжьаны ҳаинраала, ауаа рахьгьы
ԥхашьароуп» ҳәа диҳәазаап. Умбо аҷкәын шаҟа
аҟәышра ааирԥшыз, аха Наафиз ииҳәаз ҳәа угәы
иаанагои? «Усԥырҵ наҟ ашәыргәында, алажә уара! Сара
сахь узаауаз иара Наамык иахь уцаны уи уимыҳәоз» ҳәа
днаиҵаҟьазаап.
Иубама агаӡара, абзамыҟәра зеиԥшроу. Ари
Наафиз, аҵыхәтәантәи аамҭа ԥара хәыҷқәак иџьыба
ианҭала заԥсуареи зуаҩреи зхашҭыз дреиуоуп, аԥагьара
дшыхнахыз аӡбахә саргьы исаҳахьан. Ҳазшаз умҩа
уқәимҟьааит: рҩыџьагьы даарыԥхьаны «абыржәыҵҟьа
шәгәыдибакыла, мамзар шәхаҭас ҭысҟьоит» ҳәа
иеинызраалаша аб ихымҩаԥгашьа уахәаԥши…
Ажәак ала Қьаамуран ихы ларҟәны иҩныҟа
дхынҳәызаап.
Адырҩаҽны амҿылхра абнахь ицаз Наамык уаҳа
ишьҭыбжь рмаҳакәа, ицәқәагьы рхала аҩныҟа
ианыхынҳәы ауаа зегьы дырԥшаарц абна илалазаап.
Зегьы зызхәыцуаз машәырк дақәшәазар, мамзаргьы
гыгшәыгк ак изнаузар ҳәа акәын. Мамзар Қьаамуран кыр
ҟаиҵеит ҳәа ӡәыр дизхәыцуазма? Аҵыхәтәан Наамык
иԥсыбаҩ рбеит, ихыҵәҟьа ахы ақәшәаны… Ивараҿы
икаршәыз ақьаад абас ианын: «Наафиз сашьа ду, кырӡа
суҳәеит, аха усзымӡырҩит, сара сакәӡам уҷкәын
дызшьыз, уара ухымҩаԥгашьоуп».
Иуоума аҭак! Зажәымҭаҽха иҭагылахьаз ауаҩы
аҷкәын хәыҷы дышилабжьаз убама? Ҳаӷоу дақәшәааит
ари аҩыза. Наамык дԥазаҵәын. Дыблит Наафизгьы,
иҵәҩаншьап ааҵихит. Арахьгьы, ан лгәыӷрақәа зегьы
здылҳәалоз арԥыс хазына иԥсҭазаара илхабгала ицеит.
Ааҳ, аҳ! Иубама ахшыҩдара аус ахькылнагаз. Анцәа
ҳихьчааит».
Ацәажәара дааҟәыҵын даақәыԥсычҳаит. Арахь
ркаҳуақәагьы дырхьшәашәахьан. Ҿымҭ изыӡырҩуаз
Џьемилегьы инацылҵеит: «Аа, ахшыҩда Нафиз! Иԥҳәыс
Миҳриназгьы дышԥаибли, ан рыцҳа! Шаҟа агәаҟра
дҭаиргылеи». Ихьшәашәаз акаҳуақәа аашьҭыхны,
«ирасҳәап даҽазнык ишәыздыршааит» лҳәан ауада
дындәылҵит. Фуаҭ Беи ицәажәара дшаҿыц даҿын.
«Аҵареи аусурази ақыҭа иалҵыз аҿари ақыҭаҿы
иаанхази аиҵашьыцра рыбжьалеит, ари кыр аамҭа аахыс
игәасҭоит. Ақалақь ахь ицаз, ақыҭаҿы инрыжьыз рқьышә
иқәырҵо ираҭәарымшьо иалагеит. Ақыҭаҿы инхо
ракәзар, урҭ алеишәа, ақьабз ззымдыруа атәымуаа
реиԥш ирызныҟәоит, ари есымша ҳаиҟәнашоит.
Уаҵәы иаҳԥеиԥшугьы иахьанатә избошәа сыҟоуп.
Аҿар зегьы ақалақьқәа рахь иеихоит, аҭаҳмадацәеи
аҭакәажәцәеи мацара иаҳзынхоит ақыҭақәа. Нас ақалақь
аҟны шықәсык ианынха нахыс, зегьы ҳара иаҳдыруеит
ҳәа иаауҿагылоит. Ҭаҳар иқыҭа аҟныгьы убас иҟамлеи,
«аиҳабацәа ишәзымыӡбозар ҳара иҳаӡбап» ҳәа игылаз
аҿар зусҭцәада?
Ажәытә ас иҟазма? Аиҳабацәа ирҳәаз, ирӡбаз
Анцәа иажәа еиԥш ирыдыркылон, инарыгӡон.
Иудыруама Семиҳ Беи, ажәытә ҳара ҳҿы ауаҩы
ақыҭа далырцаргьы ҟалон. Иалырцазгьы «ҟыт»
мҳәаӡакәа дналҵны дцон. Сара саб ихаан ҳқыҭаҿы
ҭаацәарак ианрықәыӡба, рхы здыркылоз қыҭак рмоукәа
Анкара азааигәара аҟынӡа инеины анхара иалагеит.
Аԥсуаа рыкәша-мыкәша нхарҭак рмоуит, уажәы абри
аҩыза узыҟаҵома?
Уажәы исҳәо узхамҵар ҟалоит Семиҳ Беи. Ҳара
ахаан аҳәынҭқар иӡбарҭахь ҳусқәа наҳгаӡомызт,
ауаҩшьраҵәҟьа ҳара ҳабжьара аҭыԥ иқәаҳҵон. Ус,
мариалагьы ауаҩшьра уԥылаӡомызт, избанзар аимак-аиҿак
аынҟалалак аиҳабацәа ҩыбжьаланы иеиндраалон.
Аха ирымпыҵҟьаны ак ҟаларгьы, аиҳабацәа изхароу-изхарам
ааилырганы, изхароу иҩнаҭаҿы ашьтәақәа шьны
аҩган реиҳабацәа «амаха-агәаҵәа» агьама дырбаны
аешьара рыбжьарҵон. Уи нахыс уаанӡа ауаҩшьра
зыбжьаз аҭаацәарақәа еишьцәас иҟалон,
иеижәлантәушәа рхы мҩаԥыргон.
Абас издыруа кырӡа аҭаацәарақәа ыҟоуп – зегьы
аишьцәа реиԥш инхоит. Иахьа ари аҩыза ҳалшарыма,
сыздыруам?»
Џьемиле даҽазнык иршны иаалгаз акаҳуақәа
аашьҭыхны «ахьаақәа инҵәараны иҟам, ҳкаҳуақәа
уажәгьы иаҳмырхьшәашәап» рҳәан инахәеит. Нас «уааи
ҭаҭынкгьы ҳнахап» иҳәеит Фуаҭ Беи, уаанӡа ишыҟарҵоз
еиԥш рҭаҭынқәа ааиларҳәны ашьанҵа ала амца
надиркын «ицәгьам, ицәгьам» ҳәа инеибарччеит. Ари
шьҭа шьцылараны иман Семиҳ Беи, аҭаҭын Фуаҭ Беи
иеиԥш иеиқәыршәаны изеиларҳәуамызт, аха зегь
дарароуп еилаҳәаны даналгалак, иаашьҭыхны
днахәаԥшуа, «Еҳ ицәгьам, ицәгьам» ҳәа Фуаҭ Беи
иҟаиҵаша ҟаиҵон. Насгьы рҩыџьагьы Семиҳ Беи
иажәақәа рыла, аҟыр-ҟыр ҳәа иааибарччон.
Ркаҳуақәа ажәра ианаҿыз Семиҳ Беи изымчҳакәа
днаҵааит.
«Ари «Маха-гәаҵәа» ззышәҳәо ауаа
злеиншәыршәауа ачара ашьҭахь аганқәа ражәа
нармыгӡар иҟашәҵои? Шәызларықәӡбоз? Иаҳҳәап аҭакра
рықәшәҵома?»
Фуаҭ Беи ишьҭахь дыҩкыдиалан аиҭаҳәара
дналагеит. «Ишьԥа нармыгӡо? Уи ҟалашьа амоума?
Иуҭахызар инеиҵыхны иузеиҭасҳәап.
Ҳара ҳтәыла Аԥсны ауп, ишудыруа. Уаҟа ақыҭа
Ҟәланырхәа ашҭаҿы иԥшьоу аџьҵла амҵан ҳбыргцәа
тәаны ирӡбоз кырӡа ирацәан, акы заҵәык ашьреи
аҭакреи рықәырҵаӡомызт. Урҭ ҳара ҳҿы иҟалаӡом.
Избанзар аҭакра ауаҩы дарҟәышуеит, ихы аҭыԥахь
иаанагоит ҳәа ҳазхәыцӡом. Ҳара ҳҿы аимак–аиҿак
аилыргареи аҭыԥ ақәҵареи абыргцәа ирусуп.
Аиҳабацәа аганқәа зегьы ирзыӡырҩуеит, иаҭаххар
«Ақыҭаус» ззырҳәо аизара мҩаԥганы иҵауланы
аҭҵаарагьы рҽазыркуеит. Урҭ ирӡбо хырԥашьа амамкәа
жәлары зегьы ахаҵгылоит. Иаҳҳәап ихарамкәа зҭынха
дызшьыз ауаҩы «дмаҳагьоуп» ҳәа дыԥхьаӡаны ажәлар
данрылырцалак уаҳа аӡәгьы иааигәара дызнеиӡомызт.
Зынӡа изааигәақәоу иан, иабҵәҟьа рааигәара
днарышьҭӡом амаҳагьа ҳәа изқәыӡбаз… Ари аҩыза
ауаҩы, аԥсра–абзара џьаргьы днарышьҭӡом, амал
арҳара азин ирҭаӡом, баша иԥсы ҭоуп ауп.
Сара иахьынӡасгәалашәо, Ҭырқәтәыла ҳааижьҭеи
макьана ари аҩыза ала аӡәгьы имықәыӡбаӡац. Амала
санхәыҷыз ҳқыҭаҿы абас аӡәы дысгәалашәоит. Така
зыхьӡыз ари аҭаҳмада дмаҳагьан, иҭынха ҳәа аӡәгьы
дыҟамызт, мамзар иҟазаргьы иԥхашьаны ирҳәаӡомызт.
Ақыҭа иналганы иҟаз қьалак аҟны дынхон ак ирҭар ифон,
мамзар крымф, крымжә, ахагацәа реиԥш дынхон,
иахьынӡаздыруаз ала, иашьцәа гәакьақәа зыхирҟьаз ҳәа
узымдыруа ишьызаарын. Наҟ–наҟ иаргьы дыԥсит,
аӡәы-ҩыџьа днаганы анышә днарҭеит.
Така знык ҳара ҳамӡырха днықәлеит, сара усҟан
схәыҷӡан. Санду ари анылба акәкәыҳәа дыҳәҳәеит.
Унан, дабаанагеи ари амаҳагьа!! Наҟ иифаша ак иҭаны
даҳԥырыжәга, асаанқәа рыла ишәымҭан, уи крызлеифаз
ала алақәаҵәҟьа крырҿоуҵар ҟалаӡом. Нас урҭгьы
ччиахоит» лҳәон…
Амаҳагьара ачымазара ҿкык еиԥш ирыԥхьаӡон.
Ҳаӷоу ари аҩыза дақәшәааит. Ари, ауаҩы ихала
ианиқәыӡбо ауп. Иҟоуп ҭаацәаныла ианрықәыӡбо, ахара
анрыдырҵогьы иаҳҳәап аҭаацәа рҽааибаркны иакәым ак
рамхаҟаҵазар, хьымӡӷык ргазар ақыҭа иалырцон. Иара
ақыҭа иалиааз аҭаацәара, уаанӡеиԥш, иакәым аҟаҵара
иацырҵар, усҟангьы ирымоу амал зегьы еимҵәаны дара
рхаҭақәагьы гыруаҩыс ауаа ирырҭон. Абарҭ рҩызцәа уи
нахыс амал арҳара, хаҵа ацара, аԥҳәыс аагара азин
роуӡомызт. Акы заҵәык, гыруаҩыс дзырҭаз аҭаацәара
абыргцәа рахь аҳәара ҟаҵаны рыгыруара рхырхыр
ҟалон, аха ари мариала иуԥыло акакәӡамызт, еиҳарак
иԥсаанӡа игыруаны иаанхон».
Семиҳ Беи иџьашьаны дышихәаԥшуаз аниба «Ус
уысмыхәаԥшын. Ари ас ауп ишыҟоу. Аԥсынгьы абри
аԥҟарақәа хьаҳәа-ԥаҳәада инарыгӡон», иҳәеит Фуаҭ Беи.
«Фуаҭ Беи иџьашьаны сахьухәаԥшуа иуҳәақәаз
хасымҵо џьумшьан. Аиаша шуҳәо агәра згоит, аха
иуҳәақәаз џьшьахәуп, ари аҩыза аԥсҭазаашьа
сазхәыцуеит, аха ишыҟалаша агәра сызгом»,
«Даҽа маӡак уасҳәап, Семиҳ Беи, абри аҩыза
аԥсҭазаашьа аԥызҵада? Аҵара змамыз ҳабдуцәа! Уажәы
уара иџьшьаны иузхамҵауа аҟара иҳараку ауаҩышәара
аԥызҵаз Аԥсуаа ҳабдуцәа роуп. Иара иахьа
ҳазлацәажәогьы уи ацәынхақәа роуп».
«Уажәы иуҳәаз реиҳагьы иџьашьахәуп Фуаҭ Беи,
абри аҩыза аԥҟарақәа аԥызҵаз аҵарагьы рымаӡамызт,
усоума? Абра ақыҭа аҿгьы избаз ауаа, раԥхьа уара
унаргыланы, зтәашьа, згылашьа, зхымҩаԥгашьа
сыхнахыз ауаа аҵара шәымаӡам, иашоума? Нас шәара
шәзакәытә уааузеи? Шәҵара ыҟам, шәҩыра ыҟам, аха
аҵара дуӡӡақәа змоу зыршанхо ԥсҭазаашьак,
хымҩаԥгашьак шәымоуп. Аԥхьан ҳарҭ Аԥсуаа умҳәази?
Шәызусҭада шәара Аԥсуаа?.».
Фуаҭ Беи илахь ааиқәылеит.
«Абар, ҳхьаа дуӡӡа унапы нақәукит. Семиҳ Беи,
шәара ҳара ҳашԥажәдыруеи? «Абаза» ҳәа ауми
ишҳашәҳәо?»
«Аиеи, ус ауп шәшаҳдыруа, Нешетгьы иӡбахә
анаҳҳәо Абаза Нешет ҳәа ауми ишаҳҳәо? Нас ари
ииашаӡами, Абаза шәыхьӡӡами?»
«Еиҭах усзыӡырҩы, иҵегьы иузымдырқәо
уасҳәараны сыҟоуп. Сара, уара уеиԥш аҵара дуқәа
срылымгеит, аҭоурыхгьы уи аҟара исзымдыруазар
ҟалоит, амала сыжәлар срылагылоип, срыланхоит.
Абыржәы ауаа ҳнарылалаланы, ахәыҷқәа индыркны
аҭаҳмадацәа рҟынӡа, зегьы ҳразҵаап рыззегьы ирҳәо
«Ҳара ҳаԥсуаауп», «Сара саԥсуоуп» ауп. Аӡәы заҵәыкгьы
сара сабазоуп иҳәаӡом. Саргьы уи ауп исзеилымкаауа
ҳара ҳаԥсуаауп шаҳҳәогьы «Абаза» ҳәа ахьӡ
шԥаҳхылеи?
Ҳарҭ, ҳаԥсуаауп ҳҳәацыԥхьаӡа, шьоукы «Мамоу
шәара шәабазақәоуп» рҳәоит, иара ҭырқәшәала
ҳанцәажәо сара схаҭагьы убас ауп ишысҳәо.
Ҳара ҳбызшәала аԥсуаа ҳахьӡуп. Сара уи ауп
издыруа, исҳәауа, ԥсыҾуаа иаанаго иара ахаҭа ишаҳәо
аԥсшәа удыруандаз шаҟа ибзианы иубарыз… Абас ахьӡ
бзиа шыҟоу «абаза» ҳәа анҳарҳәалак исзыхгом,
аиашазы…»
Фуаҭ Беи иажәақәа зҿлымҳарала ирзыӡырҩуаз
Семиҳ Беи, ихәыцрақәа дрыманы ицахьан. Зынӡа
изымдыруаз, имаҳацыз ракәын дызлацәжәоз. Иахьа
уажәраанӡа Кавказаа ирызкны имаҷымкәа иаҳахьан,
даԥхьахьан, аха арҭ иаҳақәаз зынӡа иџьашьахәын.
Амҳаџьырра иацыз агәаҟрақәеи арыцҳарақәеи
зхызгахьаз Фуаҭ Беи, абарҭқәа анеиҭеиҳәоз
иҽышԥеиԥсахуаз, иԥсы шԥаҭалоз. Аха зыӡбахә иҳәоз
аԥшӡарақәа аӡра иахьаҿу ахьибогьы илахь
шԥеиқәылоз…
Иахьанӡа излеилыскаахьаз ала, уаанӡа Кавказ
иагәылаҵәахны иҟаз ари акультура ҳаракы уажәы
амҳаџьырра амшала адунеи иахьалаԥсоу, аӡра иахьаҿыз
агәҭынчымра дуӡӡа иман. «Рҭаацәарақәа,
реизыҟазаашьақәа хәаԥсар ҳәа дшәаны игәы ԥжәоит,
иаанхаз аиқәырхаразы дгәаҟуеит…» ҳәа даазхәыцит.
«Абри аҩыза акультура дуӡӡа ныҟәызго ауаа адунеи
ианыӡаауа иҟамлааит» ҳәа Анцәагьы днаиҳәеит.
Нас, уаанӡа ииҵахьаз, иидыруа ааигәалаиршәеит.
Месопатамиеи Анатолиеи рҿы инхоз ажәларқәа,
ампыҵахалаҩцәа рҟынтә ибналаны хыхьчарҭас Кавказ
ашьхақәа шьҭырхуан ҳәа дамыԥхьахьази. Иара абри
изҳәоз, Хьеҭҭааи Шумерааи рбызшәақәеи Кавказтәи
абызшәақәеи шеизааигәаӡазгьы адырра рымамкәа
ишԥаҟаларыз? Уажәы Фуаҭ Беи иуаажәлар рҵас–рқьабз
анеиҭеиҳәоз, аԥсуа ажәагьы иаанагоз аниҳәа
саашанхеит, ажәлар рзы «ауаа» рҳәозар, «Аԥсуаа»
изакәыз? Ажәытә Шумераа рынцәахә дугьы ихьӡ «Аԥсу»
акәӡамзи? Ус анакәха, арҭ аԥсуаа Шумераа рынцәахәы
иахьихылҵыз акәзар аԥсуаа ҳәа зрыхьӡу? Анцәа
идырып!..
Аҩыра рхы иахьадмырхәоз амшала дара рхы
аиҭаҳәашьа изақәымшәеит, урҭ ирызкны иҩны ишьҭоу
зегьы атәымуаа ирҩыз ауп. Урҭгьы дара
иахьынӡарылшоз аҟара еилкааны иахьырыҩуаз ауп
иахьатәи арыцҳарақәагьы зхылҵуа.
Фуаҭ Беи иамҳәаӡакәа абарҭқәа дрыхәыцуан…
«Угәы каҳаны узыҟои Фуаҭ Беи? Сара излазбо ала
шәхы хьчаны шәыҟоуп. Шәлеишәа, шәқьабз аныҟәгара
шәыгӡам. Умбаӡои, Мелеқьԥер дымҵарсны уара уҿы
дааргоит, уара дудкыланы, уус-уҳәыс зегьы наҟ
инышьҭаҵаны уаамҭа зегьы абри аус аҭыԥ ақәҵара
иақәурӡуеит. Абарҭқәа зегьы ак снаҭандаз, ак
схашәаландаз ҳәа акәымкәа, Аԥсуара иахьуднаҵаз азы
иҟауҵоит. Егьырҭгьы аԥҟарақәа еиламгаӡакәа
ишрықәныҟәо сымбои. Уажәы Мелеқьԥер шәара шәҿы
акәымкәа ахьӡ-аԥша змамыз ҭаацәарак рҟынгьы днаргар
абарҭқәа зегьы иахьа ишымҩаԥысуаз еиԥш иҟамлаӡози?
Ус анакәха, ауаа иакәым ахь икылзымго, уара
иахьуцәшәо, мамзар ҳаҭыр ахьуқәырҵо мацара азы
акәӡам. Аԥсуа леишәа ауп. Ари сара сыбла иабаз ауп. Ус
анакәха, угәы каумыжьроуп».
Семиҳ Беи иажәақәа Фуаҭ Беи игәы иашахәаз
ихаҿсахьала иубаратәы иҟан.
«Маҷк акәзаргьы сгәалаҟазаара шьҭухит сҩыза
бзиа. Излеилыскааз ала, иеиқәырханы ишәымоугьы
маҷӡам. Ма убри ишәцәымӡыртә иҟашәҵа уҳәарц уҭахуп.
Уиашоуп! Ҳҿар ақалақь дуқәа рахь иеихеит. Аԥсынра
ҳацәыхараны адунеи ҳалаԥсаҟьоуп. Атәымуаа
ҳрыланхагәышьоит. Уажәазы ихадароу, ҳахдырра
ҳмырӡкәа иахьанӡа иааҳгаз ахазынарақәа ахьчароуп.
Ушьҭа иагьа ҟаҳҵаргьы Аԥсны ҳаныҟаз еиԥш
ҳашзыҟамло здыруеит. Мышкызны уахь ҳзыхынҳәыргьы
ажәытә аиԥш ҳзыҟалом, ажәак ала, иаҳцәыӡыз
ҳцәыӡит!»
Уи аамҭазы Џьемиле Ҳаным рааигәара дааит.
«Оо! Фуаҭ Беи еиҭах аҭоурых дагәылалазаап. Ари,
ас даналагалак шаанӡагьы даҟәыҵуам ацәажәара,
изыӡырҩуа игәы ԥысҵәама ҳәа дизхәыцӡом».
«Мамоу Џьемиле, бхаҵкы! Даара иџьашьахәу
цәажәарак ҳамоуп. Кырӡа иаԥсоу адыррақәа сиҭеит.
Бара – аԥшәма бзиа, сар – аҩыза хазына дҳамоуп. Сара
исгәаԥхаӡаны сизыӡырҩуеит».
«Нас ишәасҳәари? Уара иугәаԥханы
уизыӡырҩуазар», анылҳәоз лыблақәа ҭыҷҷаауа дшыҟаз
убарҭан. Семиҳ Беи иажәақәа ларгьы лгәы ишахәаз
убартә иҟан. Ԥыҭрак акгьы мҳәаӡакәа даагылазаргьы,
дыззааз анылгәалашәа: «Афатә мазеиуп, аишәа
сыргыларц абашәҭаху? Ишәҭахызар арахь иаазгап.
Ишәҭахызар абалконахь, иабашәҭаху?»
Фуаҭ Беи «иахуҳәаауеи?» иҳәозшәа Семиҳ Беи
днаихәаԥшит, уигьы «ибзиоуп» ҳәа ихы наирҵысит.
Акрыфаразы абалкон ахь инеит.
Ԥыҭрак аамҭа ҿымҭ акрыфара ишаҿыз Џьемиле
Ҳаным лыбжьы аалыргеит.
«Анцәа иџьшьоуп, уаха ҳара–ҳара ҳаизынхеит».
Ари ажәа Семиҳ Беи кырӡа игәы иахәеит.
Избанзар, иара ушьҭа дытәмны дрыԥхьаӡаӡомызт.
«Саргьы рҭаацәара саланы срыԥхьаӡоит…
Иџьоушьаша схаҭагьы убасҵәҟьа схәыцуеит» ҳәа, игәы
дынҭахәыцит.
Нас Фуаҭ Беи ииҳәақәаз дрызхәыцуа дналагеит.
Ииашаҵәҟьаны арҭ ауаа иибахьаз иреиԥшӡамызт. Рқыҭа
ушалалаҵәҟьо иубарҭан уи. Амӡырха зыхьӡыз
ицқьашәқьа иҟаз ашҭақәа ирҭагылаз рыҩнқәа рыла
егьырҭ ақыҭақәагьы зынӡа иреиԥшӡамызт.
Ақыҭаҿы ҩба-хԥа раҟара ҩбаны иеихагылаз аҩнқәа гылан, егьырҭ
зегьы акны иҟан, рҭагылазаашьа ахьыбзиамыз азы,
аҩнқәа хырзаманны иҟамзаргьы ицқьан, ипашәӡа
ишьыхын, рборақәеи, ананырақәеи, рыкәтыҵрақәеи
инасҭхашәа игылан.
Ашьыжь шаанӡа игылаз аҩны аԥшәамԥҳәыс, ма
аҭыԥҳа, аҩны акәша-мыкәша иԥссаны ицқьашәқьа
иҟарҵон.
Аҳәса акасы рхарҵон, аха, рхы ҭаҳәҳәаӡамызт.
Аҭыԥҳацәа ракәзар, рыхқәа хтын, рыхцәқәа еиҳарак акны
иԥаны ихәхәаӡа иоушьҭын. Акы заҵәык, џьара амҩа
ианықәу, мамзаргьы аҭаҳмадацәа рымаҵ аныруаз, ус,
кассы хәыҷык ныҟәыргалон.
Ахацәа амхы, ма ауҭраҿы аус аныруа ажәцәеимаа
рышьарҵон, аха егьыс азиацкь рышьарҵалон. Абарҭ
амаҭәақәа зегьы еиҳарак аҳәса ишырӡахуаз анеиликаа
даараӡа иџьеишьеит. Хымԥада, асакәа ршәызар акәын,
ахылԥа ухамкәа, асакәа ушәымкәа адәы уқәлар
ԥхашьароуп ҳәа ирыԥхьаӡон. Иагьа ирымамзаргьы
иршәыз цқьан, ирнаалон (Мекка ицаны иааз
ҭаҳмадацәақәак ржакьа аушьҭын акәымзар). Зегьы рхы
саны рԥаҵа амхны ақалақьуаа реиԥш иҟан.
Нас мышқәак раахыс ихы иҭагьежьуаз зҵаарак
еиҭааигәалашәеит.
Излагәеиҭаз ала Фуаҭ Беи аагарҭа ӷәӷәак ҳәа акгьы
имаӡамызт. Ҩыџьа ахәыҷқәа аирԥхьон. Арахь аус зуа
ҳәа аӡәгьы дубаӡомызт. Иашьа Џьаабир иеиԥш
ахәаахәҭрагьы инапы алакӡамызт. Насгьы есымша асас
дрыгӡамызт.
Акрыфара аамышьҭахь ракаҳуақәа инарыхәо
рҭаҭынқәагьы ианарҿыхо иштәаз Семиҳ Беи уаанӡа ихы
иҭагьежьуаз азҵаара цәыригарц иақәикит.
«Фуаҭ Беи акы суазҵаар сҭахуп, аха ииашаны
сузеилымкаар ҳәа сшәоит».
«Ииашам ак аҳәара угәы иҭазар зынӡа уаламган,
егьыс иуҳәалаакгьы уеилыскаауеит умшәан».
«Мамоу, иудыруеит сара шәара ишәызку зегьы
срызҿлымҳауп. Шәеилыскаар сҭахуп, уи ауп зегьы
сызразҵаауагьы, аха зны-зынла сызҵаарақәа шәгәы
иалсыр ҳәа саназхәыцлак сҽааныскылоит. Аԥхьан
иуҳәақәазгьы кырӡа сархәыцит. Уи амшалоуп абри
азҵаарагьы усҭарц зысҭаху.
Анцәа ишәыгимыжьааит, анеи-ааи дшәыгӡам.
Есымшагьы чарак, ма ԥсрак ахь царҭас ишәымоуп.
Сахьынаԥшы-ааԥшуа зегьы абас шәыҟоуп, абарҭқәа
шәызларыхьӡои? Аагарҭас ишәымои?»
Фуаҭ Беи дааԥышәырччан Семиҳ Беи иажәа
днаԥыҩлеит.
«Ажәакала ари аӡлагара аӡы абантәаауеи ҳәа
уҵаауеит! Уара иузымҳәо сара исҳәап, ари
уахьазхәыцуа џьашьатәӡам. Сыгәра га,
саргьы зны-зынла абри азҵаара схы иасҭоит. Абас санрыхәаԥшлак –
ауаҩы имои? Ҽыҭк адгьыл, уигьы ачареи аԥсреи шиҳәо,
уаҩҵас дзахылаԥшӡом, аха арахь џьаргьы дагхаӡом.
Егьырҭ ирылаҳхуеи, сара стәы узеиҭасҳәап. Саб
иҟынтә ус, амал ду ҳәа акгьы ҳазнымхаӡеит, дгьылқәак
ҳамоуп. Уигьы бжала ирысҭоит. Сара зны-зынла снеины
снықәыԥшуеит ауп. Мышкызны ҳамхқәа бжала илазҵо
иҩныҟагьы ҳаицнеип, игәы иаахәоит. Шевкьеҭ ихьӡуп.
Алазқәа дреиуоуп.
Усгьы аамҭа ҳамоуп, Шевкьеҭ дышсықәшәаз атәы
узеиҭасҳәап.
Ара, ҳакәша-мыкәша бжала удгьылқәа лазҵаша
аӡәгьы дузыԥшааӡом. Дара рымхқәа изрыхьӡом уара
утәы акәым. Шевкьеҭ дсықәшәаанӡа ҳгәылара иҟоу
ақырҭуеи аҭырқәеи қыҭақәа рҟынтә ауаа ҳаԥшаауан.
Ҽнак ииарҭа иҟәаҟәа иқәыжьны иԥшәмаԥҳәыси ҩыџьа
ихәыҷқәеи ицны Шевкьеҭ даакылсит. Ашьаура амшала
иҭыԥ ааныжьны арахь дықәҵзаап. Ақалақь дшалаз Қәыча
дибан диманы дысзааигеит. Иҟасҵоз, ақыҭа аҵыхәтәаны
иҟаз сымхы ахаҿы қьалак изсыргылан днаганы
дыҩнасҵеит. Аԥара-шьара акымзарак имам, раԥхьатәи
амшқәа ахәыл жәны ирфон, арахь иԥхашьаны акы
изаҳәом. Иагьараан «кыр шәыгума?» ҳәа уразҵааргьы
ирыгу уарҳәом.
Аҵыхәтәан дәқьанк аҟны днаганы еибасырдырит.
Адәқьан зтәызгьы «ииҭаху иҭ, сара схахьы изгоит» ҳәа
иасҳәеит. Ус дыԥхамшьакәа дыхәҳахәҭып ҳәа схәыцуан.
Аха снеины сҵаацыԥхьаӡа, џьыкак, хәшак ада акгьы
шимгоз ангәасҭа, инаганы жәхьак исҭеит, иахылҵуа
еиҩаҳшоит амала уара уазылаԥшуеит ҳәа аниасҳәа,
дгәырӷьан иҽысгәыдижьлан сгәыдикылеит. Абас
ҳалагеит, уи ашықәс ашьхымза еиԥш аус иуит. Иҭаацәеи
иареи ианаамҭаз илаҵеит, ирашәеит. Ишахәҭаз
иахылаԥшит, ҭагалангьы ибзиаӡаны аҽаҩра ҳауит. Уигьы
абжа ааганы снапы аламыркьыскәа аца инҭеиҵеит.
Шевкьеҭ даара дуаҩы қьиоуп, дуаҩы иашоуп, ахаан амц
иҳәом, уижьом. Иахьатәи аамҭа иара иҩыза ауаҩы
дабауԥшаауеи? Сыгәра га, амхаҿы ахала иааз ҟабк ибар
абжа ҳара ҳахь иааигоит. Дааижьҭеи шьҭа хәшықәса
ҵит. Уи аахыс сара амхы ашҟа инагоу амҩагьы
схашҭхьеит.
Қәычагьы абас уаҩык дишьҭазаарын, аха ари игәра
изымгакәа дааганы сара дахьысзынижьыз шаҟа
дахьхәны дыҟоу удыруандаз.
Ажәакала Шевкьеҭ шьҭа аҳ иеиԥш дынхоит.
Жәахык раҟара ашьамаҟа изануп. Икәытқәа узыԥхьаӡом,
агәақьҳәа ашә, ахш, ахырҵәы, акәтаӷь аҭира даҿуп.
Иахьа ԥаралагьы зегьы ҳааихәаратәы дҟалахьеит.
Шықәсқәак рыла ҩныкгьы аахәаны ҳааныжьны дцар ҳәа
сгәы ҭҟьоит.
Ҳара ҳауаажәлар аусура дук бзиа ирбаӡом. Иара,
аԥхьан уаргьы ишуҳәаз еиԥш, ачара, аԥсра уҳәа, шырҳәо
аусура ахагьы роуӡом. Насгьы ҳара иааҳрыхуа аҭира
ԥхаҳшьоит. Абар ҳашҭа кәтыла иҭәуп, аха аӡәы ибар
ихьымӡӷуп ҳәа кәтыкгьы кәтаӷь цыракгьы зҭиуа
дузыбаӡом, ахәыҷқәа хәыҷы-мыҷқәак анаархәо рхы
иадырхәоит акәымзар, аҭира ҟалаӡом.
Ҳара ҳҿы хьык аԥара умамкәа унхар улшоит. Ҳара
ԥарала иааҳхәақәо маҷӡоуп. Амаҭәа злаҳӡахыша аба,
аҳәса ршьаҵа, агаз, аџьыка, ани, ари… Абарҭ
раахәарагьы кыр аҭахума. Ауаҩы ица ҭәызар, ихш,
ихырҵәы, ишә, икәтаӷь, икәац, иҟәыд, ибысҭа ыҟазар,
ашьхымза иуааӡогьы ацха рымухуазар уаҳа круҭахума?
Нас, аԥсрахьы, ачарахьы уанцогьы уҽы улақәтәаны
ауаа унарылагыланы уцоит.
Ҳара иҳамоу зегьы ҳамеигӡакәа еиҩаҳшоит. Аԥареи
амали рзы аԥсыцәгьара аԥсуара иатәӡам, ус зхы
мҩаԥызгаз ажәлар лахь ирҭоит, ҳаҭыр иқәырҵаӡом.
Ҳаԥсадгьыл аҿгьы ҳабдуцәа аԥара ныҟәыргаӡомызт,
ирымоу еиҭныԥсахланы ирыгу-ирыбзоу хадырҭәаауан, уи
амшала абеиа, аӷар ҳәа еиԥшымра дук уԥылаӡомызт.
Араӡны кәадыри, бџьар шьахәки, ҽыжәла бзиаки
раакәын иумазар убеиоуп ҳәа узларԥхьаӡоз. Аԥара азы
аԥсыцәгьареи аҟыԥсреи ауаҩы шаҟа дархәаԥсо,
дланарҟәуа аханатә ирдыруазар акәхарын, мамзар зегьы
зыхшыҩ азхоз ҳабацәа аԥара акәызма ирзымыӡбоз! Сара
усазҵаауазар аԥара ауаҩра ықәызхуа зҩак еиԥш
ирыԥхьаӡон, уи амшала абыржәгьы амал алаҽхәара
даара иԥхашьароуп. Ҳара ҳҿы зегь раасҭа ихадароу
ахымҩаԥгашьоуп. Атәашьа, агылашьа, ацәажәашьа
адырра ауп. Ажәакала ажәлар рҿы ҳаҭыр пату зқәу,
ихадароу ауаҩроуп.
Амала излазбо ала араҟа ҳусқәа цәгьахоит. Избан
акәзар, аамҭа цацыԥхьаӡа аԥара реиҳа ҳаԥсҭазаара
иалало иалагеит, иҟалацыԥхьаӡа ҳара ҳӷархараны
ҳаҟоуп. Еиҳаракгьы ҳхәыҷқәа рыԥсҭазаара аԥара
иадҳәалахошәа избоит. Урҭ иахьа ҳара ҳшынхо еиԥш
изнымхар ҟалоит.
Уажәы еилукаама ҳара ҳаӡлагара аӡы
ахьынтәаауа? Ҳаӡлагара ус агәараҳәа аӡы аҭахӡам,
аԥсабара иҳанаҭаз ала аффаҳәа аус ауеит.
Аха шәара шәҿы ус аума? Зегьы – ԥаралоуп. Ача,
ахәша, акәац, акәтаӷь, афатә, ажәтә… Сара Сҭампыл
саннеи схала изымбеи, сасра сшыҟазгьы, ара мызкы
исызхашаз аԥара уаҟа мышкы ала саалгеит.
Назлыиар думдыруеи, лҭагылазаашьа бзиоуп.
Ауалафахәы лымоуп, лҩнқәа қьырала ауаа ҩноуп, ажәак
ала аагарҭа бзиа лымоуп, аха убас дшыҟоугьы исызхом
ҳәа дыгәрымуеит.
Ҽакала еилумкаан, аха уажәы сара абра акәымкәа
Сҭампыл сынхоны сасра усзаандаз исыԥсыхәарыз. Уа
мышқәак раамышьҭахь иумоу уаалганы «данбацаришь»
ҳәа усас ибла аҭаԥшра уналагоит, иагьа бзиа
дубозаргьы. Уаҳа ԥсыхәа умаӡам. Ақалақь аҿы усоуп, аха
араҟа усоума? Усас наунагӡа дынхаргьы дуԥырхагаӡам,
насгьы абас уара уеиԥш бзиа иубо иакәзар, дцар ҳәа
угәы ҭҟьаны умԥсуеи!».
Аҵыхәтәантәи иажәақәа аниҳәоз иблақәа ҭыԥхаауа
Семиҳ Беи убас днаихәаԥшит. Семиҳ Беи маҷк аԥарала
срыцхраап ҳәа уаанӡа дзызхәыцуаз игәаанагара
ааигәалашәан ихәы днацәыԥхашьеит. «Анцәа иџьшьоуп
уи аҩыза ахьысымҳәаз, ргәгьы нсырхон, ахьымӡӷгьы
згон» ҳәа днахәыцит.
Араҟа инхо ауаа рыԥсҭазаашьеи, иара иԥсҭазаареи
кырӡа еиԥшӡамызт. Иара дахьынхоз ақалақь аҟны
рыԥсҭазаара хырхарҭа азҭоз аԥара акәын. Уи амшала
ихы аахьымӡӷишьеит Семиҳ Беи…
Ашьыжь аџьаама аҟны ахәаџьа дзыԥхьоз «Сальа»
абжьы ала дааԥшит Семиҳ Беи Сальа ззырҳәо, уаҩԥсык
иԥсҭазаара даналҵлаак ахәаџьа аминарет дҩықәгыланы
ибжьы рдуны дзыԥхьоз акәын. Ауаа уи ала аӡәы
дшыԥсыз еилыркаауан. Ахәаџьа сальа даԥхьан
данаалгалак иԥсыз дзусҭазгьы ажәлар ирылеиҳәон.
Уажәгьы ахәаџьа сальа даԥхьаны даналга
ииҳәашаз дазыԥшит, аха уигьы ԥсышәала ианиҳәа акгьы
изеилымкааӡеит. Ушьҭа сзазҵаарыда ҳәа дышхәыцуаз
ҭырқәшәалагьы алаҳәара аныҟала ргәылара ҭакәажәык
лыԥсҭазаара дшалҵыз еиликааит. Аԥенџьыр аҟынтә
данынаԥшы Фуаҭ Беии Џьемиле Ҳаными иццакы-ццакуа
агәашә ишҭыҵуаз аагәеиҭеит. Иҿы инапы иӡәӡәарц
дахьцоз ишьҭыбжьқәа заҳаз Џьенгьиз, «Ҳгәылара аԥсра
ыҟоуп сани саби уахь ицеит, ухәы рхиоуп, иузназгарыма?
ҳәа днаиазҵааит.
«Уахымццакын Џьенгьиз, сԥаҵа ссап, нас
шьыжьхьа еицаҳфап»,
«Даара сгәы иахәон, аха сара акрысфахьеит,
амала сшәыдтәалоит, насгьы аԥсра ахьыҟоу снеироуп,
уаансыжьыр акәхоит».
«Иԥсыз дышәзааигәоума?»
«Аиеи, егьи аҳабла аҟынтә ҭакәажәык лоуп.
Дааигәацәаӡам, аха сан дылҭынхоуп. Ачымазара ҳәа
акгьы лымаӡамызт, аха иҟаҳҵари илзыԥҵәаз аамҭа ари
аҟара акәзаарын».
«Иахьа уажәраанӡа аамҭак ԥшааны Џьенгьизи
сареи ҳзымеицәажәаӡац. Уажәы акрыфарҿы ма ԥыҭк
ҳнеицәажәап» ҳәа днахәыцит Семиҳ Беи аишәа
ианахатәа.
«Абриаҟара аамҭа абра сыҟоуп, зныкгьы
ҳнеидтәаланы ҳзымеицәажәаӡац. Излаздыруа,
Сҭампылтәи ауниверситет алитературатә факультет
уҭазаап, ус анакәха, занааҭла ҳаиҩызцәоуп» иҳәеит
Семиҳ Беи.
«Аиеи, Семиҳ Беи, Сҭампылтәи ауниверситет
алитературатә факультет сҭоуп. Ҩышықәса ҵит сынтәа,
аха занааҭла уара суҩызахарц макьана сабаҟоу, кырӡа
аамҭа аҭахуп уи».
«Ауниверситет уаналгалак угәы иҭозеи?»
«Рҵаҩыс аусура сгәы иҭоуп».
«Уфакультет иуҭахханы иалухма, мамзар ус
уақәшәама?»
«Исҭахны иалсхит, избанзар ашкол ахәшьара бзиа
сыманы салгеит, иахьысҭаху алхра аҭагылазаашьа
сыман, аха ари алысхит».
«Ус анакәха, арҵаҩраҿы узаангылои? Уҵара
изацумҵои?»
«Уигьы бзиахон, аха ҳҭагылазаашьа уадаҩуп,
сҭаацәа уаҳа рылшом, уи амшала иаразнак арҵаҩра
салагар саб уадаҩрас сиоуӡомызт. Иара
сзимыцхраауазарагьы џьабаас симоуааит ҳәа
сыццакуеит».
«Усҵәҟьагьы акәӡам Џьенгьиз. Сара издыруа Фуаҭ
Беи уара уҵаразы акгьы деигӡараны дыҟам».
«Уи ауми саргьы сзыцәшәо Семиҳ Беи, саргьы уи
сҭахым шьҭа. Саб унеишь-уааишь ззырҳәо уаҩуп.
Ҳҭагылазаашьагьы хар амаӡам, аха аԥара ануҳәалак –
уи ҳнапы иакӡам, ас ицар саб аԥара иԥшаарц имоу
адгьылқәа рыҭира далагароуп, аха уигьы аԥара ҟанаҵо
џьушьома? Баша иҭиуеит, иоуа аԥарагьы џьаргьы
ихәаӡом.
Ҳаԥхьаҟатәи ашықәс астипендиа азы аиҳабыра
рахь ашәҟәы зыҩуеит. Ахәшьарақәа исымоу ргәаԥхар,
ирыдыркылап ҳәа сгәыӷуеит. Усҟан ауадаҩрақәагьы
сыриааиуеит. Аха сара арҵаҩрагьы даараӡа исҭахуп.
Саныхәыҷыз арҵаҩра сыԥхыӡ иалалон, ажәак ала
арҵаҩра сҭахуп.
Амала… Семиҳ Беи, иеибаҳҳәақәаз ҳабжьара
инхааит. Еиҳаракгьы астипендиа аӡбахә саб
изымдырроуп, мамзар ихьымӡӷшьаны, ихьааигоит. Иара
соур, ақәҿиара иаасырԥшыз азы исоуит ҳәа ҿыӡгак
ԥшааны изеиҭасҳәап…».
Семиҳ Беи зҿлымҳарала дӡырҩуан, иажәақәа
данрылга инапы Џьенгьиз ишьамхы инықәҵаны.
«Уеилыскааит Џьенгьиз, еибаҳҳәаз ҳабжьара инхоит.
Нас уабгьы иауҳәаша уазымхәыцын, избанзар ахәшьара
бзиақәа умамзар астипендиа усгьы иурҭаӡом, уаб
изхьымӡӷишьари. Уи адагьы уаб уара ула иагьа
дыҽхәаргьы имаҷуп. Даараӡа ибзиаӡаны уааӡоуп
акрышулҵуа уажәнатә еилкаауп».
Семиҳ Беи иажәақәа Џьенгьиз даараӡа
дарԥхашьеит, ихы ларҟәны «иҭабуп, исыдышәкылақәаз
рзы» иҳәан дҩагылеит, насгьы «Саҭашәымҵозар сара
аԥсра ахьыҟалаз снеироуп», азингьы иҭаххеит.
«Аԥсы анышә данбарҭо, кыр иԥшуама?»
«Мамоу, ус хара иҟоу ҭынха ҳәа аӡәгьы дыҟаӡам.
Агәыла қыҭақәа рҟынтәгьы иаразнак иахьӡоит. Иахьа
ахәылбыҽха анышә дарҭара иҟоуп».
«Аиаша уҳәозар, саргьы анеира сҭахуп, аха
ииашахома?»
«Акымзарак иаԥырхагаӡам, рыгәгьы иахәоит.
Ишәҭахызар ҳаиццап. Шәыҽшәырмазеиаанӡа араҟа
сышәзыԥшуеит».
Семиҳ Беи дҩагылан имаҭәақәа ԥсахны дааит. Нас
иеицны амҩа инықәлеит.
Амҩа иахьықәыз, Џьенгьиз аԥсра ахьыҟалаз
аҩнаҭаҿы имҩаԥысуа аусқәа дрыхцәажәон.
«Уажәы ашәаџьҳәаҩцәа агәыла қыҭақәа рҿы иҟоу
ауа-аҭынхацәа адырра рырҭоит. Ашәаџь ззырҳәозгьы
рыкәша-мыкәша дара адырра ҟарҵоит, ажәак ала аӡы
иалаужьыз ахаҳә иахылҵуа ацәқәырԥа еиԥш ажәабжь
иаразнак ажәлар ирылаҵәоит.
Ашәаџьҳәара убас еиҿкааны, иласны имҩаԥысуеит
иззымдыруа изхамҵар ҟалоит. Сара абри ҳҷыдара
есымша салаҽхәоит, даҽа жәларык рҿы ари аҩыза
сымбац, исмаҳац. Уажәы уаргьы иубап, зынӡа ихароу
ақалақьқәа рҟынтә ауаа аакылсуеит. Излараҳауазеи?
Абри аҩыза аиҿкаара ала, иара уи назыгӡогьы
иазыҟаҵоу, ҷыдала иазку ауаа ракәу џьушьома? Баша
ажәлар роуп, ажәакала ажәабжь заҳаз шьҭа иҟаиҵаша
иара идыруеит аӡәгьы ак идҵара аҭахӡам.
Уажәы аԥсы дахьыкҿоу аҩнаҭа амӡырхаҿы
аҭаҳмадацәа хазы итәоуп. Аҿар ракәзар, ршьапы
ихгылоуп, аҭаацәа реиҳабгьы аҭаҳмадцәа дрылагылоуп.
Уа ҳаннеилак дусырбап. Унеины уанидышшылалак аҭыԥ
ахьудырбо унатәап. Сангьы нас уналыдышшылап
харантәи акәзаргьы лҭынха лакәын».
Ииашаҵәҟьаны, ауаа рацәа еизаны иҟан. Џьенгьиз
ишиҳәаз еиԥш, амӡырха арӷьарахьтәи аган аҭаҳмадацәа
ирзыҟаҵаз атәарҭақәа рҿы итәан, аҿар ракәзар, ршьапы
ихгыланы иԥшын. Гәыԥҩыкгьы ҿыц иааиуа рзы
атәарҭақәа рыҟаҵара иаҿын…
Семиҳ Беи аҭаҳмадацәа ахьыҟаз днеин иԥсыз
аҭакәажә лашьа дааидгылан дналыдышшылеит. Уи
аамҭазы зегьы ихаҵгылахьан, иаргьы дтәарц аҭыԥ
идырбеит, аха, уи иахьидырбаз аҭыԥ акәымкәа, днеины
Фуаҭ Беи ивара днатәеит.
Зегьы неибарԥшны «уара утәа», «уара утәа» ҳәа
ҳаҭыр неиқәырҵо реиҳа ақәра змоу неизыԥшуа рҭыԥқәа
рҿы илатәеит. Семиҳ Беи ианаҭаххалакь акы диазҵаарц
Фуаҭ Беи ивара ҷыдала иалиххьан. Ҿымҭ рыхқәа
нарҵысы-аарҵысы блала аԥсшәа ааибырҳәеит. Аԥсра
ишахәҭаз ала рхы мҩаԥыргон, аӡәы криҳәар иҭахызаргьы
ашьшьыҳәа ибжьы ныҵакны иҳәон.
Аҳәса зегьы аҩны иҩнан, ҿыц иааиуа иццакыццакуа аҩныҟа рҿынархон. Аҳәса рҟынтә гәыԥк ааины
аҩны ианыныҩналалак аԥсуаа алақмар ззырҳәоз акы
аацәырыргон. Семиҳ Беи аҳәса рлақмарҳәашьа
даршанхеит, рыбжьқәа меилагаӡакәа убас ихааӡа
ирҳәон. Семиҳ Беи аҳәса ирҳәоз алақмар дшазыӡырҩуаз
ихәыцрақәа дрыманы ицахьан.
Фуаҭ Беи «Ҳара усгьы араҟа ҳаԥшуп, уара
иуҭахызар аҩны уцаны акы унацҳа, иуҭаххар даҽазнык
уаап» аниҳәа, дыцәаны дааԥшызшәа аԥсҭазаара
дазыхынҳәит, аха аҩныҟа ацара мап ацәикит, араҟа
даангыланы имҩаԥысуа зегьы ибла иаирбар акәын
ииҭахыз.
Ахәылбыҽха ахацәа мацара аԥсы даашьҭырхын
анышәынҭрахь днаганы анышә данарҭа Семиҳ Беи
Џьенгьиз дицны аҩныҟа дхынҳәит. Фуаҭ Беи макьана уа
даанхон. Харантә иааз асасцәа ақыҭа зегьы ирысасны
иахьырԥхьаӡоз азы асасцәа зегьы еиҩшаны рыҩнқәа
рахь инаргон. Фуаҭ Беигьы дзынхаз уи азы акәзаарын.
Аҵыхәтәанынӡа дыԥшны иаанхаз дрыцны аҩныҟа
даараны дыҟан.
Ауха абалкон аҿы ихала акрифеит Семиҳ Беи,
избанзар Џьенгьиз ихәы анизааига «Саҭаумҵозар сара
аԥсра ахьыҟоу аҩныҟа схынҳәыроуп, уара Мелеқьԥер
дузаанҳажьуеит, укаҳуагьы уи иузыҟалҵоит» наиаҳәаны
амҩа дықәлахьан.
Акранифоз ганкахьалагьы иахьантәарак
иааиыхҭысқәаз дрызхыәцуан.
Аԥсраҿы даараӡа ирацәаны ауаа ыҟан, изларҳәоз
ала Аԥсуаа рыԥсрақәа еснагь абас акәзаап ишыҟало,
ауа-аҭынха, ажьрацәарала иахьеибаркыз азы ааигәантә,
харантә изаҳаз аауан. Ус ианыҟалагьы ауаа рацәаҩхон.
Семиҳ Беи аҩныҟа даныхынҳәуазгьы ауаа акатаҳәа аара
ишаҿыц иаҿын. Ауаа абас данрылаԥш уаха
ҩнаҭацыԥхьаӡа жәаҩык-жәохәҩык асасцәа ҟалоит ҳәа
иџьашьаны дрыхәаԥшуан.
Нас аԥсра ахьыҟаз аҩнаҭаҿы иеизаз рхымҩаԥгашьа
азхәыцра дналаигеит. Аԥсы лҭынхацәеи, адышшылара
иааиуаз зегьы ашьшьыҳәа иҟан, рыбжьы мыргаӡакәа
аамысҭашәала рхы мҩаԥыргон. Ус иеибарҳәҳәо, арҵәаа
ҳәа иҳәҳәауа иҟаӡамызт. Аҳәса анышәынҭрахь
инеиӡомызт, ашьшьыҳәа иҵәыуо, алақмар ҳәо, рыԥсы
днаскьаргон.
Адышшылара иааз гәыԥны иҟазар, ашҭа ишҭалаз
еиԥш реиҳабы «Фатиҳа!» ҳәа ибжьы аниргалак зегьы
рнапқәа аартны аҟәырҟан ианыз анцәа иажәақәа рҟынтә
Фаҭиҳа зыхьӡыз инаԥхьон. Ари аԥхьара аԥшәмацәагьы
тәазар иҩагыланы рҽаладырхуәан. Нас иааиз агәыԥ
реиҳабы иахәҭаз ажәақәа рыла аџьабараҿы игылаз
днарыдышшылон. Уи аамышьҭахьгьы даусы
иахьрыхәҭаз аҭыԥқәа рҿы инадыртәон.
Абарҭқәа зегьы убас иеиҿкааны, убас уаҩрала
имҩаԥысуан харантәи ирыхәаԥшуаз даршанхон. Ари
даараӡа иҳаракыз культурак, иҵаулаз хдыррак
ишахылҵыз умбар залшомызт.
Семиҳ Беи абарҭқәа зегьы дрызхәыцуа абалкон
аҿы дыштәаз, Мелеқьԥер акаҳуа изаалгеит. Иара
дылԥыларц дҩагылазаргьы Мелеқьԥер лнапы ала дтәарц
илырбон. Раԥхьаӡа Мелеқьԥер иҟалҵарц илҭахыз
изеилымкаазаргьы нас иаргьы аиҳабы ҳәа дыԥхьаӡаны
иаанда дшымцәажәо анеиликаа: «Ари илырмыцхәцәеит
саргьы алеишәа сзыҟалҵома?» ҳәа днахәыцит. Уи
аамҭазы Мелеқьԥергьы акаҳуа иаԥхьа иқәлыргылон.
Иҟалалакгьы дирцәажәарц иақәикхьан.
«Сара стәымуаҩуп, аҭаацәара срылам,
сбеиҳабым, бсыдтәаланы бсацәажәар сҭахуп. Избанзар
азҵаарақәа сымоуп!»
Мелеқьԥер ганкахьала дшизыӡырҩуазгьы, ҽа
ганкахьала акаҳуеи иацижәша аӡи астол
иқәлыргылахьан. Лхаҿсахьала «сцәажәар
ԥхашьарахоума?» ҳәа дихәаԥшуашәа дахьазхәыцыз
иҵегьы илыдицалеит.
«Бааины абас бнатәа, сара башьа еиҳабыс
сыԥхьаӡа, бызцәыԥхашьо акгьы ыҟаӡам. Ишбасҳәаз
еиԥш, сара сҿы алеишәа аныҟәгара аҭахӡам».
«Ибымроуроуп шьҭа, сшьамхнышгыланы
сбыҳәарыма? Сара сеиҳабызар, адҵа бысҭоит бааины
абра бнатәа» ҳәа дналықәыӷәӷәеит Мелеқьԥер
длакҩакуашәа аниба.
«Шәышԥасыҳәо? Ус шәымҳәан» ҳәа лыбжьы
ныҵакны аҭак аныҟалҵагьы, «Иббама? Абар, бцәажәеит,
атәылагьы мбгеит, абас блатәа, маҷк ҳнеицәажәап» ҳәа
даалыхлафит.
Мелеқьԥер раԥхьа иҟалҵара лзымдыруа
дааҟалазаргьы, нас днеины ҟәардәк ааганы инаргыланы
ларгьы лшьапы дықәгыланы аԥшра дналагеит.
Семиҳ Беи «бтәа Мелеқьԥер», аниҳәа ашьшьыҳәа
аҟәардә днықәтәеит. Лнапқәа лшьамхы иқәҵаны лхы
ларҟәны, ҿымҭ дтәан.
Мелеқьԥер даара дҭыԥҳа ԥшӡан, лоура-лыҭбаара,
лцәа, лжьы, лыхцәы, уҳәа сахьак дагәылҵызшәа дыҟан,
данԥышәырччалак ашәҭыц еиԥшҵәҟьа дкаҷҷон. Лан
кырӡа длеиԥшын.
Ус баша ацәажәара ахы аиркырц дҵааит Семиҳ
Беи.
«Ацәардаӷәы бзықәымтәои, Мелеқьԥер? Бцаны
аҟәардә заабгеи?»
«Ус ишԥаҟало? Ҳаиқәлацәоушәа ацәардаӷәы аҟны
шәывара сышԥатәоз?»
Џьенгьизгьы абас шыҟаиҵалоз згәалашәаз Семиҳ
Беи аҿар аиҳабацәа ахьтәо ишрыдымтәало атәы
ааиликааит.
«Ее Мелеқьԥер! Бгәаҭеиуама? Ауыс ахькылсуа ҳәа
бгәырҩома?»
Ари азҵаара ус баша цәажәарак цәырнагап ҳәа
илиҭахьан, иара убасгьы иагьыҟалеит, азҵаара
иарҭынчыз Мелеқьԥер аҟармаҵыс еиԥш лҿы аатит.
«Сашԥамгәырҩо, сышԥамгәаҭеиуа, аха иҟасҵари,
шьҭа иҟалаша ҟалеит. Ушьҭан абзиара ҟалап анцәа
иҳәозар».
«Хьаас иҟабымҵан, Фуаҭ Беи шәус аҭыԥ иқәиҵоит».
Маҷк рыбжьы мыргаӡакәа итәан. Нас мелеқьԥер дҵааит:
«Саҭашәымҵозар акы еилыскаар сҭахын, ааигәа
Фуаҭ Беи шәицны ҳаҩныҟа шәцазаап… Сани саби
шԥаҟақәоу?»
«Излазбаз ала ԥырхага рымамкәа иҟан,
ргәабзиарагьы бзиан».
«Уи сеигәырӷьеит, аха сара даҽакы сазҵаауан,
араҟа урҭқәа аӡәгьы сызрацәажәаӡом. Саб ирацәаны
дгәамҵны дыҟазма? Исҳәахит, дгәамҵны дышԥаҟам! Аха
зынӡа дсызгәаар, уаҳа симбар ҳәа сшәоит.
«Аиеи гәышьа, дгәааны дыҟоуп, аха ус наунагӡа
даанхоит ҳәа сыҟам, амала шәаргьы иҟашәҵаз усума?
Бырҳәарц ианааишаз аламҭалазы…».
Мелеқьԥер, Семиҳ Беи иажәа днаԥылеит.
«Ари алацәажәарагьы сацәыԥхашьоит, аха сыгәра
жәга, ишыҟалаз, ишсыхьыз абыржәыгьы исыздыруам.
Неџьдеҭ сиҭахханы мап аныркыз аҽны сыбналандаз ма?
Аха исыхьит, иҟалеит шьҭа».
«Нас, абыржәы акәзар ус ҟабымҵаӡози? Бахьхәыма
бахьааз?»
Мелеқьԥер лхы ларҟәны ҿымҭ, ҳамҭакы аҟара
дтәан. Семиҳ Беи Мелеқьԥер лхымҩаԥгашьала ак лҳәар
лҭахны ишылзымҳәоз еиликааит, аха
дылмықәыӷәӷәаӡеит, лара илҭахны ацәажәара
далагаанӡа лхы дазынижьит. Ԥыҭк ашьҭахьгьы
Мелеқьԥер ацәажәара дналагеит.
«Сара сашьеиҳабыкгьы дшыҟоу жәдыруама?
Семиҳ Беи иааџьеишьеит, иахьа уажәраанӡа ус
аӡәгьы иӡбахә имаҳацызт.
«Мамоу исыздырӡом шәыҩны саныҟазгьы аӡәгьы
дсымбеит. Иӡбахәгьы смаҳаит».
«Ишԥашәаҳауаз, уи иӡбахә алацәажәара
ҳаҩнаҭаҿы ӡәыр изыгәаӷьуама? Саб қырҭуа ҭыԥҳак
дахьааигаз азы мап ицәикхьеит».
«Нас уажәы дабанхо?… Иҩнрахама уи аҭыԥҳа
лыла? Ихьӡузеи иара?»
«Џьиҳаҭ ихьӡуп. Иахьынӡаздыруала, ҵыԥх
Сҭампылҟа диасызаап, уаанӡагьы Измиҭ дынхозаарын».
«Баангыли, излаздыруа бҳәама? Шәаргьы
шәмеибабаӡои? Бан, бара?.».
«Ҳабеибабари? Иара архь дзаауам, ҳара уахь
ҳазцом. Назлыиарҵәҟьа дылзыбом, дылбозаргьы саб
дицәшәаны илызҳәом. Арахь, рҩыџьагьы Сҭампыл
инхоит. Ахшара данроу саб игәы ԥшааны идикылап ҳәа
ҳгәыӷзаргьы, уигьы башахеит, саб акы аниклак – икит
ауп. Ажәакала, ари ҳҭаацәараҿы хьаа дуӡӡаны иҳамоуп.
«Аџьашьахәа! Баб абриаҟара игәы нирхама?
Иакәым иҳәама, кыр еимаркма?».
«Мамоу, мамоу!.. Ус акгьы ыҟам, сашьеиҳабы уаҳа
назҭахым уаҩуп, игәаԥхаз аҭыԥҳа дааигарц аниҭахха саб
атәыла ирбгеит. Ианамуы уигьы дымҵаирсит. Саб еиҭа
ианимуы, иҟаиҵарыз? Дҩықәлан дцагәышьеит. Сангьы
саргьы иагьа иаҳҳәазаргьы саб игәы уаҳа имҟәандахеит.
Уи аахыс ҳзеибабаӡом».
«Исызхаҵом. Сара сахьиацәажәоз шаҟа дуаҩы
ҟәымшәышәыз, шаҟа дуаҩы ҭынчыз».
«Ус дубоит аха, даҽа ҟазшьак имоуп. Уажәы саргьы
сахьхәны сзыҟоу уи азоуп. Сашьеиҳабы изиуз саргьы
исзиур, сыԥсуеит сара… Излазбо ала, иагьыҟаиҵоит,
еицәоугьы сҭеиргылоит, избанзар сара иҟасҵаз сеиҳабы
иҟаиҵаз иаҩызоума?»
«Усҵәҟьа бгәы кабмыжьын, Фуаҭ Беи, хымԥада,
мҩак иԥшаауеит. Изалзбаз ала Баб иҿы аҳаҭыр дуӡӡа
имоуп. Башьа еиҳабы иаамышьҭахь баргьы мап быцәкра
азин ииҭарым».
«Саргьы гәыӷырҭас исымоу иара заҵәык иоуп. Ус
сгәы сҟажоит макьаназы»,
«Баб иацәажәара ҳаналага, раԥхьаӡа дгәамҵхамҵуа дыҟан, аха нас Фуаҭ Беигьы, лара бангьы убас
рҿы аадыртит аха базымҵаан. Фуаҭ Беи, баб
диацәҳауашәа акәын дышцәажәоз. Нас бан – кырӡа
лыбжьы рдуны дцәажәон. Зегьы аԥсышәала акәын
азыҳәан акагьы сзеилымкааит. Абас кырӡа ианеицәажәа
аамышьҭахь баб ашьшьыҳәа иҽирҭынчит, аҵыхәтәан
акгьы ҟамлаӡазшәа иеибарччо аицәажәара иналагеит, ус
иакәым крыҟандаз Фуаҭ Беи исеимҳәарыз? Уиоума
ҳаныхынҳәуаз даараӡа игәалаҟазаара бзиан, ажәакала
бымшәан, бара бшазхәыцуеиԥш иҟалаӡом».
«Анцәа иҳәааит».
«Ус иҟалоит… Хьаас иҟабымҵан, зегьы бзиахоит,
бара баша бымгәырҩан».
Семиҳ Беи нас ацәажәара ахырхарҭа иԥсахырц
инақәикит.
«Ааигәа Неџьдеҭи Ҟмызи рахь сцарц сҭахуп.
Џьенгьиз иасҳәоит дара рахь снеигарц, кыр быцҳар
бҭахызар ирасҳәоит»,
Мелеқьԥер лхаҿсахьат иҟаԥшьыхәхәараӡа
иааҟалеит, иаразнак дҩагылан:
«Сара ҵаҟа аусқәа сымоуп, азин сышәҭома? Уаҳа
ишәҭаху кыр ыҟоума?» лҳәан лҟәардәгьы аашьҭыхны
абалкон аҟынтә дналбааит.
Семиҳ Беи «Аҭыԥҳа дсырԥхашьама, дзырԥхашьеи?
Илҳәаша акрыҟазар сара ирасымҳәози, амала аԥсуа
леишәала ус иахәҭазар акәхап» ҳәа днахәыцит.
Фуаҭ Беи хымш раҟара адышшылара иаауаз
рныҟәгара даҿын. Иассыуаха хәҩык иреиҵамкәа
абыргцәа аҩныҟа иааигон. Иааз ауаа зегьы ҳаҭыр, пату
зқәыз шракәыз убарҭан, арҭ рыззегьы Фуаҭ Беи ишизыҟо
ала шаҟа ҳаҭыр иқәырҵоз, шаҟа бзиа дырбоз убарҭан.
Насгьы, Семиҳ Беи излазгәеиҭаз ала, зегь раасҭа ҳаҭыр
зықәҵатәыз Фуаҭ Беи иҿы идырсасуан, акы заҵәык,
Мелеқьԥер иара иҿы дахьыҟаз амшала Ҭаҳар Беии ицыз
иҩызцәеи, Фуаҭ Беи иҿы акәымкәа, Аиса лыҩныҟа сасра
инаган.
Аха уи аухагьы Фуаҭ Беи исасцәагьы аашьҭыхны
Аиса лыҩныҟа дрызнеит, ашьтәагьы рызшьны кыраамҭа
иеидтәалеит. Семиҳ Беи нас излеиликааз ала, уи ауха
Мелеқьԥер лызҵаарагьы иалацәажәаны иеилибакааны
ихдыркәшеит. Фуаҭ Беи «лыԥсаҭа бзиахааит,
лыԥсралаҵәҟьагьы ауаа еинааларатәы иҟалҵеит, ас
ицар хара имгакәа Мелеқьԥер лчарагьы ҳуеит» ҳәа
Семиҳ Беи заанаҵ агәырӷьаҽҳәаша еиԥшь ажәабжь
иеиҳәахьан.
Аҵыхәтәантәи аамҭа, иԥшьоу ҭыԥны ирымаз
рбалкон аҟны изымеидтәалаӡацызт. Семиҳ Беи иуадаҿы
дтәаны дҩыуан, мамзаргьы Фуаҭ Беи исасцәа
дрзныжьны аԥсабараҿы дныҟәалон..
Семиҳ Беии Џьенгьизи, уаанӡа ишеибырҳәаз еиԥш,
Ҟмызи Неџьдеҭи ахьынхоз ақыҭахь ицеит. Аԥшәма
Фериҭи уи иԥшәмаԥҳәыс Исминази урҭ гәык ала
ирыдыркылеит, иԥхаӡа иҟан рысасдкылара. Егьырҭ аԥсуа
ҩнаҭақәа реиԥшҵәҟьа акәын арҭгьы шыҟаз. Уи амшала
иаразнак иеилаҵәеит, аџьџьаҳәа аилацәажәара
иналагеит.
Семиҳ Беи ҩ-сааҭк раҟара ҳаидтәалап ҳәа игәы
иҭан, Неџьдеҭи Ҟмызи рыла иеибадырырц акәын
хықәкыс имаз, аха Фериҭгьы Исминазгьы убри аҟара
иҳәеит, ахәылԥаз акрыфаразы даангылар акәхеит. Ас
анырыӡба сара нас сааиуеит иҳәан Џьенгьиз азин
рымхны дцеит.
Фериҭи Неџьдеҭи иеиқәлацәан, арра маҵурагьы
иеицахысхьан. Изларҳәоз ала ԥшьышықәса дуӡӡа арра
иеицын. Кыр аамҭа арраҿы иеицырхыргаз ахҭысқәа
ирылацәажәон.
Семиҳ Беи дышизхәыцуазҵәҟьа дыҟан Ҟмыз, амца
дақәуҵар имбылуаз арԥысын, иажәагьы аӷьеҩ ҳәа изҳәоз
дреиуан. Маҷк уааидтәалар угәы дҭауҵаратәы
дузааигәахон.
Акрыфараҿы арашыхсыӡбал ала ичаԥаз акәтыжь,
аҟәыдыршьшьы, ачаԥақәа, асыӡбалқәа уҳәа ирымаз
ахәҷы раԥхьа иқәын. Крыфаны ианалга Семиҳ Беи
Исминаз иҭабуп ҳәа леиҳәеит. Уигьы «Аԥсуаа ҳчысқәа
абас ишәгәаԥханы гьамала иахьышәфо ҳара ҳгәы
иаахәоит, избанзар иахьатәи аамҭа ақалақь ахь инеины
иааизҵәҟьагьы ҳрыхәом, абысҭа ргәамԥхошәа, ачабаба
ада акгьы рзымфошәа ҳәа изҿқәоу жәбар, иџьашәшьап,
аха шәара шәшаԥсуаамгьы, ҳчысқәа
шәышрышьцыламгьы ишәгәаԥханы ишәфоит. Ҳалалс
ишәоуааит».
«Ак басҳәарыма Исминаз саҳәшьа, абарҭ афатәқәа
ргьама зымбаз баша рыԥсы ҭоуп ҳәа исыԥхьаӡоит,
изгәамԥхошәа ҟазҵо ахымдырқәа ракәзар, ажәа
рыхҳәаарагьы иаԥсам».
Акрыфара аамышьҭахь акаҳуа издыршит.
Зҭагылазаашьа уи аҟара ибзиамыз ҿыц иеибагаз ари
аҭаацәара усҟантәи аамҭа ақалақь аҟынҵәҟьа зыԥшаара
уадаҩыз акаҳуеи ашьақари ԥшааны иҟарҵақәаз, арҭ ауаа
асас изы рыԥсыҵәҟьа ишамеигӡо унарбон. Џьенгьиз,
рысас акаҳуа бзиаӡа ишибо уаанӡа иреиҳәазар
акәхарын, даргьы иҟарҵалаак ирыԥшазаап. Абри Семиҳ
Беи убас игәы иахәеит, еиҭаҳәашьа имамызт.
Амаҳә Неџьдеҭ мыцхәы имцәажәоз, аурааҭбаарала, уаҳа назҭахым, ҷкәына еинаалак иакәын.
Ҟмыз «Уара Семиҳ Беи, Фуаҭ Беи иҩыза иоуп ҳәа
уԥхамшьан, маҷк ашьҭахь аҩныҟа дхынҳәуеит
Мелеқьԥер лахь кыр уцҳар уҭахызар иҳәа» ҳәа
дахьихлафуазгьы аҭак ҟамҵаӡакәа дԥышәырччон.
Ҟмыз иакәзар, ауха дааҟәымҵӡакәа дыхәмаруашәа
аҽхәара даҿын.
«Аиеи, џьым, ари аусгьы хҳаркәшеит… Уажәы
иҿыцу ауаа ԥшаатәуп. Сықәҿиара заҳаз аҷкәынцәа зегьы
еишьҭагыланы исацәажәарц исзыԥшуп. Иара абри аус
заанаҭс ишьҭыхны ԥарала аҟаҵара салагар ишԥаҟалари?
Уажәазы Неџьдеҭ хәыда-ԥсада аџьабаа идаҳбалеит, аха
шьҭарнахыс аҩызара ахә ақәысҵоит, ахьӡ-аԥша змоу
ҩызак соуми?» ҳәа аҟырҟырҳәа дыччо, алаф ҳәо дрылан.
Аҵх кыр инеиуаны Џьенгьиз дааин Семиҳ Беи
аҩныҟа дицхынҳәит.
Фуаҭ Беи ахәылбыҽха дааихьан. Имацара абалкон
аҿы дтәаны Семиҳ Беи дизыԥшын. Џьенгьизи иареи
иеицааиуашәа аниба дҩагыланы абалкон ахь дааиратәы
иқәҿиҭит. Семиҳ Беи данааи Фуаҭ Беи игәалаҟазаара
кырӡа ишыбзиаз убаратәы иҟан.
«Бзиала уаабеит Семиҳ Беи. Иахьа сасра
уҟазаарын. Даара ибзианы уазхәыцит. Саргьы Қәыча
иҟны сыҟан сааижьҭеи уара сузыԥшуп ажәабжь бзиақәа
сымоуп, иануаҳалак даараӡа уеигәырӷьоит!»
Нас ишьҭахь дыҩкыдиаалан аиҭаҳәара дналагеит.
«Ари аусгьы наҳагӡеит! Аимак-аиҿак ҳәа акгьы
нымхаӡеит. Амала Қәыча кырӡа сирааԥсеит, уаҩы
бызшәа иаҳауамызт, аха аҵыхәтәан изулак дазаазгеит.
Неџьдеҭ иан лахьгьы Џьаабир ила исыцҳаит, ианшьцәа
рқыҭахь ихынҳәхьан, арахь шәрыԥхьа ҳәа. Мышқәак
рыла ҳаицны Қәыча иахь ҳнеины зегьы ааибыҳәаны
ачара амшгьы ԥаҳҵәоит». Фуаҭ Беи абарҭқәа зегьы
иԥсыԥҵәҟьа меивгаӡакәа иаразнак иааиҭеиҳәеит.
Ахәыҷқәа реиԥш дгәырӷьаҵәа дыҟан, ажәабжь иаҳаз ала
Семиҳ Беигьы убасҵәҟьа акәын дшыҟаз абыржәы.
Ԥыҭрак ашьҭахь Семиҳ Беи дҵааит.
«Нас уажәы Қәыча иҷкәын иҿы ишыҟаиҵаз еиԥш
дымгәаакәа азин шәиҭама?»
Фуаҭ Беи иџьашьаны дҵааит.
«Абарҭқәа уара излаудыруеи?»
«Иацы мчыла Мелеқьԥер дсырцәажәеит, абарҭқәа
шәасҳәарц азы саргьы аамҭа сазыԥшын. Лаб иҟазшьа
ахьылдыруа азы даараӡа дгәырҩон. Лаб ларгьы мап
лцәикыр димбар ҳәа дшәон».
Фуаҭ Беи аҟырҟырҳәа дааччаны инапы ала
ишьамхы днықәсит.
«Ҳаи, уххьандаз! Семиҳ Беи арахь уҟандаз, уара
аиҳабы бзиак дулҵуан, аусқәа зегьы иаармарианы
иеилургон. Амала уи аусгьы аҭыԥ иқәысҵоит, макьана
ҳабжьара иҟаз.
Уажәы азин сыҭ, иҟоу Џьеиле иласҳәап. Мелеқьԥер
адырра лылҭар дымгәырӷьари рыцҳа!» иҳәан абарҵахь
дындәықәлеит…
Семиҳ Беи шьыбжьышьҭахь абнарахь ныҟәара
дыҟан… Кырӡа данныҟәа дхынҳәырц абнара даалҵны
амхы ахаҿы иҟаз амҩахәасҭаҿы данааи «Саб!.. Саб!.».
ҳәа дыҳәҳәо иара ишҟа иааиуаз иԥҳа Ҳаиатнур даниба,
иибаз изыхамҵо, иԥсыԥ изеивымго, иҟаиҵара изымдыруа
дааҟалеит. Дыҩшьамхнышгылан инапқәа ааиҵыхны
«Ҳазшаз сукәыхшоуп» ҳәа анцәа диҳәо иԥҳа
дылзыԥшын. Иԥҳа дааины лҽигәыдлыршәлаанӡа
иблақәа хҩаны иԥсыԥ меивгаӡакәа дыԥшын. Иԥҳа
аԥырԥлыкь еиԥш дԥырԥыруа дааины лаб дангәыдылкыла
ҳамҭакы аҟара рнапқәа еикәыршаны иахьгылаз иԥҳа
лыфҩы хаа дафҩыуан.
Нас Ҳаитнур лыжәҩахырқәа аанкыланы ԥыҭк
днасҭхаганы длыхәаԥшит, даараӡа дыгәхьааганы
дшыҟаз изӡомызт.
«Шәанбааи, сыхаара?»
«Маҷк аԥхьа ҳааит, саб. Сангьы дыҟоуп, уи аҩны
даангылт. Сара Назлыиар слыцны сушьҭалеит. Уи,
баала, баб уажәы дахьыҟоу сара издыруеит, бызгап иара
иахь анылҳәа слышьҭаланы сааит… Уԥши!.. Ларгьы
даауеит, сара уанызба сыҩит, уи шьҭахьҟа даанхеит…».
Назлыиаргьы дырҿаччо лнапы лрышәшәон. Семиҳ
Беигьы аҭак аалиҭеит. Нас рааигәара данааи
иаагәыдибакылан аԥсшәа ааибырҳәеит. Уи аамҭазы
Ҳаиатнур раашьа зеиԥшраз атәы еиҭалҳәон, аҟармаҵыс
еиԥш, ҷыр-ҷыр-ҷыр ҳәа дцәажәон даанымгылаӡакәа.
«Саб, иудыруама? Ҳара, Ҳаро ифаитон ала ҳааит.
Ауаҩы Ҳаро ихьӡуп. Шаҟа иџьашьахәузеи усоуми? Ихьӡ
еилыскаарц сиазҵааит, нас, иареи сареи ҳаиҩызцәахеит,
саргьы снаган афаитон аԥхьа сиртәеит, аӷәрагьы сиркын
афаитон арахь сара иаазгеит. Амц сымҳәааит, иаргьы
зны-зынла дсыцхраауан. Иудыруама? Арахь иаауа зегьы
иара иакәзаап иаазго. Уи иакәымзар абри амҩа хара
ҳнықәҳаны ҳаар акәзаарын. Ус ауми саб?»
«Уаҳа афаитон злаҟам ала, ииашазар акәхап,
сыхаара».
Нас Назлыиар ацәажәара дналагеит.
«Иубама Назлыиар дзеиԥшраз? Ҳанеиԥырҵуаз
ишԥауасҳәаз? Зегь сыманы саауеит ҳәа уасымҳәаӡази?
Муаззез раԥхьаӡа ԥыҭк даалак-ҩакзаргьы Ҳаиаҭнургьы
саргьы ҳанылҟәамҵӡа раԥхьаӡа «азин сзамхӡом» ҳәа
далагеит, аха сара «Ибымуазар сцаны беиҳабыра
срацәажәоит, амала нас бамырԥхашьааит» анысҳәа,
«Бара бшәарҭоуп Назлыиар, бгәы иҭабкыз ҟабҵоит.
Снеиуеит, аха ҩымш-хымш аамҭа сыҭ, сҽазыҟасҵап» ҳәа
даақәшаҳаҭхеит. Уи аамҭазы Ҳаиаҭнури сареи ҳаубар
акәын, ҳнапқәа еибаркны ҳхы гьежьны ҳкаҳаанӡа ҳаҩуа
ауада ҳаҩнагьежьуан, иаҳгаз аиааира ҳаигәырӷьон…»
Уажәы уԥҳа сара дсызныжьны уцаны уԥҳәысгьы аԥсшәа
налаҳәа, амала ауаа рыгәҭа уԥҳа дышгәыдыскылаз еиԥш
дгәыдумкылан, ҳара ҳҿы даара иԥхашьароуп» ҳәа
дынихлафит.
Ҳаиаҭнури Назлыиари рнапқәа рыла рхы-рҽқәа
хҩаны аҟырҟырҳәа иааччеит. Маӡак еицеиҩызшоз
аҩызцәа ирҩызан. Назлыиар Ҳаиаҭнур лнапы
аанылкылан – «Бааи, ушьҭа баб дахьныҟәоз аҭыԥқәа
ҳаргьы иаагәаҳҭап. Иаргьы бан дибарц дцап» лҳәан
абнарахь рҿынархан инеиԥырҵит.
Амҩахәасҭала инеиуаз Семиҳ Беи игәы хыҭ-хыҭуа
дыҟан. Ҳаиаҭнур Назлыиар дахьлыцыз даара
дарманшәалон. Ари даназхәыц иаразнак дҩаҭрысит.
Мамзар Назлыиар Муаззези иареи иеизгәааны ишыҟаз
лдыруазар? Уи амшала акәзар Ҳаиатнур хара дзылгаз?
Амала нас даназхәыц, акгьы шылзымдыруа, ус, баша
ныҟәара дцарц шылҭахыз аҿы дазааит.
Муаззези иареи раԥхьаӡа реиқәшәара шԥаҟалоз,
ажәытә, бзиа ианеибабоз аамҭа еиԥш изыҟалозма?
Абарҭқәа зегьы дрызхәыцуа ашьшьыҳәа аҩныҟа днеит.
Аҩны ааигәара Џьемиле Ҳаными Мелеқьԥери
рыблақәа ҭыҷҷаауа иԥылеит.
«Ҳашгәырӷьаз уздыруам. Абри Назлыиар
дҩысҭаауп, иубама рҩыџьагьы ҩышьҭыхны ишаалгаз!»
Абореи амӡырхеи еиҩызшоз агәашә аартны дааины
Семиҳ Беи иҟәаҟәа дҩықәсит. «Муаззез ауадаҿы дыҟоуп
лымаҭәақәа лырҽеиуеит, уаргьы улызца уахь!» абарҭқәа
анылҳәоз лызблак маҷк инахҩаны Семиҳ Беи
дихәаԥшуан.
«Арахь усыхәаԥши, Муаззез уаҳа назҭахым
ԥҳәысуп. Сара ауаҩы сшиҿаԥшыз еиԥш деилыскаауеит.
Лыблақәа санҭаԥшы нахыс деилыскааит уи дзакәытә
хазыназ. Ҳазшаз шәеигимырхааит. Ақалақьуаа ԥыҭҩык
реиԥш лқьышә хагаланы дыҟаӡам. Абас уара уеиԥш
дыҟоуп. Ҳаи анцәа сызкәыхшоу, ишԥабзиоу шәҭаацәара,
шәышԥабзиақәоу шәарҭ…»
Абарҭқәа наҳәаны, уаҳа аҭакгьы дазыԥшымкәа
аборахь еиҭа лҿыналхеит, аха рықәныҳәара дшаҿыц
даҿын.
Семиҳ Беи уаҳа аӡәгьы диԥымлакәа аҩны аҩбатәи
аихагылахь дыҩхаланы иуада ашә днадгылт. Ашә
ааигәара даннеи игәы аҭыҵра аҟынӡа инеихьан. Ёәыр
симбандаз ҳәа днаԥшы-ааԥшит. Маҷк дааԥшыр, имч
еидикылар иҭахын… нас ашьшьыҳәа ашә днасит.
«Узусҭада?.».
Муаззез лакәын зыбжьы гоз, дшыҟаз даанхеит.
Аҭакгьы изыҟаҵомызт, ашә аартынгьы дзыҩналмоызт.
Инапы нароуны ашә аасыртып шиҳәоз, ашә анаат
Муаззези иареи ааиҿагылт. Аамҭацк еиҿаԥшуа игылан
идысызшәа. Нас Муаззез шьаҿак шьҭахьҟа иааҟалҵан
ашәгьы аҵыхәтәанынӡа иаартны «Уааи Семиҳ!» лҳәеит.
Семиҳ Беи «ажәытә ҳшыҟаз еиԥш» ҳәа днахәыцит.
Ажәытә аҩны данааилаак абасҵәҟьа ашә аартны шьаҿак
шьҭахьҟа иҟаҵаны «Уааи Семиҳ» ҳәа диԥылон.
«Бзиала баабеит, Муаззез. Шаҟа ибзианы
иҟашәҵеи шәахьааиз. Даараӡа шәыгәхьааганы сыҟан».
«Шәыгәхьааган сыҟан» ҳәа иҿыҵҟьаз ажәа иаргьы
иааџьеишьеит, иаразнак днеин аиарҭа аган аҟны
днатәеит. Муаззез лакәзар, ихы инаркны ишьапы аҟынӡа
иҭҵаара даҿын, лыблақәа ҭыԥхаауа дшыҟаз Семиҳ
Беигьы ибарҭан.
«Ииашаҵәҟьаны, ҳагәхьааугама Семиҳ?»
«Аиеи Муаззез, ирацәаӡаны шәыгәхьаазгеит».
Нас кыр аамҭа еиҿаԥшуан, иеиҿаԥшыцыԥхьаӡа,
ирыбжьаз аҵаа ӡыҭны ицеит, рыгәқәа ҟәандарак
ааҭагьежьит. Муазезз дыҩуа дааин Семиҳ Беи ихәда
длахьынҳалан ақьызқьызҳәа аҵәуара дналагеит.
Семиҳгьы иҽизынмкылакәа Муаззез лыблақәа
дрыгәӡуан. Ганкахьалагьы «Ҳара иҟаҳҵеи Муаззез,
ҳазҿыз уажәраанӡа? Ҳаилагазма ҳара?» ҳәа ацәажәара
даҿын.
Ԥыҭрак ашьҭахь Муаззезгьы абри аҩыза
азҵаарақәа рыҟаҵара иацылҵон.
Нас Муаззез дҩагылан лҽааидкыланы «ууада шаҟа
иԥшӡоузеи. Ара аума уахьынхоз?» ҳәа днаҵааит.
«Аиеи, араҟа сара суадоуп, ажәакала шәара сара
сҿы шәсасуп».
Иааибарччаны иаагәыдибакылеит.
«Сахьцо-сахьаауа ҳәа ҭыԥк сыздыруам, Џьемиле
Ҳаным лыдагьы уаҩы дсыздыруам, арахь Назлыиаргьы
Ҳаиаҭанургьы сааныжьны ибналт «бара бымаҭәақәа
ауада иҩнаҵа» ҳәа насаҳәаны… Саԥхьа угыланы алада
аҩада аҭыԥ сырба. Нас ауадаҿгьы амцхә ҳнымхап,
ԥхашьароуп».
Ауада иандәылҵ, Муаззез Семиҳ Беи инапы лкырц
лҭаххеит, аха Семиҳ Беи иаразнак инапы днахан
«Абааԥсы Муаззез иҟабҵои? Сҭампыл ақалақь ҳалоу
џьыбшьома? Араҟа даара ԥхашьароуп ас аицныҟәара»
аниҳәа, Муаззезгьы «иҟалеи, ҳара хаҵеи ԥҳәыси ҳауп,
иамоузеи ари?» ҳәа лҳәазаргьы, Семиҳ Беи «уи
зыҟамло, изԥхашьароу нас бхаҭа еилыбкаап, уи амшала
уажәы исҳәо ҟаҵа» иҳәан ҵаҟа иналбааит.
Муаззезгьы «Уара ишуҭаху иҟалааит» лҳәеит, уаҳа
иҟалҵарыз.
Амӡырха ианықәла абора аԥхьа игылаз Џьемиле
Ҳаным дгәаҭаны лааигәара инеит. «Сыԥшәма шәнапы
дануп Џьемиле, саҳәшьаду! Иааигәаны шәылдырыр
лҭахуп» иҳәеит Семиҳ Беи. Џьемиле лакәзар «Бааи
сыԥҳа, ажәқәа рхьара ҳцоит. Бара иахьанӡа ажә
бхьахьоума?» Лҩыҵра дныҵагылан иеицны аборахь
рҿыналхеит. Семиҳ Беи иакәзар, шьҭахьҟа иуадахь
дхынҳәит…
Иуадаҿы данааи, раԥхьаӡа днеин имшынҵа
аацәыригеит. Муаззез даԥхьазар ҳәа ааигәахәзаргьы,
нас даԥхьазааит иҟалои ҳәа инапы ааиҟьеит, усгьы
иакәым ҳәа акгы анӡамызт, аха уажәы кырӡа иҩыр
иҭахын.
Аҩыга аашьҭихын игәҭыхақәа, ицәаныррақәа
ақьаад анҵара дналагеит.
Муаззез Ҳаными Ҳаиатнури ианааз аахыс ԥшьымш
шҵуагьы зегьы ирнааланы иҟан. Раамҭа игәырӷьаҵәа
ирхыргон. Џьаабир иԥҳәыс дышрыцыз ақыҭаҿы инхоз
зегьы ирҭаахьан, иеибадырны аҩызара рыбжьарҵахьан.
Семиҳ Беи ари амшала Муаззезгьы Ҳаиатнургьы рлакҭа
дзынҭаԥшуамызт.
«Шаҟа иуаа бзиақәоузеи арҭ Семиҳ, рыззегьы рҿы
иччоит, ргәы аартуп, ақыҭаҿы инхоит, аха рхымҩаԥгашьа
ақалақьуаа раасҭа иҳаракуп, жәытә-натә аахыс
урдыруашәа иуԥылоит, иуацәажәоит, аамҭа убас
ибзианы иаҳхаҳгоит, исзеиҭаҳәом» лҳәон Муаззез.
Ҳаиатнургьы убасҵәҟьа дыҟан. Иаарласны аҩызцәа
лырҳаит. Есымша лҩызцәа ааины анахь-арахь дыргалон.
Назлыиар абри амшала Семиҳ Беи аҵәы илылхуан.
«Уара уԥҳагьы лангьы зынӡа иаҳцәыӡит, сара сызхара
аамҭа еицеихаҳгоз џьысшьон, аха иабаҟоу? Рхаҿгьы
ҳзыбом… Сара исзымбар акгьы аурым, аха уара
ухаҭагьы иузыбом, арҭ Сҭампылҟагьы имхынҳәыкәа ара
инхарц иақәыркыр уҭахума?»
Фуаҭ Беи инеиааи рацәаҩхеит. Неџьдеҭ
ианшьцәагьы иҽрымаданы ақыҭа аҟнытә унеишь-уааишь
ззырҳәоз иҩызцәақәакгьы аашьҭихын, Мелеқьԥер
дырҳәарц азы Қәыча иахь ицеит. Ҵ хабжьон еиԥш
ианыхынҳәы игәалаҟазаара даараӡа ибзиан. Ус анакәха,
Қәыча дазааигазар акәхарын.
Згәы хыҭхыҭуа ажәабжь иазыԥшыз зегьы
анидизала «Уаҵәы нахыс Ҭензиле аҽазыҟаҵарақәа
дрылагап, ахәаша иԥшьоу мшуп. Анцәа иҳәар Мелеқьԥер
ҳаԥҳа лыҩны ҿыц ахь, аҭацамҳарахьы амҩа дықәаҳҵап.
Ушьҭантәи асабша-мҽышагьы ачара ҳамоуп, уаҳа
крышәҭахума?» ҳәа даарацәажәеит.
Нас днаҳәын Семиҳ Беи днаиазҵааит. «Ҭацамҳара
иаанаго удыруама, Семиҳ Беи?».
«Ажәа саҳахьеит, аха иаанаго сыздыруам» аниҳәа
изеиҭаҳәара дналагеит.
«Ҳара ҳҿы аҭаца, ачара ҟалаанӡа дааргоит.
Аиашазы иара ҩымчыбжьа иеиҵахаӡом, аха уажәы
Мелеқьԥер лааишьа зеиԥшрахаз удыруеит, егьи
аҭаацәаразгьы ԥхашьарамхааит ҳәа иҳармаҷит, рыбла
иҭаҳмыкшап, раҳаҭыр ҳбап ҳәа ҳхәыцит. Аиеи
иуасҳәози? Абас аҭаца заанаҵ дааганы иаарласны
идыргылаз хыбрак аҿы ачара ҟалаанӡа ддыртәоит.
Араҟа иасыуаха аҿар еизаны ишәаҳәоит, икәашоит.
Шаанӡа аамҭа рхыргоит, абарҭқәа зегьы ҭацамҳара
ахьӡуп».
«Алакәқәа рҿы ишыҟоу еиԥш».
«Аиеи убасҵәҟьоуп. Нас аҵыхәтәантәи амш,
амҽыша аҽырҩрақәа, аицлабрақәа, ахәмаррақәа
рацәаны иҟалоит. Ачараҵәҟьа убриоуп. Ахәылбыҽха
акәзар, аҭаца аҩнду ахь днаргоит, аҭацамҳарагьы
ачарагьы абас ала ихыркәшахоит».
Фуаҭ Беи нас ихы ҩышьҭихын, маӡак реиҳәараны
дшыҟоу мҩашьо: «Ихадароу ажәабжь макьана
ишәасымҳәаӡац, даараӡа иџьашьаны, шәзеигәырӷьаша
ажәабжь сымоуп. Амала каҳуак сымжәыкәа
ишәасҳәаӡом» иҳәан иҽааирԥагьеит.
«Акаҳуа усгьы иузыҟаҳҵоит, уара ҳаумыргәаҟкәа
иҳаумҳәо, ари аҟара уалаԥагьазар даара жәабжь
бзиазар акәхап!»
«Акаҳуа сымжәыкәа ажәакгьы шәасҳәом. Насгьы
акаҳуа Мелеқьԥер исзыҟалҵароуп, ажәабжь лара
илызкуп».
Нас даарылаԥшын зегьы ааиԥхьаӡеит.
«Аӡәы, ҩыџьа, хҩык… Илашәҳәа хәҩык рзы акаҳуа
лыршааит»,
Џьемиле Ҳаным «сара исзыҟалымҵааит, бзиа
избаӡом» лҳәазаргьы Фуаҭ Беи имуит. «Ибжәыроуп,
мамзар ишәасҳәаӡом. Шәласы, Мелеқьԥер акаҳуақәа
ршны иаҳзаалгааит, аамҭа шәымган!»
Џьемиле Ҳаным дышдәылҵуаз еиԥш даахынҳәын,
«Уара ажәабжь Мелеқьԥер ишԥалызку? Ачара аӡбахә
усгьы иаҳмаҳаи. Уаҳа иҳауҳәагәышьозеи?» анылҳәа
Фуаҭ Беи дааԥышәырччеит. «Бара ишәасымҳәеи,
шәласы ҳәа!…»
Акаҳуақәа ааргаанӡа ҿымҭ дтәан. Аамҭак азы
Семиҳ Беи иахь днаҳәын: «Уара ажәабжь бзиа аҵәахра
шаҟа иуадаҩузеи, даараӡа сахьхәит, аха акаҳуа
аамышьҭахь ишәасҳәоит ҳәа расҳәахьеит. Иҳачҳароуп
ушьҭа». Алафҳәара дшаҿыз Мелеқьԥер акаҳуақәа
лыманы дааҩнашылт. Зегьы ркаҳуақәа анрылҭа, днеин
ашә аԥхьа лшьапы дыхгыланы ҳаҭырла аԥшра
дналагеит.
Акаҳуа иаҿыхәаз Фуаҭ Беи: «Қәыча иҿы ҳаннеи
иаҳбада? Крыжәдыруазар?»
Зегьы еиҿаԥшуазшәа аниба изҵаара аҭакгьы иара
иҟаиҵеит.
«Иахьа Қәыча иҩнаҭаҿы Мелеқьԥер лашьеиҳабы
Џьиҳаҭ ҳамаҵ иуит».
Ауадаҿы амҵ ԥырыр абжьы уаҳауан. Нас,
Назлыиар арҵәаа ааҭлырган, днеины Фуаҭ Беи ихәда
лнапқәа накәлыршеит.
«Баангыл бара, акаҳуа сықәбҭәоит» ҳәа ииҳәоз
дазымӡырҩыкәа иӡамҩақәа дыргәыӡны, «Уара џьанаҭ
уцоит Фуаҭ, џьанаҭ уцоит, агәра га! Ишԥеиҿукааи абри?
Қәыча дышԥақәуршаҳаҭи?» ҳәа иазҵаара даҿын.
Ашә илагылаз Мелеқьԥер лакәзар, алада дыҩит.
Уаҟа лыбжьы Фуаҭ Беи иаҳауамзт, дымшәаӡакәа
лызхара дҵәыуарын. Муаззез Ҳаным лакәзар иҟалаз
лзымдыркәа иџьашьаны дрыхәаԥшуан.
Фуаҭ Беи, аус аханатә издыруаз Семиҳ Беи иахь
днаҳәны «Иубама? Сара иуасымҳәази абри аусгьы аҭыԥ
иқәысҵоит ҳәа» иҳәозшәа днаихәаԥшын даалацәҟәысит.
Фуаҭ Беи иҟаиҵалакгьы Қәычеи, иҷкәын Џьиҳаҭи
реицәгәышра хыркәшаны, иажәа наигӡахьан.
Фуаҭ Беи иџьашьаны ирыхәаԥшуаз Муаззез Ҳаным
иҟаз лзеиҭаҳәара дналагеит.
«Муаззез, сыԥҳа! Уажәы бара иҟоу быздырӡом азы
ҳџьашьаны бҳахәаԥшуеит. Ари Мелеқьԥер лаб, аџьма
даҩызоуп, знык мап аникы уаҳа иураны дыҟам. Абас,
иҷкәын дизгәааны ԥшьышықәса раахыс дибаӡомызт,
имбара баҟәыҵ ихьӡҵәҟьа рҳәар азин риҭомызт. Знык
мап ицәикит, иуам, арахь амоҭагьы диоухьеит, аха
ибасымҳәеи иикыз икит ҳәа… Уажәы ус ишыҟаз
Мелеқьԥергьы дыбнамлеи, уи реиҳа иеицәаз акәымхеи
иара изы. Уигьы дналызгәаар дынхап ихала дкәаҩӡа!
Раԥхьаӡа Мелеқьԥер дылзымгәаартә дазаазгеит изулак.
Иԥшәма ԥҳәысгьы кырӡа дсыцхрааит, абар Семиҳ Беи
сыҷкәын дшаҳаҭуп. Нас ԥыҭк аамҭа анца «Уара
Мелеқьԥер иҟалҵаз ланаужьзар уҷкәын ихарои? Уи аӷа
дихылҵма, ихылҵызгьы уара умоҭа иакәӡами?» ҳәа
сааиқәыӷәӷәеит, Заҳираҭгьы ианидылцала маҷк игәы
ааҟәандахеит, аха «аиеи» имҳәеит. Саргьы ианамуы
арахь уааи ҳәа, Џьиаҳаҭ маӡала ажәабжь изысҭиит.
Данааигьы Џьаабири сареи даашьҭаҳхын ахәылбыҽха
Қәыча иҩныҟа ҳнеит. Ашә снасын ианааирты: «Ма
ҳаззегьы ҳудукылоит, мамзар шьҭарнахыс уареи сареи
акгьы ҳзеилам» сҳәан аҩны сныҩнашылт. Раԥхьа маҷк
аҟара даагәрымзаргьы, нас иҷкәын инапы ииҭеит,
аамышьҭахь имоҭагьы данизаарга аума ҟалеит, ԥыҭрак
ашьҭахь убас иеибарбылгьо иналагеит, аха базымҵаан.
Ари уаанӡагьы ҳара даҳзыԥшызаарын аасгәахәит…»
Фуаҭ Беи ишьҭахь даакыдиалан иҭаҭын аббырқь
ҳәа днаҿыхеит.
«Ари аусгьы бзиарала ихыркәшоуп, зхьышьаргәыҵа
сакәыхәшоу Анцәа ду. Ҳирманшәалеит, иҳақәирҿиеит…»
Арҭқәа заҳаз Муаззез «Ох, гәышьа, ишԥабзиахеи,
Мелеқьԥер лчараҿы лашьеиҳабы дылбап лызхара» ҳәа
даагәырӷьеит. Аха Фуаҭ Беи уи ишзыҟамло лзеиҭаҳәара
дналагеит.
«Уи иҟамлаша усуп, Муаззез сыԥҳа! Избанзар ҳара
ҳҿы аҭыԥҳа илзааигәоу лҭынхацәа ачара рҽаладырхәыр
ҟалаӡом. Насгьы ан, аб, аешьа, аехьшьа… дунеихаан
иҟалаӡом. Харантә рҭынхацәеи, ргәылацәеи ачара
рҽаладырхәыр ҟалоит – уи аҟароуп. Ақалақь аҿы инхоит
ҳәа раԥсуара рхашҭыз џьыбшьома?»
Фуаҭ Беи ииҳәақәаз Семиҳ Беигьы Муаззез
Ҳанымгьы ирызхаҵомызт, еиҳаракгьы Муаззез Ҳаным.
«Ус ишԥаҟало Фуаҭ Беи? Рҭыԥҳа лгәырӷьара
аҽаламырхәра иашоума? Аиашазы, ари шәҵас дук
исгәамԥхеит».
«Бара бтәала биашазаргьы баргьы ҳара ҳаиԥш
бназхәыци. Уажәы аҭыԥҳа хаҵа данцалак ҭаацәара ҿыцк
лыҽрылалырхәуеит. Уи нахыс дызланагалаз аҭаацәара
дыртәуп. Уажәазы дҭацоуп, аха нас уи аҭаацәара, уи
ажәла дранхоит. Ҳара ҳҿы усоуп, аҭыԥҳа дмыццакӡакәа
лымҩа алылхуеит, аиашагьы уи акәӡами? Уажәы ҽакала
еилыбымкаан, егьырҭ амилаҭқәа рҿгьы аҭаацәара
иԥшьоуп ҳәа иԥхьаӡоуп, аха ҳара ҳҿы иеиҳау ыҟаӡам. Уи
амшала абас иӷәӷәоуп иара иазку аԥҟарақәа.
Хаҵа ицаз аҭыԥҳа «Иамур саб иҩныҟа
сымхынҳәуеи» ҳәа гәыӷырҭак лымамзар ауп. Ус амаҷ
азы аимак-аиҿак ҟалоит, аҭаацәара хыбгалоит. Ҳара
излаҳдыруа ала аҭацеи анхәеи реимакрақәа
аҭаацәарақәа наҟ-ааҟ реилибамкаарақәа зегьы абри
иахылҵуеит. Ҳара ҳажәларгьы зқьы шықәсақәа рыла
рԥышәақәа иргәылхны абарҭ аԥҟарақәа аԥырҵеит.
Аҭыԥҳа лыҩны ддәылҵны дахьнеиша даннеи урҭ
дрыхьымӡӷуп. Лҭаацәа ачара рҽаладырхәӡом. «Абас
иҟалароуп, абас иҟашәҵароуп» ҳәа рыбзгьы аларҵаӡом.
Ас ианыҟалалак аханатә аиҿыхарақәагьы рыбжьалаӡом?
Уи амшала ачара ахьӡгьы ахьымӡӷгьы амаҳә иҭаацәа
ирыдуп, аҭыԥҳа лҭаацәа уаҟа ус рымаӡам.
Агәырӷьара аицеиҩшарагьы ҳара ҳҿы даҽакала
иҟоуп. Уи ҳара инеиҵыхны иазгәаҳҭоит. Ачара
аамышьҭахь ԥыҭрак аамҭа анцалак, аҭыԥҳа лҭаацәа
рымаҳә ааԥхьара ирҭоит. Иахәҭоу ҩызак даашьҭыхны
амаҳә иабхәараахь днаргоит, уи аамышьҭахьгьы аҭаца
ԥҳәыс ҟәышк, насгьы ҭыԥҳак, мамзаргьы ланхәыԥҳак
длыцны лаб иҩныҟа даауеит. Аԥҳәыс адырҩаҽны
дхынҳәуеит, аха анхәыԥҳаи аҭацеи мчыбжьык, жәамш
раҟара иаанхоит. Арҭ ацара-аарақәа рҿы ашьтәақәа
ршьуеит. Аишәақәа дырхиоит, ирфоит, иржәуеит,
рызхара иеицәажәоит. Аха излаббо ала макьана анацәа,
абацәа рыӡбахә ҳамҳәаӡац, раԥхьа аҿар роуп
аиҭанеиааира ахы азыркуа. Нас ауп аиҳабацәа
анеибабо.
Аҭаца лыҩныҟа даныхынҳәы ашьҭахь лаб иҩызцәа
аашьҭыхны ихлацәа дырҭаауеит. Уи ауха ачара
изыруеит, уи ашьҭахьгьы амаҳә иаб иҩызцәа иманы
иҭаца лҭаацәа рахь сасра днеиуеит, арҭ аиԥыларақәа
ауа-аҭынха, агәылацәа рҽаладырхәуеит. Ачареиԥш
имҩаԥыргоит. Иааркьаҿны иуҳәозар, аҭыԥҳа лҭаацәа
ачарахь имнеиуазаргьы рҭыԥҳа лгәырӷьареи иаԥылҵаз
аҭаацәареи наунагӡа ишалахәу шьаҿа-шьаҿала
иддырбоит. Ҳара арҭқәа рзы ҳаццакӡом.
Уажәы абарҭқәа, бара бзы иуадаҩушәа иҟазаргьы,
ҳара ҳҿы иузымԥсахуа ԥҟарақәоуп. Абас ҳаҟоуп азыҳәан
Аԥсуаа ҳҿы аилыҵра мариала иуԥылаӡом. Амаҳә
иҭаацәеи, аҭаца лҭаацәеи аимак рыбжьалаӡом.
Иасымша ҳаҭырқәҵарала иеибабоит, иеиҭанеиааиуеит.
Аиеи, џьым, абасоуп ишыҟоу!» Иҳәан иажәа
аахиркәшеит Фуаҭ Беи.
«Сара схы еилагеит Фуаҭ Беи, ари ауаҩы
дыхнарҵәоит, арҭ аиҭанеиааирақәа ахарџь ду рымоушәа
сзааит» лҳәеит Муаззез Ҳаным, аха Фуаҭ Беи ииҳәаша
иман.
«Аиеи, сыԥҳа ԥшӡа, уи ауадаҩра ацуп, аха ари
ауадаҩ аҭаацәарақәа мацара рҟәаҟәа иқәҳаӡом.
Ақыҭауаа, ауа-аҭынха, зегьы иеицаҵагылоит. Ҳара ҳҿы
асас аҭаацәа мацара дыртәӡам. Ақыҭа зегьы дрысасуп.
Ҳара иҳамоу зегьы еицеиҩаҳшоит азы уадаҩра ҳәа акгьы
ҳақәшәаӡом»
Фуаҭ Беи ишиҳәаз еиԥш, ахәаша аҽны Неџьдеҭраа
рашҭаҿы иаарццакны иргылаз амҳара ашҟа Мелеқьԥер
днарган аҭацамҳара иналагеит, аҿар шаанӡа итәаны
алаф еибырҳәон, ишәаҳәон, икәашон. Муаззезгьы
Ҳаиаҭнургьы раамҭа даараӡа иргәаԥханы ирхыргон.
Ҳаиаҭнур Мелеқьԥер дышлыцыз длыцын, аамҭацкгьы
длыцрыҵуамызт, уахынлаҵәҟьагьы лара лҿы дынхон.
Семиҳ Беи иҟоу збап ҳәа дахьнеизгьы Ҳаиаҭнур «ара
иааиз зегьы аҭаца дырбоит, уааи, уаргьы дубап» ҳәа
амҳарахьы дналгеит.
Мелеқьԥер лҭаца маҭәа анылшәылҵа реиҳагьы
дыԥшӡахахьан. Семиҳ Беи аԥсшәа лаҳәаны
длацәажәарц иҭаххазаргьы Мелеқьԥер аҭак ҟалымҵеит.
Илыдицаларц иҭаххазаргьы, аҭацаҩыза даарыбжьалан:
«Ус ҟалома, Семиҳ Беи, уара уеиҳабуп. Ҳқьабз еилалгар
азин лымаӡам. Шәара иахьшәаҳауа дызцәажәаӡом» ҳәа
иаахлыркәшеит.
Семиҳ Беи ианамуы адәахьы дындәылҵит,
Ҳаиатнур лакәзар, ацәажәара дшаҿыц даҿын. «Саб,
иудыруама иаха сашьеиҳабык алаф сеиҳәеит, бсыцца
бысгәаԥхоит ҳәа сеиҳәеит. Сышԥаԥхашьеи субандаз!
Иҟасҵара, исҳәара сзымдыруа саанхеит, аха нас
сахьшьа еиҳабацәа ари шыхәмарроу сарҳәеит, нас
ҷкәнак сизырҳәеит. Шаанӡагьы убри азы ишәаҳәеит,
икәашеит. Саб, сара арҭ аҷкәынцәа, аҭыԥҳацәа даараӡа
бзиа избоит, ишԥабзиоу арҭ зегьы…» ҳәа лгәырӷьара
аалырԥшуан.
Абарҭқәа зегьы амҽыша аҽнынӡа иаҿын, агәыла
қыҭақәа рҟынтә иасыуаха ауаа аҭацамҳарахьы иаауан,
иаанхоз, ақыҭауаа рыҩнқәа рахь сасра инаргон. Ақыҭа
зегьы аҭацамҳарагьы ачарагьы иалахәын.
Амҽыша ашьыжь ашьтәақәа ршьит, абысҭақәа рура
иалагеит, акәац ақәабқәа рҿы ижәны атәангьы аҵхны
ауаа иддыржәуан.
Нас аиҳабацәа хазы, аҿар хазы инатәан
акрырфеит. Аамышьҭахь ақәԥаҩцәа ашҭа илықәлан
рҟазара аадырԥшит. Аиқәԥарақәа ишалгаз еиԥш
ҽыуаҩык ашҭа даақәлеит, инапаҿы уасцәак икын.
Иҳараку ҭыԥк ахь дыҩхаланы иикыз ауасцәа аҽыуаа
иеилагылаз инарылаижьит. Уи акәхеит, аҽқәа ирықәтәаз
арԥарцәа абни ауасцәа рнапаҿы иааргарц аиҿыхара
иналагеит. Зегьы ҽыбӷаҟазацәан, иаарылшо зегьы
ҟарҵон, ара хықәкыс иҟаз ауасцәа нарылԥааны ашҭа
егьи аган аҿы игылаз аҭаацәа реиҳабы иҟынӡа анагара
акәын. Араҟагьы Неџьдеҭ ианша дгыланы ауасцәа
дазыԥшын. Аҵыхәтәан арԥыск ари илиршеит, Неџьдеҭ
ианшьагьы уи аҳамҭа изыҟаиҵеит. Аԥсуаа ари ахәмарра
«аџьмацәа» ҳәа иашьҭазаап.
Ашьҭахь акәашарақәа ирылагеит, раԥхьа аӷәқәа
ааганы ианышьҭарҵа аамышьҭахь, аҭацаҩыза аӷәы
иахагылаз зегьы лабак-лабак аадлыркын, амарзакангьы
арҳәара даналага, аӷәи алабеи иасны ахапагьы ацҳәо
аҷкәыни аҭыԥҳаи рыркәашара иналагеит. Ари ахәмарра
убас иԥшӡан, убас иеиҿкаан, еиҭаҳәашьа амамызт.
Ҩыџьа икәашаны ианалгалаак ахәмарра мҩаԥызгоз
даҽаӡәы ааԥхьара ииҭон, зшьапы ихгылаз аҭыԥҳацәа
руаӡәгьы акәашаҩы днаициҵон. Еилагарак ыҟамкәа,
аӡәгьы даламԥало, даԥырхагамхо хәлаанӡа акәашара
иаҿын. Ианыхәла аҭаца амҳара даадәылырган ҩыџьа
аҳәса дрыбжьаргыланы «радеда» ҳәо аҩнду аԥхьа
днаргеит. Араҟа инлықәныҳәаны, ԥҳәыс быргк лнапы
днанырҵан аҩныҟа дыҩнарҵеит.
Абас ала ачара хыркәшан…
Семиҳ Беи ақыҭахь дааижьҭеи ҩымз иреиҳахахьан.
Сҭампыл даныҟаз аԥсҭазаара игәы ахшәаны дыҟан, аха
уажәы, иԥҳәыс дылнааланы, игәы бзиа, ихы бзиа,
ажәытә аасҭагьы деиӷьны дҟалахьан. Муаззез лаамҭагьы
аҵыхәахь инеиуан. Лара Ҳаиаҭнур лышколгьы хара
имгакәа иалагараны иҟан. Иагьа ирҭахымзаргьы
Сҭампылтәи рыԥсҭазаарахь ихынҳәыр акәын.
Агәалаҟазаара имамкәа, аԥсҭазаара игәы ахымкәа
дахьааз ари ақыҭаҿы зегьрыла иҽырҿыцны,
иҽыхәышәтәны аӷьараҳәа дҟалахьан, ауара, аҭынхара,
аҭаацәара, ауаҩра закәыҵәҟьаз арҭ ауаа рыҩныҵҟа
даҽазнык иеиликаахьан. Уажәы реиҳа дыӷәӷәаны ихы
иԥхьаӡон, Сҭампылтәи иҩызцәеи иқәлацәеи, аус
зциуагьы гәхьааганы дыҟан. Дааԥышәырччан «Сыҷкәын,
Семиҳ, абри ақыҭеи абарҭ ауааи уара аԥсҭазаарахь
удырхынҳәит, аԥсҭазаара ушацәымгәаашагьы абраҟа
иудырҵеит» ҳәа ааиҿыҵҟьеит.
Зымаҭәақәа зыԥсахуаз Муаззез «Иҟои, крыуҳәама
Семиҳ?» анылҳәа, дзызхәыцуаз аӡбахә мҳәаӡакәа:
«Аиеи Муаззез ҳаргьы ушьҭа ҳаҩныҟа ҳхынҳәыр бзиоуп
ҳәа сазхәыцуеит. Баргьы баамҭа нҵәоит, мышқәакгьы
Сҭампыл иеицаҳхаҳгар ауми?» аҭак ааҟаиҵеит.
«Уара ишуҭаху иҟаҳҵап, Семиҳ…»
Ахәылбыҽха аишәа иахьахатәаз ирӡбаз анцәырига
Фуаҭ Беи «Иҟашәымҵан абааԥсы Семиҳ Беи… Зынӡа
шәыццакит, иҵегьы шәынхап ҳәа сгәыӷуан…» ҳәа аҿаҵа
инапаҿы ишикыз кырӡа дыԥшын, аамышьҭахь иҿаҵагьы
иҿы илҭеиҵан илаԥш кыдхало ашьшьыҳәа иналбааидеит.
Игәы ишалсыз убаратәы иҟан. Ихала дцәажәошәа ибжьы
ныҵакны, «Ее… Уиашоуп Семиҳ Беи, сыҷкәын. Уҩнра,
уусура, уҩызцәа зегьы гәхьааугеит. Аха ҳаргьы
ҳшәышьцылеит, бзиаӡа шәаҳбеит. Ҳҭаацәа шәалоушәа
ҳгәы шәҭаҳҵеит… аха иҟаҳҵари, ари зегь дарароуп
иҟалагәышьон… Ашәахьа аҽны Ҳаро изаҳацҳап, ахаша
аҽны амҩа шәықәлап…»
Иааҭынчрахеит, уи нахыс аӡәгьы ацәажәара
изымгәаӷьит.
Аҵыхәтәантәи ҩымш, аҽеиқәыршәареи ақыҭауаа
абзиаразы ҳәа раҳәареи рыла инаҩсит. Муаззез Ҳаным
ашьыжь инаркны хәлаанӡа абзиараз ҳәа раҳәаразы
ақыҭауаа дырҭаауан. Аҩаша аҽны Семиҳ Беигьы длыцны
Мелеқьԥер лахь имҩахыҵит. Ҳаиаҭнур усгьы уа дыҟан,
лани лаби анылба дгәырӷьаҵәа дырԥылеит. «Сара иацы
ажә схьеит, Ҭензиле нанду ажә слырхьеит,
ихашәымҵаӡо? Анцәаиныс ишысхьаз…» ҳәа
аԥырԥылыкь еиԥш дрывагьежьуан.
Аҵыхәтәантәи ауха Фуаҭ Беи шьтәак шьны
ақыҭауаагьы еизганы ачара ду рзиуит. Асасцәа
анеимлыс Семиҳ Беи акаҳуажәрахь днаиԥхьеит.
Ҵ хыбжьон абалкон иҩықәтәаны зынӡа имцәажәаӡакәа
ркаҳуақәа ыжәны рҭаҭынқәа ирыхеит… Нас Фуаҭ Беи
ацәажәара дналагеит. «Анцәа иҳәозар, уаҵәы амҩа
шәықәлоит. Сара аиԥырҵрақәа бзиа избаӡом.
Ҳаиԥырҵуеит ҳҳәаргьы ииашаӡам, избанзар есымша
ҳгәы шәҭазаауеит, ууаҩреи уҩызареи абраҟа
иҳазныжьны ушцо здыруеит, уи азы абзиараз ҳәа
уасҳәаӡом.
Иԥсыԥ ааивиган, ашьшьыҳәа иџьыба дыҩҭаланы
аҭаҭын зладыркуаз ашьанҵеи, иацыз аихеи зҭаз акадифа
иалхыз аҭра ааҭыганы Семиҳ Беи иахь инаироуит.
«Иҟалозар абри удкыл. Салаугәалашәаларц акәӡам
изусҭо, уи адагьы ҳшугәалашәо здыруеит. Амала
даҽазнык уанаауа аҭаҭын аркышьа ҵаны уаап ҳәа
суқәгәыӷуеит, уи азын ауп изусҭо».
Семиҳ Беи ихәда акы ааины иҩкылахеит,
дышҵәуара дыҟан. Фуаҭ Беи ииҭаз аҭра, акгьы мҳәаӡакәа
ԥыҭрак днахәаԥшны, иԥшьоу акы еиԥш ишьаны иџьыба
инҭеиҵеит. Ииҳәарц ииҭахыз даараӡа ирацәан,
ицәаныррақәа иҩныҵҟа аԥшатлакә еиԥш иҭасуан, аха
акгьы изымҳәеит, измырҽеит, илмшеит, ихы иҭаз
ажәақәа аҵарақәа реиԥш иҩыҵԥраан ицеит, акы заҵәык
«Иҭабуп Фуаҭ Беи» аҟара иҿыҵҟьеит дыԥхашьа-ԥхаҵо…
Кырӡа ҿымҭ итәан. Нас еиҭа Фуаҭ Беи
даацәажәеит. «Ашьыжь заа ҳгылоит, ҳашьҭалап
уҭахызар» иҩагылеит, лыԥхала иааихәаԥшны
иаагәыдибакылеит. «Ҳазшаз ушьҭабжь ирԥшӡааит, Фуаҭ
Беи».
«Уаргьы, сҩыза гәакьа, уаргьы…»
Адырҩаҽны ақыҭауаа зегьы еизаны инаскьаргеит.
Ҳаро ифаитон иақәтәаны ақыҭа иалҵны ианцоз Семиҳ
Беи ицәыхарахоз ақыҭа аганахь дыԥшуан. Уаҟа ихигаз
аамҭа бзиақәа ргәалашәареи ақыҭауааи иареи
ирыбжьалаз абзиабареи ирхылҵуаз ацәаныррақәеи
еиҵашуа иӷран иҩныҵҟа…
Семиҳ Беии Муаззез Ҳаными Фуаҭ Беи иқыҭаҿы
рыҟазаара аахыс ҩажәа шықәса ҵхьан. Абри аамҭа
аҩныҵҟа иагьараан ирҭаххазаргьы зныкгьы уахь
изымцацызт, аха аимадара рыман, Назлыиар Ҳаным
лыбзоурала асалам шәҟәқәеи аҳамҭақәеи рыбжьысуан.
Амала Назлыиаргьы дыԥсижьҭеи аа-шықәса ҵхьан.
Уи лыԥсра аамышьҭахь аныҳәамшқәа рзы ирыбжьысуаз
адныҳәалара шәҟәқәа рыда уаҳа иеимаздоз акгьы
аанымхаӡацызт. Зны-зынлагьы Измиҭ анхара иалагаз
Џьаабир Сҭампыл данааилак ажәабжьқәа рзааигон ауп.
Уаҳа акгьы…
Ус ишааиуаз… хымз раҟара ҵуеит Фуаҭ Беи
даачмазаҩхан Џьаабири Џьенгизи дырхәышәтәырц азы
Сҭампылҟа дрыманы ианаа Семиҳ Беии Муаззез Ҳаными
рыҩныҟа днаганы ҩымз раҟара дырхәышәтәуан, аха
Фуаҭ беи ичымазара ӷәӷәан хәшәтәышьагьы амаӡамызт.
Џьаабири Џьенгизи иагьа рҳәазаргьы, Фуаҭ Беи иқыҭахь
дхынҳәны илахьынҵа уаҟа дазыԥшырц иӡбеит. Уаҳа
иҟарҵаша акгьы ыҟамзар аԥсра иҩнаҭаҿы дазыԥшыр
акәын…
Фуаҭ Беи иқыҭахь данынаскьарга ҩажәа шықәса
раамышьҭахь даҽазнык амца зыцралаз реиҩызара, шьҭа
анҵәамҭахь анеира иаҿызар ҳәа дшәон Семиҳ Беи.
«Ауаҩы иԥсы анҭоу, аамҭа имоушәа игәы иабоит,
аԥсра дагьазхәыцӡом. Абар сҩыза гәакьа Фуаҭ Беи,
сыԥсҭазаара ахырхарҭа зыԥсахыз сыуа бзиахә,
иԥсҭазаара ахыркәшарахь днеит» ҳәа дгәырҩо,
дгәаҭеиуа дхәыцуан.
Иҟалалакгьы ақыҭахь, Фуаҭ Беи иахь дцар акәын,
иахьанӡа баша ицаз аамҭа дазхьаауан, уажәгьы аамҭа
имоу ихы иаирхәаразы илшо ҟаиҵар акәын. Ииашоуп,
шьҭа иаргьы крихыҵуан, ус амҩа хара дзықәломызт, уи
амшала дыҩнраханы Америка анхара иалагаз рыԥҳа
Ҳаиаҭнур лахьгьы дызцаӡомызт. Аха ақыҭахь дцар
акәын… Ииӡбаз Муаззез ианлеиҳәа уигьы гәык ала
дидгылт.
«Ҳцароуп Семиҳ… мышқәак роуп изынхаз,
иаразнак ҳцап. Ақыҭаҿы сара схылаԥшрагьы иҭахуп, уаҳа
иамургьы араҟа изцәырԥысыз ихьаақәа ашьшьыҳәа
реиқәыртәаразы исылшо ҟасҵап. Ари аҩыза ауаҩы, абас
ҳанигу ихала дынҳажьыр ҳиашахаӡом…» ҳәа
дназхәыцын иаразнак амҩа ақәлара лҭаххеит.
Иаарласны рҽааидкыланы адырҩаҽны амҩа
инықәлеит.
Ақыҭаҿы ианнеи аҩны ауаа рыла ишҭәыз рбеит.
Даара ҳаҭыр зқәыз абырг дычмазаҩуп ҳәа заҳаз зегьы
хәыҷла-дула дырбарц ааира иаҿын.
«Ауаа зегьы иааигәара инаҳашьҭӡом, илшарақәа
маҷхеит. Ихьаақәа ирыцлеит, уахынла зынӡа дзыцәаӡом.
Амҩагьы иԥырхагахазар ҳәа схәыцуеит, избанзар
Сҭампыл даныҟаз реиҳа деиӷьын. Арахь дааҳгеижьҭеи
иҭагылазаашьа бааԥсхеит» ҳәа дашшуан Џьемиле
Ҳаным. Муаззез Џьемиле лҟәаҟәа аашьшьны
длырҭынчыр лҭаххеит.
«Хьаас иҟабымҵан, шьҭа сара ара сыҟоуп, ԥсыхәак
азысыӡбоит…»
Нас еиманы Фуаҭ Беи ишҟа иҩхалеит.
Ииашаҵәҟьаны, Фуаҭ Беи иблақәа изхымтуа аҟара
дымчыданы аиарҭа дылан.
«Фуаҭ Беи иаҳзаақәаз убома?», Џьемиле
агәырӷьаҽҳәаша анилҭа, иблақәа аарлаҳәа иаартны
иибаз Семиҳ Беии Муаззез Ҳаными рахь
дааԥышәырччеит ауп, уаҳа илымшеит. Муаззез
игәаҭараз аҽазыҟаҵара даналага Џьемиле Ҳаными
Семиҳ Беии ашьшьыҳәа ауада индәылҵит.
Иахьа Фуаҭ Беи реиҳа иԥсы ҭалазшәа дысзааит,
Муаззез иҟалҵаз агәырқәа ихьаақәа анеиқәдыртәа,
изхара дыцәаны иԥсы ахьишьаз кырӡа ихәазар
акәхарын. Ауада саныныҩнашыла, аҭуан ахь икыдыз
иблақәа ҭыԥхааӡа сара сахь иааирҳәит. Даараӡа
иахьигхаз иблақәа еиҳа идухазшәа исзааиуан, иацы
иблақәа аартра шилымшозгьы, уажәы рыԥсы ҭаланы
иҭыҷҷаауа исыхәаԥшуан. Дычча-ччо даасыхәаԥшын,
инапқәа ицырхырааны дҩагыларц иҭаххазаргьы,
ианамуы еиҭах ихы ахҽы инықәижьит.
«Саҭоумҵан Семиҳ Беи, сызгылом. Бзиала
шәаабеит. Шаҟа ибзианы иҟашәҵеи шәахьааиз,
сышԥашәыргәырӷьеи, иацы шәанааигьы сзымгылеит,
даараӡа схәарҭамызт, гәыбӷан сумҭан абааԥсы».
Хьаак аасыӷралеит, абри аҟара дшычмазаҩ
ҭахсаны дшыҟоугьы, аԥсра ахықә дшықәгылоугьы,
иаԥсуареи иуаҩреи дрызхьаауан. Игәы бзиоушәа исас
диԥылар, дихаҵгылар иҭахын. Арахь иахьилымшоз игәы
инархьуан.
«Мамоу Фуаҭ Беи, учымазара ӷәӷәоуп, мамзар ас
ушышьҭамло сзымдыруа сыҟоума» ҳәа иасҳәар, игәы
каҳар ҳәа сшәан «Уаашьауа уалагеит Фуаҭ Беи, ианамуы
уааи суцхраап, аиарҭа унылатәа, маҷк ҳнеицәажәап,
ҳаицәажәарақәа гәхьаазгеит» ҳәа санихлаф, игәы
иахәазар акәхап. «Иҟаларыма?! Нас, уааи ҳаҽԥаҳшәап,
исылшогьы ҳбап» иҳәан, ашә дылагыланы игәы изхьаауа
иаб ихәаԥшуаз Џьенгьизгьы днаҳацхраан иганқәа ахчқәа
ныҵаргыланы аиарҭа днылаҳартәеит.
Абри аҟара аџьабааҵәҟьа имчқәа зегьы аганы,
иԥсыԥ изеивымго дҟанаҵахьан. Уи иԥсыԥ аизгара
данаҿыз аамҭазы саргьы ҟәардәк ааганы иҿаԥхьа
снатәаны снапқәа ишьамхы инықәсҵеит.
«Абас реиҳа имеиӷьхаӡеи, ибзиахеит ус ауми?»
Ихы-иҿы аалашеит.
«Ибзиахеит… Саргьы сыбзиоуп абыржәы»,
Нас аԥенџьыр аҟынтә адәахьы дыԥшуа далагеит,
минуҭқәак абас дыҟан, ишьамхы иқәыз снапқәа
аарыӷәӷәаны «ишԥабзиахеи, ишԥабзиахеи, кыр аамҭа
аахыс адәы гәхьаазгахьан, уаҳа избап ҳәагьы
сыҟаӡамызт, Анцәа иџьшьоуп…»
Иԥсы ҭаланы, игәалаҟазаара еиӷьханы дыҟан.
«Шьыжьхьа ҟауҵахьоума?» ҳәа дсазҵааит.
Ишыҟасҵаз аниасҳәа «Ибзиоуп, ус анакәха, абас ҟаҳҵап,
анаҟа сҭаҭын ыҟоуп, уажәы егьырҭ ируам,
«иуԥырхагахоит» ҳәа иҩықәгылоит, аха уара ироуҳәар
мап рызкрым, сара ушьҭарнахыс исԥырхагахаша ҳәа кыр
нхама? Каҳуак ҳзыҟарҵааит, аҭаҭынгьы надкыланы,
ажәытә ишыҟаҳҵалоз еиԥш, аамҭа ҳгап, амала аҭаҭын
ашьанҵала иаҳзаркуам, уи сылшом».
Ииҳәаз гәыкала исыдыскылт. Акаҳуақәа
ҳзыҟарҵарц Џьенгьиз ианиасҳәа ашьҭахь, санаауаз
иаазгаз ҩажәа шықәса раԥхьа иҳамҭаны исиҭаз
ашьанҵеи иацыз аихеи, аҭра иааҭыганы «иубома»
сҳәошәа иҩышьҭыхны иаасыршәшәеит.
«Ашьанҵа ала ишԥаҟамло? Арҭ закәызеи? Нас
иудыруама? Уара уаҟара акәымзаргьы, саргьы аркышьа
здыруеит шьҭа, амала аиаша уасҳәап исҵаанӡа сарма
напы анацәа кырӡа икыдысҟьеит, иара ахәшәгьы
сыкәша-мыкәша иахьыҟамыз азы ауаа рҟынтә
исыԥшаауан. Уажәы еиҭа инеиқәаҳҵап» ҳәа иасҳәеит.
Иблақәа ҭыҷҷаауа дааҟалеит, дгәырӷьаҵәа дыҟан.
«Уи иусҭаз аахыс шаҟа шықәса ҵхьеи, уажәраанӡа
иухьчама? Сгәы иахәоит ҳәа иԥхьаӡангьы уаҵаланы
арахьгьы иааугама? Ари ҳаҭырқәҵароуп, ҩызароуп,
иҭабуп даараӡа».
Ас иҵегьы дцәажәараны дыҟан, аха Џьемиле
Ҳаным акаҳуақәа лыманы данааи ацәажәара
днаҟәыҵит…
«Ооо! Фуаҭ Беи! Семиҳ Беи дануба ибзиаӡаны уԥсы
ҭалеит, ҳара ҳакәызма нас згәаӷ умаз?» ҳәа
днаихлафит, уигьы Фуаҭ Беи ажәытә еиԥш иԥсы ҭаланы
дахьылбаз дгәырӷьаҵәа дыҟан…
«Шәара аҭаҭыни акаҳуеи сыдыжәгалама? Шәцо-шәаауа ахәшәқәа…
Уаҳа акгьы ыҟаӡами? Сара сыхәшә
Семиҳ Беи идыруеит…» иҳәеит Фуаҭ Беи.
Лыԥшәма дычмазаҩхеижьҭеи кырӡа шылхыҵуазгьы,
лыбӷа ырхәаны дшыҟоугьы, игмыжькәа дивагьежьуа
имаҵ луан. Уажәы лҩыза хәыҷӡак данеиӷьха, ларгьы
лкалҭқәа ршәшәо ҭыԥҳаҵас дышьқыьруа аҩны дыҩнан…
Сара иеиласҳәаз аҭаҭынқәа наҳаркит. Анцәа
дсыцхраан ашьанҵагьы сықәҿиеит, иаарласны
иеибасыркит. Фуаҭ Беигьы ишигәаԥхаз иблақәа
ирнызбаалон, ҳҭаҭынқәа шаҳаркыз еиԥш, ҳҩыџьагьы
иеибаҳҳәазшәа иаашьҭаҳхын «Ееҳ! Ицәгьамкәа
иҟалеит» ҳҳәеит, еибымҳәаӡакәа иахьеицыҟаҳҵазгьы
ҳгәы иаахәаны ҳааицԥышәырччеит.
Ашә дылагыланы иҳахәаԥшуаз Џьенгьиз акгьы
ахьизеилымкааз амшала ҳџьашьаны дҳахәаԥушан.
«Аригьы ҳара ҳамаӡа ауп, уара иагьа уиԥазаргьы
иузымдыруа, уаби сареи ҳабжьара иҟоу иԥшьоу амаӡа
ауп. Аҩыза бзиақәа абас харантәи иԥшуа
ирзеилымкаауа, зны-зынлагьы иагьызхыччауа амаӡа
хәыҷқәа рыбжьоуп» сҳәеит салаԥагьаны.
Хәымш раахыс Фуаҭ Беи ила цқьа ҳзеибамбеит.
Ицо-иаауа ахьырацәаз азы дааԥсон, дкарахон. Муаззез
Ҳаным зны-зынла ауаа иааигәара иналмышьҭкәа иԥсы
илыршьон, аха уигьы иабанӡа ихәарыз? Саргьы лассылассы ашә снылагыланы аԥсшәа ааиасҳәалон. Иахьа ашьыжь
Џьемиле Ҳаным дааины«Фуаҭ Беи абалконахь
дшәызнагозар дуацәажәаргьы иҭахызаап» анылҳәа
даараӡа сеигәырӷьеит.
Маҷк аҟара иаҳцәыуадаҩхазаргьы, Џьаабири
Џьенгьизи рыла абалкон ахь дхагаланы ахчқәа
наикәыршаны днаҳартәеит.
«Ухы шԥаубо?» ҳәа саниазҵаа «Ахьаақәа ансымам
даараӡа сыбзиоуп. Анцәа диныҳәааит Муаззез сыԥҳа, уи
дааижьҭеи исыбаргузеи? дсыхӡыӡаауеит, хьаак смоурц
дсывагьежьуеит» иҳәан, ԥыҭк аҟара ҿымҭкәа ақыҭа
дналаԥшит… Нас зынӡа дмыццакӡакәа, ажәытә абалкон
аҿы ҳаидтәаланы ҳанеицәажәоз ахаан еиԥш, дцәажәо
дналагеит.
«Семиҳ Беи, уажәы иузеиҭасҳәо баша жәабжьуп.
Иҟалахьоума иҟалар ҟалома, исыздыруам. Ус баша
жәабжьуп. Уажәы ууардын аџьықәреи, ачарыц, уҳәа зҭоу
ааҵәақәа рыла ирҭәны, иҭины аҩны иагу-иабзоу
ааухәарц азы ақалақь ахь амҩа уанықәлалак, ақыҭа
уаналҵша ула ушьҭаланы ишаауа аагәоуҭоит. Анс-арс,
егьа уҳәар, иагьа ҟауҵаргьы аҩныҟа ихынҳәуам.
Ианамулак «нас иааиааит ақалақьгьы набап, нас
ҳаицыхынҳәып» ҳәа унаҟәыҵуеит.
Ақалақь аҿы уааины Қәыча идәқьан ахьыҟоу амҩа
ду ахь уаныбжьалалак наҟ ааҟ акәацҭирҭақәа гылоуп,
адәқьанқәа раԥхьа икнаҳау акәацқәа збаз ала, иҟанаҵо
азымдыруа, аҿаӡы аауа уаргьы уахашҭны, ихара-хаԥуша
амҩа инанылоит. Нас, амҩахь идыршәыз абаҩ егьырҭ
алақәеи иареи иааимаркуеит, знык уи агьама анаклак
уаҳа уа изаԥырҵӡом. «Иҵегьгьы ианбаарышьҭуеи» ҳәа
аԥшра иналагоит…
Раԥхьатәи амшқәа ақыҭа иааӡаз ала, абаҩқәа
реиҳарак егьырҭ ирыцәнагоит, аха аамҭала амчқәа
кәадахо, реиҳа имаҷны абаҩ аго ианалагалаак, ила
ччиахоит! Иаҭаххаргьы ақыҭахь изыгьежьӡом…
Иааиуа амчыбжь ақалақь ахь уанцалак
иаанкыланы, ашаха лахаҵаны ақыҭахь иааугоит, аха
изаанымгылакәа адырҩаҽны еиҭа ибналаны иахьааз
ицоит… абаҩ иамҵарыжьуа иазыԥшуеит… аамҭа
цацыԥхьаӡа агәбылрагьы ацәыӡуеит. Ақалақь аҿы
уанабалак аҵыхәа рышәшәо иувагьежьуа иугәыдԥалоит,
уаргьы ахы ааушьышьуеит, акраҿоуҵоит, аха иуцны
ақыҭахь ихынҳәраны иҟаӡам. Мышкызны ашҳам злоу
кәацк аҭаны иршьаанӡа ақалақь иалазаауеит…
Аха ақыҭаҿы акәац хшьны иахьырҭиуа аҭыԥқәа
ыҟамзаргьы, аԥшәмацәа ирцәынхаз афатәқәа абысҭа
иналакәаҳаны краҿарымҵо, изхәаԥшны изҿыԥсаауаз
акәац ыҟамзаргьы зегьдарароуп азхара ҟамло…
Иџьоушьаша, ақалақь аҿы акәац ахьырҭиуа амҩаду
аҿы абаҩ иазыԥшны иеилагылоу алақәа рыззегьы ақыҭа
аҟынтә иааз роуп. Ақалақь лақәагьы зны-зынла
ианақәшәалак баҩык аашьҭыхны рыҩныҟа иҩны ицоит.
Урҭ ақыҭантәи иааз алақәа реиԥш ирыцҳахәха рыблақәа
ҭраа иԥшӡом. Избанзар акәац дара ишыртәымхо
ԥсабарала ирдыруеит шьҭа…»
Кырӡа дааԥсахьан азы дааҭгылеит… исԥыԥ еивиго
иԥсы ааишьан еиҭа ацәажәара дналагеит.
«Сажәа ҳара ҳтәқәа ирызкӡам, аха аҵыхәтәантәи
аамҭа ақалақьқәа рахь иеихаз ҳҿари, рани раби
ԥыҭҩыкгьы налакны, зегьы ахьнеиз ҳхы зланыҟәаҳгаша
ак ҳзыԥшаандаз, абраҟа ҳзынхандаз ҳәа игәаҟуа ақалақь
иалоуп, аха рқыҭақәа рахь изыхынҳәуам»
Даақәыԥсычҳаит, ӷәӷәала дхьаауан, арахь
дахьааԥсаз азы иԥсыԥ лассы-лассы еивигон, ас
даныҟала «иуҭахызар нас иацаҳҵап ҳцәажәара,
уааԥсеит» сҳәарц инақәскызаргьы исзымгәаӷьит. Убас
иҭахны иеиҭеиҳәон, сиԥырхагамхарц сыӡбеит.
«…Ақалақь аҿы ииз алақәа уатәи аԥсҭазаара
иалиааит азы аԥсҭазаашьа рҽақәдыршәоит. Ақыҭантәи
инеиз ала, ақалақь ԥсҭазаара аԥҟарақәа еилнакаанӡа
иналаӡ ицагәышьоит. Ҳара ҳқыҭауаагьы убас ауп.
Ақалақь аҿы ианнеилак аӡы иалҵыз аԥсыӡ иаҩызахоит.
Ус рымам, ҳәыс рымам, амҩа иқәызҵо ҳәа аӡәгьы
дрымам, баша рызхара ҟаларц азы ахандеироуп изҿу.
Чарак, ныҳәак иақәыршәаны ақыҭахь ианаауагьы, уаллашьалла акәзаргьы, ибзианы рҽеилаҳәаны машьынак
аанкыланы иԥагьаха иаакылсуеит. «Ижәбома ақалақь
ахь сцан суаҩхеит» рҳәошәа… Абасала ақыҭауаагьы
дырбыжкуеит, еиҵадыршьыцуеит, шьҭахьҟа
ианыхынҳәлак аамышьҭахьгьы ақалақь ахь ахынҳәра
иазгәышьуа ауаа ааныжьны…
Нас, ақалақь ԥсҭазаара ихнахыз ауаа, иахьнеиз
ирықәымҿиазаргьы, «Ижәбома акгьы измырҽеит» ҳәа
рхырымҳәаарц иԥхашьаны шьҭахьҟьагьы изыхынҳәӡом.
Иахьа иҟалап, уаҵәы иҟалап ҳәа ишгәыӷуа ақалақь
илахәлабга ицоит.
Абас иҟоу ауаа даараӡа ирацәаҩхеит. Уажәы
ԥыҭҩыкгьы, рыдгьылқәеи рыҩнқәеи атәымуаа
идыраахәаны ақалақьқәа рахь ицо иалагеит. Арҭ ауаагьы
ирку аԥара кыр иахәо џьушьома, инеины қьалак
иныҵатәоит, џьара зауадк аҿы уск рзыԥшаар, мамзар
дәқьан хәыҷык рзаартыр азамана… аха урҭгьы ԥеиԥш
рымаӡам, акы заҵәык рхәыҷқәа аҵара ддырҵар, убри
мацара рзынхоит.
Иугәалашәома сыздырам уаанӡа уаныҟаз
иеибаҳҳәақәоз. Ҳаԥсҭазаашьа аҽаԥсахуеит, ҳнапаҿы
иагьа ыҟазаргьы ҳӷарны ҳхы ҳаԥхьаӡоит, ҳхәыҷқәа абри
рԥеиԥшуп сымҳәози. Сҩашьазаап, ҳхәыҷқәа рҟынӡагьы
имнеикәа ҳаргьы ҳахнахьит уи. Укәша-мыкәша
уахьынаԥшуа ҩажәа шықәса рыла шаҟа аԥсахрақәа
ҟалаз гәоумҭаӡои? Ҳаро ифаитонҵәҟьа уԥылаӡом,
иахьабалак аиха уардынқәа рыла иҭәит, ҽыла мышкала
уахьцо урҭ рыла сааҭк ала унеиуеит азы аҽқәаҵәҟьа
анырхит.
Уажәы афымцагьы ҳауит, ашьшьыҳәа агаз ала
иаҳаркуаз ҳлампақәагьы уԥымло иналагоит. Германиа
аусура ицаз ҳгәыла ҷкәын, иаб архьшәашәагак
изааигазаап. Ааигәа «Фуаҭ Беи ахьшәашәа бзиа ибоит»
рҳәан аҵаа сзаарҭиит. Иубома ақыҭаҿы зегь раасҭа
ибеиаз ҳәа иԥхьаӡоу Фуаҭ Беи иҩнаҭаҿы архьшәашәага
ыҟаӡам, аха урҭ ироуит, ари саҵашьыцны исҳәо
џьумшьан. Аиҭакрақәа иҟалаз уеилсыркаарц ауп
изузеиҭасҳәо. Уажәы уашьҭалар ашьанҵаҵәҟьа
узыԥшааӡом, избанзар ажәытә ачарыц злеилырхуаз
аӷәду иаҵан. Уажәы ачарыц атрактор ааины ихыхны,
еилыхны, ачарыц хазы, аҭәа хазы инышьҭаҵаны ицоит.
Абарҭқәа зегьы аԥара рҭахуп, аха уи аԥара
ззырҳәогьы ҳара иаҳкӡам. Ҳаҩны, ҳгәара, ҳанхара зегьы,
ажәытә еиԥш ишыҟоугьы ҳахьгылаз ҳааӷархеит. Ажәытә
иаҳфон, иаҳжәуан, асас дныҟәаҳгон ҳәа ҳбеианы
ҳаԥхьаӡан, аха уажәы зегьы ԥаралоуп, амашьына аума,
архьшәашәага аума.. Уи амшала зегьы аԥара иашьҭоуп.
Уаанӡа иуасымҳәази, ақалақь аҿы абаҩ иашьҭоу ҳлақәа
реиԥш, ауаагьы аԥара иашьҭоуп иазрыцҳаха… Ақыҭақәа
рҿы ҳарҭ аҭаҳмадацәа мацара ҳаанхагәышьеит.
Уажәы узырччаша ак уасҳәоит. Ақалақь аҿы уажәы
ҿыцк цәырыргеит, «донер қьебап» ҳәа, икәацлыхуп
иара. Знык, саргьы агьама баны даараӡагьы
исгәаԥхахьан, аха ҿаҵак акәац азы адунеи азна аԥара
ансымырх, сыхәда иаакылахеит. Ааигәа убас сыԥсы
иаҭаххеит, аха уазымҵаан, абзиара изыҟалааит Џьаабир,
ақалақь ахь дцан исзааигеит. Иааигаанӡа ианыхьшәашәа
агьама ҳәа акгьы аанымхаӡеит, аха иубама? Сани саби
згьама рзымдыруаз фатәык сара аԥсхыхра санаҿыз
аамҭазы сыԥсы инаҭаххеит. Уажәы саргьы сыҷкәынаны
сыҟазар абарҭқәа зегьы ақалақь ахь исмыхози.
Ари аанкылашьа змам усуп, уажәы ақалақьқәа
ракәым Германиаҟа ацарагьы иналагеит, уахьтәи
аҭагылазаашьа реиҳа еиӷьзар акәхап.
Уаанӡа ацәуардынҵәҟьа ныҟәзымгацыз аҿар,
машьынак-машьынак илақәтәан, аббы рыхга амҩақәа
ирнуп… Урҭ ирыхәаԥшуа ԥыҭҩыкгьы «абри аҟара
сзаԥхьоз, аҵара зысҵоз, саргьы Германиаҟа сцаны уск
зур реиҳа исзеиӷьымзи?» рҳәо иналагеит. Ааигәа ҳара ҳЏьенгьизгьы убас ансеиҳәа иааџьасшьеит, Германиа
аҽадеиԥш аусура аратәи арҵаҩра аасҭа иеиӷьишьоит.
Избан? Аԥара арҳаразы!»
Аҵыхәтәантәи иажәақәа раамышьҭахь еиҭа
дааҭгылан иԥсы ааишьахт. Нас, аарлаҳәа иҳаҳауаз
бжьык ала ицәажәара инациҵеит.
«Арҭ сара иахьа уажәраанӡа сыҩныҵҟа иеизганы
исымаз сгәалақәа ракәын, аиҭаҳәаразы сеилызкааша
аӡәы сизыԥшын. Уажәы уара иахьуцеиҩысшаз даараӡа
сеигәырӷьеит. Иҭабуп уахьсзыӡырҩыз. Сара исҳәарц
исҭахыз уара ишеилукааз агәра згоит. Уажәы аҩныҵҟа
снажәга, Анцәа иҳәар нас иҵегьы ҳаицәажәап».
Ршьапы ихгыланы ҳаҭырла изыӡырҩуаз Џьаабири
Џьенгьизи рыцхыраарала ииарҭахь днаганы Џьемиле
Ҳаным лнапы данаҳҵеит.
Саргьы суадахь снеины сымшынҵа аҩра сналагеит.
Уажәы сахьазхәыцуа, ари ауаҩы аҵыхәтәантәи
имҩа данықәлоз аамҭазы иҭаацәа иреиҳәашақәагьы
ыҟан, аха сара исеиҳәақәаз зынӡа даҽакын, иқыҭа,
иуаажәлар, зқьы шықәсақәа рыла иеихаҳауа иахьанӡа
иааргаз рлеишәа, рқьабз аҭагылазаашьа дазхьаауан. Урҭ
рԥеиԥш игәы иҵхон, ажәакала игәы дҭаҵәуон. Имилаҭ
абзиабара акәын абас дзырхьаауаз…
Фымш раахыс Фуаҭ Беи дхәарҭаӡамызт. Маззез
Ҳаным раԥхьа днаргыланы зегьы еибарыҩуа имаҵ руан,
раԥхьатәи хымш ибара иаауазгьы, иааигәара
ҳнармышьҭӡеит. Уажәы зны-зынла инарышьҭқәо ҟалоит.
Ашьыжь абас сҩкыдгыланы, ашәхымс аҟынтә
аԥсшәа иасҳәап ҳәа инақәыскит, аха имуит. Имчқәа
иагьа имаҷзаргьы, абалкон ахь дназгарц дсыҳәеит.
«Иуҭахызар иахьа уԥсы шьа, ашьшьыҳәа аиӷьхара
уаҿуп, мышқәак раамышьҭахь ҳаидтәалап» сҳәеит ишҟа
схы нарханы.
«Мамоу Семиҳ Беи, иахьа исҭахуп, аамҭа кьаҿк
акәзаргьы, исҭахуп, Џьаабиргьы Џьенгьизгьы урыԥхьа,
шәыхҩык рыда аӡәгьы дыҟамзааит, шәара
сшәацәажәарц сҭахуп» аниҳәа мап сзымкит.
Ԥыҭк аамҭа ҳцәагазаргьы ашьшьыҳәа абалкон аҿы
днаҳган, саргьы ивараҿы снаидтәалеит. Кыр аамҭа иԥсы
шьаны имчқәа анеизига, аарлаҳәа иҭкаауан ибжьы,
ацәажәарагьы дналагеит.
«Џьенгьиз дырҵаҩыми Семиҳ Беи, уажәы ана-ара
аҳәынҭқараа дахьдәықәырҵо дцоит, атәанчарахьы
дцаанӡа абас иҟалоит, уи амшала шықәс дуӡӡак зныкҩынтә раҟара ақыҭахь даҳзаауеит. Уигьы мчыбжьык,
жәамш. Сасра даазшәа… смоҭа, Џьенгьиз иԥа… сыԥсы
даҩызоуп, сынтәа аа-шықәса дырҭагылоуп, аха иахьа
уажәраанӡа шаҟа шәеибабеи уҳәар, иааицуҵар мызкы
инаӡаӡом. «Сабду» ҳәа бзиа сбаны сгәыдикылоит, аха
уамԥшын! Исныруеит, тәымуаҩык дҭиҵаауашәа изблак
ала дышсыхәаԥшуа гәасҭоит. Иара саргьы убасҵәҟьа
сыҟазар ҟалоит. Ажәакала абдуи амоҭеи хаз-хазы
адунеиқәа ҳартәуп! Уи даниз нахыс сихылаԥшуамызт,
аиаша ныҟаиҵа ихы шьшьны, аиакәым аныҟаиҵа
сзимылабжьаӡеит. Абдура сзымхеит, сара стәы ҳәа
акгьы сзимырбеит. Арахь даацыԥхьаӡа ҿыцны
ҳаибадыруашәа ҳаҿын. Дааины сангәыдикылауазҵәҟьа
иани иаби рыдҵа идызбалон.
Џьенгьизгьы усоуп, араҟа диит, аха ара
датәӡамшәа ауп дшыҟоу… Уи дахьынхо, дызланхо
дреиԥшхеит… арахь дхынҳәуеит ҳәагьы сыҟам.
Ҳамӡырхаҿы игылоу шәышықәса иреиҳау абри аџь-ҵлеи,
ҳаҩни, ҳбалкони, ҳқыҭа ԥшӡеи ҳауаажәлари иара изы
ихароуп шьҭа. Мышкызны ихшара ирзеиҭеиҳәаша лакәк
иаҩызоуп иара изы…».
Убасҟак дааԥсахьан, аарлаҳәа дцәажәон, азныказы
ацәажәара даҟәысхып сҳәазарагьы, исзымгәаӷьит…
дахьынӡацәажәо сизыӡырҩырц сыӡбеит.
«Ҳара, шәара Аллаҳ ззышәҳәо, «Анцәа»
мамзаргьы «Ҳазшаз» ҳәа ҳишьҭоуп. Анцәагьы дхаҳҵоит,
аха иҵегьы ҳаҭыр зқәаҳҵақәо маҷымкәа иҳамоуп.
Иаҳҳәап ҳабдуцәа «Ерцахә ашьха аҳаҭыр азы»
ануҳәалак ршьапы иҩықәгылон. Убас, Аџь-ҵла ԥшьоуп
ҳәа иԥхьаӡоуп.
Аԥснытәи ҳқыҭа Ҟәланырхәа ҳәа иахьашьҭоу, аџьҵла дуӡӡак гылан. Убри амҵан аиҳабацәа рҿаԥхьа амц
зҳәаз ахлымӡаах дшақәшәоз саб рыцҳа иҟынтә кырынтә
исаҳахьан.
Уи амшала ҳара Анцәа иакәымкәа аџь-ҵла
ҳамҵахырхәошәа ахьӡгьы ҳхырҵахьеит, аха ҳара
аԥсылманреи егьырҭ адинқәеи раԥхьагьы Анцәа
дхаҳҵон.
Абри аџь-ҵла убома, Семиҳ Беи? Саб рыцҳа
иҭынхаз ауп. Абраҟа ианықәнагала иара аниба авараҿы
ҳаҩны иргылеит, уи аахыс ҳацәгьа, ҳабзиа зегьы иара
амҵан имҩаԥысуеит. Ҳҭаацәареи ҳажәлари рлахьынҵа
иалахәын. Уажәы ҳара ҳҵыхәтәа шааз еиԥш уигьы уаҳа
изымцар ҳәа сшәоит. Сахьахәаԥшуа уара уаамышьҭахь
саргьы дук сызцарым, зыбла аԥара ада уаҳа акгьы
зымбо аӡә дааины сыԥҟаны сылкаижьаанӡа абарҭқәа
сырхылаԥшлап, исыхьчап» ҳәа санаҳәошәа сгәы
иабоит…»
Ацәажәара дааҟәыҵны ҳамҭакы аџь-ҵла дахәаԥуша
дгылан…
«Иаҳзуухьаз аҩызаразы иҭабуп ҳәа уасҳәоит,
саамышьҭахь иаанхо иухәҭоу аҳаҭыр агрыжьыргьы
иаҭоумҵан… Улԥха рхызааит урҭ… Абзиараз сабацәа
ирҭынхаз ҳ-аџь-ҵла… Абзиараз!.».
Иблақәа рҟынтә цәыкәбарк алаӷырӡ нкаҭәеит, ихы
иаԥхьаҟа иларҟәны дтәан ԥыҭраамҭак…
«Ушҭа аҩныҵҟа ҳаҩналап».
Џьаабири Џьенгьизи рыцхыраара ала даашьҭаҳхын
дҳарԥыруашәа ииарҭахь днаҳгеит.
Ихы аашьшьны сдәылҵып ҳәа сшыҟаз снапы кны
иааирыххан, ҿааиҭит: «Уаргьы даараӡа усырааԥсеит
иахьа, аха уцаны ушьҭалаанӡа уысзааигәаха
иуасҳәашақәа ыҟоуп».
Слаҟәит, ибжьы аарлаҳәа исаҳауан.
«Ҳара ҳгәыдеибакылоит, ҳаибагәыӡӡом, уи шәара
аҭырқәцәа ишәҟазшьоуп, аха уара усгәыӡуеит,
усзааигәаха…»
Сӡамҩа днангәӡит, абамбеиԥш дҟәымшәышәӡа…
нас дааԥышәырччеит.
«Иҭабуп Семиҳ Беи, сыҷкәын. Ҳазшаз шьҭахьҟа
инҳажьыз ҳашьҭыбжьқәа ирԥшӡааит, сҩыза гәакьа…»
аҵыхәтәантәи иажәақәа мчылаҵәҟьа иҳәеит. Нас ихаҿы
ччаԥшьк шықәыз иблақәа нхиҩеит…
Џьемиле Ҳаным лыбӷа ырхәаны аарлаҳәа
дшыҟазгьы дивагьежьуа имаҵ луан. Уи ихчы анлыриашоз
сара ашьшьыҳәа ауада сындәылҵит.
Фуаҭ Беи дансацәажәоз «ушьҭалаанӡа ак
уасҳәоит» ҳәа сеиҳәазаргьы макьана шьыбжьонын,
ушьҭа ицәеилаго далагахьазар акәхарын.
Абзиараз ҳәа сеиҳәозшәа иахьсзааиз акәхап,
иажәақәа ӷәӷәала сгәы дырԥшааит, сындәылҵын
хәлаанӡа абнараҿы сныҟәеит сахьцо-сахьаауа
сзымдыруа.
Ахәылбыҽха Муаззез игәырқәа ҟаҵаны ауада
даныҩныҵуаз «Иҭагылазаашьа ҽеим, ибара иааиуагьы
аанаҳкылароуп» ҳәа даашшит.
«Мамоу Муаззез, мамоу… Уи иара ус иҭахуп.
Иааиуа ауаа набмышьҭыр иаба ихәо? Биҟәаҵ, ишиҭаху
иуацәа, иҭынхацәа, иуаажәлар абзиараз ҳәа реиҳәааит.
Нас иара изымдыруа џьыбшьома иԥеиԥшу? Ҳацкьысгьы
еиӷьны идыруеит. Аџь-ҵла абзиараз ҳәа азиҳәеит иахьа.
Нас, саргьы исеиҳәеит, аԥсра аӡбахә мҳәаӡакәа
Сҭампылҟа снаскьеигозшәа абзиараз ҳәа сеиҳәеит…»
Ашьыжь аџьаама аҟынтә салаа ззырҳәоз даԥхьон
ахәаџьа… Аџь-ҵлеи, сареи, ашьшьыҳәа ашҭа зырҭәуаз
ауаа ҳрыхәаԥшуа ҳаизыӡырҩуан уи…
Зқьы шықәсқәа иргәылҵны иааиуаз культура дуӡӡак
аҵыхәтәантәи рхаҭарнакцәа ируаӡәкыз ауаҩы, наунагӡа
дшаҳԥырҵуаз рдыруазма иеизоз ауаа?
Абас иҳацәцо рыла, ҭоурыхк, бызшәак, культурак,
иузмырхынҳәуа хазынара дуӡӡак шаҳцәыӡуаз рдыруазма
абарҭ аҩызцәа?
Издыруада уи?
Амала ҳара иаҳдыруеит, иԥшьоу Аџь-ҵла ду!
Абарҭқәа уара унапы иануп… ихьча даҽа аамҭак…
Еихак ааины иуаахаанӡа…
Анҵәамҭа
