Хазы иҭсыжьхьоу шәҟәык иагәламлац ажәеинраалақәеи ажәабжьқәеи
Иҟалазеи? Иҟалазеи?
Мҩак ҳаицықәлап – ҳамҳәахьазеи?
Иаалырҟьаны бгәы зхаҳәхазеи?
Схала сныжьны бзынаскьазеи?
Нас сызаҵәра зыбымбазеи?
Былаԥш хаара зырлашьцазеи?
Ҳахьеиниалоз бзыҟамлазеи?
Уда схәарҭам бымҳәахьазеи?
Мап ацәыбкит! Иҟалазеи?
Сымра шаша бзацымлазеи?
Ҳанасыԥқәа зеиқәмшәазеи?
Иҟалазеи? Иҟалазеи?
Иаҳҳәаз ҳәоума? Ҳамҩа акхоума?
Цқьа сыббома? Цқьа бызбоума?
Былаԥш ахаара сызхоума?
Банысымбо – сымра ԥхоума?
Сгәы иҭоу басҳәартә сажәа азхоума?
Уи сызҳәартә еиԥш сажәа хиоума?
Знык ҳахьеиқәшәаз ҳаиҭеиқәшәоума?
Амза мгылар – ҳаиԥнаҟьоума?
Баақәԥсычҳаит, сара сзоума?
Гәаӷла иҳашьҭо ӡәыр ҳаибоума?
Бсымбар, сымҩа ԥхьаҟа изхоума?
Ԥхьаҟа ихаргьы – изылашоума?
Агәы зцәажәаӡом ҳазҳәоума?
Ҩыџьа рынасыԥ – акхоума?
Ашәҟәы анаахыст, ашәҭ агәлан,
Аԥштәы ахыҵӡаахьан зынӡас.
Иаразнакгьы хәцрак сыжәлан,
Зҵаара шәкы сықәпапеит абас:
Нас уанбашәҭи? Дгьылс иабыкәу?
Мроума уԥшӡара зҭахыз?
Рыгәҭа ушәҭуазма уажә адә иқәу?
Рышьҭахь акәзар уанпытыз?
Дабатәида? Уи знапыда,
Ашәҟәы абӷьыцқәарахь
уаазгаз?
Абзиабара амца зкыда,
Уи акәзар умшқәа еигзырхаз?
Мамзаргь баша гәаларшәагас,
Уиҵәахрызма ӡәыр абра?
Иҟамлари ус гәжьжьагас,
Духәаԥшлозар изхара?
Амахә ҟата уа узҿалаз,
Иалшарыма апытра?
Исазҳәода нас хаҭала,
Уагәлазҵаз ашәҟәы абра?
… Адәны аӡә дуԥхьоит,
уааццакыроуп,
Иахьадагьы уи дсымбац.
Усқәак имоуп,
уиацәажәароуп,
Дааижьҭеи дгылоуп,
дымтәаӡац! – …
Снеизар уи дыԥшуп
ахьырҳәаз,
Аӡәгьы дгылам, иҭацәуп.
Апрель мза иахьа игылаз,
Мрала агәырӷьара иаҿуп.
Шьҭа дыздырит сызҭахызгьы,
Сдәылыргазаап са сжьаны.
Сҩызцәа сгәалашәоит
срызгәкны,
Апрель мза ангыло аҽны!
Апрель мза 1, 1934 ш. Аҟәа.
Бзиала, сҩызцәа, игәрӷьалаша,
Шәыҟаз, шәышьҭахьҟа шәхынҳәы!
Шьҭа сындәықәлап сымҩахь иаша,
Асыҭәҳәа сҿасуа еиларҳәы!
Иаԥсоу дшаԥсоу ихьӡ ргала,
Иаԥсамгьы дзакәу дырбала.
Мыцхә иазӷьеҩу акрура,
Мыцхә изырбеиоу аҽаҩра,
Жәлары зегь рыӡбахә дырҳала,
Уацрымҵын, аиаша ҳәала.
Абарбар, абаҩдан, азажә,
Урмеигӡан, ишраҭәо урыхцәажә!
Ахьхьаҳәа уажәақәа еихшәшәо,
Дреигәрӷьо уажәақәа зҿашәо,
Шьхаӡыхьҵас уцәажәашьа цқьаз,
Уакәхааит ҳабызшәа хьӡы азыргаз!
Аԥсны мра еснагь иухашыз,
Аԥсуа иҩнарҭа – уара иузыԥшыз,
Аиаша ада гәҩбара злам,
Сара сҟынтә иудкыл салам!
Иууаӡа иҭацәуп ақалақь,
Еиқәҿырҭуеит трышәқәак шәыршәыруа.
Ԥҳәызбак лҽылӡоит дышзахәалак,
Дабацои лкасы хәхәа шьқьыруа?
Ҵхыбжьон лыҽзылӡо здыррыда?
Ӡәыр дылзыԥшызар амҩа лызкы?
Ҭынхада, лгәы зыжьжьарыда,
Саркьаҵас иԥҽызар лразҟы?
1937 шықәса ааԥынразы, Аԥсны ашәҟәҩҩцәа
Реидгылаҿы иҟалараны иҟан еизарак. Убри рҽаладырхәрц аусбарҭа актәи ауадаҿы (ҩ-уадак ракән иамаӡазгьы) иааины еилагылоуп аԥсуа поетцәеи
апрозаикцәеи:
Л. Лабахәуа, И. Папасқьыр, М. Гочуа, Сҭ. Қәчбериа,
Ал. Џьонуа, Шь. Ҭориа, С. Сангәлиа уҳәа, зегьыҵәҟьа
рыжәлақәа сгәалашәом.
Ашәҟәҩҩцәа Реидгыла ахантәаҩы Самсон Ҷанба
иааира иазыԥшын. Ус дук мырҵыкәа иаргьы ашә
даалагылеит. Арсҟаҩык ашәҟәҩҩцәа ҿарацәа
ҳанааидибал, дааҳаигәрӷьан, дыххаччо усгьы ҿааиҭит.
– Еиҳараҩык шәпоетцәоуп ара еилагылоу, џьара
експромтк аҿаашәырхеишь нас, иаҳҳәап, абри абиуст
иахҳәааны акәзаргьы! – инапы нақәикит акәакьҭаҿ
игҿагылаз Мақсим Горки ибиуст. Игылаз зегьы
ҳнеиҿаԥшы-ааиҿаԥшит. Л. Лабахәуа, изакәу сыздыруам,
иҽимырҵысит. Самсон Ҷанба дҳалаԥш-ҳалаԥшуа
дгылоуп. Сара ашьҭахьшәа сгылан, сааскьан, Горки
ибиуст схы назырханы усгьы сналагеит:
Ҳаԥхьа дгылоуп Максим Аша,
Иԥаҵа мыжда хьаша-ԥаша.
Уи иҳәон иуан Аиаша,
Ҳадиԥхьалон иҟалаша.
Зажәеи зашәеи ус ихиаша,
Ҳарҭ еиҩызцәа еиԥымхаша!
Аҟәа. 7.04.1937 ш.
О, шәабаӡи, ахацәа биԥара?
Шәабацеи сыԥсадгьыл аԥацәа?
Иҭацәуп Баграт ибаагәара,
Шәҽашәҭама усҟан агәԥжәара,
Абраҟа ианшәыкәша арыҳәцәа?
“Дгәырҩоит, дабатәыда ҭынхада,
Абаажә дадтәалоуп ихы кны?”
Ус еицәажәоит атәым-уаа гәрҩада,
Са сгәаҟреи, схәцреи хьаас измада?
Урҭ цоит ихәмаруа рнапқәа еибаркны.
Ишәасҳәозеи? Иахьазы сеицеиуп,
Исзыԥшугьы сыздыруам хәарҭас?
Амҳаџьырра иацәынхаз сырҵеиуп,
Сыдгьыл азы ақәԥара сазӷьеҩуп,
Сара сцоит сыԥсадгьыл акәрбанс!
Аҽыуаҩ ауапа еиқәаҵәа ишәуп,
Ихьыӡсоит ақәа-рҩаш кыдҵәан,
Ацҳа гәрамга дықәлар – иажәуп,
Аӡиас цоит ихышхыҵәан.
Аҽеиқәа налашәеит аӡы,
Ауапа хнаҵеит иԥхьаҳәҳәа.
Дышԥаҟаз абра дҭахарцы,
Аҽыуаҩ ицоз аӷьараҳәа?!
Сџьыба ҭацәит, изхарада?
Сԥаҵа-мыжда сам.
Аԥара, аԥара, аԥарада,
Аԥсҭазаара аԥсам!
Иҳамазаргьы гәҭыхақәак,
Дҳазкашәап ҭынхак.
Иҟаԥшьӡа ирӡыз кәты-махак,
Сеиԥхыӡуан иахак!
Ҳуардын гәӷра ҳаҽнаҵаҳәан,
Уаҵәы ҳназыԥшып.
Раида цәыргеишь унаҵаҳәҳәан,
Ҳамлакра хнаҽып!
Сџьыба ҭацәит, изхарада?
Сԥаҵа-мыжда сам.
Аԥара, аԥара, аԥарада,
Аԥсҭазаара аԥсам!
– Исаҳә, сысас, бзиа сбан иааихьоу,
Иаԥшӡашьоу уи хкы-хкыла,
Зегь рыԥсы алан, зыӡбахә наҩхьоу,
Уара уԥсадгьыл Аԥсынтәыла?!
– Аҭак бысҭоит, ҵаны ибҳәозар.
Азҵаара ду збырмариози?
Уи аԥшӡара сажәа азхозар,
Апоетцәа среиӷьымхози!
1953 шықәса аԥхынразы акән. Москва Абызшәадырра институт аҿы аспирантура иалгаз Алықьса
Кәарҷелиа, афилологиатә наукақәа ркандидат астепен
аиоуразы ихьчараны дыҟан адиссертациа.
Уи адиссертациа ахьчараҿы сара официалтә
оппонентс ақәгылара сыдын.
Москва саннеи, Абызшәадырра аинститут аҿы
дсықәшәеит Шьаҟрыл Кәаҵиа, убригь сара сеиԥш,
официалтә оппонентс уахь днаԥхьазаарын.
Уи усҟан ақалақь Черкесск анаука-еилкааратә
институт аҿы адиректор ихаҭыԥуаҩыс аус иуан.
Ҳаиқәымшәеижьҭеи акрааҵуан, ҳазхарагьы ҳаибабап, гәҭыхалагьы ҳаицәажәап ҳҳәан, СССР Анаукақәа р-Академиа иатәыз асасааирҭаҿы уадак ҳаицыҩналт.
Ауха уа ҳаԥхьеит. Ашамҭазы аӡәы атыгә-тыгәҳәа
ҳуада ашә дасит.
«Дызусҭхарыдашь шаанӡа ҳазҭаххаз?» – ҳәа схәцуа,
снеин ашә аасыртит, уа дылагылан Москва амаҵура
иалаз ҩызарыла иаҳзааигәаз аԥсыуак.
Уи дыццакы-ццакуа дааҩнашылан, атәарагьы
иҽазимкит, дышгылаз иҳаиҳәеит зхаҵара ҳцәыуадаҩхаз ажәабжь: Бериа еиҵеиҟәаҟәахьаз ацәгьарақәа
рҵыхәала иусура дамхны дҭаркит.
Абас уи ахаҵа ҩ-ажәа заҵәык наҳаҳәаны, ауада
дындәылҟьаны дцеит.
«Ашьаблаҟьаҩ Бериа дҭаркит!» – ҳгәырӷьара адунеи
иазкуамызт, аха ҳшьара ҳақәзҟьаз ажәабжь ахаҵара
ҳцәыуадаҩхеит. Арадио ҳарҵәин, акгьы амҳәеит, аҽны
иҭыҵыз агазеҭқәа акгьы рнымлацызт. Арахь ҭынч
тә ашьа ҳам ам, ҳаикәшоит, игәыӷьны аӡәгьы
ҳазиазҵаауам макьана. Афырҳәа инықәыршәны
ҳҩыџьагьы Адәы Ҟаԥшь ахь ҳцеит, уа ишкыдыз
аадыруан Аполитбиуро иалаз рпатреҭқәа. Ҳнеизар,
Бериа ибласаркьақәа иҿацырцыруа иҩызцәа рыгәҭа
ипатреҭ кыдуп. Ари зынӡак ҳшьара ҳақәнаҟьеит, аха
зегь акоуп, ҳгәӷра иаҳа-иаҳа аҽарҭбаауан.
– Ҳҩыза Гьаргь Алықьса-иԥа Ӡиӡариа иҟалаз иаҳар,
иагьа дгәрӷьарын! – ҳналацәажәеит ҳхынҳәны ҳанаауаз.
Иахәҭоуп абраҟа иаҳгә алаҳаршәар, Қырҭтәыла
анапхгара имҩаԥыргоз аполитика шьаҭарӡга – аԥсуаа
иреиӷьыз рҵеицәа ҭарханы, мчылаҵәҟьа ассимилиациа
рзура – ҳаҿагыланы ҳарҭ ахҩык ЦК ВКП(б ашҟа 1947
шықәса рзы иааҩыз арзаҳал, амҩа азымҭаз Сталини
Бериеи шракәз еилкааны иҳаман. Сталин дыԥсхьан,
уажәы Бериагьы ихы лахеит. Ус анакәха, ари ахҭыс –
Аԥсны ахақәиҭра мҩа азаатит ауп иаанаго. Ҳарҭ уи
арзаҳал авторцәагьы амахә ҩа иқәгылаз, иахьеи уахеи
акылԥшцәа еиԥхеиба ҵа изышьҭаз, уа жәшьҭа
ҳшеиқәхоз еилаҳкаауан. Убарҭқәа рзы акән – ҳарҭ
ҳгәрӷьара ҳәаак замамыз.
Ашьыбжьышьҭахь Москва налҵҟа сцарц амҩа
сықәлеит. Заанаҵ ишеибаҳҳәахьаз ала, ашәҟәҩҩы
Семион Липкин идачаҿы дысзыԥшын. Усҟан уи апоет
далагахьан «Аҿатә-уаа» захьӡу иажәеинраалоу сроман
аурыс бызшәахь аиҭагара. Даараӡа иаҭахны иҟан
аҩымҭа автори аиҭагаҩи реиқәшәара. Ауха аҵх
еиҩнашаанӡа хҩаха ҟамҵаӡакәа ҳҩыџьагьы
ҳаидтәаланы аусура ҳаҿын.
Аха сара сшьара сықәмызт, аҽны исаҳаз ажәабжь
амца еиԥш исыцран, зны-зынла исҳәо сҿамшәо, изуа
сақәмшәо саақәхалон.
Уи аҽны еилыскааит агәырӷьацәарагьы ахгара
шымариамыз!
Шьыжьӡа сдәықәлеит Москваҟа. Асасааирҭа
аҟынӡа снаӡанда ҳәа сыццакы-цца куеит. Сара
сышьҭахь Кәаҵиа Шьаҟрыл џьара еилкаак имамкәа
дтәарымызт, исеиҳәарызеишь, анаџьалбеит, уажәы
ауада ашә санынахыҵлак? Адунеи аҳақ ҳәа крыҟазар,
џьаҳаным мца далаблыр акәӡами ашьаблаҟьаҩ Бериа!
Асасааирҭа саадгылт. Аетажқәа акакала иааныжьуа,
ҳара ҳанхарҭахь сыҩхалан, акоридор еиҵых
сныбжьалеит. Сыԥшызар, ҳуада ашә маҷк аҟара
ивҵраауп. «Ҳаи, анцәа иџьшьоуп, аҩны дыҟазаап
Кәаҵиа!» ҳәа саахәцын, иаҳагьы иаарласны
сҿынасхеит. Ашә саназааигәаха, шәаҳәабжьык слымҳа
иааҭаст, цқьа сӡырҩын, ауада идәылыҩуеит ашәак,
изҳәоугьы ибжьы здырит – Кәаҵиа.
Ашә ааимԥааны ауада санааҩнашыла, сымариаша
Кәаҵиа адиуан дықәтәоуп, иахьиԥшааз сеидру, линеика
хәхәак, ачамгәр еиԥш ишьамхы ианкылоуп, дасны
«арҳәара» даҿуп. Сара саниба, ибжьы иаҳагьы иҩҭигеит,
«ачамгәр» иақәиҳәоит Бериа изку агырцәа рашәа.
Кәаҵиа сшыҩналаз имбар ҟалозма, аха ашәаҳәара
дшаҿыц даҿуп, ишысҳәаз еиԥш, ибжьы иаҳагьы
иҩҭицеит.
Знызаҵәык даасыхәаԥшын, астол ахь инапы
наирххеит. «Абласаркьа џьаҳанымҟа!» – ҿааиҭит уи.
Инапалагьы исирбеит аҵәца шышьҭыхтәыз.
Астол иқәгылан ԥаҭликак аурыс уатка, абжак
аҟарагьы ыжәуп, наҟ-ааҟ ҩа-ҵәыцак адгылоуп,
цыфақәакгьы саанқәак ирнуп.
Аԥа ҭлика ҩышьҭысхын, аҟырҟырҳәа аҵәца
илҭасҭәан, «Абласаркьа џьаҳанымҟа!» ҿаасҭит
саргьы. Аҵәца иҭаҭәазгьы, аӡба сеиқәцәозшәа, инасыхәласҭәеит. Нас аҟәардә саахан, «ачамгәр-арҳәаҩ»
сааидтәалеит.
Иара даҟәҵӡом, «ачамгәр ианҵаны» ашәаҳәара
дшаҿыц даҿуп:
О, делиа, делиа,
Аба, дели, делиа,
Чқын Лавренти Бериа,
Аба Московшьи рениа!
Ицырӷызра сшаҿыз, ахапа ааимданы абарҭ
ацәаҳәақәа ашәа иналасҵеит:
О, реирашьа,реириа,
Аҳақ наӡеит, реириа!
Ашьаблаҟьаҩ Бериа,
Москвантә хыла длериа!
Ҳпоет гәлымҵәах Леонти Лабахәуа реабилитациа
анизыру ашьҭахь, 1958 шықәса рзы Аҟәа аԥсышәала
иҭыҵит иҩымҭақәа. Апоет иашьа иԥа Михаил Артиом-иԥа Лабахәуа ҳамҭас исзааигеит ари ашәҟәы. Ашәҟәы
ансоуҵәҟьа аҽны, иахьаахыутуа раԥхьатәи абӷьыц аҿы
ианызҩылеит абри аладахьы иану ажәеинраала:
Уԥсы ҭазар, Кьышьуард, хәашабга,
Ушәҟәы саԥхьо, суацәажәо сгылоуп,
Самсон даҳцәызфаз, уафеит «абга»,
Џьаҳаным иҭарблит иаргьы.
Ушәҟәы саԥхьо, суацәажәо сгылоуп.
Сылабжышқәа сӡамҩа рбылуеит.
Унацәкьар дуқәа сыбла ихгылоуп,
«Гәрр-агәақь!» – убжьы саҳауеит.
Уашәа ссирқәа макьа инапҩыраз,
Ҿырҳәала узыԥхьалоз, убарҭ,
Ҳаԥсуа жәҩан аҿ ижәҵысхарц иҟаз,
Урҭгьы зшьыз дарбану, Кьышьуард?
Аҟәа. 23.05.1958 ш.
Апоезиаҿ акгьы амчым ашықәс-хыҵра,
Ажәытәцәа уцәахамԥагәшьар аҿыцра!
Аӡә дубан, уналышьҭалт «Кофҭа шкәакәа»,
Узлыхьӡоз џьушьахит ус џьа мбаӡакәа!
Аха лара дузхьамԥшит знызаҵәыкгьы,
Лықәҿуҭыр акәӡами уи даҽазныкгьы?
Мап, мап, дзыхынҳәуа џьумшьан, дцеит уи, дцаӡеит,
Ушықәс џьамыӷәақәа дара ртәы ҟарҵеит!
Амацәыс еиԥш хәцра ҟәбҷак,
Убла аҿаԥхьа иаацеи-цеит.
Иузҳәынҷар, наҟ иҳәынҷа,
Мап анакәха, иара цеит,
Ицеит, ицеит, ицаӡеит!
Смаҭа хәҷы Гәнда уажәшьҭа ԥымкрыда ацәажәара
далагахьан, ажәеинраалақәа бзиа илбон,
ҿырҳәалагьы раԥхьара лзымариан.
Ҽнак, даасԥыххылан:
– Дида, ажәеинраала сзыуҩӡомеи, избан? –
лылаԥш аасыдлырхалеит.
– Сара саахәц-хәцны, експромтны рҿынасырхеит
абарҭ ацәаҳәақәа:
Сара исыхьӡуп Гәнда,
Сара сгәы угәнда,
Арԥыс ашәыргәнда,
Қәџьмак уара ушьымҭа,
Егаҩгьы ирбарын,
Ухьыӡгьы гарын!
Уи ԥсра зқәм аӡә иоуп!» – еибаҳҳәон ҳара,
Аха дыԥсит. Даныржуаз аҽны,
Ихьыӡ-иԥша зегь мышк ала иҟәшәаны,
Ицҭаҳҵеит изыԥшыз адамра!
Ԥхыӡла – амца сақәҵа сырбылуан,
Наҟ-ааҟ ҩыџьа аҳәса схагылан.
– Дыблыроуп, аџьныш! – руаӡәк дыҳәҳәауан,
Егьи срыцҳалшьон гәаблыла.
– Шықәсыла сгәаҟуан, дсымбар сыԥсуан,
Иббоит игәрҩа сшаражәыз!
Иарах, иара… ҽаӡә бзиа дибауан,
Дыблыроуп, џьаҳаным мца дҭаршәыз!
– Шықәсыла дгәаҟуан, симбар дыԥсуан,
Сызгәкра мшынҵас ихыӡсон.
Сарах, сара… ҽаӡә бзиа дызбауан,
Аха иасҳәомызт, ицәызӡон,
Нас ихароузеи?
– Ҳаи, ус бымҳәан,
Дмиӡар ҳа ҳзыҳәа насыԥын!
Абас ҩы-мцак сыргәаҟ сырбылуан,
Ҩы-мцак, ҩыџьа аҳәсақәа рымԥын!
Бзиабарак иахәуа усгьы дҟалоит,
Аҳәсақәа сыццышә еизыжәга.
Ахәра инақәшәыԥсар – ирласны иӷьоит,
Абри ала шәгәаҟрақәа шәхыжәга!
Шьыбжьышьҭахь цәаҟәак аӡы ажәуан,
Ашьха ӡыш иаџьымшьан иара.
Аԥҭақәа мрахәагак иашәуан,
Убасҟан сынҭыҵт ныҟәара.
Аҭыԥқәа схәыҷаахыс избац,
Иџьасшьартә избеит ҿыцбарах.
Макьана сылаӷырӡ зқәмбац.
Сахьалгаз аума «Ацынҵәарах»
1974 шықәса октиабр мза 15 рзы Тула ақалақь аҿы
имҩаԥысуан аԥсуа литература ахәлԥазқәа. Афицарцәа
рыҩнаҿы К. М. Симонов иааиртит алитературатә
хәлԥазы. Аԥсуа поетцәа аӡәа ӡәала иқәгылан
ражәеинраалақәа ирыԥхьон. Уи иаҿнаҵы, експромтк
аҳасабала изҩит Тула иахьӡынҩылоу абри
ажәеинраала.
О, Тула, ҳара ҳ-Тула,
Ҳудукылеит сас-патула,
Гәрӷьа-ччала, хәҷла-дула.
Мра шеишеила, шәахәа хкыла,
Ешьарала, гәҭбаарыла!
Аԥсынтәыла, амра тәыла,
Уи ахьӡала, гәаҳәарыла.
Ҳарҭ усасцәа зегьы ҳнеидгыла,
О, Тула, ҳара ҳ-Тула,
Ҳаздызкылаз сас-патула,
Салам уаҳҭоит гәла-ԥсыла!
Сырҿиамҭа сгәи-сшьеи зегь аҭоуп,
Иара азыҳәан цәашьҵас сбылуан.
Аха, изызӡоузеи, ибжатоуп,
Ҩынтә аиҳа сылшар ауан…
Ас ахьысҳәоугьы саҭамыз:
Ҩ-уск еинышәашьа змамыз,
Еиласыгӡоит ҳәа саҿын.
Ҩы-уӷәк нас, акгьы зҵаҳәамыз,
Сыхәда цәырҵәо исзыԥшын.
Исҳәозар сгәала сацралан,
Иавызбоит уи сара схы…
Лаҵан сызхьымӡаз, ҭагалан
Иарбан иҭызго сымхы?!
Снышәынҭра аныӡлак наӡаӡа,
Ԥҳәызбак сҩымҭа лыԥшаарушь?
Нас уи дшаԥхьа-шаԥхьо, шаанӡа,
Дмыцәакәа аҵх лыршарушь?
Ашәҭыц – аԥшалас иҿнаршәаз,
Аԥшқагьы – зҵысҭыҩра ихшәаз,
Ихиаало, ҭыԥк аҿ еицкашәеит.
Аҵыс, ԥсызхам ашәҭыц иацәшәеит,
Иҳәазо, амаҭ ахь инаскьеит,
Амаҭ, иара атәы ҟанаҵеит!
Чмазаҩык дцәажәон хәлԥазы,
Гәӷрамзи иалышәшәоз ибжьы.
Ашықәс ҿыц иахьымӡеит иԥсы,
Ашықәс ҿыц ҳаԥылон шьыжьы.
Ҳшыҟац ауп, ҵәуабжьык уаҳауам,
Цәгьарак ҟамлаӡазшәоуп зынӡас.
Зегь ҳаицымиит, зегьгьы ҳаицԥсуам,
Ус иҟоуп аԥсҭазара аҵас!
Акаруаҭ ахьҭацәыз неирба,
Чмазаҩ ҿыцк дышьҭалҵоит аԥҳәыс.
Ихала, шьаршьафк неихарԥа,
Аморг аҿы дыхьшәашәоит иԥсыз.
О, аԥсра-мцахәцәа, аԥсра,
Уԥсцәаҳауп ԥсы зхоу зегь рзы!
Аҽбыга укыуп, уаҿуп архра,
Аха акы иазырҭәуам уԥсы!
Сҩызцәа, Ҷлоуҟа сыжәга, шәымԥшын,
Уаҟа аԥсхыҵра мариахоит.
Уаҟа лабжышк иаҩсуеит амшын,
Лабжыш цырак сара исызхоит!
Венатәи авальсқәа,
Венатәи авальсқәа!
Ҳгәԥжәара ҳгәалсқәа,
Хара-хара иԥхьазкуа.
Ҳгәаҳәара бжьаӡқәа,
Гәаҭан ихҭазкуа,
Маҷ-маҷ иҳаразкуа,
Ҳгәаҳәара еиҭазкуа.
Венатәи авальсқәа,
Венатәи авальсқәа!
Анҭ ҳаблақәа хызкуа,
Аҳәса ршьапы ссирқәа,
Заҟантә иқәгьежьхьоузеи?
Заҟантә ҳгәрӷьахьоузеи?
Ҳгәаҳәара бжьаӡқәа
Маҷ-маҷ иҳаразкуа,
Венатәи авальсқәа,
Венатәи авальсқәа!
Сгәшԥы иҭызгап сгәы ҭаԥҭаԥуа,
– Маҳ! – ҳәа ирысҭап алақәа.
Аԥсынтәыла сгәы шазгәаҟуа,
Зегь азгәаҟуазар агәқәа!
Сыбла ҭысхып са снап ала,
Сдунеи сырлашьцап уаҵәгьы…
Блас иҟоу зегь са сыблала,
Аԥсны рбозар есқьынгьы!
Москва, асасааирҭа «Москва»,
Константин Симонов игәалашәара иазкны
Уаҳа дыҟам сҩыза, ибла сҭаԥшуам,
Харантә акәзаргьы ибжьы саҳауам.
Салам шәҟәкгьы – ҳадресқәа еибардыруа,
Уажәшьҭа иҳабжьысуам, жәҵысҵас иҷырҷыруа.
Рыцҳароуп, гәаҟрацәгьоуп, аҩыза ицәыӡра,
Дшуџьабо мацара адгьыл аԥырҵра,
Уаргьы ишуԥеиԥшу наухашҭлоит зынӡа,
Акы ауп иузаанхаз, учҳара нагӡа!
Угәы зегь зрыӷӷаз ухәрақәа ҿаҳәа,
Уҽаноуҭа – уахәаҽӡоит агәрҩа!
Уи сҩыза исцәыӡыз аԥсыҽра ицәымӷын,
Аибашьра мцабзла иашәақәа ӡрыжәын.
Дырмит ду иҩнаҭа даннеи инаркны,
Здаҟам ҭынхак еиԥш дазгылеит Аԥсны!
Аамҭа цәгьак ҳанын, ҳажәҩан гәы хәашьын,
Усҟан уи сҩыза инапы ӷәӷәа ҳаԥшьын!
Уи аамҭаз џьоукгьы ачарақәа ирхатәан,
Изҿызгьы дырын: шәаҳәаран, кәашаран.
Аиашьара ианықәуан, рыбжьы ҭганы,
Ишьамхнышгылон Мархьаул ицаны!
Рыжәлар гәакьа аҵла цәа еиԥш ирыҟәԥан,
Зегьы еицгәарымҭарц атәымцәа рхарԥан!
Издыруеит иԥсыз иумҭароуп аҽԥныҳәа,
Аха исҳәоит, урҭ узеилымкааит зны азыҳәа.
Иаԥсаз џьоук ракәзшәа урыхон ҩада,
Дара қьафурҭас ишьҭырххьан уҩнаҭа.
Нас ианеилукаа, урыцәгылеит хара.
Дара ирзыхгомызт, иашьҭалеит уахьырхәра!
Иаалырҟьан абас уԥсынҵры анкьаҿха,
Ҳахьымӡеит укәба ахҩа ахаҵаха,
Урҭ ажәеинраалақәа цәырҵит акымкәа,
Изхьыкәкәоз ракән агәлшьап лабжышқәа.
Дара убарҭ рылагьы рцәаҳәақәа цәаакын,
Еицырдыруа ухьӡ иадҷабларц рҭахын!
Шьха уарбак амҵәыжәҩаҿы ҵысхәк ҷаԥшьон,
Аҵысхә ԥсаатәҵас изыԥыруаз џьнашьон!
Уаҳагьы слаӷырӡышуам, уаҳагьы сгәнқьуам,
Издыргәшьоит, аҩыза иаша дыԥсуам!
Уҟанаҵ – дыҟоуп, уахьцалакгьы дуцуп,
Ухәра шәарҭақәа зырӷьауа хәрыбӷьыцуп!
– Иуасымҳәар ҳақхом, ҳнапхгаҩ ҟәӷа,
Гедлач дыбжьыст, – ицқьам инапхы!
Аргама изырҳәоит: «Гедлач агәмха!»
Баша уихон, имамзаап ахы!
– Иашала уцәажәеит, угәы рҭынчны уца,
Дышнеиуа усырбап аҟызқәа иаԥца! –
Иашшыз Џьаҭқьар дымнеицызт иҩнынӡа,
Дыззашшыз Гедлач дкылсхьан ашшра.
– «Џьаҭқьар дымҩахҟьеит убас аҟынӡа,
Ес-шар даҿуп арыжәтә аҽаршьра!»
– Иашала уцәажәеит, угәы рҭынчны уца,
Дышнеиуа усырбап аҟызқәа иаԥца!
Ахҩыкгьы дкылсит рацәак мырҵыкәа,
Маџь абарбар, – дыҳәҳәоит дыхшәааны:
– Урҭ аҩыџьа напхгаҩцәоуп имцымкәа,
Ҳаибадырфоит, ҳаизгәкра ҵшәааны!
– Иашала уцәажәеит, угәы рҭынчны уца,
Урҭ шнеиуа усырбап аҟызқәа рыԥца!
Ҳнапхгаҩ ҟәӷа ду сиазҵаауан жәаха:
– Еизашшыз дәықәуҵеит рхы-ргәы рыԥха.
Аха рыуа ииашаз даҳзымдырт уеизгьы.
Иааркьаҿӡан дцәажәеит: – Уиашоуп уаргьы!
Есшар ҳгазеҭқәа ахьӡы ухьдыршон,
Анҭ уҽыхацәа, урыгәҭылак еикәшон.
Удырԥеи-ԥеиуан, иудырҵон дара,
Џьабаа мбаӡакәа ахьӡ арҳара!
Икәаптеи-кәаптеины иаԥуҵоз ушәҟәқәа,
Уажәыгь уахьнеилак, иԥшуп еиԥхаҟәҟәа.
Мап, уара узырҽырбоз аамҭа ҳаным,
Аԥхьаҩцәа иаархәом, иаԥхьом, ирҭахым!
Иумаҳац цәажәарак ааигәа иҵысит,
«Иара дыԥсаанӡа, иҩымҭақәа ԥсит!»
Хаҭалагь ус ауп, урҭахым жәлара,
Мап, ашәыргәында изыгәыӷьуам аҽшьра!
Мҩа заҵәык ауп иузаанхаз иахьа:
Иаанкыл уҽага – ахәы лҿарбаӷьа,
Иаанкыл – уабацәа иақәрҵон ҳаҭыр,
Уаҳа даҽа уск ушамаҭәам дыр!
Укалам хыгәагә, наҟ иаҟәых аҩра,
Аха икаумыжьын, инҭаҵәах џьара,
Уаныҟам џьоукы еибадырбалап,
Заҟа халтура арҿиазеи рҳәалап!
Ажәеинраала сеиҭазхьаҳәырц,
Салҵырц наҟ апроза ашәшьы!
Иҷырҷыруа еиҭанаҩхырц,
Срифма ҿыцӡақәа рыбжьы?
Аха ишәарҭоуп, сара стәала,
Аԥхьаҩ амла даҳцәакӡеит.
Ҵыԥх икыдҳаз ажәеинраала,
Акгьы ҿамхеит, зегь каԥсеит!
Хаҵак, дызхылҵыз ирмаабыз,
Уацәас игәлацәа шьҭихуеит.
Агәлацәа ргәашәқәа шаатыз,
Дынҭалан, ихылԥарч ихихуеит.
Дреихырхәоит урҭ, ҟәҵшьак издырӡом,
Иҿагәбзыӷ ҭәын, ихыӡысоит.
Ишԥарури ргәла дрыздәылцом.
Ԥсаԥоуп, ҿахрак изанырҵоит.
– Шәарҭ бзиа шәахьызбо сыԥсы аҵкыс,
Сашьцәа мацәысҵас ирысуеит…
Шәахьырбо рзычҳауам сызхылҵыз,
Шәкылкааны аҵықьҳәа ихысуеит!
Шәарҭ шәоуп нас ахьыцқьа иагәлҵыз,
Шәҭаҩуп ажәла ԥшаахқәа рсиа.
Ижәдыруеит, жәла шьҭахоуп сызхылҵыз,
Шәа сшәылҵыр акән абзиа!
Анаатә аҽхәаԥхьыӡ нарыжәҵан,
Мардуанқәак дрышьҭоуп дҳаразкуа.
Иалеижьарц рымаҭәа неишәиҵан,
Рцәажәашьагь шьҭикааит дгәбзыӷуа.
Дрымазарц иҭаххеит аԥшәымас,
Аԥсымҭә дызныҟәом ҽак ала,
Аха ибжьацәеит аизгәкра ирымаз,
Иԥжәеит рыбӷьыцқәа мышк ала!
Аигәлацәа ҩнык аҿ еидтәала,
Еицәажәоит, ргәалақәа хыртын.
– Дызлыҵыз иԥсахзар мариала,
Ҳарҭ ҳзынгьы дышшәарҭаз дыртәын!
Аԥыр-ԥырҳәа иҵҟьо мцабзуп,
Ԥсыс иахоуп ахәшҭаара.
Ашаҳәшаҳәра иара иацуп,
Алашарагь цоит хара.
Ҳара “ҳ-Амцабз” даҽа мцабзуп,
Аҿы цәажәоит еилыҷҷа.
Сахьа хкыла иара ҭаӡуп,
Иаҳкыуп аблақәа ҭыџьџьа!
Иахьнеилакгьы еиқәхьшәашәа,
Баша икҿаршәым акҿыҩра.
Иахьнеилакгьы еиԥшуп ашәа,
Ашәа иаҳзымҳәо ҳгәазхара!
Илаҳәызгьы амца дшашьҭо,
«Амцабз» душьҭаз узҭахыу.
«Саԥхьарц сашьҭоуп, нас иабашьҭо?»
Уиԥшаалааит ушьҭа ихыу!
Зажәа сахьарк ҳагымхаша,
«Амцабз» мцабзны укаԥха,
Ҳара ҳхьыбҿар ргәрӷьаҿҳәаша!
Ҳара ҳхьыбҿар ргәацаԥха!
Ӷәака ҽыбӷан нхарҭас имаз,
Зыӡбахә имаз Ӷәака ҽын.
Ӷәака иҽықәтәашьа иазҿлымҳаз
Иара ицәырҵра иазыԥшын.
Аӡбахә ыҟан Ӷәака иҽыхәа,
Ус шьамхыла иџьбаран.
Иҽы днақәтәар, ахәда агәырхәа,
Измырҭынчуаз мцак аӷран.
Ус, ус Ӷәака иажәра ихьӡазар?
Ма дынхазар уи дзаҵәны?
Аҽыбӷагьы игәы ахшәазар?
Ҽнак дааҽыжәҵит даҽаӡәны!
Иҽы наужь, адәы инықәҵан,
Дынкахәцуа дтәеит аҩны.
Аҽы ҳәуан, адәеиужь иқәӡан,
Уи дазхьамԥшит знымзар зны.
Асы кыдҳаит маҟҿаҳәара,
Нас иҵааит еиҩжәаны.
Анаатә рыҵан абна, аккара,
Ашәыб леиуан ицҟьаны.
Ӷәака икәадыр еиқәхьшәашәа,
Улаԥш нақәшәоит аҭӡаҿы.
Уаҳа напык иазшаӡамшәа,
Џьара игҿаршәуп иҟамчы.
Игәрӷьахәха ааԥын цәырҵит,
Мра-шәахәала адгьыл шуп.
Ӷәака иҽыхәа ыҟам, иӡит,
Адәы-иаҵәа ус иԥшуп!..
Иҟоуп шәҟәҩҩцәак акгьы злымҵыз,
Хдыррак рымаӡам дара.
Ӷәака аҽыжәлара дшаҟәҵыз,
Ҳаи, иаҟәҵуандаз аҩра!
Ҳажәлар ныҳәазааит! Абри аныҳәаҿа,
Ныҳәарас иҟоу зегьы ирыцкыуп.
Дсас дахьыз, даԥшәымаз – неиҩымс,
Ишьҭырхуеит, изларжәуагь даҽакуп.
Ҳхаҟә-хаҟәӡа ҳтәаны ишԥанаҳкыло,
Ҳабацәа иаԥырҵаз – кыр иаԥсоу!
Адруҳәа ишьҭаҳхып, ҳшьапы ҳшықәгыло,
Ҳаҵәцақәа рхьеиҩ-сеиҩбжьы неилаԥсоу!
Зегь ҳаицҿакны аҭынчра ҳақәныҳәоит,
Ажәҩан кеикеилааит, уаҳа имхәашьӡо,
Жәларыс иҟоу зегь ҳарҭ иҳацырҳәоит,
Рацәаххырамхарц адгьыл ҳзааӡо!
Иныҳәазааит аиаша имхаӡо,
Ҿыцрак шьҭыҵлааит, есшар ԥхьа ҳазго!
Иныҳәазааит жәлар рхьышьҭра инымҵәаӡо,
Ажәытәра ӡыш иагәлган иааго!
Аиаша рҳәоит: зегь азин рымаӡам,
Ари ҳныҳәаҿа гәрӷьахә акра.
Дыжәдырт ҳәа сыҟоуп, мдыршьагь имаӡам,
Иаԥхьаншәа инаҳалҵыз абра.
Ихы дырны днаскьарцу? Иаҳраӡар,
Ҳҭыԥ ҳахицар ҟалоит днаҳагәҭас.
Хлымӡаахк даниан дҳалҵит акәмзар,
Дубарын араҟа ҭамадас!
Хьӡы зхьыршо ажәақәа иԥыракны,
Даауеит акәмзар, уи даҽаӡәӡоуп.
Наԥшыхақә дузгәаҭом иҽцәыракны,
Изеиӷьхаша мацара даҿӡоуп!
Дахьнеилак ӡмахҵас аус ирхәашьуеит,
Ара дцәыҵалар, дцәыҵсуеит ана.
Дахьнеилак ацха инапы налишьуеит,
Дахьнеилак ицуп «Фыҷ имаана»!
Маҵурала данеиқәшәа, иаарласӡан,
Иан лыбызшәа дәылицеит иҩны.
Ихшаз шәоуп «Буги-вуги» иарааԥсан,
Еибадықхьеит аџьынс еимакны.
Ӷьал-палаа рымԥын анду дахәаӡом,
Аԥацха хырқәақәа лхала дахыуп.
Лмаҭацәа лҭаар, илҳәо дақәшәаӡом,
Урҭ рыбжьара аҭырџьман даҭахыуп.
Дақәшәаз џьишьеит ииулак ахьалаӡоз,
Аха дшақәмгәӷӡоз идыдит!
Иҵегь еиҳаз маҵурак дшеиҩаӡоз,
Иаура-зоуроу дҟьантазӡа дыхтит.
Иҩны ӷьаз-ӷьаз, аԥсара аҽыҵакны,
Ишгылаз, аҵысра хҭанакыит.
Ҩнымаҭәас иҩназ ашә рхылакны,
Иҳәҳәоит: «Ҳӷьычны, аҩн ашә ҳхадыркит!»
Аҿаанахеит аԥшацәгьа хәҵҟьаны,
Аихатә гәашәқәа ҿнажәжәап уҳәаратәы.
Аԥшәма иԥараҵәах наҟ илхәҵҳәаны,
Быӷькаԥсан еиԥш иахьнагӡеит адәы!
Жәлар ахьеидтәало неишьас имоузеи,
Аламысда, аӷьыч, аҵмыҳәҳәар!
Иахьанӡагьы дгәамҭакәа дзыҟазеи,
Ҳагәҭа иҟамлароуп уаҳа ихабар!
Ажәлар ныҳәазааит! Абри аныҳәаҿа,
Ныҳәарас иҟоу зегьы ирыцкыуп.
Дсас дахьыз, даԥшәымаз, неиҩымсаҿа,
Ишьҭырхуеит, изларжәуагь даҽакыуп!
Иныҳәазааит аиаша имхаӡо,
Ҿыцрак шьҭыҵлааит, есшар ԥхьа ҳазго!
Иныҳәазааит жәлар рхьышьҭра инымҵәаӡо,
Ажәытәра ӡыш иагәлган иааго!
Ина, ина, ҩаԥа, ҩаԥа,
Ҳарҭ иҳамаӡам аҽӡаха.
Ааԥын иаанагеит аԥсаԥа,
Иаҳхалашоит ажәҩан каххаа.
Ҳамҭас ашәа ҳнаҭеит ажәҵыс,
Гәҟаҵаган иааҷырҷырит.
Ашьха ӡыш ду, амра шҩавҵыз,
Ҳкәасқьа аԥенџьырқәа цырцырит.
Аӡын ҳаҩуа асы ҳахьылаз,
Ашьхыҵә хыҵын, еилаҭыруеит.
Шәҭи-какаҷи еиԥынчылаз,
Еилаарцыр улаԥш хыркуеит.
Ашьыбжь ааираз, амра ӷьызар,
Ҵлак ашәшьыроуп ҳаҵатәарҭа.
Ҽыкәабара ҳцап шәҭахызар,
Иказказуеит ҳҽыкәабарҭа!
Иҟәшәо ҳнықәлап аҵыҵындра,
Ахәы ҳхыҵны ҳахьынҭало,
Шәаламкьысааит аҵыс ҭыҩра,
Аԥшқа ихыҵыз роуп ихтәало.
Ааԥын ҳаигәрӷьан ҳшаԥылаз,
Шәааи, нас, ҳазынтәык ҳнеидгыла,
Ҳҩызцәа ирзаҳҳәалап гәрҭәыла,
Ҳашәа гәрӷьахәқәа хкы-хкыла!
«Жәлар раӷа» ҳәа ухьӡ анԥырҽуаз,
Сгәы сҭаҵәыуан, сгәы рыӷӷан.
Аӡәгьы ихаиҵомызт уздыруаз,
Аха урҭгьы рҿы шәаҳан.
Унапы ақәҩ ушәҟә исуҭаз,
Сыԥсы иаҵоуп, иҵәахыуп.
Сахьӡагәшьар, са сыԥсымҭаз,
Смаҭа ианасшьарц сҭахуп!
Ахаангьы ус ауп, сҿахәы ҭасыжьуам,
Гәаӷшақә исышьҭоу хаирк ибауам!
Зқьы шықәсақәа срымадоуп, срыҟәрыжьуам.
Иӡрыжәу ҟамоуп бзанҵык сцагәуам!
Ҵла ҩак ақәцәан ҵыс ҭыҩрак сыхшәазшәа,
Анаатә сымҵарс сагоушәа сҟьаны,
Машәыршақә Аԥсныҟа саанагазшәа
Уи нахысгьы саанхазшәа ссасны…
Адгьыл иадырҳарц рыбжьы снахырҵәа,
Абас гәаӷшақә џьоукы сеимдырххоит.
Аха идыруп, мыцҳәықәлеи, мцахәцәа,
Ашәи ишьҭоуп, ихы даӷахоит!
Ҳаи, џьушьҭет, ма сыԥшӡара рбахьандаз,
Игәрӷьан сиеиԥшныршьалоит аԥсхых.
Ма ахьхьаҳәа сыбжьы хаа раҳахьандаз,
Ишырҭахыу иаадыркшоит сҭоурых.
Аԥсынтәыла ауп сара сымра ахьгылаз,
Ара сшықәӷьацоз – разҟыла иӡбан.
Сацәнымхартә амҩан ахәрақәа иснылаз,
Урҭ ршәахсҭақәа гәарҭаӡом, избан?
Сыбжьы нахыҩуан ашьха ҩаӡара,
Илԥха саҳәон Ажәеиԥшь – Жәеиԥшьырҟан.
Абҩа зырҭәоз нахьхьи Башкаԥсара,
Исхықәаауан, дара рзы сымран!
Иагараан сшьа ныхҭәалахьан – аӡы-мшын,
Аха сыбжьы акән аиааирашәа зҳәоз.
Нарџьхьоу сыбжьала сымш, сыҵых имшын,
Гәнда шеишеи дымҵарс данааигоз.
Абрскьыл ишьҭаз аҳаԥы ианҭала,
Сыбжьала ҿырҭуан, ихьыӡ ҳәаны,
Анарҭ ҭоуба иуит сиашаҳәарала,
Ақәабгьы хыҵт, агәараҳәа ишны.
Исҳәарызеи ҳәа аҭырџьманцәа сыкәшон,
Диоскуриа анеибгаз анкьаӡа зны.
Аԥсымҭәқәа цәырҵуан, ацәгьара дыршон,
Дара аԥшәымацәан, сара ссасны!
Арха, абна, абаажә хыҽҽара,
Амшын иазцо ҳӡиасқәа еивас,
Зегьы ирыласоуп сдац еибаркыра,
Са сылоуп излацәажәо бызшәас!
Дышԥарыцҳау зашьа иҵашьыцыз,
Ныџьнатә тәамбашақә згәла изԥшуа!
Уаҩреи ламыси зегьы-зегь зцәыӡыз
Иаарласны иҿыцәоит амра ихашуа!
– Сузымдырӡеи, уан лбызшәа соуп,
Нас изсеиурхазеи узқәа?
– Уаха сымам, цәгьаӡа сеилахоуп,
Ԥсгахак сырҭаӡом сусқәа!
– Уҭаацәа сатәарбаӡом, избан?
Са сыла ацәажәара ԥхаршьоит…
– Сыҷкән еиҵбы, иара игәаԥхан,
Англызла ицәажәашьа џьаршьоит.
– Сыҩнарыжьлом, арахь слаҳәит,
Уҩн ашә садгылоуп сеиџьыԥӡа!
– Дхаҵан, аҵаул чара иуит,
Астол ҳзахымҵит шьыжьынӡа!
– Избоит, уазгәаҟуам слахьынҵа,
Ҳаицәыӡуеит ари нахысгьы!
– Иазхоуп, ашәҟәҩҩцәа рахь уца,
Уда ус рымаӡам усгьы!
Сзыҳәарызеи сҿаҳәатәы ҟалар?
Сышнеиуа ӡиаск шыцәо саниар?
Ҳамҭак сааныжь сҳәап – саџьал-суахҭа,
Иҟамзааит сҳәап – аҩныжә-ақьаԥҭа.
Адгьыл еилнаргааит ҵабырги мци,
Иажәхьогьы азхазааит шьеи-лаӷырӡи!
Насгьы саҳәап ахҭылҵ рацәаҩхо.
Аҭынчра мра адунеи иахаԥхо,
Насыԥ изацҵа аџьабааду збо.
Нырцәи-аарцәи ҳгәрӷьан ҳаибабо,
Мачхәума исҳәара, сҿаҳәатәы ҟалар?
Сышнеиуа ӡиаск шыцәо саниар?
Анацәа ирԥылааит ргәы аззырҳара!
Аха зегь раԥхьаӡа сзыҳәо сара,
Сзыҳәо иагымзааит алԥха-агәԥха,
Схатәы бызшәа, наӡаӡа уеиқәха!
Аҳацаҟь иалырхыз алу,
Изҿыз усгьы лагаран.
Ҳабла наӡак ршыла зуалыз,
Иара акәгәшьан, ус иаауан.
Адәқьан шыла урҭ ианрықәҳа,
Рыӡлагара ашә еиурыжьт.
Рабаҭынха алу рыцҳа,
Наҟ индәылган инкарыжьт.
Ус инҵәеит аҳабла ршыла,
Шьҭак ирымам уахҭаԥса!
– Ҳазҟаҭәада ҳарҭ лаԥшыла? –
Алу иашьҭалт иҿҟьаса.
– Ибаргәузеи алу змалу,
Иаҳзыԥшын аӷа игәрԥса!
Цәгьа ҳзиуамызт згәы ҳалалу! –
Алу иашьҭоуп иҿҟьаса.
Амла ҽбыган ианырԥышьклас,
Кыргьы уанӡа иԥшаахьан.
Ирбеит, амҩа иахьаныжьлаз,
Алу ԥыххааса ицахьан!
Анцәа рҭыԥ ҳәа зыӡбахә наҩхьоу,
Амшын иаҵәа зҿыкәршоу,
Аԥсынтәыла аԥсуа иџьынџьуп,
Имра аброуп иахьықәлашо.
Зқьы шықәсала аԥсуа дԥыршәон,
Хҵәареи, гәаҟреи, рыцҳареи.
Аха иҟан, еиқәрхаган,
Ҳаламыси ҳхаҵареи.
Ацҳәа:
Ҳара иҳамоуп алшара,
Ҳҭоурых гәҭыха наҳагӡап!
Иагри Ԥсоуи рыбжьара
Иаԥсыуаран иҟаҳҵап!
Жәлар иқәнхо рыжәҩа еибыҭоуп,
Наунагӡа еишьцәахаз.
Сас дызгымхац дгьыл хазыноуп,
Нарҭаа ргәамч ахьԥыршәауаз.
Ушьҭра нагоуп, усгьы имаҷҩым,
Раида гәрӷьа уцызҳәо.
Кьаҭара зқәым умца рзеиқәуп,
Дунеи ԥсыуа зхылаҳәо.
Ацҳәа:
Ҳара иҳамоуп алшара,
Ҳҭоурых гәҭыха наҳагӡап!
Иагри Ԥсоуи рыбжьара
Иаԥсыуаран иҟаҳҵап!
Унха, унҵы, Аԥсынтәыла.
Умч, улшара иацҵала.
Шьардаамҭа, ԥхьаҟа унеила,
Ухақәиҭра амҩала!
Ацҳәа:
Ҳара иҳамоуп алшара,
Ҳҭоурых гәҭыха наҳагӡап!
Иагри Ԥсоуи рыбжьара
Иаԥсыуаран иҟаҳҵап!
– Сҩыза, сгәсхашҭып, ҵәыцақәак сыцыжә,
Сышгылоугьы убоит слаҳәызшәа?
Сныжьны ицагәшьеит споезиа – аҽыццышә,
Иҵҟьалоз аӷәра сымҟәҵжәа!
– Аҽыбӷа иалиааз, дԥышәоуп, дзыцәшәоузеи?
Иҟоуп, иҽышьҭақәа аныҵуам!
Ҽырхыԥхыԥ дҽыжәуп, аха дзыԥсоузеи?
Дҽыжәҟьоит, хәадакгьы дызхыҵуам!
Хьӡык сызгозар ҳәоуп, хымдыр дызҽыжәлаз,
Хьӡык аазгахьада ҽхьынҵала?
Ных, сҩыза, ишьҭых уаҵәца узыхныҳәаз,
Уара уҽыжәуп лахьынҵала!
Хынҩажәаҟа шықәса ихыҵуеит уҳәаратәы ҭаҳмада хынҷыгәагәк, быца еидарак даҵаланы, еигәшә хә-шкәакәа аҵырҟьанта, амҩаду ааихиҵәан, абӷьыжә каҩҩы иахьыҟаз ахьацара дныҵалт.
Иниаԥыҟьо-ааиаԥыҟьо, инцәыҵа-аацәыҵафыҩуа, аҭаҳмада ицын лаӷра дук. Иаԥхьаҟа днаскьацыԥхьаӡа ашәаԥыџьаԥ иаҳа-иаҳа иӷарԥшархон. Акәара-3ҷа дырны дахьыҩхалаз дәҳәыԥшны ишьҭан. Аидара иаҵаз ауаҩы ицашьа злаҟаз ала, ари аҭыԥ иашьцылаз, иашьагәҭыз аӡә шиакәз ҩашьомызт. Адәҳәыԥш иакәршаз абна-аанда арҟәасҭа-ҭшәа, дныбжьысын, арахь рацәак иҽықәмхалакәа, даҽа аандак, зыбжа ԥацхьыз, зыбжа мӷыз, зыбжа масарла ихкааз днадгылт. Даанымгылакәа дышиашаз ахҵысҭа дынхыҵит. Усгьы гәашә ҿамызт, адәҳәыԥш абжеиҳарак ааиҩишахьан, даҽа гәарак днадгылахт. Ахԥатәи ари агәара егьырҭ иреиԥшымызт. Еихьыр-еиԥырны аҵәҩанқәа рарсшьеи, быцала еихыкка-еиҵыкка ахышшаашьеи рыла иҩашьомызт уи ҟазҵаз рацәак гәадкыланы ишыҟаимҵаз. Аидара иаҵаз ауаҩы ари ахҵысҭа данынхыҵ нахыс, имӡырха акән, иныҟәашәа еиҳа иааҭынчхеит. Қәацәзаҵәык акән, уи амӡырха хыбрас ҳәа иҭагылаӡазгьы. Ажәра иареиџьыз аҭакәажә леиԥш уи ақәацә хырқәақәоу, аварахь иҵкьаҿны, шьаҟа ҩажәа адибаҳәалон икармыжьырц. Агәашә аԥхьа игылан абжа ҩаны, абжа аӡаны, ашәпара мыҟә мацараха, амахәқәа еиларша-еиларҵәины биак. Аидара иаҵаз аҭаҳмада, дышиашаз абиа ашьапы днадгылан, аӷьараҳәа ижәҩахыр иқәз абыца аҵла шьапы инадиԥаалт. «О, оф, гәшьа!» – иҳәан иеигәышә наиршәит, уи шнеиуаз ԥынҵала анышә иныҵакьакьеит.
Иара, инаҩс асаҟәа ишьҭаз днықәтәеит, иоупцә хылԥа хьарвырӡа иварахьшәа инкаиршәит. Кыраамҭа изҭынчраны, аԥхӡы иларбо дтәан аҭаҳмада хәмаа-жьымаа. Ихы хәцырҳәы ықәымкәа иҟьантазӡа иааԥшуан, ашәахсҭақәа анпыҟҟала. Иԥаҵа хахақәа иқьышә ажьқәа хханы, акәакьқәа рҿы ажьқәа еизыҵәа-еизыҵәаны, арӷызқәа рылда, ибла ҭыӷраа хәҷқәа, уажәы-уажәы еихаҟәсуан. Аҭаҳмада иџьыба инапы нҭишьын, бамба рахәцла иқәршә-ҵаршәыз қьасак ааҭигеит. Иҭҭыныжәга нҭрыцқьа-ааҭрыцқьан ашьанҵеи ацәымсеи неиқәҵаны амца икыит. нас еиҵеиҵахьаз иҭҭыныжәга инахеиҵан, «апақ-апақ» ҳәа ахара дналагеит. Алҩаҵә еишьылҟаҟараӡа иҩеихылҵит. Кыраамҭа изҭынчраха дтәан аҭаҳмада. Аҭаҭын ахара даналга «абақ-абақ» ҳәа иҭҭынжәга инапы ашҵа инаниҟьан, иқьаса инадкыланы иџьыба инҭаҵо, «ее-еҳеҳеи, рыцҳа гәаҟ» иҳәан, лоунытә даақәԥсычҳаит. Дҩагылан, аҵла амҵа икаԥсаз афархьқәа гәдкылак аашьҭыхны ашьшьыҳәа аҩныҟа иҿынеихеит. Ақәацә злахыбыз аисыр убри аҟара алҩақ алсхьан, ақәа уаҟәыҵ, ахы агәдуҵаргьы изалаларымызт. Раса быцала иааилышьыз аҭӡамцқәа, иахьабалак икылыхха, аламлашь ннакылауамызт. Аҭаҳмада иқәацә, иҟәат-ҟәатуа иҿаз аӷәышә, шамахамзар иаартны аӡәгьы имбацызт, аԥшәма дыҟазаргьы дыҟамзаргьы агәашә шаркыц иаркын. Аҭаҳмада иԥацха ашә ажьы ахьырҳәа дшәозшәа дмыццакыкәа иааиртын, аҩныҵҟа дныҩналт. Аҩныргәы ана-ара иҭыжаа-ҭыжаан, ацәыцә хтаталан, аҭаҳмада дышиашаз днеин, ахәшҭаара дныҽҳәатәеит. Ахәа зқәҳәҳәаны иҵәахыз аԥырӷы анаахәҵишьшьаа, ахьырҵәаҵәа еиԥш ибла инҭаҷҷеит. Иааҩнеигалаз афархь нақәԥсаны амца еиқәиҵеит. Ахаан аҳәымсаг зхьымсыцыз алыӷәра, алҩақ жьымжәақәа ахьыҳәҳәы иҟаз, аҿыц лҩа ҩаҵачит. Арымарахьтәи аҭӡывараҿы еихрыӷӷа икнаҳан аԥш лапҟьақәа, акәакь аҿы игҿагылан
ҩы-клаҭк еихарԥаны, мҵәышә ҿыцқәакгьы рхакнаҳан. Егьи аҭӡамц аҿы џьара-ҩыџьара улаԥш рықәшәон маҭәажәқәак. Аҭӡамц архәараҿы аҵәымӷ иахаршәын, шықәса ҩажәа раахыс уаҩ иҟәнимҵацыз аҭра иҭажьакцаны, абызкаҭаҳа ахьыссы, мсаҟаи ҟамак. Уи иадкнаҳалан, аатә маҟа пакгьы, асаба ақәтата, ҩба роума, хԥа роума аҟәна жьакцақәа зықәгылаз. Аҽҳәа аԥыхьа иҽҳәагылан рымӡ ҭбаак, уаҩы наӡак дықәиаргьы даабыртә еиԥш. Уаҟа иқәршәын ԥхынгьы ӡынгьы уаҩы ишьҭимхыцыз хызакыи гәабанкыи, данышьҭалоз иааиҵихуан, даныҩагылоз еилаҳәаны асқам аханы инықәиҵон. Уаԥыжә еицрыжәжәакгьы, акьынтыжә ахьыссы џьаниажәкгьы, аҭӡамцаҿ иубон. Арымӡ аханы ишықәӡаз иқән аҭәабаш кылппы, зыхҟьа зхыттахьаз марҭақкгьы.
Амца аныҩеибак, аҭаҳмада даагылан, акҿыҩра дныгҿагылан, иԥҳал хыжәжәарах аашьҭыхны, иааирҟәатҟәатит, аӡы шҭамыз аниба, ӡык аазгоит ҳәа ашьшьыҳәа дындәылҵит.
Аҭаҳмада ихы-иҵыхәа шәазҵаауазар, уи Џьаным-иԥа Ламшьаҵә иауп.
Уи ахаҵа инаҩсҵәҟьа инхоз, иашьазаҵә Кәаташь иакән, идагьы ҭынха димамызт, аха урҭ еиҭанеи-ааиуамызт, анык илыхшеит акәмзар иашьара ҳәа акгьы рзеиламызт. 20 шықәса раахыс Ламшьаҵә имацара абра ақәацә дыҩнан, ԥҳәыс даамгаӡакәа дажәит. Уи цәгьам-бзиам иара инап иааирҟаҵоз ала ихы ныҟәигон. Амҳаҵәқәеи аклаҭқәеи, амҵәышәқәеи, аклаҷкәрқәеи ҟаиҵон. Ашықәсан зны иманы ақыҭауаа днарылалон, иҭиуан, шықәсык изхаша ифатә-ижәтә рыҭнихуан.
Ари ашәҟәы актәи ахәҭа анҵәамҭаҟны аҭыԥ рзалхын аекспромтқәеи аепиграммақәеи, аха урҭ џьарак еизганы иҟамызт, реизакра ус имариамхеит, акык-ҩбак рыда ашәҟәы аҭыҵра исзахьымыгӡеит.
(Автор)
Ламшьаҵә шамахамзар гәлара днеиуамызт, иҩныҟа умҩахыҵыргьы ицәымӷын. Ԥшьшьапык зҵаз рахә изанымызт. Иааӡон алацәгьақәа, уахынлаз, ҽынлаз ҿымҭкәа иҩныҟа уаҩ дызнеиуамызт. Илақәа акы иахьӡын «Дыргьажь»-егьи «Дықәргьежь». Урҭ рламгәа ҭаҿаҳәа ахаангьы уаҩы имбацызт. Иара имфаӡаргьы, дара рызхара рҿеиҵон. Рыдагьы дхәарҭамызт, дахьцалакгьы ицын. Ианиҭахыз драцәажәон, дырхысамырҟәлуан, даргьы ииҳәоз зегьы еилыр-каауазшәа, изыӡырҩуан. Убас бзиа ибон ацыгәқәагьы, урҭ ҩба-хԥа иҩны ианимамыз ыҟамызт. Ҵабыргны, лассы-лассы ацыгәқәа аницәыбналоз ҟалалон. Ибнеикаанӡа урҭ абнацыгәқәа иреиԥшын, аӡәы ихы ишнықәыԥшыз еиԥш, иахьцаиахьаа умбаӡо рҽыр-ҵәахуан Ламшьаҵә ида даҽаӡәы рааигәара днеир ҟаломызт.
Ламшьаҵә наԥра ҟәбархәҷык изыҵан, уи аныхиртлоз, иара итәала ишьахәны уаххьа ирхион. Агәгәаҳәа амца неиқәҵаны, иара ихала аишәа днахатәон, еирыӡла аҩы неидыргыланы – «Уаа, «Дыргьежь» анцәа ҳазшаз уиныҳәааит! – ибжьы ҩеиҵихуан, аҵәца анааҭеирцәлак, – уаа, «Дықәргьежь» ҽааны бзеила унеит! Ишаанукылара удинаныс. Уа, утәаз-мшәа, узгылоузеи! Иҭабуп, дад, иҭабуп!» – иҳәон, игәы инапы надкыланы аӡә иахь дхырхәозшәа ҟаиҵон.
– Шәарҭ ахаҵгылаҩцәа шәныҳәаҿа аанысымкылар сгәы иауам, ҵисраа шәабаҟоу! – ҿааиҭуан уи маҷк иқьаф аныҟаиҵалак, дзықәтәо аҟәардә дныҵаԥш-ааҵаԥшуа ацыгәқәа дрыԥхьауан.
– Шәарҭ, исылшом акәмзар, аӡәаӡәала иныҳәатәқәоу шәоуп, сгылангьы шәныҳәаҿақәа ааныскылар қәнагоуп, аха уеизгьы гәбӷанк сышәҭарым! Шәныҳәазааит, дадраа, шәыҩнаҭақәа шәрыгымзааит! – ибжьы ҩеиҵихуан, ашьаԥа ду иазымкуа ажәлар ирылеиҳәоушәа.
Ламшьаҵә уахынла лассы аамҭа дышьҭаломызт.
Агәгәаҳәа имцагьы еиқән. Иахьа еизигаз амҿы – уаха иблыр акән. Аҵх акыр инеигәаанӡагьы аҽҳәа дыҽҳәыҵуамызт, ауасҭара даҿын. Игәы анҿыӷьлак, илақәеи ицыгәқәеи, усгьы урҭ иваӷӷа иватәазар акән, драцәажәон. Зны урҭ сасцәаны иҭаазшәа, даҽазных, маҷк игәы рзынханы драцәажәозшәа ҟаиҵаларын, аха знызаҵәыкгьы алаба шьҭыхны дырзыҵҟьомызт. Даргьы ахьтәаз иқәацомызт, уи дшырмысуаз рдыруан. Дыштәоу аҵықьҳәа данеимсалак, – иҭабуп, Кьаӷәса, хаир уқәзааит! – ҳәаны уи дҩыҵыззаны ацыгәқәа руак днеихырхәон. (Избан сеидру, уи «Кьаӷәса» ҳәа дашьҭан).
Џьаным-иԥа Ламшьаҵә дахьынаҵыслакгьы, анс акәу, арс акәу дрықәшәалар акән аӡызлани, аҩысҭааи, агызмали. Иара излеиҳәоз ала, урҭ зегьы рҽеибаркны Ламшьаҵә иҭархара иашьҭазаарын. Иаргьы даараӡа игәиҽанын. Зны-зынла уӡырҩыр, аҵх агәеиҩшамҭазы, ақыҭауаа рыцәаԥсымҭазы, акыи-кыиҳәа Ламшьаҵә ибжьы ҵарыхәҵәаӡа ақыҭа иналҟьауан, аршәаа дасуан, илақәа ахыу-хыуҳәа ишуан.
– Далагахт! – рҳәон ақыҭауаа ари заҳауаз.
– Ламшьаҵә агызмалцәа ԥхеицоит, шәиԥырхагамхан! – ихыччозгьы дубарын.
Зны Ламшьаҵә ӷәӷәала дычмазаҩхеит. Аԥсра даналага, иашьа Кәаташь изымычҳазт, ачымазаҩ иифаша-иижәша ҳәа акы ааидикылақәан, иман иашьа иҩны дааит. Ачымазаҩ данааихагыла, ушԥаҟоу ҳәа азҵааха имҭакәа, – уабаҟаз, уара, агызмал, укылԥш-кылӡрҩуа. Уааи ҳәа ӡәыр ушьапы икыма? Сара сшубоу, убас анцәа уибонда, амра иацҭашәарын уԥсы! Иҭкааны иуасҳәап уара узышьҭоу! Смал ауп, смал! – ҿааиҭит уи дҩаҵыззашәа.
– Ибзиоуп, сара суԥырҵып, аха, абарҭ ыф! – иҳәан, аилаҳәара иаалихит саанк азна аилаџь шәымацараха, алҩаҵә ахылзызуа, џьам дук азна акамбашь хырҵәы пашәӡа.
– Ашьыга уфааит, ари сара исфаанӡа! – иҳәан, иҭаҷкәм рыхха дларысит Кәаташь имҵакны иикыз. Уи зегьы ахәшҭаара илыҽҳәаҳаит. Кәаташь акыраамҭа дшанханы иашьа дихәаԥшуан, нас уаҳа жәа мҳәаӡакәа ашьшьыҳәа дындәылҵны дцеит.
Џьаным-иԥа Ламшьаҵә иԥҳал хыжәжәаха аӡы ахьыжжы ирхыџхыџуа амаа ианкны дықьуа-дӷызуа иманы иқәацә жәижәых даадгылон еиԥш, аҩбатәи ахҵысҭа шыҟоу – Уаа, Ламшьаҵә уҟоума, Ламшьаҵә! – ҳәа аӡәы ибжьы геит. Алақәа, уамак рбазшәа, арҵәаа-сырҵәаа ҳәа иҳәҳәаны, аҿыҭбжьы ахьгаз шыҟоу еишьҭеибаҵа рҿынархеит. Ламшьаҵә ахьшәҭ ҳәа иԥҳал наргыланы, иҽыҩеиҵыхшәа инап илахь инадкыланы, днаԥшит. – Уҳ! Анцәа уахьца уааимышьҭыр акәмзи, уеиҭаахма? – иҳәеит уи иныҵакшәа, нас ибжьы ҩеиҵыхны
– Уаа, ара сыҟоуп, ара! Уарбану уара?
– Уаа, Кәҷа соуп, Кәҷа! Уааскьеишь абранӡа узымбар схәарҭам, Ламшьаҵә!
– Иараби, ҭоубасҭафыр, дсыдызцалазеи абри! – иҳәан, хыма-ԥсыма иԥҳал аҩныҟа иныҩнагаланы, иҿынеихеит аҿыҭбжьы ахьгаз шыҟоу. Кәҷа аҩбатәи ахҵысҭа дықәгылоуп, алақәа «аақ-аақҳәа» икәшаны ашра иаҿуп, аламалагьы дылбаарышьҭырц ргәы иҭаӡам.
– Ҳаи, алышькьынтыр шәыннахааит, ижәуазеи?! Уа, бзеила уаабеит, Кәҷа! – иҳәан, днаидгылт Кәҷа, ԥсышәак мҳәаӡакәа,
– Иҟалазеи, Ламшьаҵә, амш ҳалоугома? Сара хаҭала цқьа сатәоумбозаргьы, сара саазышьҭуа ҳқыҭа анапхгаҩцәа роуп, абар иахьа хынтәуп сузаарышьҭуеижьҭеи! Ҳаиҳабыра аусҳәарҭахь иуԥхьоит, аха уара уахь унеиуам, ари еиԥш ҽырԥагьашьа уаҩы ибахьома?
– Изсыԥхьоузеи, нас, Ҵаара ԥхашьарам! –дҵаауеит Ламшьаҵә аусҳәарҭахь ишиԥхьоз иахьа ада имаҳацызшәа.
– Аусҳәарҭахь уаннеилак, узырҭахыугьы уаҟа иуарҳәап! – иҳәеит Кәҷа, насгьы инациҵеит – Уара ууаҩдухеит, Ламшьаҵә! Џьара дымцааит, амарџьа, уажәыҵәҟьа уа ҳҟалоит! – абри уасҳәарц ауп уажә сыззааиз.
– Ных, ишԥа, џьушьҭ?
– Ҳасҭаршын Сыкәни, нас даҽаӡәы хлаԥшҩы дук дрыманы, абар, абар, агәашә иаадгылараны иҟоуп!
– Иҟаларым, џьушьҭ! – иҳәеит, Ламшьаҵә иаҳаз изымбатәбарахан, аха усгьы иаҳаз агәра игом, Кәҷа дыхәмаруа џьишьоит.
– Кәҷа! – иҳәеит изшьапык ахҵысҭа ахалага инықәргыланы, – ҭаҳмадак соуп, уара моу, уаб даниуазгьы здыруеит. Уаб Дашьаныхәа иԥсы сыманы суҳәоит, узлацәажәоу хәмаршақәа акәу, аҵабырг соуҳәоу?
– Схы излаҭәасшьарызеи ҭаҳмадак ужьара? Саб иԥсы иамаҿуп, иуасҳәаз шҵабыргыу!
Ибӷа ашшара ԥҵәазшәа дааҟалеит Ламшьаҵә. Иахьааз изымдырӡо мцаԥшьк неицралан, дааимнадеит. Иблақәа иаарыхгылт ашәындыҟәра иҭаҵәахыз аԥарақәа, данԥслак агәлацәа дызларжшаз акән уи. Игәы аҭыхара иаҟәҵуамызт ажәа «Аҩнеимдара».
«Ҳаит, Сыкән, уаргьы Кәаташь уицԥҵәаханы уаагылт, излазбо ала! Уажәшьҭа иҟасҵо акгьы ыҟам, аби аԥеи спара рбеит, убама!» – абри еиԥш ахәцра мцабзны инаихҟьеит иаразнак.
– Дад, Кәҷа, сыԥсы унапы иануп! – даацәажәеит Ламшьаҵә иаԥхьа игылаз амилициа иблақәа дырхыԥшыло, уабгьы, иԥсаҭа бзиахааит, ҳқыҭаҿы ҳаҭыр ду зқәыз уаҩын, уаргьы унеишь-уааишь ҳәа уарҳәоит, ацәгьеи абзиеи уажә иумбеит! Суҳәоит, дад, ԥсыхәак сызуы!
Кәҷа ииҳәара изымдыруа, дгачамкны иаԥхьа игыло аҭаҳмада дихәаԥшуеит, игәеиҭеит иаразнак Ламшьаҵә ихы-иҿы шеицакыз, анс-арс мҳәаӡакәа, ахҵысҭа дынхыҵын, Ламшьаҵә дааидгылт.
– Мап, дад, акы сацәшәаны акәӡам, амала уаазышьҭыз акызаҵәык роуҳәарц сҭахын: «Дыҟамызт, уи ауаҩ, ишә-игәашә ыҵарҟаца иаркын!» Уагаӡозаргьы, абри еиԥш аус сызныҟәга, уаб зыԥсаҭа бзиахаша, иԥсы сыманы суҳәоит! – Ламшьаҵә абас ацәажәара дшаҿыз, апҟацаҳәа ҟамчы шьҭыбжьык геит. Инаԥшызар, хҩык аҽцәа еишьҭагыла, абна аанда иааҩсын, дара ахьгылаз шыҟоу рҿаархеит.
Ахҵысҭа ианаадгыла, Кәҷа днарԥылан иааҽыжәихыит. Аҽқәа наган, агәара инадиҳәалеит. Иҽыжәҵыз ахҵысҭа иаахыҵын, арахь рҿаархеит. Шьаҟаны дадырсызшәа дымқәацаӡо Ламшьаҵә дахьгылаз дгылан. Ианааидгыла:
– Уа, бзеила шәаабеит! – иҳәеит уи ибжьы ҭаҟыҟы.
– Бзеира убааит! Мшыбзиа! – ҿаарҭит иааизгьы, – Ушԥаҟаӡоу, Ламшьаҵә, угәы бзиоума? – дҵаауеит уи ақыҭан сҭаршынс иҟоу Тапагә.
– Шәабаҟаз, дад, крышәҭахызма? – дҵаауеит Ламшьаҵә, иблақәагьы лассы-лассы аихаҟәсра иналагахьан Тапагәи Сыкәни неиҿаԥшит, урҭ ирбоит дыди-мацәыси ааигәаӡа ишыҟаз.
– Ламшьаҵә, уххьызгеит, Сыкәни сареи иҳа-цааиз абри ахаҵа Очамчыреи Кәазани аихамҩа рыбжьызгауа аусуцәа еиҳабыс дрымоуп. Аихамҩа абар Акәасқьа иааргарц маҷӡак ауп ирыгыу. Ари аус ду араҟа инхоу-инҵуа анхацәа рзынгьы, ҳәынҭқараа рзынгьы кырӡа зҵазкуа акоуп. Рацәак ахарџь-ԥарџь ҟамҵакәа ахаҳә рацәа дәыӷбала агара акырӡа ифеидоуп. Уи адагьы, аара-ацара азыҳәангьы, аидарақәа рымҩаԥгара азыҳәангьы, – ари хархәага дуӡӡоуп.
Сынтәа хымз раԥхьа ҳааудгылан иуаҳҳәеит аихамҩа
ааины ишҳадгылаз, хәба-фба ҭӡы хымҵәар ада ԥсыхәак шыҟамыз. Уара уда егьырҭ ахә-ҭӡык ахыҵит. Џьоукы аҭыԥ ҿыцқәа рҟны иаҳагьы еиӷьыз анхарҭақәа ҟарҵеит, егьырҭ ақалақьқәа рахь ицан анцәа ишиҳәара инхеит-инҵит. Уаҵәи-уаҵәашьҭахьи руакы, хышәҩык аусуцәа ааиран иҟоуп, идырццакыроуп абраҟа аихамҩа аиагара аус!
Уажәы ҳара ҳзааиз, Ламшьаҵә, уххьзгеит, жәамш ирхымгакәа иуулакгьы акы ҟауҵароуп. Иуҭаххап, уара иахьуҭахыу адгьыл ҳарба, уҩны аҵкыс еиӷьу аҩны узҳаргылоит, иуҭаххап, унхара-унҵыра зыԥсоу аԥара уаҳҭап. Уахьынхо уахымҵыр ҟалом. Уи хырԥашьа змам усуп! – абас далгеит Тапагә иажәа.
– Сара сажәа сеижьом, сахыҵуам анысҳәа сахыҵуам. Сыхҵәара зҭахыу рцас аҟынтәгьы – сахыҵуам! Уара, алахша уоуп абри зегьы сзызуа – иҳәан Ламшьаҵә иблақәа ырцәгьаны Сыкән днеиҿаԥшит, ахьҭа дакызшәа аҟәараҳәа аҵысрагьы далагахьан. Сжьы зыӷрагәоу уаб Кәаташьгьы ҭаха сиҭомызт, исымаз зегьы маӡеи аргамеи ихәлеигәахьан. Уи шәзымхакәан, ҩаԥхьа шәҟырҟлышуа шәсышьҭоуп, ҳәынҭқараа рган ахь ала акы шәамкуа шәҽыҟаҵаны, исымоу ахәҷгьы сыцәганы, адәы сықәшәырхарц шәҭахыуп сыцәҳәыҟьантазны! Аҽнышьыбжьон сурҳәырц уаама, уара ала аԥынҵа икылҟьаз! – иҳәан, иашьеиԥа Сыкән сисуеит ҳәа масарк ааҵԥааны иҿынахамҭаз, Кәҷеи Тапагәи ааимҵасны дыркыит, аха иаанкылара уадаҩын, иблақәа ҭыҵны ицон.
– Иаҳҳәаз уаҳаит! – иҳәеит Сыкән, нас рыҽқәа ахьҿаҳәаз шыҟоу рҿынархеит.
Ҩымш, хымш раҟара ааҵит. Аха иԥшыз аиҳабыра Ламшьаҵә ихабар ҳәа акгьы рымбеит. Сыкән ус иақәикыит, зны хәлбыҽхак, ашьшьыҳәа иҿынахан,
Ламшьаҵә иҩны днадгыларц. Ҭынч длаидтәалан, цқьа дазырхәцны диацәажәарц. Аҳәынҭқарра аус имҩаԥнагоу дызусҭзаалак аӡәгьы аҿагылара – шилымшоу абри ахшыҩҵак еиликаартә еиԥш дмыццакыкәа диацәажәарц.
Иац ашьыжь аусуцәа рацәаҩны иаарышьҭын, агәараҳәа аихамҩа аҟаҵара иналагеит. Ладагьы ҩадагьы аусура еилашуеит: џьоукы, џьара аҵлақәа ԥырҟоит, даҽа џьоукых амҩа иазбзиахартә анышә ржуеит, аҳәыгәрақәа еиҟарартәуеит; егьырҭ лаӷәымла абахәқәа ԥыржәоит. Ламшьаҵә инхарҭа аҟынӡа километрак ада рыгымкәа инеихьан Сыкән Ламшьаҵә ихабар ҳәа акгьы анимбаӡа, ишаҳҳәахьоу еиԥш, хәлбыҽхак, иақәикит аҭаҳмада иҩны дныдгылан диацәажәарц. Аха уанӡа дызусҭада иара Сыкән?
Кәаташь-иԥа Сыкән 32 шықәса ирҭагылаз, арԥыс еиқәакы, иӡара еихыкка, аҭеиҭԥш бзиа змаз арԥысын... Данныҟәоугьы ишьапқәа мацқьа-шьацқьа иргылоит. Данцәажәозгьы џьоук реиԥш еилажәжәа-еилаԥ акәмкәа, хрыжь-хрыжь иажәа дазхәцны, дацклаԥшны дцәажәоит. Сыкән иахьа аргылаҩ-нџьныруп, Кәазани Очамчыреи ирыбжьыргац нап здыркыз аихамҩа аргылара нџьныр хадас дамоуп. 4 шықәса рышьҭахь анџьныр ҵара далган Аԥсныҟа дхынҳәит.
Хәлбыҽхак, аихамҩа аргылаҩцәа русура ианалга, Сыкән Кәазанҟа игаз амҩа днанылан, ашьшьыҳәа иҿынеихеит. Сентиабр мза анҵәамҭахь инеихьан, иҟаланы иҭагылаз амхқәа ирылшәшәон аԥшаӡа афҩы, иахьабалакгьы барақьаҭран, ажь шыҟалара иҟалахьан. Амра ҵлак ашәара илеихьан, ашьхақәа ԥсҭҳәа рҿатәамкәа, иккаӡа ургәдԥшылон. Уажәы амрахәага ахьргәыдыԥхалоз, ахьӡы рықәнаҭәазшәа еилаарцыруан. Сыкән уажәы-уажәы дааҭгылон, дрыхәаԥшуеит анхамҩазы еиқәрчаҟәа анышә ахьеиқәԥсаз, ацҳақәа рыхҵара иахьаҿыз. Зныхгьы дышнеиуа, дааҭгыланы
нымҩахыҵ-аамҩахыҵ аколнхара мхырҭақәа дрыхәаԥшуеит. Иаци жәаци Сыкән аусураҿы ихы аџьабаа мыцхәы аирбахьан, ацәагь игын, аха изакәзаалак акгьы инирԥшуамызт.
– Аҳәынҭқаррахьтә имаз адҵа ду – аихамҩа аҿаҩа қыҭақәа ирылган агара, – уи аус мыргәагәакәа, ирласны ианизынагӡа анџьныр иуал ԥшьа гәгәҭеимыжьт! – абас дхәцуан Сыкән.
«... Абраантәи адәыӷбақәа ықәҳа ицалашт Урыстәыланҟа рхы рханы, Аԥсны иалшаз абеиара рыманы, – дахьнеиуаз ихәцра абасгьы нациҵон анџьныр, – уахьынтәгьы иаҳҭахыу зегьы ҳзааргалашт! – Ус ихәцрақәа ниасит хара ицахьаз аамҭақәа рышҟа. Игәалашәеит раԥхьаӡа Очамчыраҟа даныргоз излацоз амҩа. Нас аҵара анагӡара данаҿыз аамҭазы, аԥхӡы нкаҭәо шьапыла, заҟантә амҩа данысзеи? “Ных, схәцрақәа хара сыргацәеит!” – иҳәан дааҭгылеит Сыкән. Уажәшьҭа рацәак бжьам, дазааигәахеит хықәкыла дыззаауа Ламшьаҵә инхарҭа.
“... Жәаха данҳацәажәоз, иажәақәа зеиԥшраз ала, уи ахҵәара згәы иҭоу уаҩым”, – уахь иниасит Сыкән ихәцра. «Имуӡакәа иҽаҿишьаауазаргьы, амҩа аргылара ҳзаҟәҵуам, иара дындәылцаны,ани иқәацәыжә нықәаагар акәхоит. Аха, умбои, саргьы сиашам, “Ақәацәыжә” – сҳәеит, уи иара изыҳәа хануп. Даҽакгьы, иареи сареи абахә еиԥш зеилымкаарак ҳабжьагылоуп: иара дхәцуеит жәытәла, сара – ҿатәла. Ааибышьас ирымоузеи урҭ?»
Ламшьаҵә иҩныҟа инагоу амҩа даныланы абас дхәцуа днеиуеит анџьныр Сыкән.
Сыкән данынаԥш, Ламшьаҵә ихаҭа имӡырха дықәгылоуп. «Ҳаи, рыцҳа, иҩны дыҟазаап!» даахәцын,
агәашә ахь ихы наирхеит. Абар уажәшьҭа аԥшәма изнеиуа дибарц иҭахызар – дибартә еиԥш днеихьеит, аха Ламшьаҵә арахь дхьаԥшуам, длеи-ҩеиуа амӡырха дықәуп. Зны дааҭгылоит, инапқәа неиҵихуеит, џьоукы драцәажәоушәа ибжьы уаҳауеит, арахь амӡырха иара ида аӡәгьы дҭагылаӡам.
Сыкән, агәашә усгьы иҿамызт, ашҭа дҭаларц ахҵысҭа днықәгылт. Иаразнакгьы аԥшәма илаԥш дааҵашәеит.
– Улеи, улеи! Алақәа урцәымшәан, урҭ уажәы уаха рымам! – ҿааиҭит Ламшьаҵә, ацәажәарагьы алеи-ҩеирагьы дшаҿыц даҿуп.
Ишҳақәпапаз убаӡом! Улашәымхазар, унаԥшы-ааԥш! Ҳабнақәа хыршьаауеит, ҳӡыхьқәа ҭадырбоит! Урҭқәа зумбозеи аԥсуа шьа иалҵыз уара анџьныр! Уара узыҳәан абни сқәацә хәҷ акәхеит аԥсуаа рлахьынҵа! Уаагыл, даҽакгьы науасҳәап. Узхагылоу умаҵура акәм, уара ухаҭагьы уаанрыжьуа џьумшьан. Асовет аамҭа уаӷоушәа џьара акы узеиҵаҟәаҟәан, илаухан уҭаркып. Аҟәҟәаҳәа илоугәдҵан уршьып, ма Сибраҟа уахыргап!
Исыхәҭаз уасҳәеит, аха избоит иззеилкаауа уакәӡам! Уаҳа усыдымхалан, усԥырҵ! Усԥырҵ! Уахагьы сымам! Сажәа-ажәоуп: хымш рыҩнуҵҟала ари ашҭа ҭацәуеит, нас ишышәҭахыу! – аԥшәма иаразнак исас днеиԥырҟьан, иқәацә дныҩнашылеит. Еицәажәоз ирыкәшан игылаз алақәагьы, еихьыс-еиԥысуа аԥшәма инаишьҭалт. Сыкән дшанханы дгылоуп. Дхәцуеит: «Ламшьаҵә иоума мшәа уажә арасаԥхьа игылан исацәажәоз? Ҳажәлар ажәаԥҟа иаԥырҵаз иҳанаҳәоу даҽазныкгьы агәра згеит: «Аҳаҭхәжә иҭоу умбакәа уахымыччан!» Ццакырак имазшәа иаарласны ашҭа дынҭыҵуеит анџьныр.
Ахымш рыҽны ашара адәы иаақәлон еиԥш, рзаа-рзаа хынтә ахысбыжьқәа геит. Иҿыхахьаз ақыҭауаа
иҟалазеи ҳәа адәныҟа индәылҵны инаԥшызар, абылра иаҿын Ламшьаҵә иҩны. Аҳабла зегь иаразнак еигәныҩит, зшьамхы инанагоз зегьы еихеит арыцҳара ахьыҟалаз аҭыԥ ахь. Аха аӡәгьы ԥсыхәа изыҟамҵеит, инықәццышәаа ицеит уамажә зхыҵуаз Ламшьаҵә иқәацә. Зыҩны блыз, иқәӡааз аԥшәма дабаҟоу? Агәлацәа еизҵаауеит, аӡәгьы издыруам ихабар. Здыруада иқәццышәааз аҩны далаблызар? Еизаз агәлацәа ахәеи аццышәи зегь ртытуа рхы аџьабаа адырбеит, иагьеилыркааит аԥшәма ари аҩны дшаламблыз. Нас иара дыҟамкәа аума аҩны амца шакыз? Ахҵәара иқән усгьы, издыруада Ламшьаҵә иара инапала иҩны заҵә амца ацреиҵазар? Уи ашьҭахь ихы абеирхарыз? Аҩны абылра ианаҿыз, аҵықь-ҵықьҳәа ихысыз дызусҭхарыдашь?
Аҳабла еизаз еиԥырҵуам, инеизҵаа-ааизҵаауеит, аха амашәыр иҟалаз хырхарҭа рзаҭом.
Ламшьаҵә илақәа ракәзар, тәашьак, ҭынчхашьак рымаӡам, иҩуеит, аҩны ахьыблыз аҭыԥ иакәшоит, иҵәаа-ҵәаауеит, зны иааҭгылан дара-дара еибафоит. “Дыргьежь” захьӡу ала Мура ду хазы итәаны ауура иаҿуп. Ацгәы мыждақәа ракәзар, ақәацә абылра ишналагаз еиԥш, рхы ахьдырхаз уаҩы изымдыруа, ибжьаӡит.
Иҭахашьагьы уаҩы изымдыруа, ибаҩгьы уаҩы имбауа, дышԥабжьаӡи Ламшьаҵә хлаҳәада? – абас еидашшыло еиԥырҵуан агәлацәак.
Ламшьаҵә иҩны нықәццышәаа ицеижьҭеи мчыбжьык аҟара ҵхьазар ҟаларын. Ақыҭа иаалаҩит ажәабжь бааԥсык. Ақалақь Очамчыра агаҿа аҟны, аԥсыӡкцәа ирбеит ԥсыбаҩык ацәқәрԥақәа иҟьоу ишрымаз. Ламшьаҵә дызҭахыз рҽеибарк Очамчыра
икылсит. Дырдырит, амшын иамырхыз Ламшьаҵә хлаҳәада иакән. Насыԥда, сасра дцазшәа кәмжәылеи кабалеи деилаҳәан, имаҟа имӷан, имагәқәа аӡы ишьнаххьан. Изакәзаалак џьара хҭыԥк инымызт, шәытаракгьы имамызт. Нас иҭахашьа шԥаҟалеи Ламшьаҵә? Ихала аӡиас иҽеиҭама, урҭ амшқәа рзы Аалӡга хыҵны илеиуан. Машәырны аӡиас далаҳазар, џьаргьы дҿықәнамыжьлакәа амшын аҟынӡа даанагарызма?
Сакасала иҵагылан аԥсы дааргеит ихатә қыҭахь. Инхара усгьы ибылхьан, иашьа иҩны иҟарҵеит аҵәыуара. Рхы-ргәы далырхит уи ааигәа дыздыруаз, ҳаҭыр иқәзҵоз ҳәсеи-хацәеи.
Уи ақыҭан иҟоуп хә-ҳаракык. Азқәаҿы иқәгылоуп хыла ажәҩан иаҵасуа х-ҷандара дуқәак, аԥша анасуа инхыхәа-аахыхәоит, рбыӷьқәа шәыршәыруеит.
Ламшьаҵә иԥсы анҭагәшьаз абарҭ аҵла ҳаракқәа рымҵахь дааилон, бзиа ибон урҭ рышәшьырақәа рҿы атәара. Убарҭ рымҵан иақәдыршәеит уи ахаҵа изқәа аҭыԥ.
Агәлацәа аԥсы анышә данарҭа ашьҭахь, ҵәыцақәак неизхырҭәаларц иахьааидтәалазгьы, иара иӡбахә акән излацәажәоз.
– Заҟа шықәса ҵуазеи Ламшьаҵә, ԥсаҭа бзиа, исзыҟаиҵеижьҭеи амҵәышәи акалаҭқәеи, иахьагьы еилшәарак рымаӡам! – иҳәеит аишәа аханы итәаз абырг.
– Уи ԥсаҭа бзиа, иеиԥш акакан ҟәшәага клаҷкәрқәа ҟазҵоз ҳқыҭаҿы уажәшьҭа аӡәгьы дыҟам! – нациҵеит наҟтәирахь итәаз акәмжәы еиқәаҵәа зшәыз ахаҵа.
– Ашә зҭарҵо ахәарҭа уи ишыҟаиҵоз иҟазҵо ҳқыҭаҿ аӡәгьы дыҟам уажәшьҭа! – Аиаша ҳҳәар ами, Ламшьаҵә ҳақла иҟаз уаҩын, ҵоуп насыԥла деиқәмшәагәшьеит, аха ҳқыҭаҿ уи дхәарҭан акәмзар, дызԥырхагаз ҳәа аӡәгьы дузыԥшаауам – иажәа нарылеиҵеит аҩынаҳара иаҿыз арԥысгьы.
– Ус ауп ҳара ҳшыҟоу, ауаҩы данԥслак ауп ибзарӡы анаҳҳәо, уаанӡа ӡәыр ҳаишьуа џьушьап! – ҿааиҭит аҭаҳмада хаккала, иҭҭынжәга ааиҿыхуа.
Сааҭқәак рышьҭахь, уаанӡа ишыҟаз еиԥш, иккаӡа иҭацәын аҷандарақәа рымҵа. Акызаҵәык улаԥш нақәшәон – ҿыц иҩыҵчааз анышәынҭра.
Абас ала инҵәарц иҟазаарын Ламшьаҵә хлаҳәада илахьынҵа.
Амра, ишырҳәо еиԥш, жәхьан еиԥш иҩеихьан. Амрахәага шаҳә-шаҳәуа аҵлақәа рықәцәа иаҳагьы идырҟаԥшьуан. Иаҳагьы зысҳәо, – аҵлақәа рыбӷьы иара усгьы иҩежьхахьан. Амҩахәасҭа саныланы снеиуеит, ана, ара «Хьарч-хьарч» ҳәа сшьапы нарықәгылоит, ари абжьарак икаԥсаз абӷьыжәқәа. Ари аҽны амш бзиан, ажәҩан шәахәацк хыршәламызт, икеикеиуа еилган, амала, ԥҭа ҵаӷақәак шьыҵәра-шьыҵәра ашьха ҳарак иаҿаԥсан, ари амшцәгьа иазҳәазаргьы ҟалап. Изыцәгьахарызеи амш, уажәы анхаҩы, ишырҳәо еиԥш, ихы амца аркызар, арцәаха анимам аамҭазы!
Исҳәахьеит, сызланеиуа мҩахәасҭоуп, алра иҵган инагоуп. Иаасыкәршан ҭынчроуп. Сшьапы ахьынеихызгоу иахыҩуа абжьада, даҽа шьҭыбжьык уаҳаӡом. Рацәак набжьамкәа саԥхьа ҟәраанқәак ныҵԥырит. Уажә исбарҭахеит: абан камбашьқәак ахьтәо. Руак абӷа ҟәраанк ықәтәоуп. Маҷк санынаскьа, сгәанаҭазар акәхап, аԥсаатә жьыш ҩыҵԥрааит, ашыҩшыҩҳәа амҵәыжәҩақәа ҟьоу. Акамбашь штәац итәоуп, ахәапаҳәа ижаҳәо.
Шьанҵа гәарабжьароуп сназыбжьалаз. Нымҩахыҵ-аамҩахыҵ, еицәыхарамкәа ауаа нхоит. Лаӷра хәҷык аҷыӷә-ҷыӷәҳәа иаасеишит, аха агәашә иҭымҵит. Уи инақәрццакны наҟтәирахьтәи ашҭа ахьынтә, ла мура дук аца аҵаҟа иааҵыҵын, ахы аасықәкны аақ-аақҳәа абжьы ҩыҭнацеит. Заҟа игәаҩоузеи абжьы!
Абар даҽа мӡырхак, насҭхашәа акәасқьа унагәдыԥшылоит. Асоф ахы инаркны аҵыхәанӡа, ацәарҭа цәуп: агәабанқәа, ахызақәа, ахчқәа иҟәашкакараӡа улаԥш нарықәшәоит. Амӡырха агәҭаны хҩык аҷкәнцәа хәҷқәа хәмаруеит. Ҩыџьа қды хсахак дыркәмпылуеит, ахҩык ашьац дылатәаны қьалак иргылоит. Саарыҵашьыцит. Иаацәырҟьеит схәҷра: Зны саргьы абас хьаада баада сымшқәа схызымгоузи! Аха уаҳа схәҷра азхәцха смоуит. Ҭаҳмадак агәашәҿаҵара даҿын. Санаагәеиҭа, иеикәаӷа имахәар инахаиршәын, инапы илахь инадкылан даасзыԥшит. Амра ахьиҿаԥхоз акәхап, ижакьа ҩеижьушәа акән ишызбоз. Ус сизааигәахеит.
– Уа мшыбзиа, бзиа ууит!
– Уа, бзиа убеит, бзеила уаабеит, дад! – иеикәаӷа нкаиршәын, арахь даасԥылан, арԥыс еибӷьаак иеиԥш снапы лҿарбаӷьа иааникылт. Снеиҿаԥшит. Ибла ҭбаақәа амаахыр еиԥш иқәаҵәоуп. Еиқәакы, аукы, фархьк. Сеиҭанархыԥшылеит иблақәа. Ишлара умбозар, ари иарԥысра дҭагылоуп уҳәарын, убас иҵарын, амчра, аҿара рхыҳәҳәылон иблақәа.
– Дад, уабантәаауеи? Арахь умҩа абахоу? Уеилаҳәашьа ала, уара уқалақь уаҩымкәа уҟам? – даасазҵааит аҭаҳмада.
– Уажәыҵәҟьа Аҟәантәи саауеит. Ақыҭақәа снарылс-аарылсырц сҭахыуп. Шәусҳәарҭа ашҟагьы сныдгылашт. – Ус акәхап, дад, избоит аусқәа умоуп, иахьа усда иныҟәо дубаӡом. Аха шьапыла уцалар акәхеит, аусҳәарҭа аҟынӡа ԥыҭкгьы набжьоуп, машьынакгьы
узыԥшызар акәхап!
– Ус ауп, уа машьынак сықәшәаран иҟоуп. Уи сықәмшәаргьы, шьапыла аныҟәара цәгьаӡам! – нацысҵеит, бзиала ҳәа наиасҳәарц сҭахыуп. Иара ихы ларҟәны, дхәц-хәцуа дгылан.
– Сара, дад, Мачагәа сыхьӡуп, с-Раҵәбоуп! Абри аҳаблаҿы ҳажәла еиуоу роуп инхауа. Абри анхара хәҷ иубоугьы сара истәуп! – иҳәеит уи инапы аҩынқәа ҳаԥхьа игылаз рышҟа инархауа.
– Уск сымоуп, дад, уара уҿы! – нациҵеит уи ацәажәаха сымҭауа, – ужәла сазҵаауам, ухьыӡгьы сазҵаауам, аха, дад, уара уҿы уск сымоуп. Ара амҩа уаныргыланы исызуаҳәом, минуҭқәак ракәзаргьы, аҩнынӡа ҳнымҩахыҵып! Суҳәоит, мап сцәумкын! – иҳәеит уи смахәар аанкылауа.
Мап-чап сҳәеит зназы, ҵабыргыҵәҟьаны исҭахын сымҩа насыгӡарц. Аха Мачагәа убасҟак гәҭыӷьӷьала дсыҳәо далагеит, мап неиҿажьны сзымцеит. Уи аҟара заҳҭахузеи, рацәак мырҵыкәа, сыԥшәмеи сареи ҳаивагыланы имӡырха ҳнықәлеит.
– Мариашьа! – ҳәа ибжьы наиргеит аҩны аԥхьа ҳаннеи. Акәасқьа ашәқәа руак иаразнак иааимҟьеит. Ԥҳәызбак 17-18 шықәса лхыҵуеит уҳәаратәы асоф даақәыххит. Ҳанаагәалҭа, дкәаԥ-кәаԥуа амардуан дынҭалан, дналбааит. Дыԥхашьа-ԥхаҵо даасыдгылан снапы аасымылхит.
Асоф ҳаҩхалан Мачагәеи сареи ҳаизааигәан ҳаатәеит. Аԥҳәызба днаскьаны дгылан.
– Абри, дад, смаҭа лоуп, Марина лыхьӡуп, аха сара Мариашьа ҳәа слышьҭоуп. – Абраатәи ашкол дҭоуп, ҳаԥхьа далгоит, – ацәажәара дааҟәҵын ибӷа асоф абыркьыл инадҵаны даатәеит аԥшәма.
Марина сҳәару, Мариашьа сҳәару, макьана иалсхша сыздыруам. Цқьа сналыхәаԥшит аԥҳәызба. Днаӡа-ааӡоуп, лыхцәы хьаԥшшәалоуп,ҩбаны иԥаны лышьҭахь лыжәҩахыр иқәԥсоуп. Лыблақәа ҭбаауп, иҭыӷраауп,
рынаԥшышьа ҭынчуп, хәҷӡакгьы алахьеиқәра рхыубаалоит. Дыԥшӡоупгьы узҳәом, дыԥшӡамгьы узҳәом, аха усгьы слыхәаԥшланда уҳәоит, агәкра лыҵоуп.
Мачагәа ҭынч дтәоуп, ҿиҭуам макьана. Уи схы иархәаны, снаԥшы-ааԥшит. Збарҵаҿы ҳтәоу акәасқьа анаара иаҿагылоуп. Убри аҟынтә, азганк ҳаракыроуп. Уа унықәгылар, алада хшьыран илашьҭуп, ҵаҟа сахьынаԥшуа аӡиас схыԥшылоит, ахьхьаҳәа абжьы саҳауеит. Нырцәҟа – бнароуп. Уи уҩахыԥшыр, ашьхақәа еилаарцыр уҩаргәдԥшылоит. Сылаԥш кыдхалоит сахьԥшлак, убасҟак иԥшӡароуп. Уахьгьы снаԥшуеит, аха арахь сыгәгьы ҭынчым, акалашәа иҟаӡами сымҩахыҵшьа? Исеиҳәарц игәы иҭоузеи Мачагәа? Здыруада ичеиџьыка снахаиртәарц, дсеижьан сымҩахигазар? Ус маанала амҩахгарақәа ҟарҵалоит ҳаҭаҳмадцәа. Санымҩахигоз минуҭқәак ҳәоуп исеиҳәаз. Иҟалап, ҿымҭӡакәа стәашьа иашамзар?
– Дад, узысҭахыз, умҩа узаԥсырҟьаз снауацәажәарц сҭахыуп! – сгәы иҭыхоз идырызшәа дналагеит Мачагәа, – абри аӡӷаб иубо Мариашьа, ажәеинраалақәа лыҩуеит. Иҟалап, лҵатәқәа уи аҟара аџьабаа рыдлымбалозар, дхагалан дамоуп ажәеинраалақәа рыҩра. Дыцәом, дтәом, абри чмазараны илзыҟалт. Зны-зынла аҭаацәа дааҳалатәан дҳазрыԥхьалоит. Знык аҟарагьы ҳаклуб аҿы дықәгылахьеит. Ажәеинраалақәа изаҳаз ргәы иахәеит. Аха, иалоухәзеи, урҭ рцәыргара лҭахым. Аҟәаҟа аредакциахь идәықәҵа, ма бареи сареи иҳаманы ҳцап ҳәа ҩынтә-хынтә илабжьазгахьеит, аха макьана дақәшаҳаҭхом. Здыруада иахьа шьапымш уаҳзаанагазар? Дад, урацәоуп, аха лҩымҭақәа унарыхәаԥшырц сҭахын... Аҳы, Мариашьа, дынҳархарым, иаацәырга бажәеинраалақәа!
Мариашьа ажәак ахымҳәааӡакәа, ауада дныҩналан, иаалгеит зеиԥш тетрадк.
– Сара саԥхьару, шәара ишәысҭару? – дҵааит аԥҳәызба.
– Зны бара баԥхь! – сҳәеит сара. Аиашами, ари сзыниаз, сагьеигәрӷьоит, егьџьасшьоит.
Аҟәардә даахан даатәеит аԥҳәызба. Лтетрад аахылтын, зны лшьамхы инанылҵеит, нас ларма напы лылахь инадылкылан, аԥхьара дналагеит. Мачагәагьы иҽаариашан даатәеит. Раԥхьатәи ацәаҳәа абас иалагон: “Аԥҭа ԥжәахақәа ажәҩан иаҿаԥсоуп». Нас акакала дрыԥхьо лҿыналхеит. Ԥшьба роума, хәба роума рыхьӡқәа сгәалашәоит, иаҳҳәап: «Ааԥын», «Аӡхыҽҽа», «Сара сқыҭа», «Аҟармаҵыс», «Афырхаҵа «Гагарин». Абри аҵыхәтәантәи ажәеинраала Мачагәа даара игәы иахәеит. Даҽазнык деимырԥхьар имуит. Абас лара даԥхьо, ҳара ҳӡырҩуа, 15 роума, 16 роума жәеинраала дрыԥхьеит.
– Сгәы иахәеит бажәеинраалақәа! – сҳәеит сара гәҭыӷьӷьала. Лара дааԥышәарччеит, уаҳа ажәакгьы лымҳәеит. Лтетрад аалымсхын, кыраамҭа аԥхьара саҿын. Ииҳәарызеишь ҳәа абдуи амаҭеи сзыԥшын.
Ҳәараҭахыума, урҭ ажәеинраалақәа ирыгыз рацәан, раԥхьаӡагьы формала икәадан, аха абызшәа цқьан, еиҳараӡакгьы, цәалашәара цқьала иаԥҵаз ҩымҭақәан.
Сгәаанагарақәа акакала илаҳәауа, аԥҳәызбеи сареи апоезиа алацәажәара ҳналагеит. Иаразнак игәасҭеит, Марина ирацәаны ашәҟәқәа дышрыԥхьахьаз, аилкаара шлыгмыз, лдырра иақәнагахашазгьы агьама шлымаз. Апоет ҿеи сареи кыраамҭа ҳаицәажәон, Мачагәа даҳзыӡрҩуан, ажәакгьы алаимҵеит ҳаицәажәара еихсыӷьуамызт. Ус агәлара, еиқәрццак ҩынтә аҵықь-ҵықьҳәа ахысбжь геит.
– Уннан! – лҳәан, Марина амардуан дналбаа-ҟьан, дыҩуа ахысбжьы ахьгаз ашҭахь лҿыналхеит. Мачагәагьы амардуан дналбаан уахь ихы ирхеит. Ԥыҭрак днаскьахьан, дааҭгылан ус ибжьы наиргеит.
– Хьыҵкәр уоума, уара Хьыҵкәр? Бзеироума, уара, иҟоузеи? Бзеироума? – Аҭак ацымхәрас ҩаԥхьа аҵықь ааҭгеит.
– Уа, Анцәа ду суҳәоит, ҳажәла азырҳа! – ҿааиҭит Мачагәа арахь даахынҳәны.
– Анаҟа инхо сыҷкән аиҵбы иоуп, дад. Сҭаца хәҷы иаха иаалыгхан ахшараиурҭахь дыргеит. Сыԥсымзар, арҭ ахысбжьқәа гәрӷьаҿҳәаша ауп иаҳзааргаз. Сҭаца ԥа длоуит, уи ауп иҳарҳәо! Уа, Анцәа ду, ҳажәла азырҳа!
– Ус анакәха, Мачагәа иудсныҳәалоит амаҭа дахьуоуыз! Ари нахысгьы шәыжәла иазҳалааит! Дҵеи мышхааит, жәлара зегьы рзы дыхьӡырҳәагахааит, уаха иины инкашәаз ахаҵарԥыс! – Аҭаҳмада снаидгылан инапы ҿарбаӷьа иааныскылеит.
Ус ҳашгылаз, ҳара ҳашҟа аддыҳәа дыҩуа лҿаалхеит Марина. Уи иҳалҳәеит аҭаца ҩыџьа аԥацәа шлоуыз.
– Ҳажәлаҿы сара схаан ари еиԥш ҟамлацызт, анцәеиныс бзеира дук шаҳԥеиԥшу! – Игәрӷьара изыҵәахуам, ашҭа дықәгьежьуеит Мачагәа.
– Ҳаит, анцәа дишәиааит Ӷәака, сшәақь еимҿаԥа уаарас иган, ишаагатәыз ихашҭит. Ишԥасҭахыз мцабзык нықәсырҷҷар саргьы! – даҿуп аҭаҳмада, уажәи-уажәи инапқәа ажәҩан иаҵакуа.
Саргьы акы сналацәажәар сҭахыуп, аха исҳәаша сҿашәом, уамашәа избоит, иахьатәи амра ҩагылеижьҭеи сзыниахьоу ахҭысқәа. Дызбеит ашьха ашьапаны ишьҭоу ақыҭаҿы, ашьха ӡыхь еиԥш ахьхьа-хьхьаҳәа абжьы цқьа зхоу апоет-ҿа! Убри инақәршәаны ҩыџьа аҵеицәа иит зыҟны сыҟоу аԥшәма иҷкән иҭаацәараҿы. Аԥшәма сихәаԥшын, иқәра маҷӡам, 80 шықәса дырҭысхьазаргьы ҟалап, аха ицәажәашьа, идунеихәаԥшышьа, имч-илша зегь неидкыланы урыхәаԥшыр, иарԥысра дҭагылоушәа ауп дшыҟоу. Урҭ зегьы хазы-хазы урыхәаԥшуазар уаҩы иџьеишьаша ракәмзаргьы ҟалап, аха дара зегьы мышк аҩнуҵҟала ҭаацәак рҿы иахьеиқәшәаз – иџьазымшьо дҟалашам.
– Уажәшьҭа сцалап, сымҩагьы ааигәацәам, амрагьы кыр илеихьеит, – ҿаасҭит сара.
– Дад, иҟалозар, уаха уаҳҭаз, уаҩы мышьҭа бзиак уоуп, уааимҭаз ҩыџьа ахацәарԥар ҳажәла иацлеит! – смахәар аанкыло абасгьы дцәажәоит Мачагәа, аха сшаанымгылоз анидыр, усгьы нациҵеит:
– Иара ус ушгылоу, ҵәыцақәак аанкыл, дад, – дысԥырҵуам аԥшәма.
Иамасымкит. Мачагәеи сареи ҳаиманы ҩаԥхьа асоф ахь ҳаҩхалеит. Ҳнатәоны еиԥш, Марина астол гьежь ақәршә шкәакәа накәршәны ҳаԥхьа иаалыргылеит. Абри сҳәонаҵы: аџьынџьыхәа, араса, акакан гәлхны, афырџьанқәа астол иаақәлыргылеит. Уи шысҳәоз, аԥшаӡа жәны, алҩаҵә ахҟьо урҭ иаарывалыргылеит.
“Ибзиоуп, аха, – схәцуеит сара, – Марина ара дҳадгылоуп, нас ари аԥшаӡа зыжәрыдаз?”
Мачагәа дҩагылан,
– Дад, ҳнапы ӡык нақәҳҭәап! – иҳәеит, имыӷрақәа ҩыԥхьарҵәауа. Аҭаҳмада иажәа маҷк иаасцәымыӷхеит: уажә избазма ари астол иқәу рзыҳәа анапырӡәӡәара аҭахӡам, иҩашьом ҳшыиасуа акрыфара ахаҭахьгьы, – ҳаит, рацәа маанала усиааит, уара аҭаҳмада!» – сҳәагәшьеит гәаныла, аха иҟасҵоузеи, иҟалаша ҟалахьан.
Ҳнапқәа ӡәӡәаны астол ҳнахатәеит. Марина даҳхаԥырԥыруа даҳхагылоуп. Акака аанаҳкылеит. Аҩынтә раан, ауатка ажәра шысҭахымыз, сара исҳәаанӡа иара идырхьан.
– Ижә ҳәа уасҳәом, дад, сара изҳәогьы ауатка рацәак сеилаҳауам. Џьоук убас ҟазшьас ирымоуп, ишыуҭахым рдыруеит, аха мчыла уадырцалоит, урԥхашьан мацара иудыржәуеит. Уи хәарҭам! Џьоукыхгьы уи аҵас жәытәцәынхоуп ҳәа ирԥхьаӡоит. Мап, уи сақәшаҳаҭым! Сара санахьӡа, ауатка еимакны ирыжәуа исымбеит. Уи ааигәа жьымдырны ҳқьабзқәа ирыланагалаз акоуп!
Марина аилаџь алҩаҵә ахҟьо ҳаԥхьа иаақәлыргылан,
днеиқәҟьашаны дцахт. «Дызусҭхарыдашь ари уны иаазышьҭуа?» – саахәыцхит сара. Убри инақәршәаны ашә даахыҵит ԥҳәыс шәпажәпак, рацәак даумкәа, касы шкәакәала лыхцәы ҵакны.
– Бара бабаҟоу иахьак, ҭацара ҳзыбуашәа, баацәырымҵӡеитеи! – иҽыргәаашәа даацәажәеит аԥшәма. Сара сҩагылеит.
– Утәа, нан, утәа! Адәы уцәыртәалан уҳамоуп, сара иԥсыша, – лҳәеит уи лӡамҩа лнапы надкылауа. Издырт ари Мачагәа иԥшәма шлакәз.
Марина аҩы наҳазҭалҭәеит, иаанаҳкылт акака.
– Ари еиԥш аҩы, Мачагәа уххьзгеит ааигәа сҿахьы инасымгац, – ссирӡак ауп, ссирӡак! – сҳәеит сара.
Ҳажәақәа мроуцәакәа, итәази игылази ҳааибаныҳәеит.
– Дад, уара ишуҭахыу ижә, сара арыжәтә аӡәгьы имаскӡом! – дцәажәеит Мачагәа.
Уи нахыс ҭынч акрыфара сналагеит. Иаԥхьан ишысҳәаз еиԥш, итәази игылази ҳаибаныҳәеит. Аԥшәма сара сныҳәаҿа анааникылоз, иажәа иналеиҵеит абас:
– Ашәҟәҩҩцәа сара иалкааны ҳаҭыр рықәсҵоит. Сыҩны дыԥхьахьан ҳашәҟәҩҩ ду Самсон Ҷанба. Ҳаи, дзакәтә хаҵазеи, анаџьалбеит! Сзыԥсам аҟынӡа ҳаҭыр сықәиҵон иаргьы. Ҳамҭас исанеишьаз ишәҟәы иахьагьы исымоуп иҭаҵәахны. Дад, Мариашьа, бнеины исзаагишь уи ашәҟәы. Уи ҳаҩны иҩноу зегьы иреиӷьаҳшьоит, акы ахьыр ҟалаӡом!
Аԥҳәызба ашәҟәы ааслыркит.
Снахәаԥшызар: «Самсон Ҷанба. Иалкаау иҩымҭақәа». Аԥхьатәи абӷьыц аҿы ианҩылоуп: «Аҩыза Мачагәа Раҵәба ианасшьоит гәаларшәагас. Автор иҟнытә. Маи мза 5 1935 шықәса».
Абри еиԥш ашәҟәы зыԥсоу ахә ашьара, сара сакәм, абарҭ шәеиԥш ажәа азҟазацәагьы ирылымшаргьы
ҟалап, угәы иалымсын, дад, ас ахьысҳәо! Самсон Ҷанба, Аԥсны аӷацәа илгаз џьыршьеит, аха уи еиԥш аҵеи дыԥсӡом, дыҟоуп иахьагьы, дыҟоуп уаҵәгьы! – даацраланы дцәажәоит сызҭоу аԥшәма гәҭбаа.
Абарҭ исаҳақәо, избақәо зегьы хәцра шәкы сыздырҵысуеит, аха џьарак еизакны хырхарҭа сызрыҭом. Ԥсыуа нхаҩык иҩнаҭа ауп сахьтәоу. Аԥшәма аԥхьареи анапынҵареи илшоит, уаҳа ҵарак имам. Арахь уиацәажәозар, ҵара нагӡак змоу иеиԥш ихы ҭбаауп, инаԥшырҭагьы хароуп. Абри зыхҟьоузеи? Абри змааноузеи? Ҳабацәа инеиҵыхыу аҭоурых мҩа изнысыз акәхап, уи ҵаҵӷәс иамоу.
Акрыфара ҳалгарц рацәак ҳагымкәа ҳаицәажәара еиҭаниасит аҭаҳмада имаҭа Марина лышҟа.
– Иалоухәзеи, дад, Мариашьа дзааӡаз ландуи лареи аимак рымоуп! – дналагеит аԥшәма, маҷкгьы дааԥышәарччеит, – ҳаӡӷаб лхы ақәрԥсны аҩра данаҿу ари аԥшәма ԥҳәыс аӷьра ҵылгоит. Илылшом акәмзар, аҩра даҟәлхыргьы цәгьа илбом.
Слымҳа изырханы сизыӡырҩуеит, иажәа ахькылиго сазыԥшуп.
– Еимаркуа ауп ссиршәа иубаша! – деиҭаналагахт аҭаҳмада – ашәҟәҩҩра ахәцра рацәаны иацуп, ахәцра рацәа ачымазара арҵысуеит, – абас ауп ари аӡӷаб ланду дышхәцуа. Ҽнак зны амаҭеи андуи реицәажәара сахҭыгәлеит. Аҭакәажә инақәрыӷәӷәаны дцәажәон. – Бадызцалазеи, бхы адырԥсыланы абри аҩра? Быхәмар, бычча, ачамгәр арҳәа, агитара арҳәа, бшәаҳәа, бкәаша! Абри бызҭанагалаз ачымазара бхы ацәга! Ибасымҳәахьеи, ӡибнаҟа, ахәцра хьанҭа ачымазара арҵысуеит ҳәа!
– Нанду, иабабдыруеи уи ачымазара шарҵысуа? – дҵаауеит Мариашьа.
– Исзымдыруазар салацәажәозма! Кәаӷәаниа Абас иԥазаҵә Иуа, иҩымҭақәа бзиа ибаны брыԥхьалоит. Уи
дышмаҷӡаз ашәҟәҩҩра хҭеикыит. Иаразнакгьы ачымазара изҵысит. 25 шықәса рыдагьы изнымҵит. Мцума нас ари?
Мариашьа ԥыҭрак дхәцуа дтәан, илҳәарызеишь ҳәа саргьы сыԥшын.
– Нанду! – ҿаалҭит амаҭа, – Дырмит Гәлиа, Иуа диаанӡагьы аҩра далагахьан. Иашала ҳцәажәап, аҩра мацара акәм, жәлар рзеиԥш усгьы даԥшьын, аха 80 шықәса дырҭысит, ари иҳанаҳәозеи нас?
Анду ари ажәа акгьы лзахымҳәааит, баша ус дааҟәндшәындит ауп, уа даҿахеит.
Краҳфахьеит, ҳгылеит. Ишаԥу еиԥш, ԥыҭрак ҳнеицәажәа-ааицәажәеит. Маринеи сареи ҳадресқәа еимаадеит. Лажәеинраалақәа Аҟәаҟа ишыналҭиуа ала ажәа сылҭеит.
Ҳаиԥырҵит аԥшәмацәеи сареи. Ҭах гәакьацәак реиԥш сгәы шрызхьаауаз ашҭа сҭыҵит. Уажәшьҭа шьыбжьышьҭахьын. Снеиуан амҩаду саныланы, аха схәцрақәа макьана сахьыҟаз аҩнаҭаҿы иаанханы иҟан. Сымҩа ашьхарахь ихан. Саԥхьаҟа наара дук саҿаԥшуан. Уи инеиужьны мхырҭан. Жәпаҩык анхацәа уаха-сахаҳәа аџьықәреи аҭагалара иаҿын. Џьоукы аԥҳә еиқәрҵон. Еидара мҩангага машьынакгьы алҩа еишьылӡа ишьҭарчуа, нада-аада анаара иаҿаланы инаскьон.
Рацәак бжьамкәа саԥхьа аӡәы маланыҟәак дадгылоуп, бруқәак ырҵәиуа. Санааидгыла, аԥсшәа ааибаҳҳәеит. Ҷкәна шәпажәпак, хылԥа ихамызт, дануацәажәоз, есқьынагьы иблақәа ихаччон. Ҳаибадырит. Ари дҳақьымуп, Сардион ихьӡуп, ари ақыҭан ахәшәтәырҭа хәҷ иҟоу еиҳабыс дамоуп.
Ҳаивагыланы ҳаицәажәо ҳҿынаҳхеит.
– Аҵара уабалгеи? – сҵаауеит сара.
– Қарҭ амедицинатә Институт, ҵыԥх ауп саналга.
Иаразнакгьы абри ақыҭан аусура салагеит.
– Ухаҭа уабатәида?
– Ари ақыҭа сеиуоуп, араҟа ауп абжьаратә школ сахьалгазгьы.
– Нас уҩныҟа ухынҳәит ауп, уи бзиами!
– Иашоуп, сыҩныҟа схынҳәит, аха ақалақь аҿы ҩба-хԥа шықәса аус зурц сҭахын. Ҳәарада, уи иарҵаулон сзанааҭ иснаҭаз адырра! – абас дцәажәоит Сардион, дышьҭаԥш-шьҭаԥшуеит дахьнеиуа. Ԥыҭрак ашьҭахь инациҵеит – исҭахыуп ииашан сеилышәкаарц. Аинститут ианалгалак, ижәпаҩуп ақыҭарахь усура ацара зҭахқәам. Ажәак ала, зегьы ақалақь ахь рхы хоуп!
– Иашоуп, иҟоуп уи еиԥш «ачымазара», – нацысҵеит саргьы.
– Ҳарҭ ачымазара иаӷоу аҳақьымцәа ҳабжьарагьы иҵысыр ҟалозаап уи «ачымазара», – дааччеит Сардион. – Ианцәыраагах, сара «ачымазара» зыхҟьазгьы уасҳәар цәгьа избом, – дналагеит исыцнеиуа арԥыс – абри ҳазну амҩа ду ҳахьахаҵәиуа, жәытә ҩнык ҳнадгылоит. Ари сан лышьҭрахь ала сандуи сабдуи рынхарҭа ауп. Сабду Билал, анхара-анҵыра адагьы, еицырдыруа ажәабжьҳәаҩын, хымзҟа рышьҭахь идунеи иԥсахыит. Санду заҵәык лакәхеит аҩнаҭа иазынхаз. Сара сзы ихаҳәраҳатәхеит уи лхала лааныжьра! Абри аҩнаҭаҿы саагылеит сара, уи нахыс сангьы лгәы ҭынчхеит. Сани саби саҳәшьцәа ҩыџьеи, џьарак еицынхоит, абри ҳазҿаԥшуа ахәы ҳарак анхыҵ. «Цаҟьазҭоу» ҳәа иашьҭоуп, убра игылоуп сабацәа, урҭ рабацәа рыҩны. Ус ҳшеицәажәоз, Сардион зыӡбахә сеиҳәаз ажәытә ҩны ҳнадгылт. Ахыб алаҳәахыӡ еиԥш еиқәаҵәоуп, абжак шыцуп, абжак – ӷәла иҟаҵоуп, анаара иаҿиаазшәа
иадҟаҵалоуп.
Сардион днасаҩсын, «ҷыжьжьит» ҳәа агәашә
ааиртит.
– Бзеила уаабеит! Ҳаԥшәымаз! – иҳәеит уи, изнапык
ашҭахь инарханы.
Агәашә ҳанҭалан, ашҭа ҳнықәлеит. «Арахә рымамзар акәхап, амӡырхаҿ ашьац иаҵәа қаиқашәуеит. Ла кьагәак ааҳԥыххылт. Сардион – «ҭиҭ! Наҟ! Наҟ!» ҳәа днаҵаҟьеит, алагьы аахынҳәын, аца аҵаҟа шыҟоу ахы рханы, ициҟә-циҟәуа аҿынанахеит. Ус ҳшааиуаз, аҩны ҳаадгылеит. Сардион аԥхьатәи ашә днавсын, ашьҭахьтәи ашә ахь иҿынеихеит. Арымарахьтәи аҩны абжа ӷәла иҟаҵан, мардуан хәҷык абарҵахь уханагалон. Ҳаҩхалан абарҵа ҳанааҵагыла, ихы нхыикын «Нанду – у-аа» ҳәа ибжьы наиргеит, аха аҭакҳәа акгьы ҳмаҳаит. Ҳназыдгылаз ауада ашә ааиртын, аԥхьа сара сындәықәиҵеит. Ауада рацәак идумызт, ԥенџьыр заҵәык акән иамаз, убра иадгылан аҩырҭа астолгьы. Ҩ-ҟәардәк заҵәык ракәӡан иҩнагылаӡазгьы.
– Ҳахьыҩналаз асас ишиқәнагоу еилыргамзаргьы утәар акәхоит! Уааԥсазаргьы ҟалап, иахьак шьапыла амҩа иқәз! – иҳәан, аԥшәма аҟәардә ҳарак даахеит сара сахь. Снықәтәеит.
Сардион иҩырҭа астол дынҭаԥшын, иааҭигеит, шахала иԥахыз папка дук. Ажәжәаҳәа аҿаҳәагақәа ааԥиртлан, апапка икапануазшәа иҩышьҭих-ҩышьҭихыит.
– Абри анапҩыра ахы инаркны аҵыхәанӡа, сабду Билал иҳәамҭақәа роуп, еиҳараӡак Нарҭаа дуқәа ирызкыуп. Иуасҳәарц исҭахыу иашоуп, сара сбызшәадырҩым, аха ажәабжьҳәаҩ иҿы ишааҭшәаз ианысҵон, џьарамзар џьаргьы савамгылт. – Апапка даахан, иаахыртлан саԥхьа иаақәиҵеит.
– Унахәаԥш-аахәаԥшла, сара сналбаан, еилыскаап санду лыԥсҭазаашьа. Уи хыхь бааԥсык лымоуп, илызцәырҵзар ҳәа сшәоит, лҳаидеи ыҟаӡам, – иҳәан, Сардион ауада дындәылҵит.
Анапҩымҭа саахан, иаасымҵасхалеит. «Нарҭаа ашәҩык» – абри аҳәамҭала иалагоит аизга. Нас: «Сасрыҟәа иира», «Саҭанеи Гәашьа лҿаҭахьа»,
«Нарҭаа шышәарыцоз», «Хәажәарԥыси Нарџьхьоуи реимак» – абас мацара еихыхуа снеиуеит Сардион ианҵамҭақәа. Зынӡа 320 даҟьа инаӡоит анапҩыра, аҩышьа еилфаҷоуп. Араҟа исԥылеит ахаан исмаҳац ҳәамҭақәакгьы. Ҩыџьара, хыџьара роума ажәеинраалала иаԥҵақәоугьы бжьагылақәоуп.
Изакәтә мҩа барақьаҭузеи иахьа сызнылаз. Иага имшьҭа бзиан зегь раԥхьаӡа исԥылаз? Марина бзиахә лакәзар? Уи аҭыԥҳаи Сардиони еибадыруазар акәхап. Ари снап иакыу аҳәамҭақәа реизга хә змаӡам малуп, иааныжьны сызлацарызеи? Цәыргашьас иасҭарызеи? Изакәтә мҩа мшузеи иахьа сызқәылаз! Ари саԥхьа иқәу жәлары зегьы ирзеиԥшу амал хазына савсны сызлацарызеи?
Ус дааҩналоит аԥшәма арԥыс Сардион, изнапык иакыуп саан ҭбаак, уи иануп: хазы абысҭа хьшәашәа рыссаны, ақьлымшь аҿы апырпыл џьыка, егьи азганк ҭәуп ҿыц иԥырҟаз ашә сақәа рыла. Егьи изнапык иакыуп аирыӡ чаи ҵәыцақәак адкыланы.
– Ԥхак ҳахьӡаанӡа, ҵәыцақәак ҳнарҿыхәап! Инаԥҳа Кьагәа иакәӡами иззырҳәаз «Аиниашьа – ихаҵашьоуп!» ҳәа.
Аҵәцақәа астол инықәиргылан, аҟыр-ҟырҳәа аҩы нарҭеиҭәеит. Избоит, арыжәтә еиқәаҵәҳаҳароуп, ачча ахгоит ашәах, ацԥыхьқәа ҭыԥоит.
– Гәбӷан суҭарым, уаԥхьа аҵәца ахьааныскыло, сеиҵбызаргьы саԥшәымоуп. Уа, Анцәа Ду, улыԥха ҳаҭ, угәԥха ҳаҭ! Ԥсыуа зхылаҳәоу рахьтә жәлар руыс азы аӷәрџ-ӷәрџҳәа зхы аџьыка ықәызхуа, дахьыҟазаалакгьы дызусҭзаалакгьы иныҳәазааит имҩа! Инагӡахааит игәҭакы! – дҩахан, иааҭыркәкәаны ижәит аҵәца.
– Уныҳәаҿа ажәазаҵәык ауп иацысҵо! – аҵәца аақәхны сналагеит саргьы, – иахьатәи сымҩа шыманшәалахаз еиԥш, уара егьызеиӷьым арԥыс, уахьымҩахыҵлакгьы, угәҭакы анагӡараҿы иузыманшәалахааит иузыԥшу умҩақәа! – сҩахан, иааҭсыркәкәеит ишьҭысхыз аҵәца. Аҩы цаҳә-цаҳә иаразнак сааимнадеит. Сыжәҩахыр иқәыз ахьанҭарагьы наҟ инасықәҩрызшәа збеит...
Ус акаҩҳәа ҭацаагара ашәак ҳлымҳа иааҭасит. Ҳҩыџьагьы ҳҩыҵеибарҟьан, аԥенџьыр ҳнадыххылеит. Еижәибаҵа инеиуан жәпаҩыла аҭацаагацәа. Рышьҭахьшәа аҭацаҩызцәа рыгәҭылак днаргон аҽыхәа иаҵәа лыҵаԥаџь-ԥаџьуа аҭаца.
– Иреиӷьу анасыԥ бзыԥшызааит, бара уа инарго аҭаца хәҷы! Иарбан насыԥу нас уи? Хәҩык аԥацәеи, хҩык аԥҳацәеи! – абас бжьык ааҳаҳаит Сардиони сареи. Ҳанаахьаҳә, анду дгылан, лызнапык иакын аҵәца ҩыла ихыхәхәо. Иџьоушьаша, амҩаду ахьынтә иааҩуаз аҭацаагара ашәа, убасҟак ҳахнахыит, анду ауада даныҩналозгьы ҳазгәамҭеит, аҵәца аҩы анҭалҭәозгьы ҳамбеит.
Иара еицырдыруаз сахьаҭыхҩын,
Шәышықәса иаҭәаз сахьаркыратә хәцҩын,
Аԥсны Аиҳабыра ишьҭырхыз ақәҵара амч ала, асахьаҭыхҩы иԥҳа Биана Чач-ԥҳа лаб иԥсадгьыл ахь иаагаразы амҩа дықәлеит. Аха, рыцҳарас иҟалаз, аԥҳа, аб иԥсҭазаара ахьихигоз днеиаанӡа, идунеи иԥсаххьан. 1985 шықәса рзы Алықьсандр Чачба ибаҩ Аԥсныҟа иааргеит. Д. И. Гәлиа дахьжу Аҟәа апарк аҿы асахьаҭыхҩгьы ижырҭа ҟалеит.
Абри ажәеинраала ҩуп, асахьаҭыхҩы иԥсадгьыл Аԥсныҟа ихынҳәра иазкыз арзаҳал сара сызхадаз аусбарҭахь ианааи амшқәа рзы.
Еимидон уи Адунеи акәакьқәа,
Еиҳарак Европа аҳҭны-қалақьқәа.
Акьыԥхьаҿ дџьаршьон, ихьӡ-иԥша шьҭыҵуан,
Жәпаҩыла ахәаԥшыҩцәа изымҩахыҵуан.
Ашықәсқәа мцеит имҩа-цәгьа даныжьла,
Парижнӡа даннеи, дыҟан деиқәшла.
Уи Францызтәыла нхарҭас ишьҭихыит,
Икәмжәы-цыҩ-цыҩ аамҭала ишәихыит.
Зынӡас иҽеиҭеит асахьаҭыхра,
«Сыиаҵәахә кыдуп! – иман агәӷра!
Зны дахьнышьҭалаз ус ибахыит ԥхыӡла:
Дгәрӷьо даақәгылахт уи Аԥсынтәыла.
Дахьиз, дахьааӡаз ақалақь далан,
Аҷнышқәа ҿырҭуан, амшын ихыхәхәала.
Иибахьаз акәӡам, Аҟәа – хьыҵәцароуп,
Агаҿа зҩычоу – баҳча иаҵәароуп.
Хынҩажәа шықәса збара дахгәаҟуаз,
Абар иахьышьҭоу ақалақь Аҟәа!
Дақәшәарц изалхын уи лахьынҵала.
Франциатә сасцәақәак неихуан гаҿала.
Ԥшәымак ишиаҭәо дбаӷьаӡа дгылан
Ҳаргьра изызуа пальмак ихагылан.
Асасцәа иаҩсит ицәыхарамкәа,
Рыбызшәа идыруеит: ргәы иахәеит Аҟәа!
Зны-зынла акы ацрыхоит игәаҵӷа:
Алҩақ иариқәаҵәаз аԥсуа ԥацха,
Еишьылҟаҟароуп алҩаҵә иахылҵуа.
Уахьынтә ԥхьарцоуп уаҩ игәы зырҿыцуа.
Уи аккаҳәа иазырҳәо дҭаҳмадоуп,
«Ахәра ашәа» ақәиҳәоит, дышҟазоу гәаҭоуп:
«... Зыԥсадгьыл зцәыӡыз, уи иоуп арыцҳа!
Ашьа азказҭәаз изхырҵоит ахьтәы цҳа!»...
Абас аԥсуа ду Аԥсны дазгәаҟуан,
Хәцырҭас иман иааԥымҵәаӡакәан.
Абас дшыгәрҩоз, зны игәиҽанӡамкәа,
Џьарантә иԥыхьашәеит «Аԥсуа лакәқәа».
Идыруп уажәшьҭа уи дзыршанхалаз:
Ахьхьаҳәа ицәажәоит хатәы бызшәала.
Кырӡа ихәарҽхахьаз игәы дыԥ-дыԥуан.
Бжьы хаак илымҳа иҭахәҭ-хәҭуан.
Ианаӡӡеи лакән, лылаԥш неихылгон,
«Шьышь-наани» ҳәа агарашәа изылҳәон...
Зны шьыжьык уи дгәрӷьаҵәа дҩагылан,
Иԥсы злаз исахьақәа неидкылан.
Уасиаҭны иҩыз саламкгьы нарыцҵан,
Дныҳәа-ныԥхьеит! Нас Аԥсныҟа идәықәҵан.
«О, сыԥсадгьыл, амра зхашеишеиуа,
Сгәи сыԥси рыцуп ссахьақәа инеиуа!
Суасиаҭ усгьы Аԥснынӡа инаӡароуп,
Сыԥсы ахьыҟоу, сыбаҩгьы ҟалароуп!»
Абас, уи аԥсуа ду Аԥсны дазгәаҟуан,
Хәцырҭас иман иааԥымҵәаӡакәан.
Нанҳәа мза 14 1992 шықәса р зы, аибашьра
ианалагаз аҽны, Аҟәантәи машьынала Ҷлоуҟа амҩа
сықән, сабацәа рынхарҭахь сцон, уа аанҿасра иҟаз
смаҭацәа збарацы. Кындыӷ ақыҭа сналагылон еиԥш,
еибашьра иаауаз ақәлаҩцәа сԥылеит. Ҵыхәаԥҵәара
рымамызт атанкқәа, еицырхәоуны урҭ ирышьҭан
еиқәных ар зықәтәаз амашьынақәа, лассы-лассы
ицәырҟьон абзарбзанқәа...
Ҷлоу саннеи, ақыҭауаа ирылаҩхьан аибашьра
ишалагаз. Аҟәаҟа хынҳәышьа сыма мызт усгьы,
сабацәа рыҩны саанхеит ҩымзи бжаки.
Сқыҭа зҭашәаз аԥсҭазаара уадаҩӡа салахәхеит,
аԥсыжрақәа срыгмызт, аизарақәа рышҟа снеиуан,
сықәгылан сцәажәон, ара акы схәарҭазшәа збон, аха
сқыҭа гәакьа салымҵыр амуит, слаԥшықәҵахеит.
Тҟәарчалынтәи вертолиотла Гҽдоуҭа снеит, уантәи
Москваҟа схы сырхеит. Аамзи бжаки Москва амҵан
Переделкино ҳәа иахьашьҭоу, ашәҟәҩҩцәа рырҿиаратә
ҩнаҿы исхызгеит. Ҟабардатәи сҩызцәа иҟарҵаз
аҳәарала, сиасуеит Нальчикҟа, уа саанхеит 10 мзы
инареиҳаны.
Ҳашьцәа гәакьақәа ҟабардаа хаҭала сара исзыруз
абзиара дунеи сықәнаҵ исхашҭуам.
Уи хазы азааҭгылара зҭахны саԥхьа ишьҭоу акоуп.
Уажәы инаҵшьны иазгәасҭоит: ҟабардаа рхатәы
трагедиак еиԥш ирыдыркылт аԥсуа жәлар ирзылаҟәыз
аамҭа еиқәаҵәа. Шәҩыла урҭ рхьыбҿар абџьар
шьҭыхны идәықәлеит Аԥсныҟа. Гәшԥыла иаҿагылт
ақырҭуа фашизм. Урҭ рахьтә 50-ҩык инареиҳаны рхы
ақәрҵеит Аԥсны ахақәиҭра.
Арантәи инаргоз иҭахаз афырхацәа анышә иахьарҭоз
снеиуан, срыдашшылон, уаӷеимшхара, зԥа дышьны
заԥхьа дықәз анацәеи абацәеи. Алаӷырӡ зхыҵәалоз
рыблақәа џьарамзар џьара ихысымбаа леит гәнҷыхьахьшәашәарак, уи аҭыԥан урҭ исарҳәон: «Аешьа дыҟазар
ауп, аешьа изыҳәа!»
Аибашьра анеилашуаз цәала-жьыла Аԥсны
сыҟамызт, аха гәла-ԥсыла уахыи-ҽни сыԥсадгьыл
са цын. Акырынтә апрессаҿы сықә гыла рақә еи
аизарақәа рҿы сцәажәарақәеи ирзырҭынчуамызт амца
еиԥш исыцраз сыгәҭыхақәа.
Мышкымзар-мышк цомызт сырҿиаратә ус саҿымкәа.
Аԥсныҟа саныхынҳәуаз, ишырҳәо еиԥш, напымацара
смааит. Урҭқәа даҽазны ҳрылацәажәап, уажәы аԥхьаҩ
идызгалоит ажәеинраала ҿыцқәа.
Ари ацикл смаҭа аибашьҩы
ихьыӡнызҩылоит.
Сыԥсадгьыл, угәнқьбжьы саҳауеит,
Ҭынч сызлацәарызеи?
Рыԥсы узҭырхуеит, уҵеицәа еибашьуеит,
Сызхәарҭахарызеи?
Сыԥсадгьыл, ҵеи-мшык дузиуеит уаха,
Азҳаха иоурыма?
Ма игара дынгараҵаны, хацәнамырха,
Убригь деибашьрыма?
Уи ахәҷ баҳча цәҟьарас иҟазҵаз,
Уаҵәтәи ҳамш ауп иишьуаз!
Иан иҳалҳәоузеи агыгшәыг дзааӡаз,
Илымоузеи хҿыхшьас?
Аҭакәажә дындәылцан лыҩны дырҳәит,
Аҟәџьалҵәҟьагьы лцәыргеит.
Атанкқәа нажәлан қыҭак аадырҳәит,
Ҩнызаҵәыкгьы нымхеит!
Наџьнатәгьы идыруп, ақәлаҩ – дшәииуп,
Иуаҩра ихыхыуп.
Уи джьышуеит, дшьашуеит, ԥсыла дымлашьуп,
Игәы акәзар – хаҳәлыхыуп!
Ҳаԥсадгьыл иақәлаз ар еиқәных рҵысны,
Шьала зымҩа хызтыз,
Ԥсыуа зхылаҳәо данымкәан Аԥсны,
Нас уи аума изқәркыз?
Жәлар рышәи зышьҭалаз, уи мра изыԥхом,
Амаҭ шҳам дагәлхыуп.
Жәлар рышәи зышьҭалаз, лаӷырӡ изкаҭәом,
Анышәҵәҟьа дацәымӷыуп!
Тҟәарчалынтә иԥрыз, ахәҷқәеи анацәеи зҭатәаз
авертолиот Лаҭа ақыҭа инеиуан еиԥш, ақырҭуа
фашистцәа еихсын, иларышьҭит ҳәа ансаҳа, изҩит...
Аӡы акәӡамызт, ацәаҟәа ашьа ажәуан,
Ирзымычҳазт, иԥсит ацәашьқәа.
Илаӷырӡышуеит Лаҭатәи ажәҩан,
Рыҵәаабжь аныҩуеит ахәҷқәа.
Уи Ерцахә ӡыш иамбаӡац ҳәа иҟоузеи?
Иамбацызт ауаҩы дырбылуа!
Аӷа хәмга хҿыхшьас ҳәа имоузеи,
Анацәеи рыхшареи збылуа?!
Москва, Переделкино. 23.12.1992 ш.
Аԥсны кыдҵан иршьуеижьҭеи иахьа акәӡам,
Ашьарҩаш иалҵхьоу мшынк иаҟароуп!
Аха иҟоуп Сыԥсадгьыл – ԥсра ақәӡам,
Разҟыс иазшоугьы – еснагь қәԥароуп!
Зны аменшевикцәа икыдырҵеит цәҟьарас,
Ишԥарҭахыз иргәаҟӡан ашьра!
Аха урҭ ракәхеит еивас ибналаз,
Мшын-нырцәҟа рҽарҭан, рҽырӡеит џьара.
Ҳамҭак ҳажәлар «Оф, гәшьа!» – рымҳәази,
Аҽеибнаҭон ҳадгьыл ихәаҽыз.
Гәабзиара чаԥарҭас иԥхьаӡамзи,
Миллионҩыла асасцәа ззыԥшыз.
Аха иамуит, иамуӡеит, убама!
Еиҭахьаҳәхыит ҳгәаҟрақәа ицахьаз.
«Ажәларқәа рԥыза» игәы ҳзынхама,
Ҳаҩнра здыруаз, ҳчеиџьыка зфахьаз?
Ҳамҩа тышеитәит ԥхьаҟа изцарым ҳәа,
Ишиқәшәоз ихашҭит ажәлар ргәрԥса!
Ҩынтә итрагедиахеит аԥсуаа ҳзыҳәа.
Иршәихьоу ҩажәи жәибжь шықәса!
Гәаӷшақә идыршаз аус шьаҭарӡга,
Ҳажәлар нақәӡыртә еиԥш ихианы ишьҭан.
«Сталин дуӡӡа, ҳамра, ҳлашарбага,
Мҷышьҭа ахықәан дҭадырхарц ргәы иҭан!»
Нестор илгеит ашьыга наиҭан,
Самсон дхәҵаршьит дкылган Баӷлан.
Леонти гәаҟ дҿарҳәеит ихатә қыҭан,
Длымҟәыҵыржәеит ихьынҳалаз иан!
Иршьыз, иахыргаз, абахҭа изҭымҵыз,
Заҟаҩы! Заҟаҩы! Заҟаҩы!
«Абласаркьа» ҳәа аџьныш ицәырҵыз,
Ашьцәа ираԥызгаз иакәхеит ашьҩы!
Мап, уи дзацәымцеит! Жәлар рцәымӷра
Мцабзны икәшеит, ихәлаҵәеит ишьа!
Аха ажәла каиԥсахьан агәаӷ зхылҵрыз,
Уаҩ шьала иԥеиԥеиуаз агәлшьап!
Иаҳхаагаз азхаз ҳҳәеит, аамҭаныла
Ҳаиҵагылахп, ҳшәиӡамзар зынӡак,
Гәрҩеи гәаҟреи идыршлаз Аԥсынтәыла,
Иамазар ҳәа ҳгәӷуан лахьынҵак!
Ҳгәлацәеи ҳареи заҟантә ҳаицҿакны
Ҳаидтәалахьазеи! Ҳаҵәцақәа шьҭых,
Ҭоуба шьҭаҳҵон ҳаешьара нықәны,
Шаҳаҭсгьы иҳаргылон аҭоурых.
Аҵәца ианҩахоз џьоук рызнапык ала,
Егьи иакыз бџьарын ишҭҟьара.
Ус иӡбамзи: иара уахык ала,
Аԥсны инажәлан ицҟьа-шәҟьа агара!
Аԥсҭҳәаш нахаҳхт ҳамра-ҳхақәиҭра,
Иагры иаарҟьеит атанкқәа лассы.
О, иабаҵәахыз арсҟак ацәымӷра,
Агәла дгылт агәла ишьразы!
Ахаҳәҵәҟьа ахьышьҭаз амца ацралеит.
Еихсыӷьуам ашьреи архәашареи!
Аԥсадгьыл рыԥхьеит, ҳхьыбҿар еицгылеит,
Аԥсны ҭагылахт: аӡреи анхареи!
Агыгшәыг цәаҩа аргама ишьҭызхыз,
Лашьцарада лашара зҭахым,
Хҿыхшьа рымаӡам, аибашьра хызтыз,
Рыԥсы шҭоу иҭарбылуеит џьаҳаным!
Аԥсны кыдҵан иршьуеижьҭеи иахьа акәӡам,
Ашьарҩаш иалҵхьоу мшынк иаҟароуп!
Аха иҟоуп Сыԥсадгьыл – ԥсра ақәӡам,
Разҟыс иазшоугьы – еснагь қәԥароуп!
Харак зыдӡам уоуп, Аԥсны.
Ус ауп, дшаҳаҭуп анцәа!
Аха уҭадырхарц ӡбаны,
Шьыжьык иужәлеит ашьцәа.
«…Мап, аԥсуа иаҭәам Аԥсны,
Избанда, ибеиоуп, иԥшӡоуп!»
Дхысуеит абасгьы ҳәаны,
Имҩа зегь шьала ибааӡоуп.
«... Аԥсуа ҳәа дыҟам аӡәгьы,
Иамазкыз иакәхоит ишьтәу!
Ус ауп, иахьагьы уаҵәгьы,
Аԥсны ҳара ҳауп изтәу!»
Дхысуеит абасгьы ҳәаны,
Даауеит дзықәшәо зегь былуа.
Ан дкажьуп лгәы ҵыблааны,
Рыҵәаабжь гоит ахәҷқәа!
«...Ҳарҭ ҳауп зҭоурых ду наскьоу,
Шәарҭ ҳаԥык шәаман шәҵәахны!»
Бзарыбзануп амцабз зыхҟьоу,
Хәҷ баҳчак ццышәхеит аҽны.
«... Иҳаиӷьу дыҟам, дҟалом,
Кавказ ақырҭуа изшоуп!»
Дхысуеит, амҩа хәашь ибом,
Ҳархив ыҟам, ирхәашоуп.
Сишь, аҽхәаԥхьыӡ казыршуаз,
Дабацои ас дыҭҟьаны?
Икыдшәеит амра икашуаз,
Адгьыл иҿагылт иааҳәны!
Ашьҩы шьҭахьҟа дыццакуан,
Иабџьар шкаижьыз иӡон.
Аԥснытә инеигоз аҷан,
Деигәрӷьан хынтә иԥхьаӡон.
Аихатә даҷ ду уи дызԥахуаз
Шаха баазшәа иааимыттеит.
Аҳаԥ аҵа дахьҭагәаҟуаз,
Мрак ҭаԥхазшәа иаалашеит.
Ирашь гәрӷьан иаакьыркьырит,
Аџырфара шьҭа иаанкыл.
Бзеирак шыҟалаз адырит,
Иааидыххылт Абрыскьыл.
Афырхаҵа дҽыжәлеит ҳақла,
Иаԥхьа, ишьҭахь зегь лашоит.
Данҭыҵ ибоит: қыҭа, ҳабла,
Зегь еицгәрӷьоит, зегь шәаҳәоит.
Ажәҩан далалт икеикеиуа,
Ҳадгьыл днықәлт деимдауа.
Абрыскьыл иоуп Рашьла инеиуа,
Шәӡырҩишь, ибжьоуп игауа:
«...Иашоуп, дақәӡит ҳаӷа иԥсымҭәра,
Ҳадгьыл акәхеит иуахҭа.
Аԥсны иагеит ахақәиҭра,
Сҿазҳәо дзыҟалом уажәшьҭа!»
– Ахҩыкгьы дышҭахаз иан илашәымҳәан,
Ҳаи, уара, аӡәкгьы усзынхоз џьысымшьази!
Ҷкән ҟадыџь, уашьцәа урышьҭамлар умуит,
Сынтәа акәмзи ухәы анааинышәшәылаз... –
Игәашә аԥхьа, игәлацәа рыгәҭа,
Абасгьы дааӷьаҵәы-ӷьаҵәит Никәала.
– Иац ашьыбжьышьҭахь дҭахеит ҳәа ауп исашәҳәаз,
Ибаҩ соуанда, дыбзоушәагь збарын...
Дад, аибашьраҿ иага руахк ҟалоит:
Дыҟам, дҭахеит ҳәа иҭахцәа еибарҵәыуан,
Иарах дԥаԥашькны ақәлаҩ дыԥхьеицон.
Сыҷкән иԥсы шҭоу синиаргьы ҟамлои? –
Гәӷрак былы-былуа игәаҵа инҭаԥхеит.
Иҩны дзымтәеит, амҩа днықәлеит Никәала.
Иибац ыҟаӡам, тәымџьара дагама?
Ихьаҵыз аӷа дамеигӡеит акгьы:
Еилаблуп, иԥыххаасоуп аҩынқәа,
Ихыршьааз аҵлақәа ҟәаҟәан еилажьуп,
Алҩа хәашь халоит, абылфҩы ҿацоуп,
Амҩақәа ҭаҟә-ҭаҿоуп, ржьышәқәа ҭыжәжәоуп.
Сишь, хаҵабжьык иаҳан, дааҭгылт Никәала.
Цқьа дӡырҩызар, – абар нас уаҩ изхамҵо, –
Ари – хҩык иҷкәнцәа реиҳабы ибжьоуп:
– Изакәзеи, саб, лахьеиҵыхрак умам,
Уҷкәнцәа ҳзы акәзар, уаҳцәымшәан, ҳаибгоуп!
Саб, уара уакән ашәаны изҳәалоз:
«Зыԥсадгьыл зхы ақәзҵаз, – иқәӡам аԥсра!»
Сызгаша ахы ахьсықәшәаз Гәмсҭа ахықәан ауп,
Исеихсызгьы дзымцеит, дасҭеит аӡы.
Уи аахыс абраҟа сгылоуп сеиқәных,
Ҳамԥын дзықәларан дыҟаӡам ҳаӷа!
Ҳаит, амарџьа, шәнеибац, аԥсуаа рыҷкәнцәа,
Аԥсны азыҳәа ашьа казҭәаз, аԥсуаа рыҷкәнцәа!
– Саҭоумҵан, сыҷкән, дад, ҳамҭак сноуԥырҵуеит,
Еилкаашьак сзаҭар уашьцәа рхабар? –
Абас неиҳәан, имҩа днықәлеит Никәала.
Аҟәа дналагыларц игмызт рацәак.
Ус акаҩ-акаҩҳәа хаҵабжьык гахт,
Цқьа дӡырҩызар, абар нас уаҩ изхамҵо –
Агәабжьанытә иауп зыбжьы иаҳауа:
Изакәзеи, саб, лахьеиҵыхрак умам,
Уҷкәнцәа ҳзы акәзар, уаҳцәымшәан, ҳаибгоуп!
Амцабз иагәларкит ҳзықәтәаз атанк,
Аҭыҵха ҳмаӡеит, ҳаилаблит зегьы.
Ҳаит, амарџьа, шәнеибац, аԥсуаа рыҷкәнцәа!
Аԥсны азыҳәа ашьа казҭәаз, аԥсуаа рыҷкәнцәа!
Саб, уара уакән ашәаны изҳәалоз:
«Зыԥсадгьыл зхы ақәзҵаз – иқәӡам аԥсра!»
Ҳтанк акгьы амыхьӡеит, хатәшьала иҳаӡрыжәит,
Ҳарҭ иақәтәаз ҳакәзар, ҳазынтәык ҳаибгоуп!
Ҳҭыԥ алхыуп, наӡаӡа уаҟа ҳаанхоит!
Имҩа нҵәом, имҩа днықәлахт Никәала,
– Аиҵыбгьы иашьцәа дрышьҭамлар имуит,
Шәҟәи ҩыгеи рҷыдахаз абџьар имкыцызт,
Ибаҩ саунда, дыбзоушәагь збарын! –
Хҩык аишьцәа – афырхацәа раб иоуп инеиуа,
Кәдры дырхьан, Очамчырагь дналсит,
Ԥшыхак изҭода? Иагрыҟа днаскьоит.
Иибац ыҟаӡам, тәымџьара дагама?
Еилаблуп, иԥыххаасоуп аҩынқәа,
Ихыршьааз аҵлақәа, ҟәаҟәан еилажьуп,
Алҩа хәашь халоит, абылфҩы ҿацоуп,
Амҩа ҭаҟәа-ҭаҿоуп, ржьышәқәа ҭыжәжәоуп!
Ус акаҩ-акаҩҳәа хаҵабжьык гахт,
Цқьа дӡырҩызар, абар нас агәҭшьаага,
Иҷкән аиҵбы иауп зыбжьы иаҳауа:
– Изакәзеи, саб, лахьеиҵыхрак умам,
Уҷкәнцәа ҳзакәзар, ҳахҩыкгьы ҳаибгоуп!
Егьҳагмызт, ҳазкылсхьан Иагры аԥшаҳәа,
Анҭ ақәлаҩцәа ибналан ицауаз,
Сышьҭахь ала абомба сгәдҵан рҽырӡеит.
Нас абомба иара атәы ҟанаҵеит –
Иццышәхан, аҳауа иналаӡт сцәа-сжьы.
Саб, уара уакән ашәаны изҳәалоз:
«Зыԥсадгьыл зхы ақәзҵаз, – иқәӡам аԥсра!»
Сҭахаз џьумшьан, сгылоуп сшәақь агәҭа кны,
Гәашьан садырсызшәа, саанхоит абраҟа,
Гәаӷшақә иҳажәло изеихгом шьаҿак!
– Ҷкән ҟадыџь, усҟак улшоит ҳәа сыҟамызт,
Сынтәа акәмзи ухәы анааинышәшәылаз...
Дадраа, сыҷкәнцәа, схалаҵәҟьа схынҳәрым,
Аибашьра нҵәазар, шәмаалои нас аҩныҟа?
Шәангьы дрыцҳауп, агәрҩа дашәмырган!
– Ҳаб, ус ахьԥоуҳәо! Ҳацәхьаҵуам ҳҭоуба:
«Шәахьгылац шәгылаз, шьаҿакгьы шәеиҭамҵын!»
Ҳарҭ ҳзыҳәа закәануп Ҳаԥсадгьыл адҵа!
Хаҵа дызқәмшәац иҟоузеи? Никәала,
Иҷкәнцәа ибеит, иаҳаит, даауеит ихала.
Ахақәиҭра мра ахалашоит Аԥсны,
Зыԥсадгьыл зхы ақәзҵаз, – иқәӡам аԥсра!
Дара аишьцәа афырхацәа, гылоуп еиқәных,
Ҽынлагь уахынлагь Рыԥсадгьыл рыхьчоит!
Избан акәзар, – дҩызазшәа ихы ҳаирбон,
Арахь «дҟазан» – мци ҵабыргыи еиқәирԥон.
Избан акәзар, – дхызҩоз атәым-цәа ихарԥан,
Гәаӷшақә џьоук неиҿажьуа уи ала даауан.
Избан акәзар, – ҳаицҿак изаҳҳәон зегьы:
«Ицназго дыҟам аӡәымзар аӡәгьы!»
Избан акәзар, – зыламыс асы еиԥш иӡыҭхьоу,
Аҵәахшьа дақәшәеит аҟәада икаиршхьоу.
Избан акәзар, – ихы азыҳәа цәгьаӡа дҵоуроуп,
Ныхас дызҵаныҳәоу иара имаҵуроуп.
Избан акәзар, – иқәмшәац уи аԥсрахкы,
Камаҭелҵас иқәиԥсоит ажәлар рразҟы!
Избан акәзар, – деицгәарҭарц иҟоуп лассы,
Усҟан жырҭа ҳәа змоуӡаз иакәхоит аԥсы!
Уи диашам, аха диашоуп зласҳәарызеи?Ԥ
Ихы мацара дашьҭалт, уи зласҵәахрызеи?
Жәлар рышәи шишьҭо, уи излеибарызеи?
Жәлар рышәи дзацәцом, – агәра злеигарызеи?
Анкьатәи иҩызцәа... Урҭ рзы даӡәымзи,
Рымчи рылшареи рыԥсадгьыл иазкымзи.
Рыжәҩахыр еибыҭан... Нас иҟалазеи?
Урҭ зегь ихашҭыртә игәы злахаҳәхазеи?
Иани иаби рыԥсаҭа зицәҳарызеи?
Рыцҳақәа, рдамра хыла изаирсрызеи?
Ҳаи, анаџьалбеит, ари ауаҩ дзакәхазеи?
Ашьа дылаԥшыр, игәы зазҳауазеи?
Адунеи ҟьаҟьа шьҭа изазымдыррызеи?
Далгеит, уаҳа имам уи ҭахыи-ҩызеи!
Илдыруеит, лыҷкәнцәа аԥшьҩыкгьы шҭаха з,
Машәыршақәгьы акәӡам, хаҵала ишҭахаз!
Абгьы деибашьуан... Иҟаӡам ихабар,
Ирԥшаауеит, издыруада иԥсыбаҩ ианиар?
Цәажәабжьк дәылыҩуам, иҭацәит аҩнаҭа,
Амҩасцәа иазырҳәарц иҟоума «ақьаԥҭа?»
Абраҟа инҵәоума ҭаацәарак рыҿҳәара?
Еихәлацәарц иҟазар ари ахәшҭаара?
Ажәытә ԥацха иахылҵуеит алҩаҵә кахәхәа,
Ан заҵә лакәгәшьоуп аԥшәмара зуа.
Иагараан уҩнаԥшыргьы, лыҩн ашә аартуп,
Лымӡырха казказуеит, убригь џьашьатәуп!
Уи зныкгьы дышьҭамхац дҩагылоит шьыжьӡа,
Иҩыҵхахоу лымца дәылԥхоит ихааӡа.
Ианеицтәалоз еиԥшҵәҟьа ҭаацәак еикәшаны,
Аишәа инықәлыргылт асаанқәа шаны.
Иҟам рыцԥхьаӡа аҩыжәгақәа убоит,
Лылахь-лыџьымшь ӡатәны, аханы днатәоит.
Есы-шьыжь ишыҟалҵац лныҳәаҿа лкыуп:
«Иагарааны шәмааиргьы, – шәан дышәзыԥшуп,
Ак сыхьуа џьышәымшьан, сеиламҳац, сеибгоуп».
Ан лгәы калыжьуам, уи иҳанаҳәо акоуп:
Ишыҟац иаанхароуп, ашҭа, аҩынра,
Иҩниааз фырхацәоуп, ирықәӡам аԥсра!
Ажәҩан неимахәлан, асы-мҟәл кыдҳаит,
Амшын ҭагәрымуеит џьара игәҭҟьаган.
Ашәыб иаҵақьуаз аҵлақәа хынааит,
Еиқәрхагоуп, иазхьуеит амрахәага.
Асы шкәакәа геи-шьхеи зегь ирныԥшыз,
Мап, иазхымҩеит, ус иаанхоит имшынха,
Шьеи лаӷырӡи ари адгьыл иқәшыз,
Ус иаанхоит, ес-шаргьы игәрҩа ҿыцха!
Адәаӡа шәҭы-какаҷла ихымҩац,
Ицәҳәуп, хы цаҳә-цаҳәла ирыӷӷан.
Сыбжьы неиҵых гәрӷьа ашәак сзымҳәац,
Аха аӡәгьы исиҭарым гәбӷан.
Агәрҩа-цәгьа сашәақәа ахшазар,
Сшьара сзықәмлац иахьагьы.
Сыԥсадгьыл блызар, ирхәашазар,
Шәыџьара ирыӷӷоуп са сыгәгьы!
Ԥахьа еиԥш иказказуам аӡиас,
Ԥахьа еиԥшгьы ахьхьа ахгаӡом.
Иҵҩааз џьушьап аҵлақәа ихықәиааз.
Машәыршақәгьы махәҭак қәацом.
Саахықәгылт. Имҵыцызт рацәак
Аӡиас иааҭыҩт ажәақәак:
«.. Сҭахәашьуп, сҭыказказра нымхеит,
Ашьарҩаш иаԥсахит сҟазшьа.
Избанда, аҽрыцқьара мариамхеит,
Еиқәаҵәоуп ақәлаҩ ишьа!»
04.12.1994 ш. Аҟәа.
Уи лҿачча ҳарамрак шаҵаз,
Исзымдырт: сдагәан, слашәын.
Ианыздыр, – гәрҩацәгьан саҵаз,
Ус сақәшәарц сылахь ианын.
Акгьы ыҟам аԥшӡара ихнамҩо,
Баша ҳнықәуам: лара лныс.
Сшәыҳәоит, уи дреиӷьӡоуп анаҳҳәо,
Усҟан иаҳагьы шәгәшәҽаныз!
Иҵуазеи игәрҩоит ақыҭа,
Ашәы зшәым ҳәа дубаӡом.
Гәрӷьабжьыкгьы заҳарыда?
Ахәра-цәгьа ус иӷьаӡом!
Бџьар мцала ақәлаҩ дықәцан,
Ҳаблак макьана иқьаԥҭоуп.
Иҭахаз рбаҟақәа рымҵан,
Есышьыжь ашәҭ ҿыцқәа шьҭоуп.
Аха, сишь. чара ашәоуп ирҳәо,
Ҳқыҭаҿ ауп иара ахьгауа.
Аԥҭа жәпа ажәҩан зегь хызҩо.
Иалԥхаз џьушьап ашәахәа!
Саақәгылт ахықә еиқәрхага.
Ҵхыбжьонын. Амза шеишеиуан,
Шәаԥшьын ашьыжь иазыԥшыз.
Сшьара сзықәломызт сгәаҭеиуан,
Сыбла ихыҵуамызт сыԥхыӡ.
Сыҟахыуп амшын сыххалан,
Агаҿ саҟәгахыуп хара.
Ҷнышқәак схаԥыруан исхалан,
Лаҳәакгьы ҟыруан џьара.
Ацәқәрԥқәа рыхәаабжь шьҭыхуа,
Сыхәаҽра рымч зегь азкын.
Мпылҵас еигәдырҵон сышхәа,
Аха аԥсы ҿарбаӷьа искын!
Иԥхьатәеит анаатә уамага,
Сышхәа неиуан иласны.
Саақәгылт ахықә еиқәрхага,
Сацәхымҟьеит, иара ауп Аԥсны!
Ҵхыбжьонын. Амза шеишеиуан,
Шәаԥшьын ашьыжь иазыԥшыз.
Сшьара сзықәломызт, сгәаҭеиуан,
Сыбла ихыҵуамызт сыԥхыӡ.
27.11.1994 ш.
Ан рыцҳа лԥазаҵә уи аҽны анышә дарҭон.
Гәлеи-злеи, ҭахыи, дыри ан лгәы ршаҭон.
Лгәрҩа цәгьа днаҵажьны урҭ ауаа цомызт,
Лгәы зырӷәӷәаша акән, даҽа ажәак рҳәомызт.
Дашшылара дныдгылт Џьаҭ длабарҟыгәуа,
Ажәак ауп уи ииҳәаз: «Бақәмшәар акәын!»
Избан, дызцарызыз уаҳа акгьы мҳәакәа?
Ила еиқәаҵәа ишьҭоуп иҩ, иӡагә-ӡагәуа.
Гәлак иҩны хәашеит артҟәацга нақәҳан.
Зыԥсы еиқәхаз аҭаацәа шрыцҳахаз гәаҭан,
Гәлеи-злеи рҽеиндыриан кәмрак иҩнарҵоит,
Ирзынхаз рыжәзаҵәгьы уахь ирызнарцоит.
Фатәи-жәтәи рыгрыжьуам, аилаԥса рдыруеит.
Ажәа гәшьҭыхга – уи зыԥсоугьы рдыруеит.
Дашшылара дныдгылт Џьаҭ длабарҟыгәуа,
Ииҳәац ауп ииҳәаз: «Уақәмшәар акәын!»
Избан, дызцарызыз уаҳа акгьы мҳәакәа?
Ила еиқәаҵәа ишьҭоуп, иҩ, иӡагә-ӡагәуа.
Ажәа гәшьҭыхгоуп, ихәшәуп, ихәрарӷьагоуп,
Уи зыԥсо ззымдырыз, дрыцҳауп, дшәикәагәуп.
Гәаҟреи рыцҳареи аибашьра иахылҵыз,
Ашқәсқәа иҳарҳәалашт аамҭа ишазмырӡыз!
Ианбаҳзыҟалои убас аамҭакы?
Џьара шьак иламԥхо амра-ахьӡыркы?
Ҭынчрада ианыҟам даҽа мҩакы?
Ианбаҳзыҟалои убас аамҭакы?
Гәрҩеи-гәаҟреи ҳҭызшьаауа зегь рыхкы,
Рҭыԥан ицәырҵуа агәрӷьарақәа шәкы?
Ианбаҳзыҟалои убас аамҭакы?
Ацәгьара ҳзызуыз, имҩақәа зегь кы,
Илгарц ианиԥыло уахь аԥсрахкы?
Ианбаҳзыҟалои убас аамҭакы?
Иаха ииз аԥшқа – ҳныҳәаԥхьыӡ изкы,
Ҳарҭ ианизаҳшо иреиӷьӡо аразҟы?
Аҵх-лашә нахаҳаит аҳабла,
Анаатә гәамҵуан, игәнқьуан...
Ахәлԥаз исит адабла,
Дықәҟаца дықәуп Шьаҳан.
Иҭакәажә гәаҟ дныҳәа-ныԥхьоит,
«Анцәа ду духәап, умшәан!»
Иҟалаз гәаҟран илхылгоит,
Дықәҟаца дықәуп Шьаҳан.
Аҽкыдҟьо адәеиужь иқәз
Анаатә гәамҵуан, игәнқьуан.
Дыԥсызшәа дықәҟаца дшықәз,
Усгьы даацәажәеит Шьаҳан:
«Ҳаит, уара, аԥсцәаҳа, ламысда,
Уахак издырт узакәыз!
Аҵықьҳәа ихысыз дызусҭда?
Дыжәдырма агәашә аазыртыз?
Еҵәак еиԥш сгәӷра шеишеиуеит,
Сыҷкән дхынҳәит деибганы.
Аибашьра данцоз исеиҳәеит:
«Саауеит аӷа дҭарханы!»
Уи иааигоит ахәшә сеиқәзырхаша,
Дгәрӷьо дҭалоит ҳамӡырха.
«Саб, абар, агәрӷьаҿҳәаша,
Ҳаԥсадгьыл далҳцеит ҳаӷа!»
Аблақәа, о, шәарҭ аблақәа,
Дцахьеит наԥшыгас шәызмаз.
Ҩыџьа иаҳзеилаз мшаҭакәа,
Зегьы-зегь лбаардеит ашықәсқәа,
Лыблақәа роуп исзынхаз!
Аблақәа, о, шәарҭ аблақәа,
Сышьҭа шәызхыузеи абас?
Сышлаӷәаӷәара мшаҭакәа,
Сышлаӷәаӷәара гәамҭакәа,
Сҭажәбылларц аума шәзынхаз?
Аблақәа, о, шәарҭ аблақәа,
Сҭажәбылларц аума шәзынхаз?
Жәлар ргәы ҭызгаша ашәак сызҳәонда?
Жәлар ирыхәаша усқәак сзырҿионда?
Ахәрацәгьа знылаз ихәра сзырӷьонда?
Алаҳә сиқәшәар, мцаны сизыԥхонда?
Наџьнатә сызлаҟаз сыуаҩра сзынхонда?
Аԥсыцқьа шсакәу саркьан ирбонда?
«Дыгәлымҩуп! Дгәаҵәадоуп! – сзырымҳәонда?
Дхамаԥагьоуп ҳәа слаԥшықәрымҵонда?
Изымбац сбонда? Сгәӷра сахьӡонда?
Слаӡонда? Сҩаӡонда? Сымҩа наӡонда?
«Жәлары дыртәын, жәлар рус ауп дызқәыӡыз!
Ус еиԥшгьы сзырҳәартә суахҭа ҟалонда?
Сасра сшыҟаз, уахык зны,
Сиарҭа саақәтәеит сцәарҳаны.
Шьхатәылак збеит хараны,
Издырт, ахаҭоуп Аԥсны!
Ирхәз, ихәрақәа рӷьауа,
Ҽакала иԥхоит ашәахәа.
Ҽакала ишәаҳәоит аԥсаатә.
Џьанаҭын уи аханатә.
Изгәаҟуеит, аԥсуа изы имшуп,
Аԥсыцқьа ҩынҩықәра изыԥшуп!
Тәымџьара сҭахар ҟалоит,
Сыбаҩ нышәхом, ихаҳәхоит.
Сыԥсы, ушьҭыԥраа лассы!
Аԥсны ауп ԥсыс иахоу сыԥсы!
Уԥры! Шьхеи ҿаҩеи урхыс!
Сгәы ҭыхны аҟама еиԥш икыз!
Сабацәа ахьыжу унаӡоит,
Иҿымцәо кәицны укаԥсоит.
Сыԥсы, ушьҭыԥраа лассы!
Аԥсны ауп ԥсыс иахоу сыԥсы!
1990 шықәса рзы, снапала ианысҵақәаз жәлар рҿаԥыц ҳәамҭақәа еидызкыло, “Ахьырҵәаҵәа” захьӡысҵаз ашәҟәы аҭыжьразы иансырхиоз, аҩбатәи хәҭакны иҟаларан иҟаз роуп уажә аԥхьаҩ идызгало анҵамҭақәа.
Усҟан урҭ уи ашәҟәы изагәламлеит, ԥшаара сыгымхазаргьы иахьҭаҵәахыз аҟынӡа снапы зымнаӡеит.
Иӡит ҳәа акән сшыҟаз.
1992 шықәса рзы Аԥсны аибашьра аныҟала, сара аҩны сыҟамызт усгьы, сыԥшәма Ҭамареи сыӡӷаб Бианеи Аҟәа иалымҵыр ада ԥсыхәа аныҟамла, хыма-ԥсыма иаарԥыхьашәаз маҭәақәак рыма аҩны идәылҵит. Убри иаарԥыхьашәаз ҳәа сызҿу аҟны ирылан акьыԥхь зымбацыз снапҩыра еидызкыло еилаҳәарак...
Москва аҵаҟа, Переделкино ҳәа иахьашьҭо, ашәҟәҩҩцәа рырҿиаратә ҩнаҿы ихыстит уи амца иалыргаз аилаҳәара. Иагәылаз аматериалқәа срыхәаԥшуа сышнеиуаз, сымшынҵақәа ишрылаҵәахыз гәасҭеит, исцәыӡит ҳәа хьаа дус исымаз еиуеиԥшмыз ашықәсқәа раан ианысҵаз ажәлар рҳәамҭақәа ҩбеи, жәлар рҳәамҭақәа шьаҭас ирыҭаны иаԥысҵаз ажәабжьқәеи.
Иарбан нҵамҭақәоу урҭ аҩба? Акы: «Ҷлоу ақыҭа инхо Шьынқәраа рабшьҭрақәа рзы ҳәамҭақәак». Уи иацуп «Иашала уцәажәеит, дад» захьӡу гәалашәаракгьы.
Актәи аҳәамҭа ажәабжьҳәаҩ ишиҳәаҵәҟьаз иҭаҩуп. Уи азыҳәан ауп изиҳәаз ашықәс, иара ихьыӡ, ижәла, дахьатәиу уҳәа, зегьы харҭәааны изарбо. Ажәак ала иацымҵакәа, иагмыжькәа иҭаҩуп. Егьи анҵамҭа гәалашәароуп, хаҭала сызлахәыз, сыблақәа ирбаз, слымҳақәа ираҳаз хҭысуп.
Егьырҭ ажәабжьқәа аагозар, урҭ раԥҵара санаҿыз, авторк иаҳасабала, кыр џьара исыԥсахит, ҿыц ирылазгалаз аҭыԥқәагьы рацәоуп. Аха дара шьаҭас ирымоу, изыхҿылиааз жәлары ишырҳәамҭоу ҩашьарак акәӡам.
Уабду Жьажьа, зыԥсаҭа бзиахаша, уаргьы уихаануп, иагьарааны уизыӡырҩхьан, иҳәамҭақәа угәалашәозаргьы ҟалап, аха иара иҿы ишҭыҵуазҵәҟьа еиламырсҳакәа џьара қьаадк иануҵартә еиԥш уҟамызт, жәабаҟа шықәса ракәхарын иухыҵуаз, уи адунеи аниԥсахуаз.
Жьажьа ахацламҳәа бзиа змаз уаҩын, хрыжь-хрыжь, иԥкаауа ицәажәашьа уажәыгь слымҳақәа ирҭаҩуа џьысшьоит. Уи алакәҳәара рацәак иҽалеигаломызт, деизарауаҩымзи ажәабжьқәа ракән иаҳа иҽыздицалоз.
Исгәалашәақәоу рацәазаргьы, ус еиқәршәаны сара аҳәарақәа сылам, аха уансыҳәах, ҳажәланытә амҳаџьырра ишагаз науасҳәап, нас Ашьынқәбақәа рахьтә ҩыџьа ахацәа рыӡбахә сналацәажәарц сҭахыуп, амала ажәабжь саналанагалалак, усҟан усцәыԥхамшьаӡан, саанкылала, аус злоу, хра злоу акы ҳцәыбжьамхар ауп, ҳабацәа ирымҳәахьеи: знык ашәҟәы ианылаз, ӡы иазаныхуам, мца иазыбылуам!
Аҵыхәтәантәи амҳаџьырра (1878 ш) иагагәшьеит акәмзар, Ҷлоу ақыҭа, Лаганиахә аҳабла инхоз Шьынқәраа 30 ҭӡы иреиҵамызт. Ҳажәланытә, ҳабацәа, урҭ рабацәа изларҳәоз ала, 400-500 шықәса раахыс абри адгьыл аҿы рыӡбахә аҳәоит, урҭ џьарамзар џьарантәгьы иаанамгаӡеит, ари адгьыл иашьагәҭын.
Ҳқыҭа иаланхоз Шьынқәраа хәабиԥаракны ишон. Абиԥарала урҭ ахьынхақәозгьы уасҳәап, умыццакыкәа ианҵала, амарџьа! Уи сызхаану, сыблақәа ирбаз акы ауп аӡәы исеиҳәан акәӡам, саргьы схәҷӡамызт, ахҵәара анҳақәшәаз шықәса ҩажәа сырҭысхьазар ҟаларын.
Уажә абра ахәы иқәнхо Шьынқәраа Лаган иԥацәа ҳәа иҳашьҭоуп, зегьы абиԥарак ҳатәуп. Исгәалашәоит, санмаҷыз ашықәсқәа иаадыркны, ҳабацәа гәышьақәа иҳабжьыргоз: Лаганиахә инхо Шьынқәраа Лаган иауп изхылҵыз, уи ихьӡ аҟынтә ауп иахьаауа аҳабла ахьыӡ Лаганиахәгьы. Изларҳәоз ала, Шьынқәы Лаган ауахьад рацәа изанызаарын, ашәарыцарагьы бзиа ибозаарын, дхысыр, изқәкыз ҭицҟьаауан, ихы баша икашәомызт.
Ус даараӡа акрызлаз аӡә иакәмзар, Лаган ихьыӡ аҳаблагьы иахырҵарымызт, иӡбахәгьы уажәраанӡа ирхамшҭуа изаанхарымызт. Қәмарча аԥшаҳәа инхо егьырҭ ҳажәланытә даҽа абиԥарак иахыԥхьаӡалоуп.
Абарҭ аҩабиԥарак, зназыҳәа ӡхыҵра дук рыҵалазшәа амҳаџьырра иаԥыхьашәазаргьы, ирулакгьы ԥыҭҩык рыԥсы ацәындырхеит. Егьырҭ ахабиԥарак ҿааҳәыра рмоугәшьеит, наунагӡа рыԥсадгьыл иацәыӡит. Иахьазы уаҩ днымхагәшьазаргьы, урҭ рҭыӡҭыԥқәа ахьыҟаз, рылҩаҵәқәа ахьҩеиуаз науасҳәарц сҭахыуп, џьара иузанҵагәшьар аҿар иҩагыло џьара ҷышәрак рызҵагәшьар – ирхадыршҭрым.
Аԥшаҳәатә Шьынқәраа иладыркны Акәарҷиақәа
ахьынхонӡа илагӡаны, аҩада Ашьхараацәа рҟынӡа иҩагӡаны, Шьынқәраа инхаз Хән-иԥацәа ракән. Қәмарча арырҭа џьра иахьагьы Хән-иԥан ҳәа иашьҭоуп. Ҩхала ахәаҿы уажә Шьыгә Сангәлиеи, Џьапыуааи ахьынхо налаҵаны, алада Назыр-оглы ирасаҭра аҟынӡа инхоз Шьынқәраа Џьаным-иԥацәа рыхьӡын. Урҭ роуп дызлыҵыз Хәаҭ афырхаҵа ҳәа зашәахә рҳәоз ҳашьагьы.
Ахәбатәи абиԥара урҭ ҳҩадахьыҟа, Ӷәадаҟа узлацо амҩа нымҩахыҵ-аамҩахыҵ, Ԥанцлаиа Илариан иԥацәа ахьынхо илараҩганы акәара аҟынӡа, аҩада Қәмарча аԥсҭа илҭаршәны инхоз Шьынқәраа Бачыр иԥацәа ҳәа ирышьҭан. Иахьагьы уаҟа ҭыԥк иахьӡуп «Бачыр игыларҭа». Убарҭ Бачыр иԥацәа егьырҭ ҳажәлантә абиԥарақәа зегь раҵкыс ирацәаҩын ҳәа ицәажәоит.
Ааԥынран, аԥш иларҵаз иқәҳәҳә аара ианаҿыз ауп, ахҵәара анҳақәшәаз. Шьынқәраа зегьы рхәҷы, рду зҳәаз иеиԥш, ишҳәыԥыз ҽнак еицдәықәлеит, уа ирылан: уабду Жьажьа, иаб Азнаур, иԥҳәыс Ашьхарыуа-ԥҳа, уахык еицииз рыӡӷабцәа Ҵисеи Маҵисеи, урҭ рашьа еиҵбы Шьаҳан.
Кьалашәыр аӡиас амшын иахьналало агаҿа ихықәгыло абаахыҽҽарақәа рымҵан жәлантәык зегьы 23 мшы аӷба аҭалара иазԥшын. Уара уабду Жьажьа иаб Азнаури иареи ахҵәара аҭыӡшәа анааҵыс инаркны аимак рыбжьалт.
– Ҳҩынқәа кажьны иабыкәу ҳахьцо, ҳазшьуа ара ҳаишьааит, ҳабацәа рнышәынҭрақәа ҳзырԥырҵуам! – абас дықәгылеит Жьажьа.
– Ҳашьцәа зегь ахьцо ҳаргьы ҳцароуп, ҳхьагәгәа ҳарԥырҵыр ҟалоума, аԥсра ианадамха, зегь ҳаицԥсып! – ахҵәара дадгылан дцәажәон Азнаур.
Ҷлоунтәи ҳахҵәаны агаҿа ихықәгылоу абаахыҽҽарақәа рҿы ҳанааигьы, аби аԥеи реимак аҵыхәа ԥымҵәеит. Жьажьа есыуаха, – ҳхынҳәып, абааԥсы,
макьана иахыԥам, ҳаԥсадгьыл ҳшьапы ықәгылоуп! – ҳәа дықәгылон, аха Азнаургьы егьырҭ ҳашьцәагьы уи раҳарц рҭахымызт, иахьеи уахеи амшын ахылара иазыԥшын.
Уаҵәы аашар, азнаур иҭаацәеи иареи аӷба иҭаларан иҟан. Ашамҭазы Жьажьа иԥҳәыс Акакалиа-ԥҳа дааирҿыхан, уаанӡа еибыҳәаны иҟазар акәхарын, рҭаацәа ирыцәӡаны аҩыџьагьы дәықәлеит. Урҭ цон амҩа ианымлакәа бнала мацара Ҷлоуҟа рхы рханы.
Абас ауп Жьажьа иԥҳәыси иареи еиқәқьаԥҭажәха игылаз рыҩныжәқәа ишырхылаз. Урҭ хшара дырмоуцызт, еиднагалеижьҭеи макьана шықәсыкгьы мҵыцызт.
Егьырҭ Шьынқәраа зегьы амшын ихылт, ҵоуп, дара зегьы ӷбакы изеицҭамлеит, џьаракгьы изеицӡхымҵит. Иаҳҳәап Азнаур иҭаацәеи иареи, даҽа ԥыҭҩык Шьынқәрааи, Самсун ақалақь азааигәара иӡхыҵит. Сара сҭаацәеи, Гәџь иаб Халыл иҭаацәеи, аԥшаҳәатә Шьынқәрааи Ҭрыбзан ҳаӡхыҵит.
Хышықәсаҟа ниасит. Амҩа бааԥс иашәаз, амлеи, ахьҭеи, ачымазареи зызхымгаз рацәаҩӡоуп, зыԥсы ҭахаз рахьтә аӡәык-ҩыџьак хьыҳәҳәа-ԥыҳәҳәа рыԥсадгьыл ашҟа рхы дырхеит. Урҭ рыблақәа рыла ирбеит уаанӡа ишақәдыргәӷхьаз акәмкәа, Ҭырқәтәыла дара рзыҳәа џьанаҭ дгьылны ишыҟамыз.
Жьажьа иԥҳәыси иареи рхала рҩны иахын, абашьҭрак иатәыз аишьцәа-аигәлацәа рқьаԥҭажәқәа дырӡуамызт, ирхылаԥшуан, аҳәира анырхыҵәалак, ашҭақәа дрыцқьон, шықәсык ахь ҩнарҭацыԥхьаӡа знык-знык ахәшҭаарақәа рҿы амца еиқәрҵон, аишәақәа дыргылон. Иԥсхьоу рзы аҩы хырҭәалон, зыԥсы ҭаханы иҟоу иԥсадгьыл ахь ахынҳәра изеиӷьаршьон. Зеиԥш ҟамло акгьы ыҟам, издыруада, аӡәыр дызхынҳәыр ҳәа агәӷра рымазар акәхарын.
Ҳажәлантә рахьтә зегьраԥхьа ихынҳәит Халыли
иашьа Баӷыри, уи иҷкән Быгәреи, раҳәшьаԥа хәҷы Ака Гәадгәад дрыманы. Урҭ рышьҭахь рацәак мырҵыкәа саргьы схынҳәит. Даҽа шықәсы бжак ааҵуаны, ихынҳәит аԥшаҳәатә Шьынқәраа иреиуаз Чамази, Ҭамшьыгәи, Ҳанашәи.
Ҷлоу ақыҭа Лаганиахәы аҳабла иазнан инхоз Шьынқәраа рахьтә абарҭ зыӡбахә сҳәаз роуп зыԥсадгьыл ашҟа ихынҳәыз. Хаҭала ҳаибабом акәмзар, ӡбахәла иҳаҳауеит ҳашьцәа Шьынқәраа Ҭырқәтәыла еиқәханы иҟазаап.
Сара саҵкыс еиҳабыз саҳәшьа Ҭырқәтәыла Хоԥа ҳәа иахьашьҭоу ҳаҭыр зқәыз, кыргьы зымпыҵакыз аҭырқәа диман. Асовет мчра шьақәгылаанӡа лыҷкән длыманы ҩынтә-хынтә ҳалбарц Аԥсныҟа даахьан. Нахьхьынтә дандәықәлоз абри аҽны Очамчыр сыӡхыҵуеит ҳәа адырра сылҭон, сара уардынла сылԥылон. Уи иаҳзаалгон афатә, амаҭәа-аҩыҭәа, илылшартә дыҟан, зыҩны дыҩнагылаз акы дазрыцҳамызт.
Саргьы акыр амыҟәмабарақәа зхызгаз уаҩуп, ԥыҭчыҭк науасҳәап, иухоумыршҭын, дад!
Ишысҳәахьоу еиԥш, сара сҭаацәа Ҭрыбзан иӡхыҵит. Уа ҳауа дыҟамызт, ҳҭахы дыҟамызт, амла ҳаиқәыцәо адәышкәаӷьаз ҳақәхеит. Лассы ачымазара ҿкы ҳалагьежьуа аҿаанахеит. Шықәсык аҩнуҵҟала саҳәшьеи сареи ҳҷыдахаз ҳҭаацәа зегьы нҵәеит, еихык-еиҵыкны анышә инаҳҭеит, хлаҳәадақәа. Саҳәшьа Хоԥтәи аҭырқәа даницца, схала саанхеит. Ус сгәаҟҵәаҟуа агаҿа сшаваз, хьчас аԥсаса ззаныз аҭырқәак сидикылт. Уи кыр еидкылан измаз уаҩын, ақыҭа аҟны еиԥш, ақалақь аҿгьы анхара иман, аха еиҳарак иҭаацәеи иареи ақыҭаҿ инхон, уа еиҳа еиӷьишьозар акәхарын.
Аԥшәма леишәацәгьак шиакәз амаҵуцәа исарҳәахьан, игәы иалсуа акы ҟасҵарым ҳәа ӡбаны, ирахә срыцклаԥшны игәарсхуан, аха, амыжда аҟәараҿы
иқәхәлоит рымҳәои, арыцҳара сзыԥшызаарын! Ааԥынра, аԥсҭҳәа хчылан, еимагылан аԥсата леиуан аҽны, сырахә зыбӷьы нылзгахьаз махәқәак рызкасҿоит ҳәа сшаҿыз, ӷәӷәала сшьапы ԥысҟеит. Ламыс змаз шьоукы сықәшәан, сеимак-еиҿак сааргеит акәмзар, схала сызгыло сыҟамызт. Ашҭа санҭаргалоз, сахьыҟаз аԥшәма иԥҳа заҵә лмаҵуҩы ԥҳәыс длыцны џьара ицарц агәашә ахь ишааиуаз, иаҳԥылеит. Аҭыԥҳа уаанӡагьы сылбақәахьан, уажә данаасҿаԥшы, сылдырит. Ихьзеи ҳәа данразҵаа, сшьапы ӷәӷәала ишысхәыз ларҳәеит. Дахьцоз дымцакәа даахынҳәын, убас еиҿылкааит аусқәа: абна илахан иҟаз арахә рахь, сара сзыԥсахшаз ҷкәнак ддәықәылҵеит, сара хыҵакырҭас исымаз акәмрахь акәмкәа, иахьеиӷьыз сышьҭарҵартә иҟалҵеит. Ахәрақәа рзы хәшәтәҩык агәлара дыҟазаарын, ҷкәнак длышьҭын, лассы диманы дааит. Уи сыхәра ҿыӡәӡәааны, ахәшәқәа ақәҵаны иҿеиҳәеит. Аҭыԥҳа лмаҵуҩы ԥҳәыс лассы-лассы дааиуан, сыфатә ааганы крысҿалҵон, дысхылаԥшуан. Ари зегьы лаб алеишәацәгьа ицәӡаны акән ишыҟалҵоз, уи сыԥсы иаԥшәмахаз аҭыԥҳа!
– Абас, дад, аџьма имԥсыша амаҵә азылаҟәуеит рымҳәои, саргьы сынасыԥ амаҵә азылаҟәит. Хымз рыла сшьапы сықәгылеит. Ԥымкрада сныҟәартә саныҟала, ҽнак лмаҵуҩы ԥҳәыс длыманы дааит уи аԥшәма ҭыԥҳа.
– Сара издыруеит ухәра аҵкыс хьаас ишумоу уԥсадгьыл ашҟа ахынҳәра. Уажәы Хоԥантәи идәықәларан иҟоуп ԥра ӷбак, уи цоит Кавказ агаҿа иҽԥынгыло, қалақьқәак рышҟа. Убри уацца! Аа, узынмаҭәа, аа, узлацаша аԥара! – лҳәан, аԥҳәызба аԥарагьы сызынмаҭәагьы саԥхьа инықәҵаны, дындәылҵны дцеит. Абзиара дуӡӡа сзызуыз иҭабуп ҳәа лаҳәахагьы сахьымӡеит. Дансгәаламшәо ыҟаӡам, сыԥсы ҿызхыз уи аԥҳәызба. Уахьлыхәаԥшуазгьы еиҭаҳәатәык лакән. О, Анцәа ду шьарда зымчу,
суҳәоит, лыԥсы ҭагәшьазар гәабзиареи гәрӷьареи лыгыумыжьын уи аԥҳәыс гәраз!
Ахьшәашәарахь инеихьан, ҵхы бааԥсык азы Очамчыра сыӡхыҵит. Сыԥсадгьыл сшьапы анықәсыргыл, исыбаргызеи, ашамҭаз Лаганиахә сыҟан. Жьажьи Ҳалыли ара инхагәшьон, санырба, убри аҟара исеигәрӷьеит, лассаамҭа исзырура рыздыруамызт. Нас саԥхьа инагылан сқьаԥҭажә ахь снаргеит. Рнапы ала амца сзеиқәрҵеит. Сырныҳәеит, сырныԥхьеит. Афатә, ажәтә сыдыргалеит, сызланхашаз сырҭеит.
Абас ауп, дада, уамажә зегь сыхганы, сабацәа ршьам дгьыл аҿы анхара сшалагаз.
Шьынқә Хәаҭ, аҩадахьы исҳәеит ҳәа сыҟоуп, Џьаным иԥацәа рабшьҭра датәын. Саргьы сихаануп, абыржәгьы саԥхьа дгылоушәа ибзианы дысгәалашәоит: уаҩы наӡа-ааӡак, еиқәакы, данцәажәоз, абыкь иҭыҩуазшәа ибжьы гәаҩан, аџықә-џықәҳәа даныччоз, дзықәтәаз аҟәардә ҵыс-ҵысуан. Хәаҭ дшыҷкәнӡаз аԥсаса дрыцлеит. Аԥхын хымз иреиҵамкәа шьхатәыла арахә гәарихуан, ахьшәашәара ҟало ианалагалак, ирахә аԥсҭақәа рахь илбааицон, агаҿахь икылицон.
Хәаҭ дшәарыцаҩын, ибла назхәаԥшыз, ашәарах иара итәын, избан акәзар, дхысыр, ихы баша икашәомызт. Бнала иааӡаз уаҩымзи, ахачҳара ӷәӷәа иман: хаха-хымш ачаӷьа имфаргьы, ишьамхы иагхомызт, мца еиқәмҵакәа ҵлак амҵа дыԥхьаргьы хьҭакы дакуамызт.
Уаҳа даҽа хаҵарак илан ҳәа уаҩы имаҳаӡацызт, шамахаӡак акәмзар, аизарақәа рахьгьы дкылсуамызт,
данкылсуазгьы уи дықәгылан дцәажәеит ҳәа уаҩы имаҳацызт, ишысҳәаз еиԥш, уи занааҭс имаз хьчаран, шәарыцаран.
Ауаҩы ацәгьара бааԥс дҭамгылакәа дзакәҵәҟьоу адырра уадаҩуп. Ус ауп Хәаҭгьы, аибашьра ҟамлар дышхаҵа гәмшәаз уаҩы изымдырӡакәа ус даанхаргьы ҟаларын.
Аурыс ҳәынҭқари аҭырқә сулҭани аибашьра рыбжьалт, ҳара ҳразҟы цәгьаразы, иара убри ауп аҵыхәтәантәи амҳаџьырра зыхҟьазгьы. Ирҭахы-ирҭахым аԥсуаагьы ари ахҭыс иаланагалеит. Доурысыз, даҭырқәаз аӡәгьы ҳадгьыл дықәҳажьлом ҳәа абџьар шьҭыхны игылаз аԥсуаа Хәаҭгьы дрылан.
Тҟәарчал акалҭ аҿы, Аалӡга нырцә Ӷәакьеи иԥацәа рыҵаҟа, убарҭ уажәы Гәлардаа ҳәоуп рыжәла шанырҵо, убра иҟалеит ӷәӷәала аидыслара. Ҷлоуаа рыҷкәнцәа рахьтә Ҵәыџь Буҭ дыршьит, Леуарсани Мышьеи Аџьапуақәа раб Ҳазараҭ ижәҩахыр ахы ақәшәеит. Аибашьцәа наҟ-ааҟ ианааиҿагыла, Шьынқә Хәаҭ амацәыс еиԥш даакылҟьан, арҵәаа ҳәа дыҳәҳәаны, ижәылоз раԥхьа днагылеит. Аԥсуа шәақь акәгәшьан дызлеибашьуаз, ихыи-ихәшәи нҵәо ианалага, аҳәаҭыхла аӷа днеиҿагылт, урҭ еижәибаҵан шьҭахьла идәықәлаанӡа, абџьар мца далагылан, абга аапкы еиԥш иаӷацәа дрылагьежьуан...
Уи аибашьра деибганы далҵгәшьеит Шьынқә Хәаҭ, башалагьы акәӡам, хьыӡла далҵит уи ахаҵа. Аԥхьарцарҳәаҩцәа ус ашәа изырҳәоит:
Жаныхә ашҭа Ҷлоуаа анеизалоз,
Жьа тәарҭак ада ҭыԥ змамыз,
Ӷәакеи-иԥацәа рыҵаҟа ҳанеибашьуаз,
Баагәарак еиԥш ҳар ирыкәршаз,
Ашьынқәба ҷкән Хәаҭ ахаҵа!
Хьчарада акы иазҽеим ҳәа иԥхьаӡаз, ахаҵа-ихаҵа ҳәа ихьыӡ жәлары иаарылаҩит, аха иалоухәзеи, зегь ҳаиԥш иаргьы амҳаџьырра даԥыхьашәеит. Исгәалашәоит, ара Лаганиахә ҳанықәҵуазгьы, Кьалашәыр ахықәан аӷба аҭалара ҳаназыԥшызгьы, Хәаҭ иахьабалак дҳалагылан. Уи иҭаацәеи иареи ҳара ҳашьҭахь ауп аӷба ианҭалаз. Ашьҭахь жәабжьны ирҳәоны исаҳаит урҭ зҭалаз аӷба адуқәа иреиуазаарын, изыхҟьаз здырхуада, уи Варна ҳәа иахьашьҭоу ақалақь аҿы ҳамҭак иӡыхгылазаарын, нас Сҭампылҟа ахы археит. Абас, дад, ахаҵа-ихаҵа ҳәа зыӡбахә рҳәаз Шьынқә Хәаҭ, уаҳа ихабар-зхабарыз акгьы ҟамлеит, аӡыжь иалашәаз ахаҳә еиԥш дыбжьаӡит.
Хәаҭ ихҳәааны ирҳәалоз даҽа ажәабжькгьы науасҳәап, уи ианыԥшуашәа избоит уи ахаҵа имчхареи илаӡареи.
Хәаҭ рак дықәлан ишиҟәыбоз,дзықәгылаз амахә длықәҟьан, хыла дҭалт. Дышлеиуаз ара-ҵла аимҿаԥара хыла длабжьасын ацәа лахҳәаны, игәы хаххала ҵаҟа дылкаҳаит. Даныҩаԥш, ани хыла дахьыбжьасыз амахәқәа реимҿаԥара зегь цәӷәхаа ишыҟаз аагәеиҭеит.
– Ҳаи, ԥсра соундаз, ара ҵла шԥасырҩеи! – иҳәан, дҩаҵҟьан аҵла ацәҟьарсҭа ажәҟьы нахьишьит.
Шьынқәы Џьгыҭ – ҳара ҳабшьҭра деиуан, сара сихааным, уи ҳабацәа ракән дзықәлаз, аха иӡбахә кашәом иахьанӡагьы. Хәаҭи иареи, ишырҳәо еиԥш, хәыки-шьхаки рыбжьан, зынӡак иузеидкылом. Хәаҭ заҟа ачҳара имаз аҟара, убри аҟара Џьгыҭ игәы ҵаӷан, дуаҩеилыххан, дуаҩы ласын, амараҳәрагьы хара дацәгыламызт. Зны-зынла ихшыҩ аҵкыс игәы аԥысуан,
уи азын акән абызҳәацәа Џьгыҭ аԥша дақәтәоуп!», «Џьгыҭ игага дашьҭоуп даԥысырц!» ҳәа алафқәа зихырҳәаауаз.
Аха ирымҳәои нас: «Узқәмгәыӷуа аҳәак иҟәнуп» ҳәа, Џьгыҭ бзиарақәакгьы дрылаҟан. Уи дыԥхьарцарҳәаҩын, дшәаҳәаҩын, дкәашаҩын. Аха гәаҟрас иҟаз, ҳажәлантә зегьы шьамхнышлан иҳәаргьы, иара ианааигәаԥхоз ада, аԥхьарца икуамызт, амала иаашьҭыхны арҳәара даналагагьы, ишырҳәо еиԥш, аԥсы дықәзар аҭҳарцәҳәа ацәа даалҵны даақәнартәап уҳәарын.
Џьгыҭ-мыжда, уамашәа ишаз уаҩын: иара ианихшәоз, уара уҳәара иҭахӡамызт, уахынла имамызт, иԥхьарца аашьҭыхны арҳәара дналагон. Аҩнгьы дыҩнагыломызт, аккаҳәа иарҳәо ҳажәлантә днарылалон, згәы каҳан иҟаз, игәы шьҭихуан, агәрҩа зҭатәаз, игәрҩа ихаиршҭуан, дахьнеилак еигәрӷьаны дрыдыркылон.
Ачымазаҩ гәаҟ дыззышьҭаз, ма ахәрацәгьа иаргәаҟуаз рҭахцәа ҽырххыла изаауан, дынҽыжәҵаны дрыма ицауан, ҩымш-хымш, мчыбжьык уахь данаанхалоз ыҟан. Абас Џьгыҭ иԥхьарцарҳәаралеи, иақәиҳәоз иашәақәеи рыла ақыҭақәа деицырдыруа дҟалахьан. Иаргьы изанааҭ иҽаҭаӡаны дыҟан, анхара-анҵыра рацәак хьаас имамызт.
Иқәнагоуп абарҭ иҟазшьақәа имаз даҽакгьы нарыцсҵар: Џьгыҭ дуаҩхԥаран, абыржәы дызжьеит шуҳәо иара уижьон, ибз хны иҿан, акы дузаҿакуамызт, есқьынгьы ииҳәаша иҿашәон.
Кәтол ақыҭа чмазаҩык дышьҭан. Џьгыҭ иԥхьан дырган, аухантәарак игәаҟуаз дидтәалан, иԥхьарца абжьы еихсыӷьшьак амамызт. Ашамҭаз ачымазаҩ маҷк иааизҭынчрахан, иблацәа нҭааит.
Иԥшәмарҭа игәы иамыхәоу сеидроу, Џьгыҭ ашьшьыҳәа дындәылҵын, иҩныҟа амҩа днықәлеит. Ус дшааиуаз, арха иқәз ақыҭауаа ркамбашьқәа
даарыдгылеит. Арахә днарылаԥшын, иреиӷьыз акамбашьхьақәеи, уӷәк ацәкамбашьқәеи аарылицан, иаԥцаны Ҷлоуҟа ихы ирхеит. Ари ацәылашамҭаз ауп ианыҟала, шаанӡоуп сызбарыда игәахәзар акәхап Џьгыҭ. Аха арсҟатәи камбашь иаԥцаны амҩа дананыла, алақәа дгәарымҭар ҟалозма, иаразнак алашра ҵысит. Уи анхацәа арҿыхеит, амҩахь икылсын иланԥшылазар, камбашь гәарҭак рышьҭа ҭӷәхаа игоуп. Ирдырит ацәыӡ шрымаз.
– Аа, абааԥс, ҳаимырҵәеит, иахәалак! – ҳәа рыбжьқәа еиқәрго Џьгыҭ ишьҭа инхылеит.
Џьгыҭ акамбашьқәа иаԥца кыр днаскьахьан еиԥш, ишьҭахьҟа уаҟьан-чаҟьанк шыҟаз иаҳауа далагеит, идырит ишьҭа ишхылаз.
Нымҩахыҵ џь-дуӡӡак гылан, убрахь икамбашьқәа нымҩахицеит, аҵла даакәшан данлахәаԥш, иҭагәаҩан. Дҩеихан агәаҩара дынҭалеит. Уи убри аҟара иҭбаан, ииарҭа ҟаҵаны иҟазшәа, иҽааиҵыхны дынҭаеит. Акамбашьқәа ахәапаҳәа ижаҳәо аџь иамҵагылоуп, аԥсата еимагылан алеира иаҿуп иҳәеит.
Ашьҭазацәа еибарҳәага ишааиуаз, инаԥшызар, аџь амҵа акамбашьқәа еилаӷаа ишеилагылаз рбеит. Даргьы лымҩахыҵын, аџь иаамҵагылеит. Акамбашьқәа иларылаԥшын, анцәа иҟынтә, акгьы рыгӡам, ирцәыӡыз зегь ара иҟоуп. Ргәы ҭынчхеит, ҳамҭакгьы рыԥсы ааиҭаркырц инатәа-аатәақәеит, абырқьҳәа аҭаҭын иахауа.
– Ҳкамбашьқәа аранӡа рхала изаарымызт, аӡәы иаԥцаны иааицон, аха ҳаихьӡошәа аниба, абнара иҽеиҭеит, убама! – даацәажәеит еицыз руаӡәы.
– Иаргьы ҳаргьы ханда, даҳԥыхьашәар, апач еиԥш деиҵаҳхра ҳаҟан, аха иԥсы ҳцәигеит, акәтрыбга! – нациҵеит даҽаӡәы.
– Ишәасҳәо шәаҳауоу, дадраа? – ҿааиҭит зегь рханы итәаз ауаҩ бырг.
– Иашоуп, ҳкамбашьқәа рхала ас рҽеинырианы аранӡа изаауамызт, аха дара заԥызцаз даарак еиқәшәоу аӡә шиакәм жәдыруаз! Шәара шәазхәц нас, 7-8 камбашь рышьҭа ҭӷәхаа иахьнагаз, ашьҭазацәа ирымбар ҟалозма? Ишәасымҳәеи, зхы аҭыԥ иқәу уаҩым ари аӷьыч! Даҳԥыхьашәар, иҭҟьаны иҟоу ихы аҭыԥаҿ иҭаҳартәара ҳаҟан, аха иабаҟоу, дҳацәцеит, уи аӷьычкәр! – даӷьны дцәажәеит, алеиҩеира иаҿыз арԥыс шаҭлаҟьа.
– Иаҳҳәап, нас, ишԥеизааурыз уи аӷьыч дҳампыҵашәар? – дҵаауеит аԥхьа ицәажәаз ахаҵа.
– Ишԥеизаауаз умбои, иан дшаалыхшаз деилыхны амҩаду данаҳҵон!
– Мап, аԥхасҭа ду ҳазҭаран иҟаз изыҳәа уи мариацәоуп! Длышьҭагәа дыкны, илымҳа акатара аахҵәаны доужьзар, абри акәхон ақәнага! Дахьаацәырҵлак, аӷьыч-аӷьычкәр ҳәа нацәахыла деибадырбаларын! – иаҳагьы ибжьы ҩҭигеит, уи алеиҩеира иаҿыз арԥыс.
Џьгыҭ аҵла агәаҩара дахьҭаиоу арҭ ирҳәақәоу зегь иаҳауеит.
«Арҭ, ашәиккақәа, срыцәшәаны сҽызӡаз џьыршьозар ауп ассир? Да, сшьапы нцәыҵсырҳәҳәапи, иҟарҵо збап!» – даахәцит Џьгыҭ. Изшьапык агәаҩара инҭырҳәҳәаны иааирқәасаџьит.
Итәаз зегьы агәрқьҳәа иҩаҵибарҟьеит. Џьгыҭ ишьапы кны илаихан, агәаҩара дылҭырҳәеит.
– Уара уакәзаап ҳкамбашьқәа заԥцаны иказцоз! – рҳәан, рҟамақәа ҭыхны илаиӷраркит.
– Мап, дадраа, шәкамбашьқәа рахь сара ус сымаӡам! Иҟалаз уи ауп, сара сыԥхьарцарҳәаҩуп, амҩа санылан санаауаз, сыгәҿыӷьра аласхызгарц, сыԥхьарца арҳәо сҿанаасха, акамбашьқәа абжьы хаа ргәы иахәазар акәхап, иахьгылаз иаацәысжьысын, инеигәҭас-ааигәҭасын, дара рхала иаасышьҭалеит. Иаха ҷаԥшьарак аҿы смыцәакәа исхызгеит ачымазаҩ
гәаҟ сыԥхьарца абжьала дысхәшәтәуан. Ацәа сыгымзи, аҵла агәаҩара сынҭаиан, сылацәа нҭаауан еиԥш, шәсыхҭыгәлеит. Амала ижәбоума, акамбашьқәа џьаргьы имцакәа аҵла ишамҵагылоу, дҿыхар, ҩаԥхьа бжьы хаак ҳзаирҳәап ҳәа исзыԥшуп. Арҭ акамбашь гәразқәа, шәарҭ иатәажәбаӡом, аҳаиуанқәа ҳәа шәрышьҭоуп, шәанрызгәаалак шәлабақәа рыхха шәрысуеит, урҭгьы, ҳарҭ ауаатәыҩса ҳаиԥш аԥсы шырхо шәхашҭлоит!
Џьгыҭ икәшан игылаз ауаа, ари ауаҩ иажәақәеи ихымҩаԥгашьеи иахырҳәаара рзымдыруа ишанханы иааилахеит.
Џьгыҭ иԥхьарца имаҟа иаамӷыихын, ахыц наҿишь-ааҿишьын, иааирхиеит.
– Рҩеи! Рҩеи! ҳәа акамбашьқәа ибжьы нарықәрганы, аккаҳәа иԥхьарца арҳәауа, амҩа днанылеит. Зегь иреиҳаз акамбашьқәа руакы, иааӷызы-мызит, нас излагылаз арахә иаарылҵын, итәырҿаҿо Џьгыҭ инаишьҭалеит.
Шьынқәы Сеидыҟ иҳәамҭоуп, 92 шықәса дырҭагылоуп, дынхоит Очамчыра араион Ҷлоу ақыҭа, Лаганиахә аҳабла.
Саби сабиашьеи шаанӡа игылан ҟауарршьара абнахь ицахьан. Егьырҭ аҭаацәа шьыжьхьа ыфан ианеилга, сан саҳәшьцәа аԥшьҩыкгьы лыманы, уажә ааигәа илсыз аш арышҳаразы Қәмарча аҟәарахьы дылбааит. Аҩны ҳаанхеит сабдуи сареи. Ҳҩыџьегьы амаҵурҭа абарҵа ҳаҵатәаны досу ҳусқәа ҳарҿын.
Сабду ирԥсасины иаԥхьа икаԥсаз адкьацқәа акакала ишьҭыхуа, калаҭк ашшра даҿын. Зны-зынла дызҿыз
дааҟәҵны, иҭҭынжәга аацәыригон, инапсыргәҵа инанҟьа-нанҟьаны ацыблыха ҭиршәшәон, нас иқьаса аашьҭыхны аиҵаҵара дналагон. « – Аҳы, Лаган!» – ибжьы аасықәиргон сабду, уи змааназ уажәы избазма: аҩны сныҩналан, ахәшҭаара сныҽҳәаххуан, кәасҭӷа паҿк ааҽыҳәԥааны сабду сааидгылон, уи амца хәажжаӡа изкыз акәасҭӷа аасымхны, иҭҭыныжәга инахеикуан. «Аппақ! Аппақ!» – ҳәа ахара данналагалак,
алҩаҵә еишьылӡа аҿыҩанахон. Акәасҭӷа анааирхынҳәлак, ахәшҭаара иныҽҳәаршәны абарҵахь сеиҭаадәылҵны сызҿыц сеиҭаналагахуан: акәакьҭаҿ игҿаԥсаз аԥшӷәнҵәқәа аасымҵахалан, акыи-акыи еиқәҵо-еиқәныхуа «ханқәак» рыргылара сналагон.
Ус ҽуаҩык ҳгәашә даадххылан, иааимԥааны ҳашҭа дааҭашылеит, иҽы ашьхәа наирбан, шьамхыцла ашьац нықәцәаӷәааны амаҵурҭа аԥхьа дааҭгылеит.
Сабду ԥшатлакәҵас иаакылҟьаз аҽыуаҩ иааишьа изымбатәбарахан, зышшра даҿыз акалаҭ наҟ инышьҭаҵан, иаарласны абарҵа дныҵыҵын, ҳашҭа иҭалаз ишҟа иҿынеихеит.
– Уа, мшыбзиа, Жьажьа! – ҿааиҭит кәмжәылеи кабалеи еилаҳәаз, ахылԥарч еиқәаҵәа зхаз арԥыс, ашырҳәагьы дылҽыжәԥеит.
– Бзиара убааит, дад, бзиала уаабеит! – даацәажәеит сабду, даннақәгьежь сԥахаӡа ишьҭахь сышгылаз гәеиҭеит.
Аӷәра ааимхны, аҽы аҽхарԥарҭахь унах! – насыдиҵеит сабду. Аҽы рацәак аӷәра ишацымныҟәозгьы, изулак аҽхырԥарҭа азааигәара иназгеит, нас сыԥо, сыԥо мацара, аӷәра аҽхырԥарҭа ацқәа руак инахасыршәит.
Сабду асас днаиаԥгылан, амардуан иҩхалан акәасқьа абарҵаҿы еицәажәо иаатәеит. Саргьы урҭ еидтәалаз сырзыӡырҩларц абыркьыл еилыҟҟа сыҽнадҵаны саагылт.
Асас арԥыс шәпажәпак, иԥаҵа еиқәаҵәақәа кәрыцә-кәрыцәӡа иҿарҳәны, ишьамхы еиқәршәны ацәардаӷәы дықәтәан. Иҟама амҳасҭа итапанча аҭра еиԥш еиқәаҵәан, зны-зынлагьы, измааноу сеидру, иҟама аҭыхра иҭахызшәа амҳасҭа лҭарбаӷьа икуан, ишьҭуан. Ҳамҭак ианеицәажәа ашьҭахь, сабду уажәшьҭа иаамҭоуп ҳәа иԥхьаӡазар акәхап, изҽыжәҵыз асас ихы-иҵыхәа еиликаарц иҭаххеит.
– Дад, усзымдрит, ухы-уҵыхәа, уахьынтәаауа аасоуҳәарц сҭахын, – дҵааит сабду.
– Сара, Жьажьа уххьзгеит, Маршьан Кәаџь сиԥоуп, Алгыды сыхьӡуп! – аҭак ҟаиҵеит асас.
– Маршьан Кәаџь уажә дызбама, иареи сареи есқьынагьы аҳаҭыр ҳабжьан, аха ихшаз аӡәгьы дсыздыруамызт, иахьа иҷкән сашҭаҿы дҽыжәҵит! Уаб иԥара уқәмӡааит, дад, сеигәрӷьеит умҩахыҵра! – дцәажәеит сабду.
Ус аҭаацәа еизеит: абнахь иҟазгьы хынҳәит, аӡиас аҟәараҿы ирышҳауазгьы халеит. Асас дырҭан, уажә ирбазма ҳаҭырла идкылашьа, ихәы-иԥхь зҳәаз еиԥш, архиара нап адыркит.
Асас иааидтәаларц аӡәык-ҩыџьак роума гәлацәақәакгьы ааиқәеит.
Лассы Алгыды захьӡыз арԥыс дрыгәҭылакны акәасқьа азал аҿы ахацәа еикәшаны иаатәеит. Сабду есқьынагьы ишыҟаиҵалац еиԥш, уахагьы астол аханы дтәан.
Аҵәцақәа неимда-ааимдо аҩыжәра рыҽналархалеит. Амаҵ зуаз сырԥырхагахарым сҳәан, ауаџьаҟ авараҿ сҟәардә хәҷы ныкҿаргыланы, снықәтәеит. Астол иахатәаз ма ашәак, ма ажәабжьк шԥацәыррымгари ҳәа сыԥшын.
Иҟалах здырхуада, ҳасас иаразнак аҩы илсит, иаалырҟьан, – «Арҭ еибызҳәауа еицгәрӷьаш-а-а!» – ибжьы хыр-вырӡа иҩҭицеит, аха дызусҭзаалак аӡәгьы
ицимырӷызит, уи хьымӡӷишьазар акәхап, аӡә диԥшаауазшәа анаԥш-ааԥшра хҭеикыит, нас, дызхыччо уаҩы изымдырӡо, аҟыр-ҟырҳәа дааччан, ахԥыҳәа акрыфара дналагеит.
Ацәа сықәҳазар акәхап, зны – анирахь, даҽазны – егьирахь схы хьашьшьуа иалагазаап. Уи гәазҭаз сан, дааин, сҩалыргылан, амҳарахьы сганы сышьҭалҵеит, убраҟа акән сабду иԥсы ҭанаҵы, саби, сани, сареи ҳахьышьҭалоз.
Ашьыжь лассы ацәа сзалымҵит. Санааҿыха, иаха аахыс асас дшаҳҭаз аасгәалашәеит, иаарццакны сҽеилаҳәа-сҽеилаца амҳара сындәылҵит.
Акәасқьа асоф саныҩхала, сабдуи ҳасаси иац иахьеидтәалаҵәҟьаз еидтәаланы аицәажәара иаҿын. Абыркьыл сыҽнадкыланы саарзыӡырҩит.
– Дад, Алгыды, иацы уареи сареи абра ҳаидтәаланы ҳанеицәажәозгьы суазҵааит, уажәгьы суазҵаахуеит, угәы иалымсын, абри уара узусҭаҵәҟьада?
– Ааи, Жьажьа, уххьзгеит, иац уансазҵаа, сыхәмаруашәа исҳәеит акәмзар, сара Маршьан Кәаџь-иԥа сакәӡам, сара с-Лаԥсардиоуп, сыхьӡ усгьы иудыруеит! – ҿааиҭит ҳасас.
– Иашала уцәажәеит, дад, иахеижьҭеи уш-Лаԥсардиаз ҩашьомызт! – абас асаси иареи реицәажәара ааҿахыиҵәеит Жьажьа.
Аԥсны Ареспублика Ацентр нагӡаратә комитет ахантәаҩы Нестор Лакоба ашьыжь дыццакы-ццакуа икабинет ахь даннеиуаз, дааҭгылан, ихатәы маӡаныҟәгаҩ ус игәиҽаниҵеит.
– Иудыруаз, иахьа аӡәгьы идкылаха сымаӡам, цәгьаӡа сеилахоуп!
Ахантәаҩы ари абжьарак дыҟамызт, изхәаԥштәыз ақьаадқәа ицәеиқәлеит, уажәы даарыхан, иааимҵахаланы рыхәаԥшра дналагеит.
Ус рацәак мырҵыкәа акабинет ашә аатит, амаӡаныҟәгаҩ дахьааҩналаз даагылт.
– Иҟалазеи? – дҵааит ахантәаҩы.
– Нестор Аполлон-иԥа, абра адкыларҭаҿ дааин дыҟоуп Самԥал захьӡу нхаҩык. Дысзынкылом, арахь дыҩнамлар иуам!
– Ихьӡузеи зуҳәа? – илымҳарҭа инапы надкыланы дҵааит Нестор.
– Самԥал ихьӡуп, ақыҭантәи дааин, аукы, абаакы, уара ныџьнатә уздыруа аӡә иакәушәа дцәажәоит!
– Длашьҭы! – адҵа ҟаиҵеит ахантәаҩы.
Нестор дызҿыз иусқәа даарҟәаҵны, ҭах гәакьак еиԥш дидикылеит изааиз исас. Кыраамҭа еицәажәо еидтәалан. Иргәаладыршәон аменшевикцәа Аԥсны анрымҟәҵакыз, амчра зкыз ахылаԥшцәа ҷыдала иазкны ирымаз акылаԥш-кылӡрыҩцәа Нестор Лакоба ишишьҭаз, уи аамҭаз иара Самԥал иҩны дшыҵәахыз. Ашьҭахь ишәарҭаӡахо ианалага, Самԥал исас деибыҭаны ашьханӡа дшынаскьеигаз уҳәа, убас иргәаладыршәақәоз рацәан.
Ашьҭахь Нестор дҵааит:
– Самԥал, уабаҟаз, усзаазгазеи? Џьаракыр узыргәаҟуа ус умоума, мамзаргьы ус дызбап ҳәа уаадгылоу?
– Убара сҭахыижьҭеи акрааҵуеит, аха исзаԥшьгомызт. Иахьа ашьыжь саныҩагыла, сцап Нестор иҟынӡа, ихаҭагьы дызбап, сыгәҭыхақәагьы наиасҳәап – абас ӡбаны ауп амҩа сшықәлаз. Сызмырҭынчуа сыгәҭыха уара иуасымҳәозар, уаҳа изасҳәарыда, дад, Нестор?
– Исылшо акы акәзар, анагӡаразы схы сшамеигӡо, удыруеит, Самԥал! – дцәажәеит Нестор.
– Уара, дад, Нестор, ҳ-Аԥсынтәыла аԥсҟы зкыу, иулымшо акы акәӡам сара иӡбаны исымоу. Иудыруеит, сара сҭаацәа жәпаҩуп: хҩык аԥацәа, хҩык аԥҳацәа. Урҭ зегь уажәшьҭа иааӡоуп, ихьчоуп, ирфаша, ирыжәша акы иазрыцҳам, сара снарԥырҵыргьы уажәшьҭа рхы иахьӡартә иҟоуп. Нестор, дад, иуцәызӡом, ақыҭа сгәы алаԥҵәеит, исҭахыуп ақалақь ахь нхара сиасырц, ҵоуп, сҭакәажә уи лаҳарц лҭахӡам, аха сдәықәлаҵәҟьар, дышԥасышьҭамлари? Нестор, дад, исықәнагахаша џьара маҵурак сахаргыл, ҵоуп аҵара сымагәшьам, аха макьана сеилаҳаҵәҟьан сыҟам, сгәеилгарагьы макьана ицагәым! – дцәажәеит ақыҭа згәы алаԥҵәаз анхаҩы.
Кыраамҭа ҿиҭуамызт Аԥсны аиҳабыра рхада, илаԥш ихмырԥакәан иаԥхьа итәаз, ақалақь ахь анхара зҭаххаз анхаҩы дихәаԥшуан.
– Самԥал, уххьзгеит, исоуҳәаз еилыскааит, сагьазхәцит, – дналагеит Нестор Лакоба, – уажәы абас ҳаицәажәап: абра уаныҩагылалак, уналбааны ақалақь уналал, еимда аусҳәарҭақәа зегьы, иалх уара иуҭахыу амаҵура. Уара иугәаԥханы иалухыз амаҵура уахаргылара сара исуалзааит!
Самԥал агәаҳәара ҟаимаҭ иманы ддәылҵит ахантәаҩы икабинет. Дышиашаз ақалақь дналалеит. Аҽны хәлаанӡа аусҳәарҭақәа дрыҩнало-дырдәылҵуа
реимдара даҿын, аха макьана игәы иахәашаз маҵурак даниоумызт.
Ус ахәлбыҽха дааԥсаха дшааиуаз, ақалақь агәҭаны иҟаз апарк даавалеит. Жәпаҩыла ақалақьуаа рҽеилаҳәа-рҽеилаца уахь иҭалоит, иҭыҵуеит. Дӡырҩын, апарк агәҭахьынтә игәшьҭыхгаха музикак ааҩуеит. «Зегь уахь рхы хоуп, иҟоугьы збап, ҳамҭакгьы снатәап!» – даахәцит Самԥал. Апарк дынҭалан, игәшьҭыхгаха амузика ахьааҩуаз шыҟоу иҿынеихеит.
Жәпаҩык ауаа еиқәӡырҩуа итәоуп, раԥхьаҟа асценахь инаԥшуа. Асценаҿ еикәшаны итәоуп амузика арҳәаҩцәа, рхы адрыԥсыланы арҳәара иаҿуп. Амузика абжьы хаа игәы иахәазар акәхап, Самԥалгьы иҭацәыз ҟәардәк иҽнықәикыит.
Асцена агәҭаныҵәҟьа, арҳәагақәа зкыу рахь иҿы нарханы дықәгылоуп, уамашәа еиҿкааны еилаҳәоу хаҵак, изнапык ала иҳаракны икыуп лабҷашьк, зны иҳараикуеит, даҽазны илаирҟәуеит, арҳәаҩцәа зегьы убри алабҷашь иахьирԥшуеит. Зныхгьы дааҭгылоит, усҟан аӡырҩцәа агәақьҳәа рнапы изеинырҟьоит, иаргьы дааҳәны иҭабуп ҳәа днареихырхәоит... Нас иԥсы ааиҭеикырц асцена ашьҭахьҟа иҿынеихоит. Арахь жәпаҩыла аӡрыҩцәа данбацәырҵуеи ҳәа изыԥшуп. Данаацәырҵлак, ҩаԥхьа агәақьҳәа напеинҟьарыла иԥылоит, ҩыџьа аӡӷабцәа еихьыс-еиԥысуа ашәҭ шьыҵәрақәа наган инаирҭоит. Изакә ҳаҭырузеи ари ауаҩ иқәу? – дхәцуеит Самԥал дахьтәо, – дызусҭада излымшо ани алабҷашь аркәаталеира? Уахьихәаԥшуа деилаҳәоуп, деилацоуп, иуалафахәгьы маҷымзар акәхап, арахь закәзеи, џьабаак имаӡам, дызусҭада излымшо ани алабҷашь аркәаталеира? Ҭынха дук димазар акәхап, акәмзар, ари еиԥш џьабаак зыцӡам амаҵура изҭодаз? Иахьа шьапымшла сдәылҵит ҳәа сыҟоуп, сара исызшаҵәҟьаз маҵурак саниеит! Сҽеилаҳәа-сҽеилаца сыҩхалан саақәгылап саргьы,
слабҷашь неиҵыхны аркәаталеира сналагап, арахь аӡрыҩцәа агәақьҳәа рнапқәа сзеинырҟьалап, сарах, сықәгьежьааны иҭабуп ҳәа расҳәалап... Дызусҭада нас ани алабҷашь аркәаталеира злымшауа? Ауардын ахацәқәанӡа мҿыла ирҭәны амарда саныҩкыдлалак, акыиҳәа ацәқәа снарыҵаҟьан, ашиҵә-ашиҵәҳәа аҷын анырхысҟьалак, еиҵахара ҳмыхьӡакәа амарда ҳаҩхалон. Нас ани алабҷашь аркәаталеира сылымшо сыҟоума?..
Абас дхәцуа, агәаҳәара ҟаимаҭ иманы, ахәлбыҽха ааилашәшәымҭаз апарк дынҭыҵит, зхы азыҳәа амаҵура шьахә зыԥшааз анхаҩы.
Адырҩаҽны ашьжьымҭан Аԥсны Ареспублика Ацентр нагӡаратә комитет ахантәаҩы икабинет дныҩналеит, иаха ахәлԥаз аахыс амузика згәы шьҭыхны иамаз Самԥал. Уи дцәажәоит ибжьы ҭганы, Нестор Лакоба дӡырҩуеит.
– Убри алабҷашь аркәаталеира сылшартә еиԥш схы збоит, уи моу, иажәа мыцхәхоу сыздыруам акәмзар, сара сзын мацара ишоушәа ауп ишызбаз уи амаҵура! Уара, Нестор, дад, абзиара ззыҟалаша, иулымшо иарбан иҟоу, сахаргыл убри сзеилаҳаз амаҵура! Уажәнатәгьы ажәа усҭоит, сыхгьы сырԥхашьом, уаргьы усырԥхашьом! – абас иажәа хиркәшеит амаҵура шьахә зыԥшааз Самԥал.
Нестор Лакоба ҳамҭак ҿиҭуамызт, дхәц-хәцуа дтәан, нас иаԥхьа итәаз анхаҩы днеиҿаԥшын, усгьы ҿааиҭит:
– Уара иугәаԥхан иалухыз амаҵура уахаргылара сара исуалуп ҳәа уасҳәеит иацы, иудыруазааит, Самԥал, дад, уи сажәа сшамеижьо! Амала, уи алабҷашь зыркәаталеиуа ахаҵа дызхагыло имаҵура аныҟәгаразы иаҭахыуп ҽазыҟаҵарақәак. Мап, уара иузныҟәгом ҳәа акәӡам сара сыззааиуа, иуасымҳәеи, иаҭахыуп ҽазыҟаҵарақәак. Убри ҳналацәажәап уажәы. Уара, анцәа иҟнытә, аҭаацәа бзиа урылатәоуп: уӡӷабцәа –
хаҵа ицаша, уҷкәнцәа – аҳәса аазгаша, аха урҭ макьана аҭаацәа рхы илабҷашь иазыӡырыҩлароуп! Аҽнынтәарак аус зуаз, ахәлбыҽха уаххьа ыфан шәанааилгалак, иага шәааԥсазаргьы, шәааидтәаланы, дыӡӷаб, дыҷкән уаҵәы дызлагаша иусқәа шәнарылацәажәа. Уи ҭаацәашәала аилацәажәараҿы, Самԥал, уххьзгеит, иухаумыршҭын, иаҭаххоит улабҷашь! Урҭ еибыҳәан шәанаалгалак, уара усгьы абжьы бзиа ухоуп, акаҩҳәа ашәак ааҭырҟьа, иухшазгьы адруҳәа илауцдырӷызып. Амузика арҳәаҩцәа ани алабҷашь зкыз ахаҵа ишизыӡырҩуаз еиԥш, уҭаацәа уара иузыӡрыҩлароуп! Иудыруазааит, акыр иаԥсоу, Самԥал, аҭаацәа бзиа еиҵазааӡаз аб имаҵура аҵкыс еиҳау даҽа маҵурак шыҟам! Ҳарҭ ҳазлоу ҳмаҵурақәа, идузаргьы имаҷзаргьы иуаароуп: ҳамырхыр ҟалоит, ҳхала ишьҭаҳҵар ҟалоит, аха еиҭасҳәахуеит, уара уеиԥш аҭаацәа бзиа еиҵазааӡаз аб имаҵура аӡәгьы дизамхӡом, избан акәзар, уи аҵкыс еиҳау маҵурак ыҟаӡам адунеи!
Рацәак мырҵыкәа уҩны сныдгылар сҭахыуп, уахык аҟарагьы саашәылаԥхьап, ани улабҷашь уҭаацәа шазыӡырҩуагьы збап! – абас иажәа нирҵәеит Нестор Лакоба.
– Дад, Нестор, акы еиԥшымкәа сеигәрӷьоит сара сышҟа амҩахыҵра угәы иахьҭоукыз. Сузыԥшуп! Амала уахь уаннеиуа, суҳәоит, ани алабҷашь мыжда, ԥшааны исызнаг, сыԥсы алахацәеит, убама! – дааӷьаҵәыӷьаҵәит Самԥа
Икыдҵан иршьыз Анцәа ду иԥа Иаса Крысҭа дыбзахеит. Уаҳа Адгьыл аҿы аагылашьа имамызт,
Ажәҩан ахь дцо даналага, иарӷьа напы ҩышьҭихын, иҩ мацәак зегьы идирбеит. Убас иҩ-нацәак раҳан ишикыз, ажәҩан дналаӡит.
Уи иҵаԥшуа игылаз ауаатәыҩса иаарылаҩит Ажәҩан ахьтә абжьы: «Акаамеҭ ҟалоит! Амца қьоуқьад нықәлан, иццышәхоит Адунеи!»
Анцәа ду иԥа Иаса Крысҭа ицамҭаз иҩ-мацәак шьҭыхны ауаатәыҩса идирбазар, – ари иаанаго Адунеи аҿҳәара ауп! Ус ақәрҵеит еилагәжәажәо игылаз ауаатәыҩса.
Игәҭҟьа-ԥсыҭҟьаха игылаз ауаатәыҩса ҩымш иазыԥшит, аха ҩымш рыҩнуҵҟала акгьы ҟамлаӡеит. Иазыԥшит ҩы-мчыбжьа, аха Адунеи Ду шыҟаз иҟан.
Иазыԥшит ҩы-мз, аха уи аамҭалагьы ауаатәыҩса ргәҭҟьара иацызҵашаз акгьы ҟамлаӡеит.
Уажәшьҭа иазыԥшызар акәхеит ҩышықәса. Ус ишеибаргәаҟуаз, иаарыдгылеит ҩышықәсагьы, аха адунеи аҿы ҭынчран, ишар-ихәлон, ихәларишон, аӡын ниасыр – ааԥын, ааԥын ниасыр – аԥхын, аԥхын ниасыр иааиуан ҭагалан.
Аха уеизгьы ауаатәыҩса ргәы ҭынчмызт, Анцәа Ду иԥа Иаса Крысҭа Ажәҩан даналалоз, иҩ-мацәак шьҭыхны ауаатәыҩса изыдирбазеи? Убри аамҭа иақәршәан адгьыл изаныҩзеи Аԥеиԥш бжьы: «Акаамеҭ ҟалоит! Амца қьоуқьад нықәлан, иццышәхоит Адунеи!»
Анаџьалбеит, иҟаларызеишь ҳәа ауаатәыҩса гәҭҟьа-еилагәжәажәо ҩышықәса ажәҩан иаҵаԥшуан, аха ҩышықәса рылагьы ргәҭҟьара даҽа гәҭҟьарак ацызҵашаз акгьы рымбеит, акгьы рмаҳаит.
– Ҩы-мацәак рышьҭыхра иаанагоз ҩымш ракәмхеит, ҩы-мчыбжьагьы ус ицеит, ҩы-мзгьы урҭ инархылеит, аха адунеи Ду шыҟац иҟан. Нас ауаатәыҩса иҟаларызеишь ҳәа ҩы-шықәса иазыԥшит, иниагәгәа ицеит ҩышықәсагьы, аха изакәзаалак еиҭасрак ҟамлаӡеит.
Уажәшьҭа иазыԥшыр акәхоит ҩышә шықәса. Усҟан акәхоит Адунеи Ду аҵыхәтәа!
Аб дыԥсыр – аԥа дыԥшын, ихәлар – ишон, ишар – ихәлон, Аӡын ниасыр – ааԥын, ааԥын ниасыр – аԥхын, аԥхын ниасыр – иааиуан ҭагалан.
Ауаатәыҩса ргәы ҭынчмызт, урҭ азыԥшын Анцәа Ду иҳәахьа.
Еишьҭагыла ииасуан ашықәсқәа. Ус ишеибаргәаҟуаз иаарыдгылеит ҩышә шықәса. Аха адунеи ду шыҟац иҟан. Ихәлар – ишон, ишар – ихәлон, аӡын ниасыр – ааԥын, ааԥын ниасыр – аԥхын, аԥхын ниасыр – иааиуан ҭагалан. Аԥсра шыҟаз еиԥш иҟан аирагьы, агәрӷьара шыҟаз еиԥш, иҟан агәрҩагьы, агәӷра шыҟаз еиԥш, иҟан агәҭҟьарагьы, агәаҳәара шыҟаз еиԥш, иҟан агәкаҳарагьы, аҵәыуара шыҟаз еиԥш, иҟан ачча-хәмаррагьы...
Мап, Адгьыл иқәҵымҭаз Анцәа Ду иԥа Иаса Крысҭа иҩ-мацәак зегьы ирбаратәы баша дырҩахомызт!
Ауаҩытәыҩса зегьы ираҳартә еиԥшгьы баша адгьыл иқәҩрымызт Аԥеиԥш бжьы: «Акаамеҭ ҟалоит! Амца қьоуқьад нықәлан, иццышәхоит Адунеи!»
Ус анакәха, Адунеи Ду аҵыхәтәа ҩ-нызқь шықәса анҵәамҭаз акәхоит!
Цқьа зыбла хызтыз, цқьа агәеилгарагьы змоу игәарымҭарц залшом: Адгьыл Ду уаҳа иазышьҭымхыртә еиԥш аидара хьанҭа ишаҵоу. Ауаатәыҩсагьы убри аҟара агәнаҳа дырҿиахьеит, Акаамеҭ ашҟа рхы дмырхар аҷыдахаз уаҳа ԥсыхәа рымамкәа иааҭагылеит.
Аԥхарра аҵкыс – ахьҭа, ацқьара аҵкыс –агәамра, абзиабара аҵкыс – ацәымӷра, аиаша аҵкыс – ахәахәа, аҳақ аҵкыс – агәнаҳа, аҵабырг аҵкыс – амц, аҳалалра аҵкыс – ацәгьаршра, агәзианра аҵкыс – аҳарамра, аламыс аҵкыс – аламысдара, арыцҳашьара аҭыԥан – ашьаблакьара...
Адгьыл Ду пеипеиуа иқәуп, ахьанҭара иақәҳаз уаҳа иазышьҭыхран иҟаӡам. Ааскьара иаҿуп ҩ-нызқь
шықәса. Акаамеҭ ҟалоит! Амца қьоуқьад нықәлан, иццышәхоит Адунеи!
Усҟан, аҵла иқәлаз – дыԥсаатәхоит!
Аӡы иҭалаз – дыԥсыӡхоит!
Анышә иҵалаз – днышәхоит!
Ҽыҵәахырҭа ҟалаӡом, хыхьчарҭа аӡәгьы изыԥшааӡом!
Мап, мап, зегь рзыҳәа Адунеи дуӡӡа ус иццышәхом, Адунеи дуӡӡа аҽарҿыцуеит!
Дины Адунеи Ду даннықәла инаркны, изакәзаалак џьара гәнаҳак ҟазымҵац, идырны зыԥсҭазара ауаатәыҩса ирыхҭнызҵо, есымшааира зыԥсҭазаара ламысла инызхуа, урҭ ауаа раҳаҭқәа, ауаа мышқәа, ҳазшаз Анцәа Ду игәаҭан имоуп, акгьы рыхьӡом, еиқәхоит, урҭ роуп иззаанхо Адунеи ҟьаҟьа дуӡӡа!
Џьгьарда аусҳәарҭа ахыбра аԥхьа ишьҭоу ашҭа иқәгылаз, шәышықәсала ақәра змаз араҵла дуқәа рымҵан жәпаҩык ақыҭауаа еилаӷәаа еилатәан. Еикәршан ишьҭаз ақды хсақәа ирықәтәан аҭаҳмадцәа ӡыш-ӡышӡа, рышьҭахьҟа игылан арԥарацәа, зегь еиқәӡырҩуан, ираҳаларц рҭахын Аҟәантәи ихынҳәыз Ашәы Ҳабыџь ирзааигаз ажәабжь.
Зыуаҩыбжара иааҭагылахьаз, аурыла рацәак иҟамыз, кәмжәылеи кабалеи еилаҳәаз Ҳабыџь, иԥкаауа иажәа наигӡон, зны-зынлагьы иарӷьа нап иакыз илабашьа, аҽыҩҳәа анышә иныҵаикшон, нас, дцәажәо дышнеиуа, иааҵыхны иааимҟәҵеихалахуан.
Ашәы Ҳабыџь хацламҳәала еибагаз, зчеиџьыка ҭбааз, абжьыуаа еицырдыруаз нхаҩын. Жәлар
еицырзеиԥшыз уск иахьалацәажәоз иара дагмызт, иажәагьы кры ԥнаҟон.
Ақырҭуа меншевикцәа рымчра ԥсҭҳәа еиқәаҵәаха Аԥсны ианахаԥаз ашықәсқәа руак азыҳәан ауп сызлацәажәо ахҭыс аныҟалаз. Аменшевикцәа реиҳабыра ирзымдырыртә еиԥш Аҟәа имҩаԥысит, ақыҭақәа рхаҭарнакцәа злахәыз ԥсыуа еизарак. Убра иҟаз-ианыз ауп уажәы уахьынтәи ихынҳәыз Ҳабыџь иқыҭауаа иреиҳәоз.
Ацәажәаҩ ииҳәаша ҳәаны даналга, аӡрыҩцәа акатаҳәа азҵаарақәа неиқәрыԥсеит. Акәмжәыхәа зшәыз ауаҩ хаккала Аҳмаҭгьы ус ҿааиҭит:
– Ҳабыџь, уххьзгеит, исзеилымкааз аказы суазҵаауеит, гаӡа ажәак сҿыҵҟьазаргьы саҭашәҵарым, ҭаҳмадак... Мшәан, ҳабацәа рами изҳәаз: «Ҵаара ԥхашьарам» ҳәа. Ҳаазқәылаз џьоукы-џьоукы аизарақәа рҿы иқәгылан ианцәажәо, «Аполитика!», «Аполитика!» ҳәа ажәак рҿакыуп. Иаанагоузеи нас убри ажәа «Аполитика»
Ҳабыџь ишыҟаиҵалац еиԥш, аҽыҩҳәа илабашьа наирсын, иҭыԥ днахыҵын, шьаҿақәак даалеи-ҩеит, нас иԥаҵа наԥхьаҳәа-ааԥхьаҳәан, – Аҳмаҭ, уххьзгеит, азҵаара исуҭаз ауаҩы цқьа еиликаартә еиԥш аҭак сзыҟамҵар ҳәа сшәоит, сшалагашагьы сыздыруам? – иҳәан ҳамҭакгьы деиԥхьхәцаауа дгылан.
– Абра ҳавараҿ ирҩашха илеиуеит Дӷамшь аӡиас, аа, шәаазыӡырҩишь, ахьхьаҳәа абжьы аранӡагьы иааҩуеит, – иажәақәа ԥкаауа дналагеит Ҳабыџь.
– Шәааи, нас, ҳазынтәыкгьы абри аӡиас ҳнавалан ҳҿылаҳхап. Кәтол ақыҭа ҳанналагылалак, иахьцаиахьаа ҳзымдырӡо Дӷамшь ҳцәыӡуеит. Цәыкәбарк аанымхакәа аӡиас шеибакәу анышә иныҵаба ицоит, аӡхьышьҭра зегьы иҟәараш мацараха унықәԥшуеит игәҭҟьагаха... Аха рацәак унаскьаанӡа ахьхьаҳәа аӡиас уеиҭаныҽԥынгылахуеит. Уажәраанӡа зхабар ыҟамыз
Дӷамшь агәараҳәа анышә иҵҩырны аӡхьышьҭра ҭырцәажәаауа амшын ахь иццакуеит...
Шәарҭ шәазхәц нас, агәгәаҳәа инеиуаз аӡиас ныҵаба ишԥацеи шаҳҳәоз, ҩаԥхьа ҳныҽԥынгылеит. Ус анакәха, ҳарҭ ҳаблақәа ирбомызт акәмзар, Дӷамшь аԥсы ҭазаарын; адгьыл аҩнуҵҟа џьара ақәԥара, ахеиқәрхара иаҿызаарын: џьара ихало, џьара илбаауа, џьара ишиашоу, даҽаџьара икҿаҵәиуа аӡиас иаԥшаауан ахьышьҭра ҿыц. Аҵыхәтәан, иага игәаҟзаргьы иаԥшааит амҩа еиқәрхага. Ижәбоит нас, ари аӡиас еибга-еизҩыда, егьырҭ аӡиасқәа реиԥш еихәлаччауа амшын ахь ишыццакуа.
Ҳазхәцып нас: Дӷамшь аӡиас ахьхьаҳәа амшын ахь ишнеиуа, џьара анышә иҵамлар ада ԥсыхәа амагәшьам, ус лахьынҵас иазыԥҵәазар акәхап, анышә аҵаҟа ацәыҵлашьцараҿы уи ақәԥара еихымсыӷьит, иага игәаҟзаргьы иаԥшааит аԥсы еиқәзырхашаз амҩа!
Жәлар рус мҩақәзҵо анапхгаҩцәа ибзиаӡан ирдыруазар ауп рыжәлар гәакьа знысыз рымҩа, иара убас уахгьы-ҽынгьы иазхәцуазар ауп рыжәлар ирԥеиԥшу аамҭа зеиԥшрахашагьы!
Анапхгаҩцәа есымшааира имҩаԥырго русқәа жәлары зегьы ирбарҭамхар ҟалоит,ирбарҭангьы зегьы ирзеилымкаар ҟалоит.
Иазгәасҭарц исҭахыу: ажәлар рус аҿы аргама шыҟоу еиԥш, амаӡагьы ҟалоит, аус злоу, анапхгаҩцәа рнапы злакыу русқәа, Дӷамшь аӡиас еиԥш иҵалан иҵсуазаргьы, ажәлар анасыԥ лашахь икылнагозар, – уи акәхоит аполитика иашахаҭа захьӡугьы! – абас иажәа хиркәшеит Ашәы Ҳабыџь.
Қьаламаҭ иԥҳәыс даниԥха нахыс, ихала аҩны дааҩнахеит. Иҷкән заҵә аԥсаса дрыцын, ашьыжь ирахә иаԥца дынгәарҵуан, хәлԥазынӡа ихабар ыҟамызт. Аҭаҳмада иахьахәлаанӡа тәамҩахә имамызт, ахаҵа усгьы, аԥҳәыс усгьы иара дырҿын, аҩны игәы ҩнаԥҵәеит, дрыцҳашьан џьара гәлак-злак даадымгылозар, дназҿацәажәашагьы аӡәгьы димамызт.
Қьаламаҭ иҷкән заҵә ԥҳәыс дааигартә даныҟала, иуацәа, иҭахцәа назикын, иаарласны ҭаца дааигеит. Чара иуит, жәра иуит.
Аамҭа цон, Қьаламаҭ иҭаца ҩыџьаҟагьы ахшара лоухьан: аиҵбы дгаран, аиҳабы дҿыцныҟәан. Аха Қьаламаҭ иара дшақәгәӷуаз еиԥш иԥсҭазаара аҽазымԥсахит, ак ныҟаиҵа-ааҟаиҵозаргьы, деиқәуамбалха иашҭа дықән, дахьцалакгьы азаҵәра ишьҭаԥало ишьҭан. Аԥсуаа рҿы ишаԥу еиԥш, иҭаца иара иҿы дцәажәомызт усгьы.
Уахык зны Қьаламаҭ еизигеит иуацәа-иҭахцәа. Ацә лкажьны ирзишьит. Рхәы дырхиан, зегьы еикәшаны иаатәеит. Рхәы рнапы адыркаанӡа, аишәа аханы итәаз Қьаламаҭ дҩагылан, еилаӡырҩуа итәаз даарылаԥшит.
– Маҷӡак шәхы сзышәышьҭырц сҭахыуп, дадраа! – дналагеит аԥшәма, – сыԥсаанӡа сҭаца хәҷы ахьхьаҳәа лыбжьы саҳаларц сҭахыуп! Акы еиԥшымкәа сшәыҳәоит, сҭаца хәҷы сара сыҟны дцәажәартә исзыҟашәҵа! Абри азыҳәан ауп, уаха шәызсырааԥсаз, исыгымхаша сыуацәа-сҭахцәа!
Қьаламаҭ абас ачеиџьыка иадыртәаланы игәҭыха ахьреиҳәаз, ҳаҭыр ақәрҵеит иуацәа-иҭахцәа. Рхаҿы иааргеит аҳәара иҟаиҵазгьы. Аҭаца иларҳәашаз рзымдыруа иҟахызма, илацәажәо рҿаархан, аухаҵәҟьа лабхәа диадырцәажәеит.
Уи нахыс игәы рҭынчны иусқәа днарылагеит аҭаҳмада Қьаламаҭ. Аха уара иуҳәоу анцәа иуциҳәозар ауп акәмзар, угәы иҭоукыз абзиарахь икылымсыргьы ҟалоит.
Ахаан ҟыҟ-ҿыҟбжьык здәылымҩыцыз Қьаламаҭ иҩнаҭа, имцабзха иааҩнагьежьит аҭыӡшәа. Аҭацеи абхәеи роуп еиҿанагалазгьы.
Ҽнак шьыжьымҭан, крыфара ианналагоз аамҭазы, Қьаламаҭ иҭаца лышҟа ихы неирхан, усгьы ҿааиҭит:
– Дад, ари аҟәд аџьыка абҭацәазаап, иахьа аӡба ҳанҵәара ҳаҟоуп!
– Аџьыка иахароузеи, уара крыфара уҭахымзар? – даацәажәеит аҭаца, – аҟәд зынҭәалаз аџьам ааимҵхны наҟ инықәлыргылеит.
Адырҩаҽны шьыбжьон Қьаламаҭ игәыла аҭаҳмадеи иареи абарҵа иҵатәаны ишеицәажәоз, лафк иахырҟьаны аҟыр-ҟырҳәа аҩыџьагьы ҩеибар-ччеит.
– Закәзеи, ахәҷы ацәаха ишәҭом, шәҩагылан, ашҭа шәынҭыҵны, ахшьыра шәынҭалар, аччара акәм, аҭахызар – аҿыгә-сыгәҳәа шәыхқәа еинышәҟьала! – нарықәлҳәацәеит аҭаца, ашә лхы нылакны.
Қьаламаҭ икьаҿ аҳәынҵәрақәа ҿышәшәеит.
– Дад, ари скьаҿ бнахәаԥшуандаз, аа, иҿышәшәаз аҳәынҵәрақәагьы ахьыҟоу! – абас аҭаҳмада даԥсышәамацараха даацәажәан, икьаҿгьы наган иҭаца лаԥхьа инықәиҵеит. Аҭаца аҭаҳмада икьаҿ аашьҭыхны аҳәынҵәрақәа изҿалҵеит, иаԥхьа игылаз аҟәардә инықәршәны дындәылҵит.
Аҭаҳмада ажәжәаҳәа икьаҿ неишәиҵеит, аха аҳәынҵәрақәа изеибамыркит, убри аҟара еицәыхаран иҿалҵазаап аҭаца.
– Дад, арҭ аҳәынҵәрақәа сзеибамыркит, сыблақәа цқьа ирбом, бнарыхәаԥшуандаз? – даацәажәеит аҭаҳмада, иҭаца даалыдгыланы.
– Џьоук ус ауп ишыҟоу, чуанк иҭыҵуа абысҭа зынтәара ирызхом, рхахәда узгәаҭаӡом, аҳәахәда еиԥш
ибжьаӡхьеит, нас иҿышәшәаз аҳәынҵәрақәа харас ирымоузеи? – лҳәан, аҭаца лабхәа днаивҟьан адәныҟа лҿыналхеит.
Ҽнак, аҭаца лхәҷқәа лабхәа иааизныжьны, агәлара дцеит, ус ҟалҵалон зны-зынла, лассаамҭагьы дызхынҳәуамызт. Ахәҷқәа ран данырымбаӡа, аҵәыуара-ахьра иалагеит, абду иагаиундазгьы рыжьжьара илымшеит.
Агәлацәа ргәашә ихы нылеикын иҭаца налықәҿиҭит. – Дад, бааироуп, арҭ ахәҷқәа аҵәыуара исзаҟәхуам! Агәлаԥҳәыси аҭацеи ашҭа иқәгылан, ишеицәажәоз
мацара рхы еибаршхьан, ус лабхәа ибжьы шаагаз еиԥш усгьы ҿаалҭит:
– Бара бабхәа дызгаз аԥсцәаҳа ҳара ҳгәашә ахьҿоу ихашҭзаап акәмзар, сҭынчымхоузи ани жәымҭа ҟыргә дысԥыригар?!
Арҭ ажәақәа абхәа иаҳагәшьеит, аха акымзар акы имаҳаӡазшәа дхыџь-хыџьуа днахынҳәит ишьҭахьҟа.
Қьаламаҭ игәлацәа игәарҭо иалагеит, уи ауаҩ ишьара дықәҟьаны дшыҟаз.
– Қьаламаҭ, закәзеи, ԥыхьа еиԥш уаабом, есқьынгьы улахь еиқәуп, здыруада угәы бзиамзар? – иазҵаауа иалагеит игәлацәа.
Смажәи, дад, смажәи! Ишыжәдыруа, ажәра хәшәы амаӡам! – уаҳа иҽхыитуамызт аҭаҳмада.
Ус ишааиуаз, уахык, Қьаламаҭ еиҭеизигеит иуацәеи иҭахцәеи. Ҩаԥхьа ацә лкажьны ирзишьит. Рхәы андырхиа, еикәшаны иаатәеит арахь аԥшәма дызрыԥхьаз рыздырӡом.
Аханы итәаз аԥшәма, ишаԥу еиԥш, деиҭаҩагылахт.
– Исыгымхаша, сыуацәа-сҭахцәа, сгәлацәа, усҟан шәанеизызгаз, ишәгәалашәоит, сҭаца сара сҟны дцәажәо исзыҟашәҵа ҳәа сшәыҳәеит. Ишыжәдыруа, аҭаца абхәа иҟны лымцәажәара жәытәнатә аахыс ҳабацәа еиламырсҳакәа иааргоу қьабзуп. Ҭаҳмадак
ачеиџьыка шәадыртәалан саншәыҳәа, саҳаҭыр жәбан, сҭаца сара сҟны дцәажәо иҟашәҵеит.
Уажәы сыуацәа-сҭахцәа, сгәлацәа, шәхаҵкы, акы еиԥшымкәа сшәыҳәоит сҭаца уаҳа сара сҿы дымцәажәартә еиԥш исзыҟашәҵа. Убри азы мацароуп уахагьы шәзеизызга! Исҳәаз иацысҵоит даҽакгьы: ҳәсеи-хацәеи сшәыҳәоит, ишәхашәмыршҭын, ҳабацәа шәышықәсала еиламырсҳакәа иныҟәргоз ҳқьабз бзиахәқәа ратәамбарақәеи рыгәҭасрақәеи ҳанырҟәамҵ, ижәдыруазааит ҳажәлар бзиарак шырԥеиԥшым!
Қьаламаҭ изыӡырҩуа итәаз иуацәа-иҭахцәа ираҳаз иахырҳәаара рзымдыруа, инеиҿаԥшы-ааиҿаԥшуа иааилахеит.
– Уи азыҳәан шәарбанзаалак аӡәгьы шәхы џьабаак ашәмырбан, шәхаҵкы сцеит! Сара ус ауп сшыҟоу, знык сҿы неизырханы сзацәажәаз ауаҩы, данаасықәшәалак, ак наиамҳәакәа сызивсуа сыҟаӡам! – амаҵ зуаз аҳәсақәа даарылҵын, зегьы дахьырбарҭаз дааҭгылан ауп арҭ ажәақәа шылҳәаз Қьаламаҭ иҭаца!
Ус ауп, дадраа, жәлар рмилаҭ ҟазшьақәа еиҿакны изкыу ақьабзқәа реилагара џьабаа дук аҭахӡам, аха урҭ реиҭашьақәргылара уадаҩӡоуп, зынӡа хынҳәышьа змамгьы ҟалоит. Убри дырны, дадраа, есқьынагьы шәгәшәҽаныз!
– Дад, уажә сызлацәажәаран иҟоу ахҭыс аныҟалаҵәҟьаз аӡәгьы еилкааны имам, аха ақәра наскьа шамо ҩашьом. Избан акәзар, сара, ари уазҳәо, уажәы шәышықәса ирҭагыло, ажәабжь ансаҳаз смаҷын,
зыҟнытә исаҳаз сабду, усҟан ҳқыҭан зегь реиҳа ақәра змоуҳәа дыԥхьаӡан.
Ҷлоу ақыҭа, Жаныхә ашҭа иқәгылаз ара ду амҵаҿы ақыҭауаа еизаны еилацәажәон. Аизара иагхазгьы хьышәшәа-ԥышәшәа ааира иаҿын. Мдар-иԥа Баҭагьы маҷк дагхазаргьы, дааин, аизара ихы налеикыит. Дӡырҩын, ицәажәалак хьаас ирымоу акоуп: «Ашәтәыла цатәуп!», «Ашәтәыла цатәуп!», «Уи хырԥашьа змам усуп!» Ус иажәа налеиҵеит аизара иалатәаз аҭауад Беслангьы: «Амҩа иқәлалакгьы, деибганы сара сҭахы бзиа аҭауад Ҭенгьыз иҟны дызнеигәшьар, уи дирманшәалоит!»
Мдар-иԥа Баҭа ҳамҭак ицәажәоз дрылаӡырҩуа дгылан, нас ашьшьыҳәа аизара дналҵны аҩныҟа иҿынеихеит. Аҩны данааи, иԥҳәыс иааинырслан амҩаныфа лирҟаҵеит, иаргьы иҽааибиҭан, адырҩаҽны ашьыжь Ашәтәылаҟа амҩа дықәлеит.
Аԥхын анҵәамҭахь инеихьан, Мдар-иԥа Баҭа дзыцәшәоз, амш ааилахәар, акаҵәарақәа асы рықәнаур ҟалон, нас ахыҵырҭақәа рҿы амҩахәасҭақәа бжьаӡуан... Аха, анцәа иҟнытә, ҽынлагьы уахынлагьы ажәҩан каххаа еилган, аныҟәаҩ ԥырхага имамкәа, ашьхақәа дырхыҵны Ашәтәылаҟа дылбааит. Алмҩаныкгьы Мдар-иԥа Баҭа игәалашәон Ашәтәыла инхоз аҭауад Ҭенгьыз диқәшәагәшьар дыширманшәалоз. Дҵаауа, дыԥшаауа иҿынеихан, аҭауад Ҭенгьыз дахьынхоз еиликааит.
Аԥшьбатәи амш анҵәамҭазы Аԥснытәи асас аҭауад Ҭенгьыз игәашә аартны дааҭалт.
Абас ауп Аԥснытәи асас дуҭоуп ҳәа Ҭенгьыз адырра анирҭа, дҩагылан, Мдар-иԥа Баҭа диԥылеит, дааиԥхьан, ҳамҭак еицәажәо итәан, нас аԥшәма усгьы ҿааиҭит.
– Асас, уххьзгеит, акаҵәара ҭакнаҳақәа урхало, урхыҵуа, баша Ашәтәылаҟа уаарымызт, акы уашьҭамкәа уҟам, цәгьароума, бзиароума, ҳнеицәажәар сҭахын...
– Акымзар акагьы сашьҭаӡам, Ҭенгьыз, уххь згеит. Ҳқыҭан ажәлар аизара рыман, ицәажәарц иҩагылалакгьы ҿанхьырас иркыит: «Ашәтәыла цатәуп!», «Ашәтәыла цатәуп!» ҳәа. Аизара иалатәаз ҳаҭауад Беслан иажәа налеиҵеит: «Амҩа иқәлалакгьы деибганы сара сҭахы бзиа аҭауад Ҭенгьыз иҟны дызнеигәшьар, уи дирманшәалоит!» ҳәа. Абарҭқәа саарызхәцны амҩа сықәлеит, ишубо еиԥш, Ҭенгьыз уххьзгеит, сеибганы сааит! – дцәажәеит Мдар-иԥа Баҭа.
– Ибзиан иҟауҵеит Ашәтәылаҟа уахьааз, аха суазҵаарц сҭахыуп. уахьнеиуа абри ҟаҵатәуп, абри ҳәатәуп ҳәа унап ианырҵазеи уаазышьҭыз? – дҵааит асас дызҭааз аԥшәма.
– Акымзар акагьы снапы ианырымҵаӡеит, ашәтәыла цатәуп анырҳәа сҿаасхеит! – аҭак ҟаиҵеит Мдар-иԥа Баҭа.
– Ибзиоуп, дад, хьаас акгьы ҟаумҵан, уаха ҳаҩны уҟаз, угәы каршәны уԥсы шьа! Уара уаазышьҭыз ирҭахыу сара издыруеит, уахатәи аҵх иалыршаны уи сара исырхиоит, ашьыжь иуманы амҩа уқәлартә сныҟәоит! – иҳәеит аԥшәма, исас дзакәуаҩызгьы еиликаазар акәхап, уаҳагьы даламцәажәеит.
Ауха аҭауад Ҭенгьыз иаҳҭны даангылт Мдар-иԥа Баҭа. Аԥшәмацәа хлаԥшрада дынрыжьуазма, криҿарҵеит, кридыржәит, сас дахьк ишиқәнагоз дныҟәргеит.
Ашьыжь крыфа-крыжә даныҩагыла, аԥшәма дааин, исас днаиаԥгылан аҵла амҵахь днеигеит. Уа ауапа еиқәаҵәа илаҳәан, шахала иԥахны акы шьҭан.
– Абри ауп, дад, уара уззаарышьҭыз, ужәҩа инықәҵаны иугар ауп. Унеи, уара, аизара ахьшәымоу Жаныхә ашҭаҿы, ашьхақәа ирхыугаз уеидара наган шәыҭауад Беслан иаԥхьа инышьҭаҵа! – дцәажәоит аԥшәма, инапы ани еиқәаҵәаӡа ишьҭаз аилаҳәара инақәкны.
Мдар-иԥа Баҭа аилаҳәара аашьҭыхны, ижәҩахыр инықәиҵеит, аԥшәмацәа бзиала ҳәа нараҳәаны агәашә дынҭыҵит.
Ҷлоу ақыҭа, Жаныхә ашҭа ара ду амҵаҿы ажәлар еизахын рхы неиларкит. Иахьа уеизгьы-уеизгьы далырхуеит Ашәтәылаҟа амҩа иқәларан иҟоу ахаҵа, арахь Мдар-иԥа Баҭа уахь амҩа дшықәлаз дызусҭзаалак аӡәгьы издырӡом.
Ашьыбжь агәазыҵәҟьа Мдар-иԥа Баҭа аԥхӡы иҿашы Жаныхә ашҭа даақәлеит, дышиашаз аҭауад Беслан дахьтәаз гәаҭан иҽнадихалеит, ижәҩа иқәз аидара аақәхны аҭауад иаԥхьа инышьҭеиҵеит.
– Ашәтәылаҟа цатәуп анышәҳәа амҩа сықәлеит, аҭауад Ҭенгьыз иҩны сыҟан, абар ишәзааишьҭызгьы! – иҳәан, Мдар-иԥа Баҭа иааигаз аидара днаԥырҵит, ихҭарԥа аҿацә ала иҿашыз аԥхӡы рбауа.
Арԥыск иҟама ааҭыхны, аилаҳәара злаҿаҳәаз ашаха ҩыџьара-хыџьара иаахыиҵәҵәеит. ауапа ааиҵыртлан илагәлаԥшызар, еиқәхьшәашәа ахаҳә-мақьа акәзаарын иагәлаз.
– Абри аҽны инаркны иахьанӡагьы ажәаны иаанхеит: «Мдар-иԥа Баҭа амала Ашәтәыла дцан дшааз» ҳәа.
Ус ауп, дад, ажәларгьы баша ирымҳәеит: «Уага сасра думышьҭын».
Ҷлоу. 1968 ш.
ЧАМАЗ ШӘАЏЬҲӘАРА ДЫШЦАЗ...
Ҷлоу ақыҭан ԥсрак ҟалеит. Чамаз шәаџьҳәара Ҭхьынаҟа ддәықәырҵеит. Зегь раԥхьаӡа аҭауад Ӡаԥшьиԥа Заурбақь иҩны дныдгылан, ацәгьара шыҟалаз аԥшәмацәа иреиҳәар акән.
Аҭауад Заурбақь ашьыжь иҿы иӡәӡәан, ампахьшьы
неиҿшьы-ааиҿшьуа, икәасқьа асоф дшықәгылаз, Чамаз иҽабаа иҵахыԥ-хыԥуа ашҭа дааҭалан, дшааиуаз асоф дааҵагылеит.
– Сара сшәаџьҳәаҩуп, Заурбақь, уххьзгеит! – ҿааиҭит аҽыуаҩ, иара ишихәҭаз еиԥш, дылҽыжәҵны, аҭауад иҿаԥхьа иҽааидыԥсала дааҭгылан иҳәар акәмзи ацәгьара иҟалаз атәы. Аха Чамаз урҭқәа дрыламгеит, деиқәҽыжә дгылоуп.
– Иԥсыда? – дҵааит аҭауад Заурбақь.
Абри дыԥсит, абрыгь-абрыгь аҽны дыржуеит ҳәа инеиқәиԥхьаӡеит Чамаз.
– Ибзиоуп аха, Ҷлоуаа ирыхьзеи, абрахь иаарышьҭышаз уара уаҵкыс еиӷьыз аӡәгьы дышԥарзымԥшааи? – игәы нханы даацәажәеит Ӡаԥшьиԥа Заурбақь.
– Сара саҵкыс еиӷьыз дышԥаҟамыз Ҷлоу ақыҭа, Заурбақь, уххьзгеит, аха урҭ уаҵкыс еиӷьыз рышҟа идәықәырҵеит, сара уара уахь саарышьҭит! аҭак ҟаиҵеит Чамаз, нас иҽы нади днаҵаҟьан, иҵархыԥ-хыԥуа агәашә ахь иҿынеихеит.
Аҭауад Заурбақь ииҳәаша иҿамшәо асоф дықәгылан, ахы цаҳә-цаҳә еиԥш ажәа игәдызҵаз аҽуаҩ дишьклаԥшуа.
Ҷлоу аусҳәарҭаҿы еизарак ҟалараны иҟан, ажәлар ааира иалагахьан. Ус Чамази Ҳабахәи ргәы ааибагеит. Ҳабахә рацәак даумкәа шәпажәпак иакән, Чамаз – иаҳа даун, уи аҟарагьы ажьы икымызт. Ауаа нарыбжьагылан, иааиҟәркыит, аха Ҳабахә гәжәла цәгьак иакән, деимырхха дыркуп, дырзынкылом, Чамаз ак
ҟамлаӡазшәа ҭынч деиқәпата дгылоуп, уи иаҳагьы дараапкит Ҳабахә.
– Уара, амгәацәа ҭабаажә! – ибжьы ҩҭицеит Ҳабахә, игәы нзырхаз ихы лаиқәкны.
– Ҳаи, иабадихәа, убри сара исҳәап ҳәа сгәы иҭамзи! – ҿааиҭит Чамаз иаҳагьы иҽырҭынчны, уи зынӡа ихы ихнахит Ҳабахә.
– Сыԥан суӷраԥалап! – ишилшоз дыҳәҳәеит Ҳабахә.
– Уара узыԥозар, сара ҵаҟагьы сышьҭаларын! – аҭак ҟаиҵеит Чамаз, аџық-џықҳәа дыччо.
Ҳбызшәақәа рграмматикатә шьақәгылашьеи, ажәарқәа реилазаареи, хыԥхьаӡара рацәала уаҩы иԥыло аҭоурыхтә нҵамҭақәеи, абарҭ рымацара аалхны еиҿҳарԥшыргьы, наха-аахашьа рымамкәа, инҭкааны иҳарҳәоит аԥсуааи адыгақәеи шеишьцәа гәакьоу.
Уи ахшыҩҵак иаҳагьы идырҵаулоит, иаҳагьы идырҭбаауеит, арҭ аҩы-жәларк рдоуҳатә кәльтура хкқәа неидкыланы ҳанрыхәаԥшлак. Егьырҭ зегьы ҳарҟәаҵып, жәлар рҿаԥыц ҳәамҭақәа рахьтә иаагап адунеи аҿы еицырдыруа жәлар рҿаԥыц ҳәамҭақәа ирыламҩашьаӡо ашедевр – Нарҭаа репос.
Иҟан аамҭак, жәлар рҿаԥыц ҳәамҭақәа ҭаҩуа, аԥсуа қыҭақәа санрылаз. Усҟан Нарҭаа репос иаҷыданы акырџьара исаҳахьан, жәытәнатә аахыс арҭ аҩыжәларык реилахәреи реизгәакьареи ҿаҿаӡа изныԥшуаз аҳәамҭақәа.
Сзыхьӡан иҭазҩыз аҳәамҭақәа рахьтә руак аԥхьаҩ идызгаларц сҭахыуп. Уи ак мацара залсхыз, иара иаанарԥшуа аҟәӷара ҵаулеи мҩасшьа зқәм актуалреи ишрыбзоуроу аԥхьаҩ игәеимҭар залшашам. Аха уанӡа ари аҭоурыхтә ҳәамҭа ахьсаҳаз, иансаҳаз уҳәа, џьара лагала ажәак амазар сҭаххеит, иара убри алагьы салагоит сажәабжь.
1972 шықәса рзы Ҟабарда-Балкариатәи аџьажәлар инарҭбааны иазгәарҭон Ареспублика шьақәгылеижьҭеи 50 шықәсахыҵра. Ари жәлар ргәрӷьаратә ныҳәа иалахән сара хадас сызмаз Аԥснытәи аделегациагьы. Убарҭ агәрӷьаратә мшқәа рзы ақалақь Нальчик иахьацәыхарамыз, Аргәдан зыхьӡу аҟабардақәа рқыҭан аколнхацәа гәк-ԥсыкала иреигәрӷьан ирыдыркылеит Аԥснытәи аделегациа.
Ишахәҭаз еиԥш крыфа-крыжә ҳаныҩагыла, аԥшәмацәа иақәнагаз ажәа ахҳәааны ҳамҭас исанаршьеит «Чатвар»ҳәа изышьҭаз ҽыҩ еиҵамхак.
«Чатвар» аӷәра ианкны ашҭаҿ алага-ҩагара сшаҿыз, ари ақыҭа еиуаз ҭаҳмадак даасыдгылт. Уи гәк-ԥсык ала исыдиныҳәалеит исанаршьаз аҳамҭа. Аҽыҩ днакәша-аакәшан днахәаԥшит, ихы ларҟәны ашьацәхыԥқәагьы гәеиҭеит, ахахәдагьы инапы нықәишьит.
– Ҳасас, дад, иудыруазааит, ари «Чатвар» ҽыҩк аԥхьа иаргыларан ишыҟам! – ҿааиҭит аҭаҳмада, нас икылкааны даасыхәаԥшын, усгьы нациҵеит, – Хылҵшьҭрала, ҳасас, дад, уаԥсуамкәан уҟабардазар ҟалоит, сара сҟабардамкәан саԥсуазар ҟалоит!
Акыр шықәса ниагәгәа ишцахьоугьы, мшаҽны еиԥш иахьагьы сылаԥш дхыҵуам уи аҟабарда ҭаҳмада: шәагаала рацәак доумызт, аха дахьынӡаҟаз еинаалак, ибла ҭбаақәа уажәы-уажәы мцабзк рхыҷҷалон.
– Ишԥеилкаатәу, дад, арҭ ажәақәа исоуҳәаз? – сиазҵаауеит сара.
Аҭаҳмада ҳамҭак дхәц-хәцуа дгылан, нас
иаацәырганы дналацәажәеит, иара ишиҳәаз еиԥш, «ҳабацәа, урҭ рабацәа ргәалашәара иалаҵәахны иааргоз жәытә ҳәамҭак».
Иџьасшьартә иҟалеит акы: аамҭала зны жәлар рҿаԥыц ҳәамҭақәа ҭаҩуа аԥсуа қыҭақәа санрылаз, акырынтә исаҳахьаз, егьҭазыҩхьаз аҳәамҭақәа ирцәыжәлан ари аҳәамҭагьы...
Абраҵәҟьагьы иазгәаҭазарц ахәҭоуп: аԥсуа қыҭақәа рҿы уи сазҳәоз зегьы еиԥшны иалацәажәомызт. Џьоукы ари ҟабардатәи аҭаҳмада иеиԥш, рацәак еиҵымхкәа, аха алагамҭеи анҵәамҭеи змаз ажәабжьны еиҭарҳәон, егьырҭ ԥыҵәҵәа-ԥыҵәҵәа иргәаладыршәон, даҽа џьоукыхгьы ахацәа рашәа ҳәо ишнеиуа: «Аешьа дыҟазааит аешьа изыҳәа!» – абас рашәа иналарҵон. Уажәы аԥхьаҩ идызгало ажәабжь аҿы урҭ ацыԥҵәахақәа зегьы, ус уҳәар ауазар, џьарак иааисырбит, ус акәхарын уи аҳәамҭа ҿыц ианаԥырҵаз ишыҟазгьы.
Сыԥсы ахьынӡаҭо уи Аргәдантәи ҳаиқәшәара схашҭны иҟалашам. Сасыс сызҭаз аԥшәмацәа ҳамҭак аҟны иаанымгылеит, исанаршьеит даҽа ҳамҭакгьы. Иарбанқәоу урҭ?
Акы: аҩадахьыишысҳәазеиԥш,ҟабардаарҽыжәла бзиахә иалҵыз аҽыҩ-кәаша ҳамҭас исырҭеит. Уи дук мырҵыкәа амашьына иақәргыланы Аԥсныҟа иааргеит. Аа-шықәса инеиԥынкыланы аҽырыҩрақәа рҿы аԥхьахәқәа «Чатвар» иазыԥҵәан.
Ҩба: кыраамҭа еицәыӡны иҟаз анкы илыхшаз аишьцәа уи аҽны еибабазшәа, ҩы-жәларык рхаҭарнакцәа еиҿынҵәаауа ишеидтәалаз гәазҭаз уи аҭаҳмада иахәҭаны иԥхьаӡеит иааркьаҿны акәзаргьы исеиҳәарц игәаҵа иҭаҵәахны имаз аҳәамҭа...
Уи аҿаԥыцтә ҳәамҭа ссир аԥсуааи адыгақәеи рыешьара аҭоурых аҿы мрахәага ҳасабла акырӡа зхыҵуа хҭысқәак ирықәԥхозшәа збоит, иҭызҵаахьада акәмзар.
Уи згәалашәан исазҳәоз аԥсуа ҭаҳмадцәа, шамахамзар, зегьы акырынтә Ашәтәылаҟа иныҟәахьаз ракән. Урҭ ргәы иалан иалацәажәон аҵыхәтәантәи аамҭақәа рзы ҳашьцәеи ҳареи ҳаибабара акырӡа ишхьысҳахаз атәы. «Ус иҟамызт ҳабацәа рхаан!» – ҩынтә-хынтә инаҵшьны иазгәарҭон дара. Иргәаладыршәон аишьцәа ҩы-жәларык жәытә-натә аахыс реилахәрақәеи реиҭанеи-ааирақәеи шьахәла иаазырԥшуаз ахҭысқәа, хаҭала излахәзгьы рхадыршҭуамызт.
«Ҳшымгәӷӡоз жәпаҩык аҽцәа шҭак аҿы агәрқьҳәа илҽыжәҵуан. Иршәыз рцәамаҭәа алагьы иҩашьомызт урҭ Ашәтәылатәи ҳашьцәа шракәз. Лассы аамҭагьы рышьҭахьҟа ихынҳәуамызт асасцәа. Рыҩны иҟоушәа ргәы каршәны ақыҭақәа инарылс-аарылсуа инарылалон. Џьоукы рыуацәа-рҭахцәа рышҟа имҩахыҵуан, даҽа џьоукыхгьы ауацәа ҿыцқәа дырҳауан.
Ицо ианалагалак, рысасцәа дахьқәа напы мацара ишԥадәықәрҵоз, арахәҭиаа инаркны, аҳамҭақәа ранаршьон, изыхәҭаз ауаа рыцҽыжәлон, аӷзааҳәа ашәа ҳәо, аҟәҟәаҳәа ихысуа Ашәтәылаҟа ахыҵырҭақәа иаарыҵагылон.
Усҟан Ашәтәылаҟа зегьы еицырдыруа хыҵырҭақәас иԥхьаӡан: Гәбаа адәы иааркны Санчара, Ԥсҳәы, Наҳар, Клыхәра, Марыхә уҳәа даҽа акык-ҩбак.
Аԥсуаагьы уажә иаазқәлаз иаҟәҵқәеит акәмзар, ҳабацәа рхаан, жәпаҩыла рҽеибарк лассы-лассы сасра Ашәтәылаҟа ицалон. Иаҳа имҩаԥҵәароуп, насгьы ашьха акаҵәарақәа рхыҵразы иаҳа иманшәалоуп, ҳәа ирыԥхьаӡон Клыхәра ахыҵырҭа. Уи рышьҭахьҟа
иааныжьны ишиашоу Ҟарачыҟа илбаауан. Џьара иаамҩахыҵны уахык, ҩаха рыԥсы ршьон, нас уантәи ашәуа қыҭақәа инарылс-аарылсуа, Баҭалԥашинскнӡа инаӡон.
Даҽа џьоукыхгьы уахь мҩас ишьҭымхкәан, Ҟарачы ианалслак, мрагыларахь рхы дырхон. Урҭ цон Ҟабардаҟа. Аҽцәа еицхрашьшьы ишнеиуа, ҟабардак иашҭа инҭалан агәрқьҳәа илҽыжәҵуан. Аԥшәма, иара ишихәҭаз еиԥш, бзеила шәаабеит ҳәа дырԥылон. Асасцәа ахьҽыжәҵыз аҩнаҭа агәла-азла уҳәа жәпаҩык адеизалон. Иҟан саси-ԥшәымеи мчыбжьык, жәамш ианзеиԥырымҵуазгьы, чаран-жәран, шәаҳәаран-кәашаран.
Асасцәа рышьҭахьҟа ианыхынҳәуазгьы напы мацара ақыҭа иалрыжьуамызт. Аԥшәмацәа ҳамҭас иқәдыргылоз зегьы ирыцкын Нхыҵи-Аахыҵи еицырдыруаз Ҟабардатәи аҽыжәлақәа ирылҵыз амарқаԥақәа.
Асасцәа андәықәлоз аҽны ахьырԥар рыцҽыжәлон, аӷзааҳәа ашәа ҳәо, аҟәҟәаҳәа ихысуа, ҳашьхақәа рхыҵырҭақәа рҟынӡа инаскьаргон. Абраҟа акаҵәара акыдгыларҭаҿы саси-ԥшәымеи гәдибакыла-хыдибакыла еиԥырҵуан.
Аха, ҳабацәа ишырҳәахьоу еиԥш, бзиара нагӡагьы ҟамлозаап.
Анкы илыхшаз ҩыџьа аишьцәагьы рыгәқәа нибархоит, зныхгьы рҟамақәа ҭӷәцәаа ианеизыҵҟьогьы ҟалақәоит.
Аамҭахәыла зны, уи аныҟалаҵәҟьа здырхуада, зынӡа ибашаӡаз уск иахҟьаны аиӷара рыбжьалт шьак еицалҵыз аԥсуааи адыгақәеи.
Аԥсхых уажәы-уашьҭан аԥсра ззыԥшу, ахәшә аниқәшәалак, иԥсы еиқәнархоит, маҷ-маҷ иԥырҵуеит иԥсы ихызхран иҟаз ачымазара...
Иага иӷьны илеиуазаргьы, ԥан змаӡам ӡиас ҟалаӡом, аԥан ақәшәара ауп иуадаҩу!
Знык аххаҳәа еиқәлаз амца, амҿы агымхагәшьар иаҳа-иаҳа амцабзқәа шьҭнахуеит, иаҳа-иаҳа аԥхарра иацнаҵоит, алашарагьы хара-хара иашьҭуеит.
Ажәларқәа реизыҟазаашьа аҟынгьы, еизгәакьаӡоу ракәзаргьы рыбжьара зныхгьы ԥшацәгьак ныбжьаслоит. О, анаџьалбеит, шьак еицалҵыз ҩыжәларык еидынҵәалоит, ԥсыхәас иҟоузеи ҳәа зегь шеибаргәжәажәауа, насыԥла џьоук аацәырҵуеит! Урҭ аҟәӷақәа ражәеи рыхшыҩи ԥсеиқәрхагахоит!
«Шьак еицалҵыз» ауп ажәа «аешьа» иаанаго. Ажәақәа «аешьеи» «ашьеи» реихаршалашьагьы уи акәӡами иҳанаҳәо?
Аԥсуааи адыгақәеи дацк ауп изхылҵыз. Кавказ дгьыл ауп изқәиааз, ҵоуп, дара – Нхыҵ, ҳара – Аахыҵ, аха ҳашьхақәа заҵа ҳаиҟәырымшарыз, иаҳагьы ҳаизааигәартәит.
Ҳашьхақәа есымшааира ҳҳараркуазар, ҳаламысгьы дара реиԥш иҳаракызар акәхеит!
Аԥсыҽ илшом ҳашьхақәа рхалареи, рылбаареи, рхыҵреи, ус анакәха, ашьхарыуаагьы ҳашьхақәа реиԥшҵәҟьа гәлагьы мчылагьы иӷәӷәазар акәхеит!
Аԥсуаа рахьынтәгьы адыгаа рахьынтәгьы, жәҩахкыла иалырхуаз, ашьауардын ахшыҩ змаз ҳәа иԥхьаӡаз аҟәӷақәа, ԥхны мшык азы, шьхак азқәан, ҵла зықәгылаӡамыз дәышкәаӷьазк аҿы рҽеиндыриеит.
«...Ижәбома, уажәраанӡа атәыла зырбгоз аӡхыҽҽақәа иаразнакрыҽшааиқәыркыз,да,шәааӡырҩи, рышьҭыбжь шәаҳаӡом! Уи змааноу – ашьхақәагьы рлымҳақәа
кыдырҵеит, еибаҳҳәо раҳаларц рҭахыуп!» – даацәажәеит еиниаз зегьы қәрала иреиҳабыз ҭаҳмадак. «...Ижәбома, уажәраанӡа аԥсҭҳәақәа зҿашьыпыз ажәҩан,икеикеиуа ишеилгаз! Ажәҩангьы иаҭахыуп ҳгәалаҟарақәа бзианы аицәажәара ҳалагарц! Иҩашьом, ажәҩангьы иадырит ҩы-жәларык рхаҭарнакцәа ҳақ уск ишеизнагаз!» ҿааиҭит абырг, ихылԥарч ихыхны,
ажәҩан даҵаԥшуа.
«...Ижәбома, анҭ аҳәыҳәқәа, абра ҳанаацәырҵ,
даргьы ажәҩан иалахәхәа рҿаархеит, уажәы иаҳагьы илаҟәны ихыгьежьылоит. Ҩы-жәларык рхаҭарнакцәа здаҟам аҟәӷақәа рыхшыҩ неилаҵаны наунагӡа ҳаинаалара зырҿиаша ус дук рзыӡбагәшьар, анҭ амҵәыжәҩа ласқәа уи агәрӷьаӡ аамҵарсны ажәҩан иналаӡуеит, адунеи иахьыргӡашт, аагылашьак ҟамҵакәа!» – акаҩ-акаҩҳәа ибжьы аарылаҩыхит зегь раԥхьаӡа ицәажәаз аҭаҳмада.
«...Адунеи агәнаҳақәа зегьы ирыцкыуп, аешьа инап ала, аешьа иҭахара!» – ҿааиҭит зуапа иҭашьшьы игылаз ахаҵа наӡа-ааӡа.
«...Зԥа заҵә дҭахаз ан гәаҟ икалҭәо лылабжышқәа убри аҟара ихьанҭоуп, адунеи аҿы урҭ капаншьа рымаӡам!» нациҵеит зжакьа згәдыҽҽала игылаз абырг.
«...Дацк-ԥашәк иалиааз ҩы-жәларык ашьа анрыбжьала, ижәдыруазааит изқәиааз адгьыл аҵысра хҭанакуеит, ишнеи-шнеиуа амшын хатәаларгьы ҟалоит!» – иаарылаҩит даҽа хаҵак ибжьы. «Уанӡа инашәмышьҭын, абааԥсы, уанӡа! – иааиларԥсеит абжьқәа.
«...Ижәбоума, анҭ ажәҩан хыла иҵызԥссо, ҳашьха ӡышқәа заҟа рҽеиқәршәан игылоу! Анцәа ида аӡәгьы издыруам урҭ заҟа рхыҵуа, аха ишгылац игылоуп еиқәӷьазӷьазуа. Хьҭеи-ԥшацәгьеи, дгьылҵысреи акгьы рԥырхагам, еилаарцыруеит, дара-дара еидҽырбалоит!
Избанда, рымчхарақәа еиларсуп, рыжәҩахыр еибыҭоуп! «Ус шәҽеиҟәҭхан шәымгылан шәаргьы, шәымчхарақәа еилашәҵа, шәыжәҩахыр еибышәҭа!» – абас иҳаԥхьоит ҳашьха гәакьақәа!» – ибжьы ҩарылкьит, аҽыҩҳәагьы илабашьа наирсит раԥхьаӡа ицәажәаз аҭаҳмада.
Убри аамҭаз адәышкәаӷьаз азганк ахь ала еицырхашьшьы иаацәырҵит шәҩык аԥсуа ҳәсақәа, инеиԥынкыланы касы шкәакәала рыхқәа ҵакын, зегьы иргәдкылан агәԥҳәы иаҵаз асабицәа, урҭ зегьы ҷкәнцәан.
Абарҭ анаацәырҵуаз инақәршәаны, адәышкәаӷьаз егьи азганк ахь ала рҿаархеит шәҩык адыга ҳәсақәа, урҭгьы касы шкәакәала рыхқәа ҵакын, урҭгьы иргәдкылан агәԥҳәы иаҵаз асабицәа, урҭгьы ҷкәнцәан.
Аԥсуа ҳәсақәа гылеит мраҭашәарахь ала еицырхәоуны, урҭ рҿаԥхьа мрагыларахь ала иаагылеит адыга ҳәсақәа.
Ҩышәҩык асабицәа згәԥҳәы иадкылаз, ҩышә-ҩык анацәа еизааигәаӡан, еиҿаԥшуа игылоуп. Асабицәа – амаалықьцәа агәԥҳәы иаҵазар акәхарын, аҵәуара акәм, ус қьып-шәыпбжьыкгьы рхылыҩуамызт.
Ус ҩыџьа аныхаԥааҩцәа – абчараҳцәа ҳаракырак иаақәгылан, зысабицәа згәдкыла, ҩыџьараны рҽеиҩша еицрыхәхәа игылаз анацәа иаарылаԥшит.
«О, Анцәа ду, шьарда зымчу!
Иҳагымзааит улԥха, угәԥха!» – инеимда-ааимдо иналагеит урҭ аҭоуба ныҳәара.
«Ҩы-жәларык риешьара зырҿыцуа, еихазҳауа шәакәзааит, шәарҭ анацәа!»
«Анкы илхымшаз, аха гәԥҳәыхшыла еишьцәахаз шәакәхоит, шәарҭ асабицәа-маалықьцәа!»
«Иахьарнахыс шәарҭ асабицәа шәыбзоурала агәаӷ рыбжьыҵуеит шьҭрак иахылҵыз ҩы-жәларык!»
«Иахьарнахыс арҭ асабицәа рыбзоурала рыжәҩахыр еибырҭоит аишьцәа ҩы-жәларык!»
«Иахьарнахыс анкьа аахыс ишыҟаз еиԥш агәреибагара рыбжьалоит аишьцәа ҩы-жәларык!»
«О, анасыԥ згымхаша анацәа, наӡаӡа шаҳаҭра шәзырурц ишәзыԥшуп анҭ ҳашьхақәа гәакьақәа!»
«О, насыԥ згымхаша анацәа! Ижәгәаӷьы, згәаӷьра уадаҩӡоу аҳақ ус!»
Ан лҿаԥхьа игылаз егьи ан лышҟа лысаби дналырххеит, уи ангьы лысаби ари ан лышҟа даалырххеит.
Абас ҩышәҩык анацәа, ҩышәҩык рыӷра иҭшааз рысабицәа наҟ-ааҟ еимырдеит.
Ус адәышкәаӷьаз азганк ахь ала анацәа иаарылаҩит аԥсуа хаҵа ашәа:
«Уа, арҭ еибызҳәогьы еиԥымхаша!
Ари нахысгьы зусқәа хиалаша!
Хашҭрак ақәмзааит иахьатәи ҳныҳәа!
Аешьа дыҟазааит аешьа изыҳәа!»
Ари ааҭзырҟьаз ахаҵа ашәа анҵәаха амҭакәа, адәышкәаӷьаз егьи аганахь ала ажәҩан инаҵаҩит адыгаа рхаҵа ашәа:
«Аешьа дыҟазааит аешьа изыҳәа!»
Лассы арҭ ашәа гәшьҭыхгақәа акны еилаҵәеит.
Дыдра бжьык еиԥш наҟ-ааҟ ахра казказқәа ирҿаҩуан, уахьынтәи ҵәҩанҵәыҟа ихалан ажәҩан иаҵаҩуан, аԥша лас иалахәхәа, хараӡа, хараӡа инаскьон.
Ахаҵара ашәа цәырызгаз рыбжьы анеихсыӷь ашьҭахьгьы, даара такәы аамҭагьы наҟ-ааҟ еиҿаԥшуаз ахра казказқәа аӷзааҳәа еицырҳәон: «Аешьа дыҟазааит аешьа изыҳәа!»
Ари аҩымҭа аԥҵара гәаҳәараны исызҭаз смаҭа Гәнда Миқаа-ԥҳа илыхьыӡнызҩылоит.
Ҳқьабзқәа, ҳҵасқәа, ҳмилаҭ ԥсҭазаара аиҿартәышьа, ажәак ала, аԥсуара ҳәа ҳзышьҭоу иаҵоу «амаӡа» ҳаналацәажәо, иахәҭоуп иаҳгәалаҳаршәарц ҳажәлар ирымоу даҽа ҟазшьакгьы – уи ауаҩытәыҩса ишықәсрацәахыҵра.
Хаҭала сара, 1945 ?946 шықәсқәа инадыркны жәлар рҿаԥыц ҳәамҭақәа ҭаҩуа аԥсуа қыҭақәа санрылаз, аӡәымкәа, ҩыџьамкәа срықәшәеит 100 шықәса хара инзыжьхьаз аҳәса, ахацәа. Урҭ, шамахамзар, ажәлар рҿы ҳаҭыр зқәз, аҿаԥыц змаз, ажәытәи аҿатәи реиҿырԥшра зылшоз џьоук ракән. Ҵоуп, дара-дара злеиԥшымыз рацәан. Аӡәы акаҩҳәа ашәа анаацәыригоз, ибжьы аеҵәа кыднаԥаауан, егьи дҽыбӷаҟазан, ахҩык – ҿаԥыцла деиқәшәан, аԥшьҩык – абаҩԥҵәа аиԥшьра идыруан, уҳәа убас иҵегьгьы. Аха дара зегьы уаа хандеиҩцәан, анхашьа-анҵышьа цқьа издыруаз ракән.
1946 шықәса ааԥынра мшык азы сымҩахыҵит Очамчыра араион Тамшь ақыҭан инхоз Бжьаниа Шҳангери иҩныҟа. Усҟан уи ихыҵуан 148 шықәса. Ашҭа ҳанықәла – абан дахьыҟоу! – рнапы надырхеит исыцыз. Шҳангери абаҳа кны ажра дҭагылан, аҩар цартә еиԥш аҭрыцқьаара даҿын.
Ҳарҭ аҭаацәа ҳԥылан, ҳхагалан акәасқьа абарҵаҿ
ҳдыртәеит. Асасцәа шиҭаз аниарҳәа, ибаҳа аҽыҩҳәа ажра ахықәаҿ инаирсын, акәасқьа ашьҭахь ала амаҵурҭахь днеит. Уа иусуга маҭәақәа ишәыхны, ицәырҵгақәа рыла иҽеилеиҳәеит, амардуан ала акәасқьа дыҩхалан, данааҳадгыла Бзеила шәаабеит! – ҳәа ҿааиҭит уи, иарӷьа раҵәаны игәшԥы аҟынӡа иҩышьҭыхуа.
Нас, азал ахь ҳаҩналт, иара итәарҭа хазы иалхны иҟан усгьы, днатәан, аицәажәара ҳналагеит.
Иаразнак игәасҭеит: данцәажәоз аӷьаца-ӷьацаҳәа ибжьы рдуны дцәажәон. Илымҳақәа ирыгмызт, иблақәагьы ибзиан ирбон, аланырԥшыга ныҟәигомызт, ихаԥыцқәа ҵҟәашаа зегь еибган, иблақәа ҭбаан, иԥынҵа маҷк аҟара агәы ҩылхын, ижакьа ӡыш ркьаҿны иҵырффан, игәдыҽҽаломызт, ижәҩахыр 8џаџан, имахәҿа иааркны инапқәа дуун, дахьтәаз, акыдиааларҭа шамазгьы, дџыхӡа, диашахәҵәаӡа дтәан.
Ус ҳхәы дырхиеит. Агәыла ӡӷаб агәгәми алагьани лыманы дааскьаны данаагыла, аԥшәма дҩагылан, ишаԥу еиԥш, инапы иӡәӡәеит, нас уи ҳнаишьҭалеит ҳаргьы.
Ауада акәакь аҿы икыдын аныха сахьа. Шҳангери днадгылан илахьи иџьымшьи иӡатәит, уи ашьҭахь ауп дааины ихәы данахатәа.
Крыфара аишәа иахатәаз рыцыԥхьаӡа афырџьанқәа анаақәдыргыла, Шҳангери ихәы инапы аиркаанӡа, афырџьан аақәихыит.
– Уа, анцәа ду, суҳәоит, ҳаԥсуара умырӡын! –иҳәан, ифырџьан акыр иҩышьҭихын, дҩахан ижәит.
– Ҳабацәа рхаангьы раԥхьатәи аныҳәаҿа аԥсуара акәзма изызкыз? – игәаӷьны сҵааит сара.
Шҳангери сызҵаара џьашьаны ҳамҭак дсыхәаԥшуан.
– Уажәы, дад, уаткала ҳчеиџьыка хҳартлеит, уашьҭан ҩылагьы ишьҭаҳхран ҳаҟоуп уи аныҳәаҿа. Хыхь ажәҩан, ҵаҟа адгьыл, урҭ ирыбжьашеишеиуа ирыбжьоуп амра.
Аԥсуа изы убарҭ ираҟароуп аԥсуара. Аԥсуа дыҟоуп – аԥсуара иманаҵ! Ҳаԥсадгьыли ҳаԥсуареи еизшоуп, урҭ дара-дара еинаалоит, дара-дара ҭибагоит, дара-дара хаибарҭәаауеит. Ари шәхашәмыршҭыроуп шәарҭ, аҿар игылаз! – дацралан ауп арҭ ажәақәа шиҳәаз Шҳангери.
Шықәсык зны Аԥсны даҭааит англыз шәҟәҩҩы Џьон Пристли. Уи иаҳахьан ҳтәылахь дааиаанӡагьы ақәрарацәа змаз Бжьаниа Шҳангери иӡбахә.
Аҭаҳмада дибарц аниҭахха, дыргеит Тамшь ақыҭахь.
Џьон Пристли дааҟәмҵӡакәа аԥшәма ихәаԥшра хҭеикит.
– Аҭаҳмада уихәаԥшцәоит, иҟалап 147 шықәса ихыҵуеит ҳәа иуарҳәаз узхамҵазар? – дҵааит Аҟәантәи асас ицыз аӡәы.
– Иашан сгәы иаанагоз удырит, ҳазҭо аԥшәма уи аҟара ақәра имам, даара ихыҵуазар, 100 шықәса дреиҳам.
Асас иажәақәа еиҭаган Шҳангери иарҳәеит. Уи маҷк дааԥышәарччан ус аҭак ҟаиҵеит.
– Ҳасас абзиара иқәзааит, акырӡа сирҷкәнит, иажәыз аҵлагьы аҿара аҭахуп, уи азыҳәан ауп џьара-џьара махәҭақәак захылҿиаауа. Сара 120 шықәса сырҭысхьан, ахԥатәи аԥҳәыс данаазга. Абри ҳамаҵ зуа лоуп ларгьы, ҩыџьа арԥарцәа ҳахшеит, абан даргьы ахьгылоу, макьана иҷкәнцәоуп, аҳәса аарымгац. Акыр сзырҷкәназ ҳасас иасҳәарц сҭахыуп даҽакгьы: сара сықәра иагирхаз ашықәсқәа иара иқәра иагирхар, нас дыҟаӡам ауп иаанагоу, абри ухоумыршҭын, дад, ҳасас! – дцәажәеит аԥшәма. Уи нахыс аҳәаанырцәтәи иааз асас азҵаарақәа рыҭара даҟәҵт.
Аԥсуаа рышықәсрацәахыҵра такә ааҵуеит анаукаҿы иалацәажәоуижьҭеи. Ауаҩытәыҩса игәабзиареи иқәрарацәареи зылшаз абарҭ роуп ҳәа жәпаџьара иҳәоуп агәаанагарақәа. Аԥсны ашықәсрацәахыҵра зыбзоуроу араҟа аҳауа ахьыбзиоу мацара акәӡам, зегь
раԥхьаӡа игылазаргьы ҟалап жәытә-натә аахыс аԥсуа иԥсҭазаара шьақәгылашьас иамаз . Ус анакәха, уи азҵаара ду иузалго иҟам, дац-ԥашәла иаларсуп аԥсуара.
Еиҭасҳәахуеит, ашықәсрацәахыҵра аҳауа ахьыбзиоу мацара иабзоурам, џьоукы иадӷьазкылан уи аҳәара ишаҿыц иаҿӡоуп.
Адунеи зегьы еицырдыруеит Швеицариа заҟа аҳауа зҩыдоу, заҟагьы иԥшӡоу, иара убасгьы идыруп уаҟа ауаатәыҩса рыԥсшьарҭа ҭыԥқәа заҟа еиҿкааны иҟаҵоу. Ари атәыла цқьа уанахәаԥшлак, абра акәзар ҟалап ауаатәыҩса рзыҳәа џьанаҭ ахьыҟоу уҳәап. Аха аҳауа зҩыдеи аԥшӡареи рымацара ирылымшозаап ауаҩытәыҩса иԥсҭазаара анарха аҭара. Иаазгоит ҿырԥштәы заҵәык. 1956 шықәса рзы Швеицариа инхон 2 миллионки 800 нызқьҩык ауааԥсыра. Убарҭ зегь рахьтә 3-ҩы заҵәык ракән шәышықәса ирҭысхьаз. Аԥсны аагозар, 300 нызқьҩык ауааԥсыра рахьтә ҩнызқьҩык иреиҵамызт аӡәаӡәала иааԥхьаӡаны шәышықәса ирҭысхьаз.
Ирацәаӡами нас ари наха-аахашьа змам афақт иҳанаҳәоу?
Ҳәарас иаҭахыузеи, аҳауа зҩыдагьы, атәыла аԥшӡарагьы, абеиарагьы зегьы ацхраауеит ауаҩытәыҩса иԥсҭазара анарха. Аха зегь раԥхьа игылазар ҟалап, еиҭасҳәахуеит, жәытә-натә аахыс ажәлар рыԥсҭазаара еиҿкаашьас иамаз атәы. Иаагап аԥсуа жәлар: иабааԥшуеи урҭ рыламыси рыпатуи? Иаҵанакуазеи аԥсуа иуаҩра? Ишԥеилкаатәу иаамсҭашәара, иабааԥшуеи уи? Дышԥарыдыркылоз асас, ишԥеиҿыркаауаз ачеиџьыка, ишԥашьақәгылаз аиҳаби аиҵби реихаҵгылара? Дышԥарааӡоз асаби, ишԥаруаз ачара? Ишԥеиҿыркаауаз аԥсыжра, аԥсхәра? Ишԥеилыркаауаз ахьӡи ахьымӡӷыи? Изеиԥшроузеи рыфатә-рыжәтә? Ишԥашьақәгылаз аҭаацәа,
ишԥеизыҟаз ауеи аҭахыи, ажәак ала, аԥсуара ҳәа ҳзышьҭоу инхарҭәааны аныҟәгара шыуадаҩугьы, уи ауаҩытәыҩса иԥсҭазаара иацхраауан, иарҭбаауан, иарбеиауан, иарԥшӡон, ҳәарада, анархагьы анаҭон.
Абра иаазгарц сҭахыуп еицырдыруа аԥсуа сахьаҭыхыҩ ду А. Чачба-Шервашиӡе иҳәамҭак. Еиҭазгом, иара излеиҳәаз абызшәала инсыжьуеит:
Жәытәӡа аахыс ари адгьыл ҳалал нхарҭас-нҵырҭас ишьҭызхыз, иагьықәӷьацаз аԥсуа жәлар рҭоурых наскьеи рыԥсҭазареи иазҿлымҳахаз авторцәа рацәаҩуп. Аԥсны Урыстәыла ианадырҵа ашықәсқәа инадыркны ҳахәаԥшуазаргьы, иаҳԥылоит жәпаҩык авторцәа. Урҭ иаԥырҵеит ҳазлацәажәо атема иахҳәааны еиуеиԥшым аусумҭақәа жәпакы. Ирылаҳхып иаҳа хра злоу ҳәа иԥхьаӡоу усумҭақәак:
С. Т. Ажәанба «Аԥарда иаҳнамырбо аибагәӡра», Н. С. Патеи-иԥа «Аԥснытәи ачара», Н. Державин «Аԥснытәи ачара», К. Д. Маҷавариани «Аԥсуа ԥсҭазара иалхыу ҟазшьақәак», Г. Ф. Чурсин «Аԥснытәи аетнографиазы аматериалқәа», Н. И. Марр «Аԥсуаа рҭоурыхи рыбызшәеи рзы» уҳәа убас иҵегьгьы.
Арҭ аҩымҭақәа анаԥырҵоз аахыс жәа-шықәсала
аамҭа шцахьоугьы, аԥсуаа рыбзазараҿы шьаҭанкыла аԥсахрақәа шыҟалазгьы, арҭ аусумҭақәа иҳаилдыркаауа шьарда ирацәоуп.
Асовет аамҭазы иаҳагьы иҭбаахеит акәмзар, еихымсыӷьит аԥсуаа рыбызшәеи, рҭоурыхи, рыбзазареи рыҭҵаара.
Иахьа уажәраанӡа аԥсуаразы иаԥҵоу аҭҵаамҭақәа зегьы ирылаҩашьаӡом аҵаулареи амҽхаки рыла аҭоурых наукақәа рдоктор, апрфессор Шь. Д. Инал-иԥа ишәҟәы «Аԥсуа етикет азы аочеркқәа» захьӡу. Уи аҭыжьырҭа «Алашараҿы» иҭыҵит 1984 шықәсазы, иаразнакгьы аԥхьаҩцәа ирылаҵәеит. Ари ашәҟәы цәырҵаанӡагьы апрфессор Шьалуа Инал-иԥа акырынтә дазхьаҳәхьан аԥсуаа ртрадициатә культура атема. Аԥсуа жәлар гәк ала ирзыҟаз, акыргьы ркультура арҿиара иацхраауаз аурыс шәҟәҩҩы Константин Симонов ҳзыхцәажәо Шь. Инал-иԥа ишәҟәы данаԥхьа, ус иҩуан:
Зыӡбахә ҳалацәажәо ашәҟәы жәаҩа хык рыла ишоит, арҭ ахқәа аки-аки хаибарҭәаауеит.
«Аԥсуа етикет азы аочеркқәа» захьӡу ашәҟәы аатуеит аԥсуаа ртрадициатә-бзазаратә кәльтура ианыԥшуа аҭоурыхтә дацқәа рыла. Абри аҟәшаҿы ҷыдала иахәаԥшуп аԥсуаа жәытәӡа аахыс ирылаз арратә ҟазара, иахьа шамахамзар иуԥыхьамшәо атерминқәагьы жәпакы ирылацәажәоуп.
Аусумҭа аҩбатәи ахы азкыуп атрадициатә культура, убрахь аетикагьы налаҵаны, иарбан аамҭаз уи анҿиоз, иарбан уаажәларраз усҟан аԥсуа ҳәынҭқарра злашьақәгылаз, уи классла ишшаз, асоциалтә
еихагыларақәа шыҟаз, урҭ реиҟарамра, уҳәа автор инарҭбааны урҭ зегьы дрыхцәажәоит. Абраҟа ҷыдала иазааҭгылоуп «ауаҩы дуаҩызтәуа» ҳәа иԥхьаӡаз аԥсуа етикет. Уи ауаажәларраҿы ауаҩы иҽырсифаҭны ихымҩаԥгашьа мацара акәӡам, уи инеидкыланы аԥсуа иԥсҭазаара шеиҿартәоу «жәлар рыламыс» ҳәа изышьҭоу аԥсуара ахаҭа ауп.
Ахԥатәи ахы азкыуп ауаҩытәыҩса иҭеиҭыԥш. Жәлар рҳәамҭахьтә, аԥсуа литературахьтә иаагоуп ахацәа, аҳәса рыԥшра-рсахьа, реилаҳәашьа. Амаҭәа – ашәҵатәы, ахьҭа аныҟоу ахьҭа иҟәзкуа, ашоура аныҟоугьы – иԥсы изырго мацара иахәаԥштәым. Аҽеилаҳәашьа иаҳнарбоит уи ауаҩ идоуҳатә культура аҩаӡара. Урҭ зегь инарҭбааны иаарԥшуп ари ашәҟәы ҳазлацәажәо ахәҭаҿы.
Аԥшьбатәи ахәҭа – иаанарԥшуеит аԥсуа иҽықәтәара иадҳәалоу аетикет.
Ахәбатәи ахы – қәрала еиҳаби-еиҵби реихаҵгылара аԥсуа иԥсҭазаараҿы ҭыԥс иааникыло атәы.
Еицырдыруа аԥсуа жәаԥҟа «Аиҳаб дызмам – нцәа димам», мамзаргьы «Анцәақәагьы аиҳабык дрымоуп» – абри ахшыҩҵак шьаҭас иныҟаҵаны, автор акыр днагәлаланы иааирԥшит уи ақьабз амҽхак.
Афбатәи ахы – азкыуп аԥсуа ҭаацәа ашьақәгылашьа азҵаара.
Абжьбатәи ахы – аԥсуа исасдкылашьа иазкыуп. Ари жәытәӡа аахыс аԥсуаа иныҟәрго ақьабз ԥшьақәа ируакыуп. Баша иаԥырымҵеит ҳажәлар аҵак ду змоу ажәаԥҟа: «Асас дахьымҩахыҵуа – быжь-насыԥк неигоит». Автор цқьа еилкааны имаз амаҭәар ихы иархәаны, инарҭбаана дахцәажәеит аԥсуара хәҭакны иаларсу асасдкылара.
Аабатәи ахы – асас изы идырхиаз аишәа амҩаԥгашьа ауп изызкыу. Ари – зеилкаарагьы ус имариам, ганрацәала ишьақәгылоу, аԥсуа иҩнуҵҟатәи идунеи
аҭбаареи аԥшӡареи узырбо ақьабзқәа ируакыуп. Уи азыҳәан ауп автор иаҭыԥны изааиго Евгени Марков иажәақәа:
Ажәбатәи ахы – аԥсуа ауаҩытәыҩса иахь имоу агәҳалалреи иламыс азхырхәареи аазырԥшуа ақьабз иазкыуп.
Ажәабатәи ахы аҟны – аԥсыжрақәеи аԥсхәрақәеи еиҿкаашьас ирымоу ақьабзқәа ирылацәажәоуп.
Ажәеизатәи ахы – аԥсуа иҿаԥыц амҽхак иазкыуп. Автор агәра угартә дақәшәаны иааирԥшуеит аԥсуаа рҿы шьарда ҳаҭыр зқәз – ажәа азҟазара.
Аҵыхәтәантәи, ажәаҩатәи ахаҿы – аԥсуааи адыгақәеи аетикет аҿы реиԥшрақәеи реиԥшымрақәеи ртәы ауп автор дызлацәажәо. Ара инарҭбааны ахархәара амоуп, автор ихаҭа ишиҳәо ала, Б. Х. Бгажноков еицырдыруа ишәҟәы «Адыгаа ретикет».
Аџьабаа ду здибалаз, жәларык жәытәӡа аахыс рыԥсҭазара аазырԥшуа ашәҟәы ахыркәшарахь даннеи, автор иахәҭаҵәҟьаны ихы иаирхәоит А. Еинштеин еицырдыруа иажәақәа:
Иҟалап, ари ашәҟәы ахцәажәара маҷк садхалацәазаргьы, иара зыԥсоугьы ацәыргашьа сақәмшәозаргьы, аха идыруп ҳәа сгәы иаанагоит хықәкыс исымаз. «Аԥсуа етикет азы аочеркқәа» захьӡу апрфессор, алитературатә критик Шь. Д. Инал-иԥа ишәҟәы – зда ҳамам аусуамҭақәа ируакыуп. Изакәзеи «ажәлар рыламыс», даҽак ала иаҳҳәозар, изахьӡузеи аԥсуара? Иахьатәи аамҭа мацара акәӡам ашәҟәы иҳанаҳәо, уи ҳхьанарԥшуеит ҳажәлар знысыз, акырӡа ишәарҭаз, иҭаҟәаҭаҿаз аҭоурых мҩахьгьы, ҳақәнарԥшуеит уаҵәы ҳазныларан иҟоу амҩагьы.
Автор иааигоит К. М. Симонов иажәақәа:
Абри ахшыҩҵак ашьақәрӷәӷәаразы Шьалуа Денис-иԥа иахәҭаны иԥхьаӡеит аа-цәаҳәак иреиҳам сажәеинраала аԥхьаҩ идигаларц. Абар иаргьы:
Иахьырааӡо абиԥара,
Ишаҳәшаҳәуеит хәшҭаарак.
Ишаҳәшаҳәуеит амца аԥхара,
Мроуп нас адгьыл аҿ иара!
Зқьышықәсала уи аԥхара
Иҟоуп, иӡуам, ихаҵа,
Аҵеи дызгароу агара
Иадԥхалонаҵ ижжаӡа!
Ааи, ус ауп, кьаҭара ақәмзар ауп уи амца, аҵеицәа ҳзызааӡо агара ишадԥхалац иадԥхалалароуп ижжаӡа!
1983 шықәса рзы Қарҭ, аҭыжьырҭа «Мецниереба» иҭнажьит В. Л. Бигәаа иусумҭа «Иахьатәи аамҭазы ақыҭа ҭаацәара аԥсуаа рҿы» захьӡу. Аусумҭа аԥхьажәаҿы автор дырзааҭгылоит ишьҭихыз атема иалацәажәахьоу ауаа рыӡбахә, реиқәԥхьаӡара мацара акәӡам рҩымҭақәагьы ахәшьарақәагьы риҭоит.
1973-1977 шықәсқәа раан автор Аԥсны ақыҭақәа рҿы еизигаз амаҭәарқәа шьаҭас иамоуп ари ашәҟәы, ишоит 4 хыкны.
Актәи ахы иҳанаҳәоит иахьатәи аҭаацәа економикала шьаҭас изықәгылоу. Автор давымсит иахьатәи анхаҩы иара идԥхьаӡало адгьыл ҽыҭ инаҭо ахашәала адагьы, инхашьа-инҵышьа, хныҟәгашьас ирымоу иахьатәи ақыҭа ҭаацәара.
Аҩбатәи ахы автор иазикуеит ҩнуҵҟала аҭаацәа реиҿкаашьа. Хазы иалкааны иахцәажәоуп аԥсуа қыҭа ҭаацәара амҽхак. Иазгәаҭоуп аҭаца зыҩны дыҩнагылоу ахаҵа иҭаацәеи лареи реизыҟазаашьа, аҭаацәараҿы аиҳаби аиҵби ирыбжьоу апату.
Ахԥатәи ахы иҳанаҳәоит аԥсуа қыҭа аҭаацәара злашьақәгылоу ақьабзқәеи аԥҟарақәеи. Иахцәажәоуп аҭаацәара ҿыц шьақәгылашьас иамоу, ачара заԥхьа ишьҭоу ишԥалихуеи агәрӷьара амш, дышԥадәылҵуеи аҭаца лыҩны, иара убас инеиҵыхны иазааҭгылоуп ачара шыруагьы.
Ҳзыхцәажәо ашәҟәаҿы хазы иалкааны иарбоуп аҩнаҭаҿы ахҭылҵ ииреи иааӡареи ирыдҳәалоу ақьабзқәеи аԥҟарақәеи.
Аҵыхәтәантәи, ахәбатәи ахы азкыуп аҭаацәа рдоуҳатә ԥсҭазаара.
Ҳазлацәажәо атема ду шьарда џьабаа адибалахьеит И. Г. Аргән.
«Бзыԥтәи аԥсуаа иахьатәи рыбзазашьеи ркультуреи» (1971 ш.), «Асовет аамҭа ашықәсқәа рзы аԥсуаа рматерилтә культураҿы иҟалаз аиҭакрақәа» (1974 ш.), «Иахьатәи аамҭеи атрадициақәеи» (1974 ш.), абарҭ аԥҵамҭақәа рҿы, ажәытәи аҿатәи еиҿырԥшуа, автор дрылацәажәоит аԥсуаа иахьатәи рқьабзқәеи рҵасқәеи аиҭакрақәа шырныԥшыз, дрывсуам урҭ зыхҟьоугьы.
Уажәааигәа Ҭырқәтәыла саныҟаз, аӡәым, ҩыџьам исдырбеит ҭырқәбызшәала И. Г. Аргән ишәҟәы иҭыҵыз, ргәы иахәаны иахцәажәон, ааигәа-сигәа ҳазла-иргәрӷьаша усумҭа ҳадигалома ҳәа исазҵаауан.
1978 шықәса рзы, Аҟәа ашәҟәҭыжьырҭа «Алашара» иҭнажьит «Аԥсуаа рҽыбӷаҟазара» захьӡу Гьаргь Амҷба ишәҟәы. Аԥхьажәа анаҩс, аусумҭа шьақәгылоуп хә-хык рыла.
Актәи ахы азкыуп Аԥсны аҽқәа ранҵареи рааӡареи рҭоурых аҟынтә азгәаҭарақәа.
Аҩбатәи ахы иҳанаҳәоит аԥсуаа аҽы шныҟәргоз атәы. Автор акыр инарҭбааны дрыхцәажәоит Аԥсны иқәнагалаз аҽыжәлақәа, иаҳҳәап: аҟарач ҽқәа, ҟабарда ҽқәа, аԥсуа ҽқәа уҳәа убас иҵегьгьы. Гьаргь Амҷба ибжьаижьуам аԥсуаа адырра ду шрымаз, аҽы чымазарақәа реилкаара ишазҟазаз, рыхәшәтәрагьы шрылшоз.
Ахԥатәи ахы аҽымаҭәа ауп изызку. Автор, ажәабжьҳәацәеи аҽҟазацәеи ихы иархәаны, ишьақәиргылоит, иахьа ҳлексикаҿ шамахамзар уаҩ иԥымло аҽы маҭәақәа рыхьӡқәа, давсуам урҭ рхы ишадырхәозгьы.
Аԥшьбатәи ахы акырӡа аинтерес зҵоу акы акәны иԥхьаӡатәуп, иҟалап ари ахы – ашәҟәы зегьы иагәцәзаргьы.
Ахәбатәи ахы азкыуп ҽылатәи аицлабрақәа, иаҳҳәап: аҽырыҩра, аҽырхәмарра, абазшьҭыхра, аҽыҳәҵәы, дышҽыжәу акьан аихсра, аҭарчеи.
Даара иус ҟаимаҭхон ҳзыхцәажәаз аусумҭақәа еиҭаҭыжьзар. Усҟан авторцәа иахьатәи аамҭа иаҳнаҭо азинқәа рхы иархәаны, рҩымҭақәа рҿы ирылдыршарын аиҭакрақәеи, арҿыцрақәеи, ацҵарақәеи.
Аеҵәа жжаӡа ажәҩан икыдшәан ианҭалалак, уи збо «Сыеҵәахә кыдуп!» иҳәоит, агәра гангьы дыҟоуп, зыԥсы ҭоу зегьы рыеҵәахәқәа шкыду.
Аԥсуара злеиҿартәу ақьабзқәагьы, анҭ аеҵәақәа реиԥш, ҳажәлар рыԥсҭазаара дырлашоит, ашәышықәсақәа иргәлган ишаагоугьы, есқьынагьы иҿыцуп. Иҟоуп урҭ рахьтә аҭоурых цәқәрԥақәа зынӡак ирзымхәаҽызаргьы, зныкшарақәа зныԥшуа, аха иҟоуп аамҭа џьбара изалымҵызгьы.
Еҵәак кыдшәар, ацынхәрас даҽа еҵәак кыдлоит, ус иҟамзар, хыцк-ҩыцк рыда, ажәҩан ккаӡа иҭацәхьазаарын уажәшьҭа.
Гәаҟрас иҟалаз, ус иҟам ажәлар рқьабзқәа, урҭ знык аԥсҭазаара ианалӡаалак, ҩаԥхьа рыԥсы рхалартә еиԥш рырхынҳәра уадаҩӡоуп, зынӡак ҟалашьа змаӡам усзаргьы ҟалап.
Даҽакыуп урҭ реиқәрхареи, иԥсыҽхахьазаргьы ррыӷәӷәареи, рыԥсы ҭазҵаша ашьа ԥха рылаҵареи ртәы. Ҳкультура ахкқәа зегьы, ҳабызшәагьы уахь инарылаҵаны, реиқәрхареи инарҭбааны наҟ-наҟтәи рырҿиареи азыҳәа иԥшаатәу аусхкқәа ҳанрылацәажәо, хәц-хәц еилкааны иҳамазароуп, ҳажәлар, наскьаӡантә иаагоу рҭоурых мҩаҿы акырантә аӡреи аԥсреи ишырҭагылахьазгьы, иахьа хаҿыла даҽа милаҭк иалазмырҩашьо адоуҳатә беиара дуӡӡа рзынханы ишрымоу, инҭкааны иаҳҳәозар, уи абеиара иахьӡуп
аԥсуара.
Ҳабацәа раԥхьа аныҳәаҿа анааныркылоз, «Уа, Анцәа Ду, иумырӡын ҳаԥсуара!» ҳәа акән ахы шыркуаз. Избан, уи аҟара изрыхӡыӡаауазеи рмилаҭ қьабзқәа? Насгьы изахьӡузеи, мшәан, иара аԥсуара ахаҭа? Иҟоума уи хәҭа-хәҭала еиҿыршәшәаны иаҳзырбо усумҭак? Иахьатәи ҳхьыбҿар излашьҭыркаарызеи рмилаҭ еиҿартәышьа?
Аҩнаҭақәа рҿы макьана иаабауеи иныҟәаагауеи рымацара азҳархар ҟалоума?
Рхы зқәркрызеи ҳаԥхьаҟа ҳмилаҭ иазгыларан иҟоу абиԥара?
Иазгәаҳҭап, аԥсуа ҳәа зхы зыԥхьаӡо зегьы аԥсацәоума?
Хылҵшьҭрала даԥсыуазаргьы, иахьа ихатәы бызшәа издыруам, ҳқьабзқәагьы дрылаҟам, арахь даԥсыуа гәҭылсазар иҭахыуп. Ишԥаԥсыхәоу наҟ ҳнаскьацыԥхьаӡа урҭ рацәаҩхо иалагар? Ҭырџьманда иуацәа-иҭахцәа дзырмацәажәозар, дымҵаакәангьы ҳқьабзқәа рҵакы изеилымкаауазар? Иабанӡаҳахәарҭоу «Сыԥсы аҿҳәароуп Аԥсны!» ҳәа адыжәҳәа агәы аҭасра мацара?
Иаарԥштәӡами ари еиԥш арыцҳара зыхҟьо? Уаҳа ԥырхага ҟанамҵартә еиԥш, нкылашьас иамоузеи иҳалагьежьуа иҳалоу уи аҿкы бааԥс?
«Ҳажәлар дара ртәы дара ирдыруеит, ахәҷқәа реиԥш ҩаԥхьа ашкол рҭаҵара ҳалагарым!» ҳәа ацәажәарақәа шыҟоугьы аадыруазар ауп. Аха ҳшымгәӷӡоз Аԥсны дажәлеит амҵарсҩы, ҳаԥсадгьыл иазылаҟәит ааигәасигәа иамбацыз аамҭа еиқәаҵәа. Аԥсуа жәлар рҿаԥхьа иаақәгылахт аҟазаареи аҟамзаареи рызҵаара. Убасҟан ҳхьыбҿар аибашьрахь ааԥхьара рҭахымхеит, ҳаԥсадгьыл ашәарҭа ианҭагыла, аиқәрхара азыҳәа абџьар шьҭыхны гәшԥыла аӷа иҿагылеит. Заҟаҩ хаҵала рыԥсадгьыл рхы ақәрҵазеи! Урҭ идырҵабыргыит ҳабацәа рҳәахьа: «Ар маҷ хьӡы ргеит!» Афырхацәа рыхьыӡ-рыԥша иҭамшәаӡо мраны Аԥсны иахаԥхалашт иага аамҭа царгьы.
Иабаҵәахыз адунеи зегьы зыргачамкыз ари ахаҵара зыхҿылиааз адацқәа?
Ҳабацәа иаҳзынрыжьыз ақьабз бзиахәқәа есқьынагьы ашәыргәндара иаҿагылон, ахаҵара иадгылон, иагьазышәаҳәон, аиаша хымкых нцәахәс ирыман. Ҳабацәа милаҭ еилых ҟамҵакәа ауаҩытәыҩса ибзиабара зегь раԥхьа идыргылон. Здыруада абраҟа акәзар аԥсадгьыл абзиабара зхылҿиаауа адацқәа ахьыҵәахыу?
Аԥсны, ишдыру еиԥш, гәабзиара чаԥарҭас иԥхьаӡоуп,
убри иабзоураны ари адгьыл ажәларқәа рзы еиԥықәсларҭахеит. Ари аҭагылазаашьаҿы ҳабызшәеи ҳкультуреи рырҿиараҿы инарҭбааны аныррақәа ҟамлар аушам. Урҭ мап рцәаҳкып, ихаҳәеиларҭәахыу аҭӡамц ҳакәҳаршап ҳәа акәӡам исҳәарц исҭахыу. Кәараҷҷак аӡымҩас иалаҵәеит ҳәа, иамыхәозар иаԥырхагам, аха иалаҭәаз аҵкыс еиҳахо иалагар, нас иабакылсуеи?
Ҳхаҿы иаагап абри еиԥш аус ҟаимаҭ гәԥҩык анаукатә усзуҩцәеи ашәҟәҩҩцәеи рҽеилархәны иаԥырҵеит аԥсуара нҭырҷҷааны иаҳзырбо, еилырфаҷа иҳазҳәо усумҭак. Уеигәрӷьаны уи аԥхьара уналагеит, уалгаанӡагьы узаҟәҵуам, акакала уаԥхьа иниасуеит ҳабацәа иаҳзаԥырҵаз ақьабзқәеи аԥҟарақәеи, иаҳҳәап, ишԥаԥылоз ҳабацәа ахшароура; ишԥамҩаԥыргоз ааӡара; ишԥархыргоз арԥысра, аԥҳәызбара; ишԥамҩаԥысуаз ахаҵацара, аԥҳәысаагара, ачараура, асасдкылара?..
Ацәгьеи абзиеи рышьхәа еивҵоуп, рҳәоит, ари аусумҭаҿы иуԥымлар ҟалашам аԥсра, аԥсыжра, аԥсхәура уҳәа убас иҵегьгьы, ирыҵаркуа ақьабзқәа. Ажәак ала, иузымдыруазаргьы, иудыруан иухашҭызгьы угәаларшәо, урылаԥшуеит ҳажәлар ашәышықәсақәа ирылган иааргаз, рыԥсы злеиҿартәу аҟазшьақәа. Усҟан иџьоумшьар ҟалашам ҳажәлар рцәаҩа абеиареи, аԥышәа ду зныԥшуа рыхшыҩ-лшареи, рхачҳареи. Абарҭқәа иугәаладыршәар ҟалоит афранцыз литература аклассик Виктор Гиуго иажәақәа. Уи убас иҳәеит зны: «Хыԥхьаӡарала акәӡам ажәлар рдуӡӡара злашьақәдыргыло, ауаҩытәыҩсагьы ишәагаа ала акәӡам идуӡӡара зларшәо».
Хыхь зыӡбахә цәыраагаз аусумҭа уаҩы иԥыхьашәартә иҟалагәшьар, агәра згоит, иаразнак жәлары ирылаҵәашт. Хаҵа ицо аԥҳәызба «Аҭацара саԥхьа ишьҭоуп, акыр сыгхарыма?» ҳәа уи ашәҟәы аахылымтыр лушам. Ԥҳәыс даазго арԥызбагьы
«Амаҳәра саԥхьа ишьҭоуп, схы шԥамҩаԥызгари?» ҳәа уи ашәҟәы, иара имамзаргьы, иԥшааны даԥхьоит. Асас дыздызкыло аԥшәмагьы, аԥсра иақәшәазгьы уи ашәҟәы инагәламԥшыр рушам.
Абас жәлар ргәы иахәаз ашәҟәы ицәгьазма инарҭбааны ахархәара амазар? Иаҳҳәап: ашколқәа аиҳабыра классқәа инадыркны, егьырҭ аҵараиурҭақәа рыҿгьы рҵага шәҟәык еиԥш ирыдгалазар? Ажәак ала, маҭәарк аҳасаб ала ҳқьабзқәа еидызкыло аԥсуара ҳҵара асистема иалаԥхьаӡазар?
Ицәгьазма уи еиԥш аусумҭа жәлар рыԥсҭазаара иадҳәалоу азҵаарақәа лассы-лассы еимактәыс иахьрымоу аусбарҭақәа рҿы хархәагас, цхыраагас ирымазар?
Аԥхьаҩ идызгалаз «Адацқәа бзанаҵы – аҵла аԥсы ҭоуп» зыхьӡысҵаз аусумҭа иазышьҭымхуа еидарак иаҵасҵарц сгәы иҭаӡам. Ари аханатәгьы жәлар рдоуҳатә культура иазҿлымҳаз, аха зҽазҵәылхны уи аҭҵааха змоуз, ус иналк-ҩалкны иҟаиҵаз згәаҭарақәак ракәны иԥхьаӡатәуп.
Аҩадахьы ишазгәаҳҭаз еиԥш, аԥсуара зегьы инҭырҷҷааны иаҳзырбаша, еилырфаҷа иҳазҳәаша ашәҟәы аԥҵара ҳаԥхьа ишьҭоуп, анцәа иҟнытә, уи еиԥш аус ду шьҭызхша амчгьы ҳазрыцҳам иахьа.
Здыруада, ари аԥхьаҩ идаагало ҳазгәаҭарақәа уи аус ду ахы зырхәахәуа акәны иҟалар?
Аха уажәнатәгьы ҳцәа иалашәахьеит автор ишҟа имаҷымкәа азҵаарақәа шцәырҵуа. Ус рҳәашт џьоукы: «Избан, ҳқьабзқәа ҭоурыхла ахәаԥшра зрыгхазеи?» Егьырҭ «уи мацара акәндаз, дара зыӡбахә ҳәоугьы иахьынӡахәҭоу игәлырҭәааны иаарԥшым. Автор хахь-хахь илаԥш зықәшәаз азирхеит, изааӡарызеи, азҵаара ду инарҵауланы агәылаԥшра аггәышьоуп!» Иӡырҩуа итәаз ахҩыкгьы абарҭ ажәақәа нарыциҵоит:
«...Џьара-џьара қьабзқәак харҭәаам, ибжьажьуп,
даҽаџьарагьы ҳара иаҳтәӡам ԥҟарақәак цәыргоуп. Избан, ҳқьабзқәа усҟак иӷарума, урҭ реиԥшқәа заҳҭаххарызеи?»
Иааӡарым, иаҳцәыбжьахаз, ма иҳацәкьаҿцәахаз қьабзқәак шыҟоу еиԥш, џьара-џьарагьы ҿыцқәак алаагалап, аха иара аԥсуара зықәгылоу ауасхыр ахаҭа, лакьысшьа змам акы еиԥш иԥхьаӡаны, иааныжьуп.
«Ари аҵкыс, ани иаҳа еиӷьын!» ҳәа аимак цәажәарақәа ракәхарым, иахьа ҳзызхәыцша, уамак ала еибарххан иҟоу ҳаԥсҭазаара иазбзиахаша, егьаднакылаша – абри акәхоит анарха зоураны иҟоу.
Хыԥхьаӡара рымаӡам ажәлар рқьабзқәа змырӡуа, рыԥсы ҭазҵо адацқәа. Убарҭ адацқәа бзанаҵы – ажәлар рыԥсы ҭоуп. Ус анакәха, дац заҵәык иадамхазаргьы зымшала еиқәхаз ауаҩы – ибаргәузеи, уаҳа насыԥ иҭахӡам!
АҬААЦӘА
Аҭаацәа – ауаажәларра ахы злакыз жәытәӡатәи ларҭакны иԥхьаӡатәуп. Уи аҵакы ҭбаауп, егьҵаулоуп, хаз ҷыдала ахәаԥшра зҭахыу зҵаароуп. Ара – ус иҳамҩатәны згәаҭарақәак азҳархоит.
Ажәа «аҭаацәа» – иаҳа ижәытәу аформа «аҭаҳцәа» хәҭа-хәҭала еиҿыршәшәаны ҳахәаԥшуазар, абри еиԥш асахьа ҳауеит: а-ҭаҳ-цәа – а-ҭаа-цәа; а – апрефикс, -ҭаҳ -ҭаа – ажәа ашьаҭа, -цәа – арацәа хыԥхьаӡара асуффикс. Еидаҳкылап арҭ ажәақәа рыхәҭақәеи иареи: а-ҭа-хы – а-ҭах-цәа, а-ҭа-ца, а-ҭа-кәа-жә, а-ҩна-ҭа, а-ҭы-ԥҳа, а-ҭы-џьҳа.. Ажәа ашьаҭа -ҭаҳ, -ҭаа, -ҭа ишжәытәу адагьы, ари ахәҭа иажәахылҵшьҭраны ишыҟалаз аабоит.
Иаҳҳәар ҳалшоит: арҭ ҵакыла еигәцхәу ажәақәа рҿы иаҳԥыло ашьаҭа -ҭаҳ -ҭаа, -ҭа -ҭы – иҟалап дацк иахылҵзар.
Аҭаацәа еилахәшьала иушар ҟалоит ҩбаны:
аҭаацәа маҷ,
аҭаацәа ду.
Аҭаацәа маҷ – хаҵеи ԥҳәыси (хшара дрымам), дызмоугьы: ан, аб, аԥа, аԥҳа.
Аҭаацәа ду: ан, аб, абиашьа, абиаҳәшьа, анду, абду, аԥацәа, аԥҳацәа, абиашьа ихылҵыз аԥацәа, аԥҳацәа.
Аҭаацәа ду ахьынтә аҭаацәарақәа рышҟа. Иаҳҳәап: ԥшьҩык аишьцәа аҳәсақәа анаарга, еиҿыҵит, еицәыхарамкәа хаз-хазы инхеит. Аха зегь акоуп изҿыҵыз раб иҩнаҭа ԥшәымас иамоу рашьа еиҵбы иакәзаргьы, аҩнаҭа ду ҳәа иԥхьаӡоуп. Еиҿыҵыз аишьцәа рныҳәарақәа убраҟа ауп иахьымҩаԥырго, ҭыԥк ауп ныҳәарҭас иалхны ирымоугьы, рыԥсыжырҭақәагьы џьарак ауп.
Еиҿыҵыз аишьцәа руаӡәк рацәак мырҵыкәа, ақыҭа ааныжьны, нхара-нҵыра ақалақь ашҟа диасуеит. Аха уи ихашҭуам дахьиз, дахьааӡаз аҩнаҭа. Аҩынқәа гыланаҵ, алҩаҵә ҩеиуанаҵ, шықәсык ахь знык, фатәыла, жәтәыла иҽеиқәршәаны, иҭаацәа иманы, абрахь даауеит. Уи дақәныҳәоит иара дызқәиааз адгьыл, рыԥсаҭа ныҳәаны, арыжәтә рызхыиҭәалоит дызхылҵыз иабацәа.
Аҩынқәа гыламзар, иҟоуп анышәынҭрақәа, уахь днеиуеит ихҭылҵ иманы, аҽны хәлаанӡа убраҟа ирхыргоит. Анышәынҭрақәа рыкәша-мыкәша дрыцқьоит, аамҭа ирнаҭозар, ашәҭқәа, агәилқәа еиҭарҳауеит.
Абас ауаҩы иааиԥмырҟьаӡакәа дахьиз, дахьааӡаз иҩнаҭа ихаимыршҭуазар, дызхылҵыз рнышәынҭрақәа
дреихырхәозар, нап рыдикылозар, – ари ауаҩытәыҩса изыԥҵәоу аҳақ усқәа ируакуп, ихшара ргәаҿы иааннамыжьыр ҟалашам хыԥсаашьа зқәым ахатәы дгьыл азыҳәа агәбылра цаҳә-цаҳә.
Хаҵа ицаз аҭыԥҳагьы, хараӡа џьара адгьыл аҵыхәан дынхозаргьы, илхашҭуам дахьиз, дахьааӡаз аҩнаҭа. Иқәӡаахьазар ҟалоит аҩынгьы, егьырҭ ахыбрақәагьы, аха иҟоуп лаби, лани, лҭахцәеи ахьжу анышәынҭрақәа. Иага деилахазаргьы, шықәсык ахь знык даауеит фатәы-жәтәыла лҽеиқәыршәаны, илыхшаз лыманы. Аҩынқәа, ахыбрақәа гыламзар, аҽны хәлаанӡа анышәанҭрақәа рҿы аамҭа рхыргоит, урҭ рыкәша-мыкәша дрыцқьоит, ааԥынразар, ашәҭқәа, агәилқәа еиҭарҳауеит. Аишәа дыргылоит, иақәныҳәоит ари адгьыл, иргәаладыршәоит изхылҵыз, шәыхраҭ бзиахааит ҳәа аҩы рызхырҭәалоит.
Абас есышықәса иааиԥмырҟьаӡакәа аԥҳәыс дахьиз, дахьааӡаз аҩнаҭа лхалмыршҭуазар, дызхылҵыз рнышәынҭрақәа дреихырхәозар, нап рыдылкылозар, – ари ауаҩытәыҩса изыԥҵәоу аҳақ усқәа ируакуп, илыхшаз ргәаҿы иааннамыжьыр ҟалашам хыԥсаашьа зқәым ахатәы дгьыл азыҳәа агәбылра.
Иҟалар алшоит абасгьы: арԥыс дызлыҵыз иқыҭа дацәыхьшәашәеит, иахьа дқалақь уаҩуп, аҩны еихагылақәа руак аҿы ауада ҭбаа-ҭыцәқәа дрыҩноуп, ҳәынҭқарра усҳәарҭак аҿы аус иуеит, дызхагылоу имаҵурагьы баша-машак акәӡам. Ажәак ала, ари ауаҩ ихьыӡ, ижәла уҳәа ареспубликаҿ еицырдыруа уаҩуп.
Ақыҭа даалҵаахыс акыр шықәсақәа ниасхьеит, иабацәа ахьжыугьы цқьа игәалашәом. «Абас ауп, урҭ анышәынҭрақәа аҳәира рхыҵәеит, рааигәара уаҩ дызнеиуа иҟам» ҳәа иарҳәаргьы рацәак хрыҩ азиуам. Ихшаз зны-зынла иҳәоит: «Ҳабдуи ҳандуи ахьыҟоу аабарц ҳҭахыуп, иҟалозар, убраанӡа ҳга» ҳәа.
«Ибзиан исгәалашәыршәеит, ԥсшьара мшык азы шәганы ишәсырбап, урҭ сахьиз ақыҭан ижгәшьоуп!» –
абас дцәажәоит еицырдыруа ауаҩы, аха иахьанӡагьы ихшаз иманы дахьиз, дахьааӡаз ақыҭа ашҟа дзымцаӡац. Избан, ари ауаҩ дызхылҵыз иабацәа зихашҭзеи? Уиаҟара изицәуадаҩхазеи урҭ анышә иахьамадоу аҟынӡа анеира? «Ҳаԥсуара анцәа иумырӡын!» ҳәа иаҵәца кны данныҳәо игәы аҵахьтә иааигоу, ма баша ҽхырцәажәароу?
Егьырҭ зегьы ҳарҟәаҵып, иара ихы дзазымхәыцуазеи? Дшымԥсуа агәра ганы дыҟоума? Иара дызхылҵыз дышрызныҟәаз еиԥш, ихшаз иара ихаҭагьы изныҟәар ҟамлаӡои? Уи хьаас изимамзеи нас?
Уи ахаҵа аҵла гәаҩа дҭымиааит, имамкәа дҟаларым дзықәгәӷуа ауацәа, аҭахцәа, аҩызцәа, нас иҟалазеи, знымзар-зны иааидтәалан агха ду шимоу ибла изҭарымҳәазеи?
Анцәа ду шьарда зымчу илԥха-игәԥха иабзоураны, аҩнаҭаҿы диит ахҭылҵ. Андуи абдуи ари агәрӷьаҿҳәаша разҳәоз ирҭоит аҳамҭа.
Ииз асаби дыҷкәнзар, аб иашьа дындәылҵны ажәҩан днаҵаԥшуеит, «Уа, Анцәа Ду, ҳажәла азырҳа!» ҳәа хынтә еиҭеиҳәоит, нас аҵықьҳәагьы дхысуеит. Абиашьа дыҟамзар, абшьҭрала аҩнаҭа иазааигәоу, иахәҭоу ажәақәа наҳәаны, аҵықьҳәа дхысуеит.
Ииз асаби дыӡӷабзар, анду дындәылҵны, лкасы аалхыхны ажәҩан днаҵаԥшуеит, «Бҭыԥҳа мышхааит! Ҳажәла рзыҳәа быхьӡырҳәагахааит!» ҳәа дныҳәаныԥхьаны дхынҳәуеит, уи аздырхоит, аӡәгьы дхысӡом.
Асаби ииз мчыбжьык ихыҵаанӡа ахьыӡ ирҭоит. Заанаҵ анхәа лҭаца длацәажәаны еилылкаауеит, ани аби ирыхшаз асаби изыҳәа хьӡыс изеилаҳауа. Нас аҭаацәа зегьы еиқәшаҳаҭны иалырхуеит иргәаԥхаз ахьыӡ.
Асаби ихьыӡ даҽакала иԥшаахаргьы ҟалоит. Иаҳҳәап: асаби даниуаз ауха сасыс аҭаацәа дырҭан, цәала-жьыла аҭаацәа ирзааигәоу, еицырдыруа ауаҩы, уи иҟалаз деигәрӷьаны: «Иаха ииз асаби сыхьыӡ ихьыӡзааит!» ҳәа дныҳәа-ныԥхьаны аҵықьҳәа дхысуеит. Мамзаргьы агәлацәа дырҭан даҽаӡәы, убригь еицырдыруа уаҩуп, урҭ аҭаацәа хшара дышроуз аниаҳа, дреигәрӷьаны ашҭа дааҭалоит: «Иаха ииз асаби сыхьыӡ ихьыӡзааит!» – иҳәар ҟалоит. Мамзаргьы иара бзиа иибо даҽа хьӡык асаби ихьӡиҵар ҟалоит, дныҳәаныԥхьаны аҵықьҳәа дхысуеит.
Абас иԥшаахаз ахьыӡгьы аҭаацәа ирыдыркылоит, нас агәла-азла зегьы ирыладырҵәоит. Убри ашьҭахь абду, уи дыҟамзар, аб, инықәршәны аусҳәарҭахь дцоит, аҭаацәа рканиаӷа дҭеигалоит ахьыӡ зырҭаз асаби, ақалақь аҿы акәзар, азагс ахь днеины иахәҭоу зегьы ҟаиҵоит.
Ахшара зауз ан, хьаа-баа лымамкәа даныҩагылалак, аҭаацәа, илыхшаз асабии лареи рныҳәоит, уи ахы азҭауа анхәа лоуп.
Асаби жәохә мшы ихыҵаанӡа дызкәабоугьы, дгарызхуагьы, дгаразҵоугьы анду лоуп. Асаби агарашәа дазыӡырҩыртә даныҟалалак, раԥхьаӡа анду лоуп уи ашәа изызҳәауа.
Шьышь наани, уа наани,
Хәхә наани, уа наани!
Уан даанӡа умҵәыуан,
Уаб даанӡа умҿыхан!
Уа рабнацәа дыцәами,
Уа рабнагәы игәми!
Рабнакәты бзары-бзары,
Раӡыкәты ԥсары-ԥсары!
Аҵыс иаҵәа ҷыры-ҷыры,
Ахцәы бырфын, хаҿы-гәкы,
Дгәрӷьа-гәрӷьо ашьыжь шараз,
Дҿыхарц дыҟоуп, сылашара!
Шьышь наани, уа наани,
Хәхә наани, уа наани!
Ахшара ауахәамахь днаганы дырнаҭуеит, дзыхшаз қьырсианцәазар. Аха асаби дзауыз аҭаацәа даҽа динк иатәызар, уи адин аԥҟара иқәныҟәоит.
Аԥсуаа рыҩнуҵҟа иҟамызт, егьыҟалом хазы-хазы адинқәа змоу реимакрақәеи, реиҿыхарақәеи, реинымааларақәеи.
Аӡӷаб хәҷы раԥхьаӡа лнаԥхыцқәа анхырссалак, инаган ачамгәр, ма агитара, ма ароиаль иҭарԥсоит, дандухалак, урҭ арҳәагақәа дрызҟазахоит ҳәа ауп уи иаанаго.
Раԥхьаӡа ахәҷы илдырҵоит акьанџьақәа ирыхьӡқәоу, нас маҷ-маҷ илеилдыркаауеит реилаҳәашьагьы, акакала илдырҵоит рымаҭәақәа рыхьыӡқәагьы.
Аҷкән изаархәоит: акәрҷыжь, амашьына, аероплан, аиха, аигәшә, ажыга, аҽага, ашәақь, атапанча, аҟама уҳәа убас иҵегьгьы.
Ани аби ахәҷы идырҵоит:
а) ауаҩы ихы-иҿы, имаха-шьаха иатәу ахәҭақәа рыхьӡқәа: аблақәа, алымҳақәа, аԥынҵа, аџьымшь, анапқәа, ашьапқәа.
б) амыругақәа рыхьӡқәа,
в) аҩны амыругақәа ихы излаирхәо,
г) абнатә ԥстәқәа рыхьыӡқәа, иаҳҳәап: амшә, абга, абгахәҷы, алым уҳәа уб. иҵ.
д) маҷ-маҷ ахәҷы идырҵоит абнатә ԥстәқәа рыԥсҭазаареи рлеишәа аҷыдарақәеи.
Иара убас ахәмаргақәа рыла ахәҷы идырҵоит аԥсаатәқәа рыхьӡқәа, иаҳҳәап: аҳәыҳә, ардәына, ахьажь, аҳәынҵәраԥшь, аҟәраан уҳәа убас егьырҭгьы. Ани аби, урҭ рахьтә еиҳа иаманшәалоу, ахәҷы изаԥхьоит абнатә ԥстәқәеи аԥсаатәқәеи злоу алакәқәеи, ажәабжьқәеи, ажәеинраалақәеи, иаҳҳәап: «Абгахәҷы ҵыхәабабеи аҟармаҵыс ашәаҳәаҩи» уҳәа убас егьырҭгьы.
Ан, аб, абиашьа, абиаҳәшьа – урҭ рахьтә иаҳа иазыманшәалоу, уаххьан шьҭахь, аҭаацәа ҭынч ианаатәалак, алакәқәеи, ажәеинраалақәеи инарываргыланы, ахшара иддырҵоит ацуфара. Иаагап акык-ҩбак:
1) Ак цоит, ак тәоуп, ак хәмаруеит, (аӡиас, ахаҳә, аԥсыӡ).
2) Аҟәбар хәҷы — ҩ-ҿахрак зҭыҵуа, (акакан).
3) Уҩыр – иҩуеит, уԥар – иԥоит, утәар – итәоит, аха ашәшьыра ушныҵалаз – иԥсуеит, (агага).
4) Напыда, шьапыда агәашә аазыртуа, (аԥша)
5) Нырцә дыгә-дыгә, аарцә дыгә-дыгә, (агара).
Раԥхьатәи ацуфарақәа хԥа даҿамхакәа рҭак ҟазҵаз, иҳәар акәхоит ари ажәеинраала:
Цу сфеит, цу сфеит,
Иреиӷьыз сара исфеит.
Ахҩеижь – ахьаҭра,
Ахьхьа ааҭсыргеит.
Уара акгьы узымҳәеит,
Уԥхашьеит рацәа!
Ушылагылаз
Уаанхеит аҳәынҵәа!
Ҩынтә еиқәрццак ииашан ацу зфаз, еиҭеиҳәалароуп ари ажәеинраала.
Алакәқәеи, ажәеинраалақәеи, ацуфарақәеи анырҵауа, иныбжьаршә-аабжьаршәны ахәҷқәа иддырҵалароуп ажәарццакқәагьы, урҭ дара аԥызҵаз ажәлар ишырҳәо еиԥш, ацәажәара зҵо «рыбз ԥнаҽуеит». Абар акык-ҩбак:
Амшә, ахышә, аԥышә,
Ақьышә, аԥшьшьапык.
Хә-ҳәыҳәк хә-махәҩак ирықәтәоуп,
Хәба-хәба ԥацәа рыҭра ихыуп,
Рымаҳә – лаҳәуп, аҿы нарҳәуп,
Изжьаз хаҳәуп, иара гәҳәуп.
Шашәак ашьашәашьа
Шә-шашәак ирышьашәашьаны,
Шә-шьашәашьак ирышьашәашьоу.
Шьашәашьак иашьашәашьаны,
Шьашәа-шьашәа шьашәашьала,
Зегь еицышьашәашьаны,
Акы иашьашәашьаны
Иубахьоу уара?
Ажәарццакқәа иаҿамхакәа изҳәаз, ани аби ҳамҭас изаархәоит иара дзеилаҳауа хәмаргак.
Анду, абду, ма ан, аб заа ирхианы ирымазар ауп ахәҷқәа ирызкыу алакәқәеи, ажәеинраалақәеи, ашәақәеи. Зны-зынла ахәҷқәа аарыдыртәаланы урҭ ирзаԥхьалароуп. Цқьа иазҿлымҳазароуп ахәҷқәа ирыдыргалаз шеилыркаауа. Дара ахәҷқәагьы рхала ирҳәалароуп урҭ алакәқәеи, ажәеинраалақәеи, ашәақәеи. Уаҩы игәы иахәартә ирҳәозар – ирымарҽхәалатәуп, рыгхақәагьы раҳәалатәуп.
Ахәҷы, дыӡӷаб, дыҷкән, ахәҷ баҳчахь аныҟәара далагаанӡа, аҩны иҵалароуп аԥхьаӡареи анбанқәеи.
Ахәҷы, дыӡӷаб, дыҷкән, ҭыԥк алхны ирбатәуп ихәмаргақәа ахьиҵәахыша. Уи аханатәгьы иаҳәалатәуп ихәмаргақәа иахьабалак ркаԥсара шыҟамло.
Ахәҷы, дыӡӷаб, дыҷкән, иацклаԥшлатәуп ажәақәа рҳәара шилшауа, мыццакрада ирҵалатәуп, ацыбжьыҟа шьҭыбжьқәа рҳәашьа.
Аӡӷаб хәҷы, маҷк даныҩеидаслак, игәнылкылартә илырбатәуп амыркатыл, агәыр, арахәц ркышьа,
рхархәашьа. Данхбыџхалак, лхала лыкьанџьа аҵкы азылӡахуеит, акьанџьа хәҷы агараҵашьагьы, агархшьагьы дрықәшәозароуп.
Аҷкән хәҷы дҽыжәло дҟалаанӡа, иабду, уи дыҟамзар иаб, иирҵалароуп аҽы маҭәақәа рыхьыӡқәа, иаҳҳәап: акәадыр, амгәрха, абалышь, аӷәра, аҽуапҵаршә, аҽԥырха, аҟамчы уҳәа убас иҵегьгьы. Зны урҭ зегьы аацәырганы џьара иқәҵатәуп, аҷкән даадыргылан, акакала иаашьҭыхуа, аҭаацәа зегьы ираҳартә еиԥш, рыхьыӡқәа иҳәалароуп.
Аҷкән дҽыжәлартә даныҟалалак, абду, ма аб, ма абиашьа, урҭ рахьтә иаҳа иазбзиахаша, иаҳа иманшәалахаша, иирҵалароуп: аҽы акәадыр ақәҵашьа, ақәхшьа, аҽԥырха аҭашьа, амгәрхақәа ррыӷәӷәашьа, аҟамчы акышьа, нас аҟьашьа уҳәа убас иҵегьгьы.
Аҽыжәлашьа: аӷәра зхаршәу аҽыхәда инықәршәуа, даахоит акәадыр амаха аҟынӡа. Иарӷьа нап ала икуп аҟамчы еиҩырҿаны, иарма нап иаку аӷәра даахан, акәадыр амаха инадикылоит, иарма шьапы ашькыл инкылакны, дҩеиханы дыҩҽыжәлоит. Акәадырырҭа данантәалалак кәмжәыла деилаҳәазар, икәмжәы аԥшьқәа иуаҭәақәа инарыҵаирҽылоит, иҽы аӷәра наҿеикшоит, ишьхәагь наирбоит, аҽы ааԥашашаны, ашырҳәа аҿынанахоит.
Аҷкән, жәпаҩык дрыцҽыжәзар, дзыцҽыжәугьы иара иаҵкыс қәрала еиҳабцәазар, урҭ зегьы рышьҭахьынӡа дҽыжәлаӡом, иеиҳабацәа рышькылқәа аанкыланы иҽыжәиҵоит. Аҽцәа андәықәлалак, амҩа нарыҭаны, иаҩижьҭуеит, нас арымарахьтәи аган иҽаҭаны днарышьҭалоит.
Гәашәк аарттәызар, днараԥыҟьаны иара иааиртуеит. Зегь анҭыслак, агәашә шыҟаз еиԥш иныдиҵоит.
Амҩан аҽцәа џьара рыԥсы ааиҭаркырц рыӡбар, арԥыс зегь раԥхьа дҽыжәҵуеит, иҽы нҿаҳәаны, иҽыжәҵуа зегьы рышькылқәа ааникылоит, аҽқәагьы днарыхан, иахьрықәнаго иҿеиҳәоит.
Амҩа иқәу аҽцәа ӡык инаҿыхәарц рҭаххар, иреиҵбу арԥыс иакәхоит аӡы зтоугьы, идзыржәуагьы.
Аимҩалацәа сасра џьара имҩахыҵыр ҟалоит, усҟангьы иреиҵбу арԥыс иакәхоит, инараԥыҟьан агәашә аазыртуа, аԥшәмацәа аӡәгьы дыҟамзар, ҩаԥхьа иара иакәхоит раԥхьагьы иҽыжәҵуа, дызцу иеиҳабацәа рышькылқәа аанкыланы иҽыжәзхуа, аҽқәагьы иахьрықәнаго иҿазҳәаша, рымгәрхақәагьы зыркәадаша. Ашҭа иҭалаз асасцәа аԥшәмацәа рықәшәан иҟалар, урҭ иҟарҵаша дара ирдыруеит, арԥыс ус имаӡам, аха усҟангьы уи зегь раԥхьа дҽыжәҵуеит, иҽгьы иара инапала иҿеиҳәоит.
Аԥшәмацәагьы ԥсыхәа ахьынӡамоу иадымхалакәа аишәа дырхиоит. Асасцәа аишәахь иаарԥхьоит, аха зны рнапқәа ддырӡәӡәоит. Раԥхьа инапы иӡәӡәоит ара еиқәшәаз аԥшәмацәа зегь иреиҳабу, уи ашьҭахь асасцәа иреиҳабу, нас еиҳабы-еиҵбыла еибарԥшны егьырҭгьы рнапқәа рыӡәӡәоит. Аԥшәмацәа реиҳабы аишәа аханы иҭыԥ ааникылоит, иармарахь ала уи диддыртәалоит асас, егьырҭгьы еиҳабы-еиҵбыла еибарԥшны рҭыԥқәа ааныркылоит. Аиҵбацәа усгьы иҟарҵаша рдыруеит – аишәа аҵыхәахь инаскьаны рҭыԥқәа ааныркылоит.
Аиҵбацәа ажәақәак нарҳәа-аарҳәаргьы, саси-ԥшәымеи реицәажәара рҽаладырхәуам, реиҳабацәа анцәажәо, рлымҳақәа кыдҵан ирзыӡырҩуеит. Иара убас ауп аҩыжәраҿгьы рхы шымҩаԥырго, ҵәыцақәак ааныркыларгьы, лассы аишәа иахыҵуеит. Ианышьҭалоугьы – еицу зегь рышьҭахьынӡа ишьҭалаӡом, ашьыжьгьы зегь раԥхьа дара гылоит.
Аԥҳәыс лҽыжәлара. Аԥҳәыс дзықәтәараны иҟоу аҽы – аԥҳәыс кәадыр (аседла) ақәҵаны, иаахан иаадыргылоит. Иҽыжәларан иҟоу зегь раԥхьа аԥҳәыс дҽыжәлоит, ақәра змоу ахаҵа дрылазаргьы иҽааникылоит. Ахацәа аҽы амгәрхақәа рыӷәӷәаны, аӷәреи ашькыли аанкыланы иаагылоит. Аҽыжәларҭа
аган ахь ала акәадырырҭа иааддыргылоит аҟәардә ҳарак. Уи днықәгылоит аԥҳәыс, ларма напала илку аӷәра акәадыр амаха инадкыланы, ларма шьапы ашькыл инкылакны, дҩеиханы дҽыжәлоит. Ларӷьа нап ала илкыуп аҟамчы еиҩырҿаны. Акәадырырҭа дшынантәалалак, лҽы аӷәра наҿалкшоит, лҟамчгьы неиҵлыртлоит, аҽы ашацаҳәа аҿынанахоит.
Аԥҳәыс аҟәардә мыргылакәа даҽакала дҽыжәларгьы ҟалоит. Еицу арԥарцәа руаӡәы аҽыжәларҭаҿ ишьамхы нарсны даагылоит, аԥҳәыс, уи ишьамхы днықәгыланы, дҽыжәлоит.
Аҽыжәҵра аангьы, аԥҳәыс лхала дҽыжәҵыр ҟалом, лара лаԥхьа иҽыжәҵыз ахацәа агәрқьҳәа иааин, лышькыл нкыланы дҽыжәырхуеит.
Аҭаацәа рҿы Анцәа ду илԥхала, игәазырҳагаха рызҳауеит ахшара. Аҩнаҭаҿы ауп урҭ рыуаҩра ахы ахьакуа. Убри аҟынтә иҟам аҭаацәа рзы, зегь раԥхьаӡагьы ани аби рзы, ахшара рааӡара аҵкыс еиҳау даҽа уск.
Ахшара дыӡӷабзар, хаҵа дцартә, дарԥысзар ԥҳәыс дааигартә аамҭа ианааҭагылалак, зегь раԥхьаӡагьы досу рхы рдыруа иҟазароуп. Ахдырра, ҳәарада, ус имариоу усым. Ауаҩытәыҩса ихаҭа дзакәҵәҟьоу цқьа иҭиҵаарц ихы дазҵаауа иҿынеихар, уи игәеимҭарц залшом ицәаҩаҿы наҟ-ааҟ еиҿагыло ҩы-хшыҩзцарак шыҟоу. Акы – абзиара арҿиарахьы зхы хоу, егьы – ацәгьарахь.
Лассы-лассы арҭ ахшыҩзцарақәа хаха еиҿагылоит, зны ацәгьа аиааиуеит, даҽазны абзиа аԥыжәара агоит. Иаҳгәалаҳаршәап ажәаԥҟа: «Ауаҩы ихы иазиуа, иаӷа изиуам». Ҳцәаҩа иалоу абзиа зырҿиоу ахшыҩзцара ҳаԥхьоит ауаҩытәыҩса ибзиабара ашҟа, уи азыҳәа
хәарҭарак ҳалшан ианыҟала, ари насыԥуп. Аха аԥсҭазаараҿы ус анҳалымшогьы рацәоуп. Иаҳҳәап: аӡәы бзиак ҟаиҵарц игәы иҭаикыит, аха анагӡара даналага, ишиҭахыз акәмкәа, иаарҳәны ииҭахымыз иамхаҟаҵеит. Ари – иара ихаҭа изынгьы, егьырҭ ауаа рзынгьы анасыԥдара рзаанагар алшоит.
Ацәаҩаҿы аиҿагыларақәа рахьтә ацәгьа зырҿио ацәалашәара аԥыжәара агазар, ҳара ҳаԥхьа дгылоуп – зхы аҷыдахаз хы зҭахӡам ауаҩы, уи икәша-мыкәша иҟоу ауаа, иуацәа, иҭахцәагьы нарылаҵаны, рхьаақәеи ргәаҟрақәеи усс имаӡам, урҭ рзы џьабаак аирбарангьы дыҟаӡам.
Ауаҩы диуам ихы мацара азыҳәа, уи дазшоуп ауаҩытәыҩса насыԥ изҭаша аусқәа раԥҵаразы. Иаҳхаҳаршҭрым ажәлар еинраалан иеиқәдыршәаз ацәаҳәақәа:
Хада хы зҭахым,
Насыԥ изыԥшым.
Ауаҩы зны-зынла убри еиԥш кәанызанрак дҭагылоит, ас ҟаиҵару, ма анс ҟаиҵару, мамзаргьы ас иҳәару, ма анс иҳәару, арахь иалихыша анизымдыруа, игәи-игәи анеилаԥшуа, дзызҵаашагьы ааигәа-сигәа аӡәгьы даныҟам, аӡәы игәы дҭашәазаргьы, уи амаӡа изхыитырц аниҭахым. Нас уаҳа изынхазеи уажәшьҭа? Ихы дазҵаар акәхоит. Изаацәырҵуеит еиҿагылоу азҵаарақәа: Ас ҟасҵар еиӷьзар? Анс ҟасҵар изаҳауа иахырҳәаарызеи? Аламысда сзырҳәарыма?
Аламысда ҳәа ззырҳәаз, ишыхьымӡӷыу идыруа дыҟазар, уи ауаҩ изынханы иҟазаап Аламыс! Ус анакәха, аԥан ԥшааны, аӡиас хышхыҵәа дамыргакәа, дырызгараны иҟоу Аламыс заҵәык акәхоит.
Ҳазхәцып ари ажәаԥҟа аҵакы: «Зхы здырыз, хьымӡӷы игом». Ҿырԥшыгас даагап зхы хәцырҭас
ишьҭызхыз ауаҩы. «Ачара аниуазгьы, «сгәрӷьара уалахәзар сҭахыуп» ҳәа адырра сиҭеит, — дхәцуеит иара, – аха сзымцеит, изакәу уажәы исгәалашәом, акы сахнагеит. Уажәааигәа иаб дыԥсит, хаҭала ашәаџьҳәаҩ дышсиҭазгьы, аԥсрахьы сзымцеит. Иара дышԥаҟоу сара сзы? Сыҷкән ԥҳәыс данааигоз ачара иҽагимырхеит, напы мацарагьы сашҭа дҭамлеит, аҭаца, зегь алацәажәартә еиԥш аҳамҭа лиҭеит. Сан даныԥсы, знык еиԥш ҩынтәгьы дааит аԥсрахьы, гәк-ԥсык ала дсыдашшылеит, данцоз ԥарақәакгьы нижьит... Ҳаиҩызара анарха аураны иҟоума, иареи сареи абас ламысла ҳаиҟарамзар?»
Ауаҩы ианаамҭоу иаахтны игхақәа иаҳәалазар, рырҽеира илшоит. Аха рыцҳарас иҟалаз, зыгха ззымдыруа рацәаҩуп. «Ус акәм, абас ауп!» ҳәа игха ибла иҭазҳәаз ӷас дышьҭызхуагь дубап. Нас ԥсыхәас иҟоузеи? Ӷас сҟаиҵоит ҳәа иԥхьаӡаны, игхақәа дрымҵажьны, иԥырҵтәума анкьатәи уҩыза? Ус аныҟауҵа, уара ухаҭагьы аиаша уаԥырҵит ауп иаанаго. Ауаҩи ауаҩи рыбжьара гәҭыӷьӷьаала аиашаҳәара аныҟамла, агәреибагарагьы уашәшәырахоит.
Ԥсыуа қьабзла еиҿартәу аҭаацәа рҿы иҩниааз ахшара ламыск иламкәа дзыҟалом, ус анакәха, уи ахдырра змоу уаҩуп, егьилиршароуп аҽынкылареи ачҳареи. Уи аҭаацәа рҿы ииз, ирааӡаз арԥыс, ихы идыруа даныҟалалак нахыс, игәеиҭо далагоит иабдуи ма иаби иаадырԥшуа аҽынкылареи ачҳареи.
Абду ажәабжьҳәара иазҟазоу, бзиагьы избо уаҩуп, аха иақәнаго аҭагылазаашьа ыҟамкәа, дналаԥалан ажәабжь цәыригом. Данцәажәогьы, иажәақәа
еилажәжәа-еилаԥ иҿы иҭихуам, дмыццакӡакәа иԥкаауа иажәақәа ираӡоит, изыӡырҩуа ииҳәо шеилыркаауагьы дазхьаԥшуеит.
Аҭаацәа ду рыԥсҭазаараҿы абду иагараан игәы иалсшаз ажәақәа иаҳахьан, аха уи иаразнак агаз зқәырҭәаз амца еиԥш дацҵымҟьеит, иакәм зҳәаз иҿазырхьшаз акы иҳәазаргьы, иҽникылеит, аҭагылазаашьа иаҳа ианыманшәалахаша дазԥшуан, уи шааҟалалак, абду иаацәыригон уи аҽны аахыс игәы иҭаҵәахны имаз ажәа. Хықәкыла иажәа зызхаз мацара иакәм, изаҳауаз зегь рзы ихшыҩрҵагахон уи.
Имариамызт абду дызнысыз кыр инеиҵыхыз иԥсҭазаара мҩа, аха иага ҟымҟымра дҭагыларгьы, есқьынагьы дӡырызгоз акы акәны иҟан аҽынкылареи ачҳареи.
Иаагап ҿырԥштәы заҵәык.
Зыӡбахә ҳалацәажәо арԥыс, зны иабду ҽыла џьарантәи дшаауаз, амашәыр дақәшәеит. Амҩаду даныланы дшааиуаз, иаразнак иааиԥыххылаз амашьына иарырҳаит дзықәтәаз аҽы; аган ахь ианынеиҭаԥа, аҽыуаҩ акәадырырҭа дахҟьаны анышә ҩара дахьнықәҳаз, иарма шьапы ԥыххааса ицеит.
Аҽы иканажьыз ицҽыжәыз ахацәа дышьҭыхны аҩныҟа дааргеит. Амаҭа ибзианы игәалашәоит ачымазаҩ дгәаҟуа аиарҭа данылаз, изакәзаалак ӷызы-ӷызыбжьык ихәлшәомызт, ахаҳә далхызшәа деиқәҟаца дықән.
Аҳәсақәа: «Ҭаҳмадак, ари еиԥш ахьаацәгьа изыхгома?» ҳәа ицәыҵагыланы иҵәыуон.
Ус абаҩԥҵәа аиқәршәара здыруаз аҟаза дааргеит. Уи нап аиркыит аҭаҳмада ибаҩ иԥҵәаз аиқәршәара. Ачымазаҩ ихаԥыцқәа аӷырҿ рыҵгон акәмзар, ӷызы-ӷызыбжьык ихылыҩуамызт, ихьаацәгьа мчыла иҵәахуан. Ус аҭаҳмада акаҩҳәа ахәра ашәа ааҭирҟьеит, ихагылақәазгьы аӷыуҳәа иааицдырӷызит.
Амаҭа дунеи дықәнаҵы ихашҭуам, зуаҭәа уадышшххыраха ишьҭаз абду, хьаак змаӡамыз аӡә иеиԥш, ибжьы ахьгәлшәауаз, арԥыс игәалашәараҿгьы наунагӡа иаанхеит аҭаҳмада иааҭирҟьаз ахәра ашәа иалаз ажәақәагьы.
Уаа, раидмыхәацәгьа, раидсиуама рҳәеит,
Уаа, раид, ахьаацәгьа ахаҵа иԥышәагоуп.
Ажәа бааԥс иахәз – ихәра гәаҟцәгьароуп,
Аҟамаҿ иахәз – ашәа изгәжьжьагоуп!
Уаа, раидмыхәацәгьа, нас уи дхаҵоума,
Ихаԥыц леихарыӷәӷәа зхьаацәгьа ззымҵәахыз?
Уаа, раидмыхәацәгьа, нас уи дхаҵоума,
Қьра-ӷызрала зхьаацәгьа аргамазтәыз?!
Ашьарҩаш илҵызгьы ԥыхӡашаз џьишьеит,
Ахы цаҳә-цаҳә иқәшәазгьы ԥшырҟәацыз џьишьеит,
Уаа, раидагәрӷьара, раидсиуама рҳәеит,
Уаа, раид, ахьаацәгьа ахаҵа иԥышәагоуп!
Амаҭа ихала дхәцуа дыштәоу зны-зынла иахьаанагаз изымдырӡо, игәалашәоит ахәра ашәа ахьынтәи цәаҳәак: «Уаа, раид, ахьаацәгьа ахаҵа иԥышәагоуп!» Иаԥхьа ишьҭоу иԥсҭазаараҿы дақәшәарыма иара изыҳәа иԥышәагоу хҭыск, иагараан ари азҵаара ларха-ҩархо дазхәцхьан.
Амаҭа аҽынкылареи ачҳареи дрызхәцуа дыштәоу, игәалашәара далыууа иҿааихон хаҭала иидыруаз аӡәы. Амаҭа иҭаацәа ахьынхоз аҳабла даланхон Ӡаӷьала захьӡыз нхаҩык. Уи даныҷкәназгьы иажәра данҭалагьы чҳареи ҽынкылареи имамызт, иара ус акән дыздыруазгьы дшырдыруаз.
Ԥхынрак зны, Ӡаӷьала имӡырха иқәгылаз аҵәа ҵла ашәшьыраҿы еидтәалан еицәажәон игәлацәеи иареи. Ӡаӷьала иԥҳәыс Ҳамида лмаҭа хәҷы дылгәдырҟәҟәла дааин, еицәажәоз дырзыӡырҩуа дгылан. Ус мҵык жжаӡа ишаауаз амаҭа хәҷы иӡамҩа инадтәалеит. Уи злаԥш ақәшәаз Ӡаӷьала иаразнак дааилашәеит, ивараҿ икаршәыз аигәшә аашьҭкәцәааны, ирыхха, амҵ ишьырц дҩаҵҟьеит. Аха, анцәа иҟнытә, уа иватәамзи игәлацәа, илаиқәибагәан, иаргьы дааныркылт, аигәшәгьы имырхит.
Агәлацәа абраҟа итәамзар, уаӷеимшхара, Ӡаӷьала инап ала имаҭа дишьуан. Ари ахҭыс агәрагара цәгьазаргьы иҟалаҵәҟьаз акы ауп. Убри аҽны инаркны, зны агәлацәа, нас ақыҭауаа зегьы уи ахаҵа «Амҵ иазыҵҟьо Ӡаӷьала!» ҳәа ишьҭалт. Ус шихьӡыз мацара идунеи иԥсахит.
Амаҭа зны-зынла ргәла «Амҵ иазыҵҟьаз Ӡаӷьала» дигәалашәон, уи иабду данидикылалак, убри еиԥш ахшыҩҵак дазкылсуан: ауаҩы ачҳареи аҽынкылареи дрылаҟамзар, иара ихы азыҳәангьы, егьырҭ ауаа рзыҳәангьы бзеирак изыҟаҵом, ацәгьара импыҵҟьаргьы ҟалоит. Баша ирымҳәеит ҳажәлар:
«Акры зычҳаз акры ибеит».
Есқьынагьы еибарххара згым ауаҩи ауаҩи реизыҟазаашьақәа мҩақәзҵо, ҳабацәа иаԥырҵаз ақьабз бзиахәқәа ҵызшәаауа акы акәны иԥхьаӡатәуп, ҳцәаҩа ҟазшьакны иалоу ашьыцра. Ари ишжәытә цәынхоугьы, иԥсуам, иӡуам, дац рацәала иахьагьы уаҵәгьы ҳаԥсҭазаара ишаларсу иаанхоит.
Ашьыцра ианцәырҵуа, иахьцәырҵуа заа адырра уадаҩӡоуп, быжь-хык зхагылоу амаҭ иеиԥшуп, хык
ахыуцҟьаар, даҽа хык ахагылоит, убри аҟынтә, уи аҟазшьа аганахьала, есқьынгьы агәаҽанызаара аҭахыуп.
Ашьыцра ҵысыр алшоит анкы илыхшаз ҩыџьа аишьцәа рыбжьара; жәытә аахыс еидынхалоз, ацәгьеи абзиеи ззеилаз аигәлацәа рыбжьара; жәытә аахыс аҳаҭыр зыбжьаз ҩ-жәлантәык рыбжьара; уи ҵысыр алшоит ҩ-қыҭак, ҩ-ҳәынҭқаррак рыбжьара...
Ҩыџьа аигәлацәа, жәытә аахыс забацәа еидынхалоз, ҳаҭыр еиқәызҵоз, еицхраауаз, ирхылҵит ҩыџьа аҷкәнцәа. Аҩыџьагьы еиқәлацәан, ашколгьы еицҭалеит, уахь еиццон-еицаауан, партак аҿгьы еидтәалан. Аҩныҟатәи адҵақәа бжеиҳан еидтәалан еицыҟарҵон. Ус, аиҳабыра классқәа рышҟа инеиуа ианалага, арҭ аиҩызцәа реизыҟазаашьақәа рҽеиҭаркит.
Аҷкәнцәа руаӡәк ԥшреи-сахьалеи еиҭаҳәатәык иакән, ҟазшьалагьы днаалан, ибаҩ ицәыласын, дшәаҳәаҩын, дкәашаҩын. Аҵараҿгьы деилфаҷан, иара дахьтәаз акласс аҿы ибзиаӡан аҵара зҵоз аҵаҩцәа дырхыԥхьаӡалан, ашкол аҿы азеиԥш еизарақәа раан уи арԥыс дҿырԥшыган иӡбахә рҳәон.
Егьи арԥыс зынӡак даҽаӡәын, ԥшралагьы, сахьалагьы иҩыза иҟынӡа дызнеиуамызт, кьаҿк, пылтыҟсак иакән. Ҟазшьалагьы дхазын: игәжәла цәгьан, рацәак злам азыҳәа уажәы-уажә деилашәон, аисрақәагьы изымариан. Аҵараҿгьы дхьысҳан, иҵатәқәа игәы изрықәкуамызт. Иҭаацәа рахьтә еиҳарак иан лакән лассы-лассы ашкол ахь иааилоз, ҳәарыла-чарыла уҳәа, илулакгьы лыҷкән класск ахьынтә даҽа класск ахь дахылгон.
Аха абарҭқәа рҿы инҵәомызт аҷкән пылтыҟса игхақәа. Ари ицәаҩа иалыжжуа иалазаарын ашьыцра. Уи агха зегьы еицгәарҭартә ицәырҵит аиҩызцәа реизыҟазаашьаҿы. «Избан, сара саҵкыс еиӷьны аҵара зиҵоузеи?», «Сара саҵкыс еиӷьны ашәа зиҳәозеи,
дзыкәашозеи?», «Аизарақәа рҿы иара иоуп зыӡбахә рымоу, сара аӡәгьы сигәалашәаӡом?». Иҩыза ишҟа изцәырҵыз ашьыцра усҟак аҽазымҟьар ҟаларын, иан даланамгалар. «Иҳаҵашьыцны гәаӷшақә иаҳзыруеит акәмзар, сара сыҷкән аӡәгьы диеицәаӡам» ҳәа, лса ҭыхны даақәгылеит ан. Ианыхәҷқәаз аахыс еиҩызцәаз, мышкы еибамбар ззымчҳауаз, уажәы лассы-лассы аимак рыбжьало, рыгәқәа нибархо рҿаархеит. Ус ишааиуаз, ҩынтә аҟәада рҿеибаршәыртә еиԥш еибапҟеит. Уажәшьҭа анацәа рымацара ракәмхеит, ҩыџьа аҷкәнцәа ргәеизынхара абацәагьы аланагалеит.
Ҩ-ҭаацәарак акы иалаҳәаӡамкәа изеиҿамԥшуа аҟынӡа инаӡеит. Аҵыхәтәаны ацәгьара алымҵыр ада ԥсыхәа аныҟамла, ашкол аҿы иҿырԥшыгаз аҵаҩы даҽа школк ахь диасит.
Абас рхәҷра иааркны еибааӡахьаз ҩыџьа аҷкәнцәа реиҩызара, ахаҳәра илашәаз асаркьа еиԥш, иԥыххааса ицеит. Наџьнатә аахыс еидынхалоз, зыԥсреи зыбзареи еилахәыз, аҳаҭыр зыбжьаз аигәлацәа аиӷара рыбжьалт.
Изхылҿиааз дыруп: быжь-хык зхагылоу амаҭ – ашьыцра!
Абраҟа иалацәажәазар қәнагоуп аԥсҭазаараҿы аҭыԥ змаз даҽа хҭыскгьы.
...Шәарах абар мызкы аахыс иҽазҵәылхны азыҟаҵара даҿуп иҽыҩ. Сынтәагьы, ҵыԥхи ҵыԥхцәеи реиԥш, аҽырыҩраҿы аԥхьахә агап ҳәа дгәӷуеит. Иара имацарагьы иакәӡам, игәлацәагьы, иқыҭа иаланхо аџьажәларгьы агәра ганы иҟоуп сынтәагьы Шәарах иҽыҩ аԥхьахә шагоу.
Уаҵә аашар, жәаҩа қыҭа рҽыҩқәа рыманы ақыҭа иамоу ашҭа еиҵых ахь икылсуеит. Уа иҟалараны иҟоуп аҽырыҩра. Аҵыхәтәаны иҵдырҟьаран иҟоуп аҽыҩ дуқәа, урҭ ирылаԥхьаӡоуп Шәарах иҽгьы. Жәохә иакәшан, жәаф ианырҭало, аҽыҩқәа зегь раԥхьа игыларан иҟоуп Шәарах иҽыҩ, уи азыҳәа иара гәҩбарак имам, иҽыҩ
алшарақәа шьахәла идыруеит, акызаҵәык игәы змырҭынчуа, уаҵәы уи аҽыҩ дақәтәаран дыҟоуп Шәарах иԥазаҵә, ари еиԥш аизара ду аҿы уажәызаҵәык ауп аҷкән данҽыжәлауа, ихьуагьы сеидру?..
Шаанӡа дгылеит Шәарах, аҽҭра аартны даныныҩнашыла, инап ала иааӡаз иҽы изымдырит. Ауха зегь рыцәаԥсымҭаз, цәгьашьыцҩык аҽҭра дааҩналан, аҽы ишьқьыруа иашьҭаз аҵыхәа иахьҿакыҵәҟьаз илҿахиҵәеит, еилаԥаны иақәԥсаз аԥырцәқәагьы дамеигӡакәа илҿирҟәдааит.
– Ҳаи, анаџьалбеит, аӷа дсымоуп ҳәа сыҟамызт, дызусҭада ас ҳәызба цагәла сыхәда ԥызҟаз? – арҵәаа ааҭиргеит Шәарах, аҽҭра даадәылҵны. Аизарахь уи ахаҵа ицҽыжәлараны иҟаз игәлацәа агәрқьҳәа еизеит. Иҟалаз рбагәшьеит, аха ԥсыхәа рзаҭо иҟамызт.
Шәарах џьара цашьа имазма, ихы кны дахьынатәаз дҳашҳатәрахазшәа даашьақәхалеит. Игәлацәагьы игәшәы-мшәы шырҳәоз иааидхалт.
Гәраҳаҭк иакән Шәарах, аха абри аҽны нахыс ахәцра бааԥсқәа дыхҭаркит: «Саагылеижьҭеи ауаҩытәыҩса изыҳәа бзиарамзар цәгьара ҟасымҵацызт, дызусҭада абас адамыӷ снызҵаз?» Иагараан дхәцыргьы, изыруыз зқәиҵара диздыруамызт, џьара гәҩарақәак имамкәа дыҟамызт, аха макьана изцәыргомызт. Шәарах, уажәыуажә игәалашәон ажәаԥҟа: «Ацәыӡ зауыз шәы-гәнаҳак ҟаиҵон, изӷьычыз гәнаҳак ауп иҟаиҵаз!»
Ауаа зегьы еиԥшым, даҽаӡәызар: «митә ҟалама, мшәан, ҽык аҵыхәа хырҵәазар» ҳәа игәы ихаиршҭрын, аха Шәарах ихьыз ааизышьҭымхыртә еиԥш еидара хьанҭан иқәҳаит.
«...Адамыӷ снызҵаз харатә иааз уаҩым, нас сгәлацәа ас слаԥшықәрҵазар, рыгәҭа ԥсҭазаашьас исымоузеи? Сыҷкәнзаҵәгьы бзиак дақәдыршәаран иҟам, наҟ срылҵыр еиӷьуп!» – абри еиԥш агәаанагара дазкылсит аҵыхәтәан.
Рацәак хара имгакәа Шәарах дыхҵәеит, нхара-нҵыра ақалақь ахь диасуеит. Аҭаацәа лаӷырӡыла икәабаны ауп рыԥсы злаз рабацәа рынхарҭа ишаԥырҵыз. Шәарах ихаҭа, уахыкымзар-уахык цомызт, дахьиз, дахьааӡаз адгьыл дазымхәцкәа. Уахык иуацәа, иҭахцәа ааидыртәаланы ауасиаҭ ажәа реиҳәеит: изқәа ҭыԥ ҟалароуп ақыҭан, иабацәа рҳаҭгәнқәа рҿы!
Абас дыхҵәеит иӷӷаӡа инхоз-инҵуаз анхаҩы. Уаҳа алҩаҵә ахылҵуам иҩны, наунагӡа ихьшәашәеит ихәшҭаара, рахәҳәырҭахеит имӡырха ԥшӡа.
Иҟалазеи, иарбан рыцҳароу бзанхаҩык иашҭа инҭагьежьны дыхзырҵәаз?
Идыруп, иара ҟадыџь ами – быжь-хык зхагылоу амаҭ – ашьыцра.
...Поетк дшыҷкәнӡаз ихатәы бжьы иманы ҳлитература даалагылт. Шықәсқәак рыҩнуҵҟала аԥхьаҩцәа иаарылаҵәеит апоет ихьыӡ. Критикцәакгьы инаҵшьны иазгәарҭеит апоет ижәар иааџьоушьартә еиԥш ишбеиоу, ажәеинраала аиҿкаашьаҿгьы аҟазара шигым. Иара хаҭала дыззымдыруаз композиторцәақәакгьы иажәеинраалақәа ирылхны акым-ҩбам ашәақәа аԥырҵеит.
Апоет ҿа урҭқәа усҟак дрызхәцуамызт, ихы ақәрԥсны аҵара даҿын. Аинститут аԥшьбатәи акәрс аҿы дтәан, иаб дыԥсхьан, иан дырҵаҩын, уи лҷыдахаз уаҳа ицхраауаз аӡәгьы димамызт. Арԥыс ихы далаԥшзар акәхап, ҽынла аҵарахьы дныҟәон, уахынла атипографиаҿы дусуҩын.
Ашәҟәҩҩраҿы зынӡак баҩхатәра змамыз, ҭагылазаашьақәак рыҵгәаны алитература иаланагалаз ҩыџьа ауаа рхы аарыхнахыит ари апоет ҿа ирҿиаратә еихьӡарақәа.
«...Ари закәзеи, мшәа? Аҷкән иац ауп данҩыҵшәа, аҷышәшьаҵәҟьагьы цқьа издыруам, арахь ҳлитератураҿы иӡбахә ада ӡбахә ыҟам! Ҳарҭ уи
анбанқәа иҵаанӡагьы аҩымҭақәа аԥаҳҵахьан, иахьа ҳархашҭит, ҳаӡбахә аӡәгьы иҿаиршәом. Ари ауаҩ уаҳа днызкыло акгьы ҟамлакәа ас дандәықәла, аҳәынҵәа ҳҿеиҟьеит ауп иаанаго! Уаагыл уара, ацәаҭачы, ус узцозаргьы аабап!» ҳәа имақар-чақаруа, шарԥыеҵәа еиԥш иҩыҵхахаз апоет ҿа инаишьҭалт.
Убарҭ амшқәа рзы иҭыҵыз агазеҭқәа руак ианылеит арҭ ашәҟәҩҩцәа аҩыџьагьы рнапы зҵаҩыз «Агәҽанызаара ҳцәымӡроуп» ҳәа хыс измаз астатиа. «Апоет иажәеинраалақәа ус инықәрсны ирыԥхьазгьы игәеимҭар залшаӡом, ари аҭыԥантәи амилаҭеилыхра игәаҵәахы акны дшыҟоу, уи ачымазара бааԥс илаҽӡан дыҟоуп, изалҵуагьы иакәӡам, иаахтны игха-иԥхақәа ирбамзар!» – абас иалагон уи астатиа цәахыхга.
Агазеҭ анҭыҵ инашьҭарххны Ареспублика анапхгаҩы иаԥхьа инықәлеит иаҳагьы инеиҵыхыз, иаҳагьы аҟыҿыҳәа ицҳауаз ашшыԥхьыӡ. Апоет ирҿиамҭа аҿар интернационализмла рааӡараҿы аԥырхага ӷәӷәа шыҟанаҵо – абри ала акән ашшыԥхьыӡ злалагоз.
Астатиа авторцәа нас иниасуан апоет ҿа ибиографиахь, урҭ излашьақәдырӷәӷәоз ала, ари ауаҩ ирҿиаратә гхақәа машәырны иҟамлазаап, урҭ ирымазаап изхылҿиааз адацқәагьы. Иаб аамҭақәак рзы Троцки иидеиақәа дышрыдгылоз, уи аҵыхәала апартиа дшалырцахьаз, иан лакәзар, аҭауад жәла дшалҵыз, лаб иашьа 1922 шықәса рзы дыбналан аҳәаанырцәҟа дышцаз, уҳәа еиқәԥхьаӡаз рацәан.
Абас апоет ҿа гәаӷла илаԥшықәҵара 1937 шықәсазтәи аӡыхәашь ахышхыҵымҭа иақәшәеит. Лассы дҭаркыит апоет, уаҳагьы ҿааҳәыра имоугәшьеит. Акыр шықәсқәа рышьҭахь излеилкаахаз ала, 1937 шықәса анҵәамҭазы апоет «жәлар раӷа» ҳәа ашьаус наидԥхьаӡаланы, дахыргеит, жәа-шықәса ихыигахьан еиԥш, Магадан иацәыхарамыз абаандаҩцәа рлагерк аҿы дыԥсит.
Абас баҩхатәрала еиқәшаз, ҳмилаҭ литературазы
игәадурахарц иҟаз, изакәзаалак харак имаӡамкәа, гәаӷшақә џьоук еиҵарҟәаҟәаз ашшыԥхьыӡқәа шьаҭас иныҟаҵаны, дҭадырхеит апоет.
Идыруп, жәлар рзыҳәа ихьӡырҳәагахарц иҟаз аҵеи илахьынҵа зыӡбаз – ашьыцра шакәу.
Ари ажәытә цәынха, аха есқьынагьы зыԥсы ҭоу ацәалашәара иаҿагыланы ақәԥара, еихырсыӷьтәу усым. Аханатәгьы идыруп, ари ацәалашәара ахьҭаҵәахыу алаԥшыхәреи, уаҩы ибартә еиԥшгьы ацәыргареи иуадаҩӡоу усуп. Убри аҟынтә, зегь раԥхьаӡагьы аҿар иҩагыло ацәыхьчалатәуп ари ачымазара бааԥс. Нап арктәуп аҭаацәа рҿы ахшара рааӡара шышьақәгыло аусқәа рыла.
Ахшара, дыӡӷаб, дыҷкән, рхы рдыруа ианналагалак нахыс, ирылааӡалатәуп ауаҩытәыҩса ишҟа абзиабара, урҭ маҷ-маҷ еилыркаалароуп ацәгьеи абзиеи рышьхәа шеивҵоу, аҩбагьы ауаҩытәыҩса иԥсаҿы рыҭра ҳаны ишыҟоу. Зхы мацара иашьҭоу абзиа изыԥшым, аӡәы изыҳәа абзиара ҟазҵаз, уи ихы азыҳәангьы абзиа ҟаиҵеит...
Ааӡараҿы инарҭбааны ахархәара рымазароуп ақьырсианра адин аԥҟарақәа, зегь раԥхьаӡагьы Иаса Қрысҭа иабжьагарақәа. Ахшара цқьа еилыркаартә, агәрагьы ргартә еиԥш ираҳәалатәуп Иаса Қрысҭа ичҳареи ауаҩ ишҟа иааирԥшуаз абзиабареи.
«...Иаса Қьырса данкыдырҵоз аминуҭ азы ус ибжьы ааиргеит: «О, ҳазшаз, гәбӷан румҭан, урҭ иҟарҵо закәу рыздырӡом!»
Абарҭ ажәақәагьы иҳәеит, иԥсгьы ааихыҵит.
Цқьа еилыркаартә, агәрагьы ргартә, рхы иҭагалатәуп Иаса Қрысҭа иабжьагара дуқәа руак: «Иузааигәоу ухы аҟара бзиа дба».
Ҩажәеи ҩажәеихәбеи ашықәсқәа ирыбжьанакыз аамҭа арԥарцәа рыԥҳәысаагара иасакьаҳәымҭаны иԥхьаӡатәуп.
Арԥыс шықәса ҩажәа данырҭыслак нахыс – ԥҳәыс дааигароуп. Ҩажәеи хәба шықәса зхыҵыз арԥыс, вба дук имамкәа иԥҳәысаагара иргәагәоу далагар, иус гәгәҭажьтәым. Анду, абду, ма ан, аб – абарҭ раԥшьгарала ари аҩнаҭаҿы еидибигалоит цәала жьыла аҭаацәа ирзааигәоу ауацәеи, аҭахцәеи, агәлацәеи. Абра еимҵаркуеит арԥыс инасыԥ еиқәзмыршәақәоу ртәы.
Иҩызцәа ааигәақәа рыла заанаҵ еилыркаауеит аԥҳәысаагаразы арԥыс ихы зықәкыу, ԥырхагас имоугьы. Нас еидибагалаз аҭынхацәа арԥыс даарԥхьоит, имӡакәангьы иарҳәоит иахьауажәраанӡа насыԥла дахьеиқәшәам, аҭаацәа рымацара ракәм, ауацәеи аҭахцәеи зегьы ргәы ишалоу.
Арԥыс цқьа дазхәцыртә еиԥш дҭарԥшны иарҳәоит, ажәланытә аҟны ахшараура аныҟамла, ҭаацәак рымацара ракәм, жәлеибаркырак зегьы ашәарҭа бааԥс ишхықәгыло. Акымкәа, ҩбамкәа аҿырԥшыгақәа ааргоит, ианаамҭаз ԥҳәыс даазымгаз арԥарцәа, иажәуа ианалага, еиқәамбалха рҩынқәа ишрыҩнахаз, ианычмазаҩхагьы аӡыҵәҟьа дзыржәуа дрымамкәа ишықәхаз, уаҳа бзиарак мбаӡакәа адунеи ишаныӡааз, рынхарҭа-рынҵырҭа зегьы шқьаԥҭажә-хаз...
Еизаз ауацәеи, аҭахцәеи, агәлацәеи арԥыс иарҳәоит, иара аԥҳәысаагара даналала аамҭазы, инарҭбааны ацхыраара ширҭауа, ачара аура аҟынгьы иарӷьажәҩан иҭаацәа ишрыдгылауа.
Арԥыс иуацәеи иҭахцәеи, игәлацәеи идыркылаз аус дшахаҵгыло ала ҭоуба уны, ажәа риҭоит.
Аха арԥыс изгәакьацәа ҭоуба уны ажәа ириҭаз неимыгӡо далагар, иаахтны иарҳәоит, рыцәгьа-рыбзиа
уи аҳәатәхамҵа далахәзарц шырҭахым, иара цәгьарак дақәшәаргьы имԥынҟа ишықәымло, агәра игартә еиԥш дҭарԥшны иарҳәоит, дара рзыҳәа уи ԥсык дшиҩызахо...
Ажәак ала, ажәла алцара ахықә аҿынӡа днаган дынхықәдыргылоит.
Арԥызбеи аԥҳәызбеи гәаԥхеибашьеит, дара рхала еиқәшәоит, рыгәҭыхақәагьы еибырҳәоит, еибамбаргьы рзымычҳауа аҟынӡа инеихьеит. Усҟан қьаӷьариа даҭахӡам, рынасыԥ аилаҵара дара рхала ирыӡбоит.
Арԥызба ԥҳәызбак игәы дахәеит, ихы дадикыларц иҭахыуп, аха лықәшәарҭа, лацәажәарҭа иара изы иуадаҩхеит. Усҟан арԥызба ақьаӷьариа дыбжьеиҵоит. Уи наҟ-ааҟ ажәа рыбжьигоит, џьара еиқәшәартә еиԥшгьы ԥсыхәак ҟаиҵоит. Аԥҳәызба ҿа анылҳәалак, ақьаӷьариа наҟ-ааҟ анапеимдахьа рыбжьигоит.
Арԥызба иахьтә анапеимдахьа: ахьы-мацәаз, ахьтәы-сааҭ, алымҳарыҩ, анапхаҵа, ахәдахаҵа, адухь, асақә, аҵәаԥшь уҳәа ахәҷымҷы нацҵаны.
Аԥҳәызба лахьтә анапеимдахьа: ахьтәы сааҭ, ахьымацәаз, адухь, абарфын чабра уҳәа, ахәҷымыҷы нацҵаны.
Абарҭ анеимырдалак ашьҭахь, аԥҳәызба лыҩны дандәылҵуа аҿҳәара ԥырҵәоит. Аԥҳәызба лхаҵацара аҭаацәа ирдыруа иаргамазар, аҭацаагацәа шиашоу лара лыҩныҟа инеиуеит, аԥшәмацәа иаарласны рашҭа иҭалаз какал ддыркыргьы ҟалоит, аха, ишаԥу еиԥш, уаҟа рацәак еидхалом. Аԥҳәызба длыцҽыжәлоит, лара заанаҵ иалылхыз ахаҵа-ҩыза, ма амаҟарацәа. Урҭ лыццоит арԥызба иҩныҟа, рҽаладыхәуеит ачара.
Аҭаца даазго алмҩанык аҭацаагарашәа рҳәоит
(«Уари, дада», «Радеда»). Ашәа заҳауа «Бара хаҵа ирго аԥҳәызба, бахьнеиуа аҩнаҭа бадыбзеилахааит!» ҳәа илықәныҳәоит. Аҭацаагацәа аҩны ааигәара ианааилак, рашәаҳәара иналыҩуеит аҵықьҳәа хысбжьык, ала аԥшәмацәа адырра рырҭоит аҭаца дрыма ааигәа ишааихьоу. Аҭаца даазго ҽыла иҟазар, ҩыџьа аҽцәа нарылҟьан арԥыс иҩныҟа идәықәлоит, урҭ уахь инаргоит аҭаца дшаарго ала агәрӷьаҿҳәаша.
Аҭацаагацәа аҭацаагара ашәа шырҳәо ашҭа иааҭалоит. Ҽыла иҟазар, аҭаца дҽыжәырхуеит, машьынала иҟазар, аҭаца амашьына дҭыргоит, акасы лылахь аахнаҩартәеиԥш илҿаршәуп, аҳәсақәа дрыгәҭылак, аҩны аԥхьаҟа иааскьоит, уа дырԥылоит анхәа, уи аҭаца дныҳәа-ныԥхьаны лхы иақәлыԥсоит аразын ԥара ҿырп. Аҿырпы бӷьыжәааны ианкаԥсалак, агәла ҷкәнцәа хәҷқәа еижәибаҵоит, ашьац илаԥсаз аҿырпы рыҟәшәоит, дасу иԥыхьашәаз иара изынхоит. Аҭаца аҩны дыҩнадыргылаанӡа ашә аҿы ҩыџьа арԥарцәа рҟамақәа еиҿакшо иаагылоит, уа дкылыргоит аҭаца, нас ишиашоу азал иҩналоит, анхәа аԥхьа днараԥгыланы, азал знык иакәшоит. Анхәа абра дрыцрыҵуеит, аҭаца лара лзыҳәа иалхыу ауада дыҩнаргалоит. Абраҟа дырԥылоит аҭацаҩыза, уи цәала жьыла аҩнаҭа иазааигәоу, ма агәлацәа иреиуоу ԥҳәызбоуп, ачара еилгаанӡагьы аҭаца длыдгылоуп, дылҩызоуп.
Иазгәаҭазарц ахәҭоуп: аҭацаҩыза аҭацаагацәа дрыцҽыжәланы ҭацаагара дцаргьы ҟалоит.
Аҭацабацәа акатаҳәа иааиуеит, ажәа еиҿкаа ахҳәааны ахаршә рҭиуеит, аҭацаҩыза лоуп аҳамҭақәа здызкыло.
Амаҳә иҽцәырганы уаҩы дибаӡом, бжеиҳан агәлара дыҟоуп, ара дыҟазаргьы, ԥхьакырҭак дамоуп.
Ачарахь иааԥхьоу зегьы, аҭацаагацәагьы нарылаҵаны, ашьаԥахь иаарԥхьоит, еикәшаны рхәы
инахатәоит. Крыфара иалагаанӡа аҭацеи амаҳәи рҩызцәа ирылагыла ашьаԥа иҵаргалоит, агәрқьҳәа итәоу зегьы рхаҵгылоит, аӷзааҳәагьы ачарашәа рҳәоит. Аха аҭацеи амаҳәи рҩызцәа рыманы ашьаԥа изыҵалаз «Ҳанасыԥ анеилаҳҵоз аҽны иҳадныҳәаларц абрахь иааиз иҭабуп!» ҳәа раҳәара ауп иаанаго. Ашьаԥа аҩнуҵҟа хазы атәарҭа амазар, аҭацеи амаҳәи рҩызцәеи дареи уа итәар ҟалоит, иманшәало атәарҭа ыҟамзар, арҭ зегьы ашьаԥа иҵыҵуеит, даҽаџьара рхәы хианы иахьыҟоу инеины рҭыԥқәа ааныркылоит.
Ашьаԥа ыҵырҭәаа иҵатәоу зегьы, сасгьы-ԥшәымагьы «Уа, Анцәа Ду улԥха ҳаҭ, угәԥха ҳаҭ! Ари нахысгьы агәрӷьарақәа рзыҳәа ҳаидтәалалааит!» – ҳәа иныҳәаныԥхьаны, рхәы рнапы адыркуеит.
Хазы иалкааны ҳаҭыр рықәуп, иахьреиӷьыу аҭыԥ аҿгьы итәоуп аҭаца илыцны иааиз ахаҵаҩыза, амаҟарацәа. Урҭ реиҳабы имҵарҵоит ажәҩашәаҟьа, ма аԥылгыды.
Зны фырџьанқәак ауатка неимырда-ааимырдоит, ус абысҭеи акәаци рыларгалоит. Убасҟан аԥшәма ашьаԥа дааҵалан агәҭахьы дааскьоит, аҩы еилԥхаа зҭарҭәаз аҵәца икыуп, зегьы еиқәӡырҩуа ианаатәалак, дныҳәан ҭамадас далихуеит ачара еишәа иахатәоу рахьтә аӡәы. Иаҵәцагьы дҩахан ижәуеит.
Ахацәа зегьы ршьапы иқәгылан аҭамада дырныҳәоит, изыхныҳәаз аҵәцақәа дасу ишырҭахыу ирыжәуеит. Аҳәса гылаӡом, иштәоу аҭамада иныҳәаҿа ааныркылоит.
Абри нахыс, аныҳәаҿақәа раԥҵара мацара акәм, саси-ԥшәымеи аишәа иахатәанаҵы, зегь ззыӡырҩуа, зегь зазҵаауа, ажәак ала, ачара ԥсҟыс иамоу еицҿакны иалырхыз аҭамадазаҵәык иакәхоит. Уи дҩагыланы напхгаҩыс далызхыз иҭабуп ҳәа реиҳәоит.
Аҭамада зегь раԥхьаӡа иааникылоит ажәлар рныҳәаҿа, уи анрылслак ашьҭахь, иааникылоит
зынасыԥ еилазҵаз арԥызбеи аԥҳәызбеи рныҳәаҿа, ҩ-ҵәыцак дрыхныҳәоит, аха ианижәуа, еилаҭәаны акны ижәуеит.
Аишәа иахатәоу ахацәа зегьы ршьапы иқәгыланы иааныркылоит ари аныҳәаҿа, аҵәцақәагьы инҭыркәкәаны ирыжәуеит, аҳәса штәоу иааныркылоит, аҵәца ҭадмырцәыргьы ҟалоит.
Аҩбатәи анап аҿы аҭамада иааникылоит аҭаца дызхылҵыз, дамыркамыршьҭ дзааӡаз ани аби, урҭ ыҟамзар, аешьа, аеҳәшьа, лгәакьацәа зегьы рныҳәаҿа, абри инадикылоит амаҳә дызхылҵыз иани иаби, урҭ ыҟамзар, аешьа, аеҳәшьа, игәакьацәа рныҳәаҿа. Абарҭ аҵәцақәа аҩбагьы аишәа иахатәоу зегьы ршьапы иқәгыланы иааныркылоит.
Ахԥатәи анапаҿы аҭамада ишьҭихуеит аҭаца илыцны иааиз асасцәа рныҳәаҿа, урҭ аҵәцақәагьы ршьапы ишықәгылоу иааныркылоит.
Иазгәаҭазарц ахәҭоуп, аԥшәма аҭаца илыцны иааиз исасцәа иранеишьарц игәы иҭоу аҳамҭақәа ртәы. Уи ашьаԥа иҵатәоу зегьы ирылазҳәо аҭамада иакәхоит.
Абас ала, х-ныҳәаҿак: акы – аҭацеи амаҳәи, ҩба – урҭ зхылҵыз ани аби, аҭахцәа гәакьақәеи, ихԥахаз – аҭаца илыцны иааиз асасцәеи, абарҭ аныҳәаҿақәа реишьҭагылашьагьы мԥсахкәа, рхыԥхьаӡарагьы иагмыжькәа ачара аишәа иахатәоу зегьы ршьапы ишықәгылоу иааныркылоит.
Уи нахыс аҭамада иара ишиҭахыу еиԥш аныҳәаҿақәа аԥиҵоит, аамҭа аиҷаҳаразы, акымкәа, ҩбамкәа аҵәцақәа еидикылар ҟалоит. Аишәа иахатәоу рахьтә дарбанзаалак ажәа иаҳәаз аҭамада зегь аарӡырҩны ажәа ииҭоит. Аишәа арлахҿыхразы аҭамада дҩагылан ирылеиҳәоит ашәаҳәареи акәашареи, амузыкеи ираамҭаны ишыҟоу, иара ихаҭа акаҩҳәа ашәак ааҭирҟьаргьы ҟалоит, иаҳагьы иԥшӡахоит дықәгьежьаа дкәашаргьы.
Иазгәаҭазар ахәҭоуп: аҭамада аныҳәаҿақәа раԥҵареи аҵәцақәа шрылсуеи ргәаҭара мацара акәӡам иуалу, уи дазҿлымҳазароуп аҩы зжәуа ргәаҳәара зеиԥшроу, зегь раԥхьаӡагьы урҭ реицәажәашьа. Ажәа наак иахҟьана ҩыџьа ауаа рыгәқәа нибархар ҟалоит, ма игәааны аишәа аанрыжьыр ҟалоит. Ажәак ала аҭамада есминуҭ идыруазароуп аишәа «ԥсҭазаашьас» иамоу. Абарҭқәа зегьы ихы аҟны иааганы. аҭамада, аныҳәаҿақәа раԥҵара далагаанӡа, аишәа ахашәара-аҵашәара днахәаԥшны иалихуеит ихаҭыԥуаа-ицхырааҩцәа, урҭ ҟалар алшоит ҩыџьа-хҩы, аишәа иахатәоу рхыԥхьаӡара ҳасаб азиуеит.
Аишәа иахатәаз саси-ԥшәымеи крыфа-крыжә ианыҩагылалак, аҭаца илыцны иааиз асасцәа изҭаз аԥшәма бзиала ҳәа иарҳәоит, наунагӡа ари аҩнаҭа иазынрыжьуа аҭаца дырбоит, бзиала ҳәа ларҳәоит, нас рыҩныҟа амҩа иқәлоит.
Асасцәа, ҽыла иҟазаргьы, машьынала иҟазаргьы, рыҩныҟа амҩа ианықәло, амаҳә дрыцнаскьоит, қыҭазар, ақыҭа аҳәаа аҟынӡа, қалақьзар – ақалақь аҳәаа аҟынӡа. Абраҟа саси-ԥшәымеи аԥсшәа еибыҳәаны еиԥырҵуеит.
Зуха ачара еилгаз ауха амаҳә иҩыза дицны аҭаца луадахь дааиуеит. Аҭацаҩыза даақәгьежьны аишәа паҿк лырхиоит. Амаҳә иҩызеи иареи, аҭаца лҩызеи лареи ари аишәа иакәшаны инадтәалоит.
Амаҳә, иара ишихәҭоу еиԥш, ҵәыцақәак ааникылоит. Раԥхьаӡа ишьҭихуеит аҭаца лныҳәаҿа. «Бзеила баабеит! Бзыҩнанагалаз быҩнаҭа багымхааит!» ҳәа дныҳәаны аҵәца ижәуеит. Ара, ишаԥу еиԥш, рацәак еидхалом.
Крыфа-крыжә ианыҩагылалак, аҭацаҩыза иаарласны аишәа еиллыргоит, адашьмагьы хьалԥссоит.
Ларгьы амаҳәҩызагьы аԥшәмацәа «Шәыҵх аабзиахааит!» ҳәа нараҳәаны, ауада идәылҵуеит.
Рхала иааизынхоит хаҵеи ԥҳәыси.
Аԥҳәызба жәибжь-жәаа шықәса анылхыҵлак инаркны хаҵа дцароуп. Уи гәк-ԥсык ала бзиа илбаз маӡа диццаргьы ҟалоит, аха иаҳагьы ииашоуп, иаҳагьы иқәнагоуп, ҩ-насыԥк реилаҵара наҟ-ааҟ аҭаацәа ирдыруа иҟалар.
Аԥҳәызба лҭахцәа дныҳәа-ныԥхьаны лымҩа дықәрҵар, лынасыԥ леижьом.
Ажәланытә аҿы атәахьа дҟамлароуп, ус анакәха, аԥҳәызба лынасыԥ алацәажәара лара лҭаацәа рымацара ракәм, ажәланытә зегьы ирусуп.
Усгьы ҟалар алшоит: аԥҳәызба лыҩнаҭа лызныжьуам, ларазаҵәык лоуп уи зхагылоу, лани лаби чмазцәоуп, дзырԥырҵуам, ма лҭахцәа гәакьақәа ԥсхьеит, лара лхалазаҵәык аҩны дахыуп. Аха уи арыцҳара лынасыԥ еиԥнамҟьароуп, ауацәа-аҭахцәа ирыԥшаароуп аԥсыхәа. Лара лгәы зызцаз ахаҵа иҩнаҭа иалаӡартә иҟазар, иаҳҳәап нас, аишьцәа имазар, наҟааҟ аҭахцәа еиқәшаҳаҭны ирыӡбар қәнагоуп амаҳә иԥҳәыс лыҩныҟа нхара-нҵыра иаагара. «Дылхатәеит!» ҳәа џьоукы аҵәы алазҵақәогьы ирҿархьтәуп. Жәытә хәшҭаарак амырцәара, ҩнаҭак аиқәрхара аҭахцәа рымацара ракәӡам, уи ақыҭа иаланхо аџьажәлар зегьы ирзеиԥшу усуп.
Зыԥҳәыс дзыԥхаз ахаҵагьы иқәра рацәаӡамзар, деибаны даанымхароуп, иԥҳәыс лышықәс цәашь анышьҭырхлак нахыс, ахшара имазаргьы, имамзаргьы, далалароуп аҭаацәара ҿыц. Иҩызцәа иашақәеи, иҭахцәа гәакьақәеи, макьана данахьӡалак ауеит ҳәа дгәгәҭармыжьроуп, инаидтәалан, иуацәа-иҭахцәа иара иԥҳәысаагара шырҭахыу агәра идыргароуп, цхыраарак иҭахны дыҟазаргьы– игырмыжьроуп.
Зхаҵа дзыԥхаз аԥҳәысгьы, қәрала дахыԥамзар, дшеибоу мацара даанымхароуп, лхаҵа ишықәс цәашь
анышьҭырхлак нахыс, хшара длымамкәа дыҟазар, лара илҭахны даныҟала, дызлыҵыз лҭаацәа рышҟа дхынҳәуеит. Иара убрантәи акәхоит уи хаҵацара ахьлыхәҭоугьы.
Ааӡатәқәагьы налаҵан, жәпаҩык ахшара шлымаз лхаҵа длыԥхазар, уи аԥҳәыс лхаҵацара уадаҩхоит.
Усҟан ари аҩнаҭа мыӡындаз ҳәа ихәцуа ауацәа-аҭахцәа еилкааны ирымазароуп ари аҭаацәа ԥсҭазаашьас ирымоу. Лассы-лассы ари аҭаацәа рышҟа иааилароуп, аԥҳәыс еиба лыхшареи лареи рԥеиԥш иалацәажәалароуп, ацхыраарагьы лыгырмыжьлароуп.
Ахшара, аибара анрыхьӡа нахыс, абикән дрымазароуп. Уи далырхуеит аҭахцәа гәакьацәа еизаны. Абикән шықәсык ахь ҩынтә-хынтә аҭахцәа гәакьацәа еизганы иреиҳәоит аибара зыхьӡаз аҭаацәа рҭагылазаашьа зеиԥшроу.
Зынасыԥ еилазҵаз арԥызбеи аԥҳәызбеи, изхылҵыз қьырсианцәазар, ачара аҽны ирзалмыршар, адырҩаҽны, ма адырхаҽны, иақәнагахаша аҭахцәеи аҩызцәеи рыцны ауахәамахь ицоит, уаҟа агәргьын рхарҵоит.
Ахаҵеи аԥҳәыси реизыҟазаашьа аԥсуараҿы акырӡа иҭбаау аҭыԥ ааннакылоит, уи ларҭак ҭамыжькәа аарԥшра имариоу усым, ҳарҭ ҳахгьы иадаҳҵом, ара, хыхь-хыхь акәзаргьы, ԥҟарақәак ҳнарылацәажәарц ҳҭахуп.
Аӡӷаб лызҳамҭа даннықәлалак инаркны, иаҳа илзааигәоу лан лами, уи илҿылҵаалароуп: лҽеидыԥсаланы атәашьа, ирԥшӡаны ашьаҿа еихгашьа,
аиҳаби аиҵби рҟны ацәажәашьа, еиҿкааны аҽеилаҳәашьа, ахцәы аԥашьа, арқьақьашьа уҳәа убас иҵегьгьы.
Аԥҳәызба қәрала лара лаҵкыс еиҳабу, дхаҵазаргьы дыԥҳәысзаргьы амҩан илықәшәар, аԥсшәа дара ирҳәаанӡа лара ҿылҭӡом, илаҩсуазар, лара дааҭгылан арыӷьарахь ала илаҩлыжьуеит, лара драҩсран дыҟазар, рышьҭахь ала ауп акәмзар, раԥхьа диасуам.
Аԥҳәыс дышнеиуа ахаҵа дылԥылар, раԥхьа аԥсшәа зҳәаша ахаҵа иоуп, уи дҽыжәзар, дышҽыжәу аԥҳәыс длацәажәом, дҽыжәҵуеит, иҽы аӷәра ианкны данаагылалак, усҟан ауп аԥҳәыс лацәажәара анихәҭоу.
Ахаҵа арыӷьарахь ала аԥҳәыс диаҩижьуеит, аԥҳәыс иахьлаҳауагьы ажәа мкьыкь иҳәом, асамырҟәыл бааԥсгьы иҿаиршәом.
Ахаҵа ишьапы хырҟьаҟьа, ма харԥ заҵәы, иааиз дгәлаԥҳәысзаргьы длыдтәалан длацәажәом, ишьапгьы акы ашьеиҵароуп, кьаҿкгьы ишәиҵароуп.
Ҿыц еиднагалаз хаҵеи-ԥҳәыси рхала ианыҟоу реицәажәашьа хазуп: урҭ дара рҷыдахаз даҽаӡә изымдыруа маӡак рыбжьоуп. «Хаҵеи-ԥҳәыси рымаӡа ацәарҭа ауп издыруа» – баша иҳәаӡам ари ажәаԥҟа.
Ҿыц еиднагалаз хаҵеи-ԥҳәыси иахьа еиқәшәаны, уаҵәы еиԥырҵуам, урҭ ԥсраҽнынӡа рыԥсҭазаара еилахәуп, ус анакәха, дара рҷыдахаз даҽаӡә изымдыруа маӡақәакгьы рыбжьазароуп. Ахаҵа ма аԥҳәыс арҭ аҩыџьа рымаӡа аҵәахшьа дақәмшәо далагар, аҭыӡшә ахылҵуеит, уаҳа нкылашьагьы амоур, ишнеи-шнеиуа рынасыԥ еилнахыргьы ҟалоит.
Хәшәык еиԥш ихьаахҽыгахеит, ахҩык даламырхәкәа, хаҵеи-ԥҳәыси дара-дара нибакылар, рҳәатәы хаибаҵар.
Аԥҳәыс ҟәӷа лхаҵа иԥсыҽрақәа лдыруазароуп, рывсшьақәагьы дақәшәозароуп, лхаҵа акы ааигхацыԥхьаӡа, ибла дынҭасны иҭылхуа далагар,
рынасыԥ дырцәгьар алшоит. Ирыхшаз рҿы аԥҳәыс лхаҵа иаҳаҭыр шьҭылхуазароуп, аҭаацәа хыс ирымоу аб шиакәу, ахшара агәра ргартә еиԥшгьы дныҟәалароуп.
Аԥҳәыс атәымуаа иахьраҳауа, лыбжьы рдуны лхаҵа димацәажәалароуп, аҳәынҵәа иқәҭәангьы дылмырџьалароуп, ажәҩан ахь дхагаланы дылмы-рҽхәалароуп.
Ахаҵагьы еилкааны имазароуп, аҩнаҭаҿы аԥҳәыс лџьабаа шырацәоу, ԥсыхәа ахьынӡамоу ԥсгарак лоулартә еиԥшгьы дныҟәалароуп.
Маҟаҿамҳәа ахәҷқәа рааӡара, ҭаацәак рыфатә-рыжәтә аиԥмырҟьара, ҭаацәак рымаҭәа-рҩыҭәа, рцәарҭа-рхчы зҳәаз еиԥш, урҭ зегь рыӡәӡәара, рыуанҭара, асас ишиқәнагоу иԥылара, аҩны аҩнуҵҟа иаҭахыу зегь аиҿкаара уҳәа, аԥҳәыс лџьабаа ҵа змам атыша излеиԥшу рацәоуп.
Убарҭ зегь ирыцкуп аԥҳәыс лхаҵа ишҟа иаалырԥшуа агәцаракра, иаҳҳәап: уи имаршәа кны иацәажәашьа, имаҭәа-иҩыҭәа, иҽеилаҳәашьа ацклаԥшра; ахшара, ан илҿыԥшны раб ҳаҭырла изныҟәартә еиԥш ахымҩаԥгашьа уҳәа, ирацәаӡоуп аԥҳәыс лхы иаллыршаша.
«Аԥҳәыс лхаҵа дисаркьоуп» – баша ирҳәаӡом. Хацәақәак, дара рыԥсыҽра иахҟьозар акәхап, рыҳәсақәа аҭаацәа рҿы иамыцхәцәан аԥыжәара рымоуп.
Ирсифаҭӡан аҽеилаҳәара гәҭыхас ирымоуп есқьынгьы, иршәырҵалак аҵыхәтәантәи амодала иӡахызароуп. Иара убри аамҭазгьы џьоукы-џьоукы рхацәа ишахәҭоу еиԥш еилаҳәам, аныҳәақәа раангьы ишәҵашәыхыуп рцәамаҭәа, ацқьарагьы рыгуп.
Аамҭа ԥшым, иқәууаа ацара иаҿуп, хаҵеи ԥҳәыси ирыхшазгьы рыхьӡеит, рыҷкәнцәа аҳәса ааргартә, рыԥҳацәа хаҵа ицартә иҟалеит. Аха урҭ раб аҩнаҭаҿы дгәгәҭажьны дшыҟоу рызгәамҭац. Ан лахьынтә иаауа аб иатәамбара, ахшара рышҟа ииасыргьы ҟалоит.
Аб – аҭаацәа еиҵазааӡо, хыс ирхагыло иакәмкәа, аҩнаҭаҿы қьаранџьыс дыҟоушәа рбо иалагаргьы ҟалоит ахшара. Аб зегьы дрызгәаҟуеит, ихшаз дрыхӡыӡаауеит, ижьы ԥҟатәызар, иԥиҟоит дара рзы, аха иара изыҳәа аӡәгьы дгәаҟуам.
Уаҳа мышлашарак мбаӡакәа, ажәа хаакгьы имаҳаӡакәа, аб дниаӡаа дцаргьы ҟалоит.
Иабаҵәахыу нас ари еиԥш арыцҳара адацқәа?
Аханатә аԥҳәыс ишьҭылхыз аҟазшьа ишахҟьо еилызкаарыда? Знымзар-зны уи еилыркааран иҟоума ахшара?
Аҩнаҭаҿы аханатәгьы аб ихәҭаз аҳаҭыр иқәмкәа дшыҟаз рызгәамҭо иҟаларымызт аҭахцәа гәакьақәеи агәлацәеи, аха знымзар-зны уи хьаас иҟаҵаны изаламцәажәазеи? Зхы иадызкылода нас ари еиԥш ихьанҭоу аҭакԥхықәра?
Ара зегь реиҳа ишәарҭоуп акы: аҭаацәа рҿы аб ҳаҭырда дшыҟаз, чмазара ҿкык еиԥш ахшара рцәаҩа иалалар ҟалоит. Уи аҩнаҭа иҩниааз аԥҳәызба хаҵа данцалак дҭагыларыма лан лкәал? Арԥызба ԥҳәыс данааигалак, дахьыҩниааз аҩнаҭаҿы иаб иеиԥш «дсысмҟаан» дҟаларыма?
Аԥҳәыс лхаҵа иахь илымаз аҟазшьақәа рҿы аханатә агха ду шыҟаз зегь раԥхьаӡа ахшара роуп игәазҭаша, егьзырҽеиша. Иаҳҳәап: аҩнаҭаҿы лызҳауеит хаҵа ицаша аҭыԥҳа, уи игәалҭахьеит аҭаацәа рҿы аб иатәамбара шыҟоу, уи дарцәом, ҭынч дартәом, ахәцра хьанҭақәагьы лахьеиҵыхрак лырҭом, аҵыхәтәаны лҽазылшәарц дашьҭалоит арҽеира.
Лаб имаҭәақәа дрыцклаԥшуеит: илыӡәӡәоит, илуанҭоит. Ииарҭа дацклаԥшны иҟалҵоит, бзиа ибозар, ихы ҳаракны ашьҭаларазы, даҽа хчык изықәлҵоит, ишьапы ӡәӡәатәызар, изылыӡәӡәоит. Данышьҭало дицхрааны имаҭәақәа ишәылхуеит, дангыло азыҳәангьы ирхианы изықәлҵоит.
Крыфараан, аб иахьиқәнаго аҭыԥ аҿы дтәаанӡа, ахшара зегьы ԥшуп. Аб дааин иҭыԥ анааникылалак, аԥҳа имҵалыргылоит, заа илырхиаз, аб бзиа иибо ачыс, лшьапы дықәгылангьы изҭалҭәоит аҵәца.
Уаххьа ыфан ианалгалак, аб иҭахызар, аҭыԥҳа ачамгәр, агитара ма апианино изалырҳәоит, ма дидтәалан шәҟәык, газеҭк дизаԥхьоит.
Арԥызбагьы иаҳәшьа лышьҭра дықәлоит, есымша аб ишҟа иааирԥшуеит аҳаҭыр, иҿы иҭшәарызеи ҳәа дгылоуп. Аб иаԥхьа аԥа инапы иӡәӡәом, уи иаԥхьагьы, аԥа акрыфара далагом, аб аҵәца шьҭихаанӡагьы, аԥа ишьҭихуам, аныҳәаҿақәагьы аб иауп иаԥызҵо.
Аб ицәыригаз иажәа неигӡаанӡагьы, аԥа диҿаԥар ҟалом, аб инақәрӷәӷәан дцәажәаргьы, аԥа илаигӡароуп.
Аԥа дыштәоу аб дааҩналар, аԥа дгыланы, аб дахьтәаша аҟәардә даахан изиргылоит. Аԥа аб иҿы аҭаҭын дахом.
Аб дҽыжәлараны дыҟазар, аԥа иоуп аҽы зкәадыруа, иара иауп ашькыл аанкылангьы, аб дҽыжәызҵо.
Аб машьынала мҩакы дықәлозар, аԥа заанаҵ амашьына дацклаԥшуеит, ирыцқьоит, абылтәы ҭеиҭәоит, аб аԥсҟы акышьа изымдыруазар, аԥа амашьына днаҿатәаны, аб имҩахь дигоит.
Ҿыц еиднагалаз хаҵеи-ԥҳәыси рыԥсҭазаара змырманшәалаша аԥықәсларақәа цәырҵыр ҟалоит.
Аԥҳәыс лара дшақәгәӷуаз еиԥш лхаҵа дҟамлагәшьеит, аԥсҭазаара рҽалархалацыԥхьаӡа, ицәырҵуа иалагеит уи ахьысҳарақәа. Рацәак мырҵыкәангьы аԥҳәыс лзы еилкаахоит, аб «зхы аҷыдахаз хы зҭахым» шиакәу.
Ихшаз млак иакып, хьҭак иакып ҳәа дхәцуам, иара иифаша, иижәша, ишәиҵаша – абарҭқәа ракәӡоуп, иахьеи-уахеи гәҭыхас имоугьы.
Иԥҳәыс леихашәа хәлаанӡа дызҭагылоу лџьабаа хрыҩаасгьы имам, изакәугьы издыруам. Ари ахаҵа,
ишырҳәо еиԥш, тәымџьараҟа иҿы ҳәуп, иҩны аиҳагьы тәымџьара даԥшәымоуп.
Уахьихәаԥшуа ԥшреи-сахьалеи деиқәшәоуп, анцәа игәарԥханы дишеит уҳәап, иҿаԥсшәагьы хаауп, ирсифаҭны аҽеилаҳәашьагьы дақәшәоит. Аҳәса ԥшӡақәагьы имоуп, зны-зынла аԥҳәыс дышимоугьы дышҭаацәароугьы ихашҭлоит.
Аԥҳәыс лакәзар, ҩынрак ахьанҭара иаҵагылоу лара лакәхеит, арахь лхаҵа урҭқәа гәеиҭом, тәымуаҩык иакәушәа дылзыҟалеит. Дзықәшәаз гәнылгоит, илфом, илжәуам, лымшқәа гәрҩала илхылгоит.
Ахшара ракәзар, рани раби реизыҟазаашьа шҽеим гәарҭахьеит, хьаасгьы ирымоуп, аха аԥышәа ахьрымам иахҟьаны, рхы зқәыркра рыздыруам, ҭахык иҿы ргәы аадыртыр, ԥхашьароушәа рбоит, ирзыгәаӷьуам. Аҵара рҵоума, ма амаҵурақәа ирылоума, рани раби реизыҟазаашьа анааргәалашәалак, ируа ргәы ацымнеиуа иаақәхалоит.
Ари аҭаацәа зҭагылаз ауадаҩра ауацәеи, аҭахцәеи, агәлацәеи иангәарымҭа, иахәҭоу ацхыраарагьы аныҟарымҵара, аҩнаҭа ақәӡаара амҩа иангылоит.
Ари еиԥш аҭагылазаашьа аҟынӡа аҭаацәа назгаз, ишырҳәо еиԥш, мышк ала иҟамлаз иҟалаз усхарым, азалымдарақәа кәарма-кәарма реизыкәкәа-ра иаҿызар акәхәарын такәаамҭа.
Иҟалазеи, ианаамҭаз изгәарымҭазеи аҭахцәа гәакьақәа ари аҭаацәа аҭахара ахықә ишаақәгылаз? Аҭахцәа гәакьақәеи агәлацәеи еидтәаланы изахәамԥшызеи аҭаацәа зҭашәаз арыцҳара? Ирылшоз зегьы зыҟарымҵазеи ҩнаҭак аиқәрхаразы?
Аԥсра аныҟала аҽны инаркны ахымш рзы, ианамуӡа аԥшьымш рзы, иҟалароуп аԥсыжра. Уи аҿҳәара наха-аахашьа змам ԥҟараны ишьақәргылатәуп.
Аԥсра аныҟала аҽныҵәҟьа, ажәланытә аҿы еиҳабык, ма аҳаблаҿы ҳаҭыр зқәу аӡәы хазы даарыԥхьоит алԥсаа дзауыз аҭаацәа, урҭ ирыдиртәалоит аԥсы дыкҿанаҵы амаҵ зуша, аԥсыжра еиҿызкааша аҳабла еиуоу ҳәсеи-хацәеи. Абраҟа иԥырҵәоит аԥсыжра аҿҳәара. Қыҭазар, иара абраҵәҟьа хьыӡҳәала иалырхуеит ашәаџьҳәацәа, ирарҳәоит иахьцаша ақыҭақәа, шәаџьҳәара ахьыруша аҩнаҭақәагьы рсиа ҟаҵаны ирырҭоит. Ашәаџьҳәацәа зыԥшрак ҟарҵом, аԥсра аныҟала аҽни адырҩаҽни ирыхмырԥакәа аԥсӡы иахьахәҭоу инаргоит. Уи аҽныҵәҟьа иалацәажәоит телеграммалеи телефонлеи адыррақәа ахьыҟарҵаша. Атекстқәа рыҩреи, иахьдәықәҵатәу адресқәа рышьақәргылареи рзы ҩыџьа-хҩы ауаа алырхуеит.
Убри аҽныҵәҟьа аҳаблаҿы ҳәсеи-хацәеи алацәажәоит аԥсра ахьыҟалаз аҩнаҭа излацхрааша атәы.
Абри аилацәажәараҿ иалырхуеит:
а) аԥсы дыкҿанаҵы аҭаацәа рхәы зырхиалаша, крырҿазҵаша аҳәса;
б) аҵәыуацәа иааиуа ирԥылаша, имҩаԥызгаша арԥарцәа, аӡӷабцәа;
в) анышә ԥызҟаша, ахыбра ахаргылатәызар, заанаҵ амаҭәахә адызгалаша;
г) аԥсымаҭәа еиқәзыршәаша, агәакьақәа рзы ашәымаҭәа зӡахыша аҳәса;
д) ашьаԥа ргылатәызар, изыргылаша, иаҭахыу амаҭәахә адызгалаша;
ж) аԥсра ахьыҟалаз аҩнаҭаҿы амҿы агызмыжьша ахацәа.
Аԥсыжра аҽны, џьара-џьара ишаԥу еиԥш, аҵәыуацәа иааиуа зегьы ртәаны крырҿаҵареи кырдыржәреи, даҽак ала иаҳҳәозар, – аиныхра амҩаԥгара – ари аԥсуара еилазго акы акәны иԥхьаӡатәуп, ари «аԥсаҭа цәҳага, абза ихырҵәага» ҳәа ажәлар изахьӡырҵаз – наунагӡа мап ацәктәуп.
Аԥсыжра аҽны иԥсыз дхаҵазар, аџьабараҿы иқәдыргылоит аҽы кәадырны. Акәадырырҭа абџьар ахыршьыргьы ҟалоит, иԥсыз аибашьра далазҭгьы, абџьар ныҟәигозҭгьы, абџьар маҭәа акәадырҭаҿ ихыршьуеит. Иԥсыз дыԥҳәысзар, усҟангьы аҽы ықәдыргылоит, аха иақәҵоугьы аԥҳәыс кәадыр (аседла) ауп.
Аҩнаҭаҿы аишьцәа реиҵбы, ма ари аҭаацәа раҳәшьаԥа, ашәы маҭәа ишәҵаны, аҽы аӷәра кны даагылоит. Аԥсы ихыҵыз аҵәыуацәа, уи аӷәра кны игылоу ишҟагьы инеиуеит, идашшылоит, аҳәса идҵәыуалоит.
Аԥсыжра аҽны, аԥсы дахьыгҿоу аган аҿы, ҩыџьараны рҽеиҩшаны игылоит аҳәса – ауоуҳәацәа. Урҭ инеимдаааимдо ирҳәоит, ашәышықәсақәа иргәлганы ҳажәлар иааргаз ауоу. Уи гәрԥшаагоуп, иаҳагьы иарҵаулоит аҵәыуацәа ргәалсра.
Џьара-џьара аԥсыжра аҽны инаргоит амузыка, уи иадырҳәоит алахьеиқәратә мелодиақәа. Аха аусқәа убас ирманшәалатәуп, ауоуҳәареи амузыкеи еибарԥшны, дасу рыдҵақәа нарыгӡалартә еиԥш.
Аԥсы анышә даҭаны ианаахынҳәлак, аҽнынтәарак зшьапы иқәгыланы амаҵ зуаз агәлацәеи изымцакәа иаанхаз ауацәеи-аҭахцәеи неидтәаланы крырфоит. Ара аҭамада иалхра ҟалом. «Уԥсаҭа бзиахааит!» ҳәа иԥсыз аҩы изыхҭәаланы аҵәца ааныркылоит. «Уаҳа цәгьара шәзыҟамлааит!» ҳәа аҭаацәа рныҳәоит, даҽа ҵәыцак, ҩаҵәцак рыда ааныркылом, рацәак еидымхалакәа игылоит.
Адырҩаҽны аҭаацәа еидтәалоит, аӡәык-ҩыџьак аҭахцәа гәакьақәеи агәлацәеи адыргалоит. Уа иалацәажәоит:
а) ахацәа рахь ашәы зшәызҵода, ианбанӡаршәызаауеи?
б) аҳәса рахь ашәы зшәызҵода, насгьы ианбанӡаршәызаауеи?
Ари еимҵакны ианахәаԥшуа, раԥхьа игылазароуп, аҩынра иалааӡаз ауаҩы ихаҭара: ихьыӡ-иԥша, иқәра уҳәа убас иҵегьгьы.
Абду ма анду такәы ақәра рыманы рыԥсҭазаара иалҵзар, аҭахцәа гәакьақәа, мышҩынҩажәа аԥсхәы руаанӡа ашәы ршәуп, нас иршәырхуеит.
Ан, аб, аешьа, аеҳәшьа, қәра дук рымамкәа рыԥсҭазаара иалҵзар, аҭахцәа гәакьақәа ашәы ршәуп иԥсыз ишықәс цәымза шьҭырхаанӡа, нас иршәырхуеит.
Аԥсы анышә данарҭа ахымш рыҽны аҭаацәа аҭахцәа гәакьақәа адгаланы анышәынҭра иқәлоит. Анышәынҭра агәы дыриашоит, аӷәаасақәа аҭаны, агәы аԥслымӡ ықәрыԥсоит, аԥсыжра акәша-мыкәша дрыцқьоит. Убри аҽны инаркны алԥсаа дзауыз аҭаацәа ирылшартә иҟазар, анышәынҭра ахагыла аҟаҵара нап адыркуеит. Дасу ишилшо еиԥш, аха зегьы ирзеиԥшу ԥҟараны иҟазароуп: анышәынҭра лак, ҳәак зҭамло аихац акәршара, аԥсы иханы мармалташь лыхк, ижу ижәла, ихьыӡ, иабхьӡы, даниз, данԥсыз ашықәсқәа аԥсышәала ианҩыланы икыдзароуп.
Уи нахысгьы анышәынҭра гәгәҭажьтәым. Шықәсык ахь ҩынтә: зны, ааԥынра аналагамҭаз, даҽазны ҭагалан гәҭаны аҭаацәа, иҟарҵаша заа еибыҳәаны, аҭахцәеи, агәлацәеи рахьтә ҩыџьа-хҩы адгаланы, аԥсыжырҭахь иаауеит. Анышәынҭрақәа рыкәша-мыкәша дрыцқьоит, аамҭа ирнаҭозар, ашәҭқәа еиҭарҳауеит.
Аныҳәақәа қьырсеи, хьачхәамеи, амшаԥи рзы анышәынҭрақәа рахь иааргоит еирыӡла аҩы, афатәқәа
рахьтә ахаа-мыхаақәа, акәтаӷь ҟаԥшьқәагьы нарыцҵаны.
Аԥсра иақәшәаз аҭаацәа аагарҭак рымамкәа, иаҳҳәап, мышҩынҩыжәазгьы аԥсхәы рзымуа, анышәынҭра ахагылагьы рзыҟамҵо еилаханы иҟазар, усҟан аҭахцәеи агәлацәеи рҽеиԥыршьуеит. Иҟаҵатәқәоу зегь раԥхьа игылазароуп: анышәынҭра лак-ҳәак зҭамло аихац акәршареи, уаҟа ижу ихьӡи, ижәлеи, иабхьӡи, насгьы данизи, данԥсызи ԥсышәала изынҩылоу мармалташь ҽыҭк аханы арсреи.
Ақыҭақәа рҿы макьана азеиԥш ԥсыжырҭазы ҭыԥк алхны иахьыҟам рацәоуп. Дасу иара иахьигәаԥхо ҳәа акәмкәаны, азеиԥш ԥсыжырҭа алхлатәуп абшьҭрала еизааигәақәоу иахьыргәаԥхо аҭыԥқәа рҿы.
Зыԥсҭазаара иалҵыз хаҭала дыздыруаз даларгәалашәаразы, аҿар игылоугьы иӡбахә рхадмыршҭразы,аҩнаҭа иамоу атрадициа наҟ-наҟгьы аиқәрхаразы, аҭаацәа иҭаҵәахны ирымазароуп аԥсҭынха.
Зыԥсҭазаара иалҵыз ипатреҭ иахьықәгылоу аҭыԥ аҿы икнаҳазароуп.
Ихатәы маҭәақәа рахьтә, иаҳҳәап: аҟама, аԥсуа маҟа, аҳәа, ахылԥарч, аҟамчы, асааҭ, алабашьа – абарҭ рахьтә акык-ҩбак аалхны, иҵәахызар ахәҭоуп. Зыԥсҭазаара иалҵыз дыԥҳәысзар, лпатреҭ иахьақәнагоу аҭыԥ аҿы икнаҳазароуп. Лара иныҟәлгақәоз рахьтә, иаҳҳәап: амацәаз, асааҭ, ахәдахаҵа, анапхаҵа, алымҳарыҩ – абарҭ рахьтә акык-ҩбак аалхны, аҩнаҭаҿы инҭаршәны иҵәахызароуп.
Арҭ аԥсҭынхақәа рылакьысра дызусҭзаалак аӡәгьы дақәиҭым, аҩнаҭа еибганы иҟанаҵ, даргьы ыҟазароуп, урҭ абиԥарак аҟынтәи даҽа биԥарак ашҟа ииаслароуп.
Аԥсра аныҟала иацааиуа амчыбжь иахымгакәа, ԥшьашак, ма сабшак аҽны аҭахцәа гәакьақәеи агәлацәеи еидибагалоит, уасахшак шьны аԥшьашахә, ма асабшахә шьҭырхуеит.
Убри аҽны аҭаацәеи, аҭахцәа гәакьақәеи, агәлацәеи еидтәаланы иалацәажәоит мышҩынҩажәа аԥсхәы.
Аҩнаҭа аԥшәмацәа мышҩынҩыжәа аԥсхәы аура рзалыршартә иҟазар, уи аҽны инаркны аҽазыҟаҵара иалагоит.
Даара акраҵанакуеит мышҩынҩажәа зықәшәо аамҭа. Ӡнызар, аԥшәма хыбрала деиқәшәоума? Ԥхнызар – ԥсхәык иазхаша арыжәтә уаҩы изыԥшаарыма?
Еидтәалан ианеилацәажәо, абарҭ азҵаарақәа зегьы ҳасаб рзыруеит, иршәоит, ирзоит алшарақәа. Аԥсхәы рзалыршартә рбозар, аҿҳәара ԥырҵәоит.
Ҩынҩыжәа мшы рыҩныҵҟа аԥсхәы рзалмыршартә рбозар, аԥсхәы ашықәс анҵуахьы ииаргоит, мышҩынҩажәа аишәа шьҭыхрак аздырхоит.
Аԥсхәра аҿҳәара мчыбжьык, ма жәамш шагыу, аԥшәмацәа иаарыԥхьоит аҭахцәа гәакьақәеи агәлацәеи. Абра инарҭбааны иалацәажәоит раԥхьа ишьҭоу аԥсхәра амҿхак.
Аԥшәмацәа аԥсхәы ауразы гәҭакыс ирымоу
аацәырганы ирҳәоит, иаарԥхьази дареи рыхшыҩ еиларҵоит. Аԥсхәра амҽхак ҭбаацәахазар, аҭахцәеи агәлацәеи иаахтны аԥшәмацәа ирарҳәоит уи ишақәшаҳаҭым. Анкьа зны, зықьҩыла ауаа еизганы, аимҭахарақәа шыҟарҵоз, аԥсхәра дуқәа рҿы аҽқәа шдырыҩуаз, азар шырҳәоз уҳәа, иаахтны иалацәажәоит урҭ реиԥшқәа аҽраԥшра мацара иазкыз, ԥсаԥак шрыламыз, бжеиҳан аимҭахара ҟазҵаз аԥшәма имамкәа-ихӡымкәа дшықәхоз, «ауа иуа, кьынтыжә маҟагьы днимыжьит, зегьы аԥсхәрахьы иааиԥхьеит, иахьа иара амла дагоит» ҳәа аҵәы налаҵаны абзҳәацәа асамырҟәыл шилырхуаз уҳәа, уи аҽны ҿаартыла еицәажәар ҟалоит аԥсхәра азы еидтәалаз агәлацәеи аҭахцәеи.
Ишьҭыхтәуп қыҭеи қалақьи ирзеиԥшу аԥсхәы аушьазы ԥҟарак. Уи аԥҟара шьаҭас иамазароуп аԥсаԥа, ақәнага.
Аԥшәма иааиԥхьаз аҭахцәа гәакьақәеи агәлацәеи еидтәаланы аԥсхәра аҿҳәара ԥырҵәоит. Убасҟан еимҵаркуеит иаанагаран иҟоу аԥсаҭатәқәа рхыԥхьаӡарагьы.
Ҭахцәақәак иаҳа иԥсаԥоуп ҳәа иааргоит ашьамаҟа еиуоу аԥсаҭатә, егьырҭ аԥсхәы зуа аԥшәма ицхырааразы – аԥара. Еидтәалаз иара убас иалацәажәоит аҳаблаҿы ирымоу аилаԥса.
Еидтәалаз иӡбаны ишьҭырхуеит:
а) аԥсхәы ахьыруа қыҭазар, уи аҽны иааиран изыхәҭоу ауацәа-аҭахцәа, адырра рызҭаша арԥарацәа хьыӡҳәала иалырхуеит;
б) ашьаԥа ргылатәызар, уи зыргылаша;
в) ашьтәқәа рышьреи, акәац ажәреи, жьыхәҭала ишақәнаго ишаны иааԥхьоу ирымҵазҵаша ахацәа;
г) амҿы аазгаша, амца еиқәзҵаша, атәарҭақәа зырхиаша;
д) ачыс ҟазҵаша, насгьы иҟарҵаз ачыс шаны аишәақәа ирықәзыргылаша аҳәса;
ж) ашьаԥаҿы ауаа андыртәалак, амаҵ зуша аӡӷабцәеи аҷкәнцәеи.
Ашықәс цәашь анышьҭырхлак, адырҩаҽны ишьҭырхуеит аишәамаҭәа.
Асасдкылара аԥсуа жәлар жәытә-натә аахысгьы рыԥсҭазаара дац-ԥашәла иаларсу, зымҽхакгьы ҭбаау рқьабзқәа ируакыуп. «Асас дахьнеиуа быжь-насыԥк неигоит, данцо руак аԥшәма изынижьуеит» – ари ажәаԥҟа баша иаԥырымҵеит ҳажәлар.
Аԥсуа мҩасҩы сасра дымҩахыҵуазар, иаԥхьа ицәырҵуам сахьнеиуа снарышьҭуоу, снармышьҭуоу ҳәа азҵаара, аԥшәмагьы – сашҭа иҭалаз ауаҩы дсыдыскылару дсыдсымкылару ҳәа азҵаара иаԥхьа иқәгылом.
Ҽынлаз, уахынлаз, аҭахызаргьы ҵхабжьоныз, асас данымҩахыҵлакгьы дақәиҭуп.
Аԥшәма, иага деиԥшымзаргьы, изымҩахыҵыз асас «Бзеила уаабеит!» ҳәа илахь еиҵыхны диԥылоит. Уи аламҭалаз аԥшәма аԥсра дақәшәан дыҟазаргьы, игәрҩа инирԥшуам.
Имҩахыҵыз асас зынӡакгьы далацәажәаӡом дахьымҩахыҵыз аҩнаҭаҿы заҟа аамҭа дынҿасырц игәы иҭоу. Аԥшәмагьы исас диазҵааӡом, заҟа ҵхыи мши араҟа ихыигарц ӡбаны имоу.
«О, аԥшәма, уҟоума?» ҳәа агәашә ахьтә хаҵа бжьык
аагоит. Ари ҵхабжьонзар ҟалоит, аԥшәмацәа рыцәаԥсымҭа иақәшәаргьы ҟалоит. «Ҳаи, иауазеи сыҟамкәа! Бзеила уаабеит! Умҩахыҵ, ҳаԥшәымаз!» – аҭак ҟаиҵоит аԥшәма. Ажәжәаҳәа иҽеилаҳәаны, агәашә иҭалаз днеиԥылоит, дҽыжәзар, ишькыл аанкыланы, дҽыжәихуеит, асас иҽы аӷәра аҽхырԥарҭа инадиҳәалоит. Асас машьынала дыҟазар, агәашә изаартны, ашҭа дҭаижьлоит. Асас амашьына данҭыҵлак, днаиаԥызан асасааирҭахь днеигоит. Асас ауапа ишәызар, ишәыхны хазы икнеиҳауеит, нас даахьаҳәны исас днеиԥхьоит иахьреиӷьу аҭыԥ ахь. Ӡнызар, аԥшәма даақәгьежьны , иаразнак ауаџьаҟ амца ҭеиҵоит.
Минуҭқәак ракәзаргьы асас ихала иааныжьра ҟалом, уа дыҟазароуп аԥшәмагьы. Асас дахьымҩахыҵыз дахьазымдыруа ҩнаҭазар, аԥшәмеи иареи ҳамҭак ианеицәажәалак ашьҭахь ихы , иҵыхәа, дахьынтәаауа уҳәа, иаацәырганы аԥшәма иеиҳәоит, аԥшәмагьы ихы иирдыруеит иҭааз асас.
Аԥшәма игәашә данҭала нахыс, асас игәы ҭынчуп, иҩны дыҟоушәа ихы ибоит.
«Асас дахьымҩахыҵыз днармышьҭит» – ари ахьымӡӷ бааԥсқәа ируакуп, уи аҩнаҭа мацаразы акәм, ажәлантә азынгьы, уи ахьыҟалаз ақыҭа зегьы азынгьы.
Асас ишихәҭаз дыздызымкылаз аҭаацәа рыӡбахә иахыччаны ирҳәоит, абызҳәацәагьы уи асамырҟәл ахырҳәаауеит, урҭ аҭаацәа рыуацәа-рҭахцәа ргәы рцәыхьшәашәоит, хара-хара иацәгыло иалагоит уи аҩнаҭа.
Асас дызҭааз аҭаацәа ҳәсеи-хацәеи иаразнак ршьапы иқәгылоит. Асас ҽыла дыҟазар, иҽы акәадыр ақәхны, аҽҭра иҭаркуеит, иацклаԥшны ахәы арҭоит. Машьынала дыҟазар, имашьына дрыцқьоит, ақәа ахьамысра хбаррҭак аҿы идыргылоит.
Асас уахь дызҭааз аԥшәмацәа ргәлацәа адырра
рырҭоит, урҭгьы ааины асас «Бзеила уаабеит!» ҳәа иарҳәоит.
Аҭаацәа, агәлацәа рыцырхырааны, асас ихәы архиара иалагоит. Ашьтәы рышьуеит, акәац еиҿыхны ақәаб иҭарҵоит, аҳәса ракәзар, ачысҟаҵара нап адыркуеит.
Фатәыла-жәтәыла астол андырхиалак, еиҳабыеиҵбыла еибарԥшны рнапқәа рыӡәӡәоит. Раԥхьа инапы иӡәӡәоит аԥшәмацәа қәрала иреиҳабу, уи ишьҭахь – асас, нас егьырҭгьы.
Аишәа аханы дтәоит аԥшәмацәа қәрала иреиҳабу, уи иармарахь ала диддыртәалоит асас, егьырҭгьы еиҳабы-еиҵбыла еибарԥшны, аишәа иакәшаны иаатәоит. Аԥшәмацәа иреиуоу аҷкәнцәа аишәа иахатәаӡом, асаси аиҳабацәеи раҳаҭыр азы ршьапы иқәгылан, амаҵ руеит.
Аишәа аханы итәоу аиҳабы, – «Уа, Анцәа Ду, улыԥха ҳаҭ, угәԥха ҳаҭ! Ари нахысгьы агәрӷьарақәа рзыҳәа ҳаидтәалалааит!» ҳәа дныҳәа-ныԥхьаны, ауатка зҭарҭәаз афырџьан аақәхны ижәуеит. Убас ҟарҵоит асасгьы, егьырҭ аишәа иахатәоугьы.
Убри нахыс крыфара нап адыркуеит. «Ҽаанбзиала унеиааит! Абзиаразы еимаадааит!» ҳәа фырџьанқәак неимырда-ааимырдар ҟалоит, аха уи рҽаддырхалом, «афатә азгәшьра арҵарразы» иааныркылаз афырџьанқәа аздырхоит, насгьы ирхашҭуам аҩыжәра раԥхьа ишышьҭоу.
Ус амаҵ зуа саанла иааргоит абысҭа. Хә-цыԥхьаӡа ҩба-ҩба ҿахра еиқәуп, зегь еиҟароуп, зегь еиԥшуп. Абысҭа зну асаанқәа зегь раԥхьаӡа аишәа аханы итәоу аиҳаби асаси раԥхьа иқәдыргылоит, нас егьырҭгьы раԥхьа инықәыргыла-нықәыргыло инархысуеит.
Абысҭа иацааргоит, алҩаҵә ахызызуа, акәацгьы жәны. Ажьыхәҭақәа саанла иша-шаны аишәа иахатәоу раԥхьа иқәдыргылоит, аха ишакәхалак ҳәа акәмкәа,
дасу иқәнагахаша ажьыхәҭа иара ишҟа ахы рханы ауп асаан ишанугьы. Уеизгьы-уеизгьы асас иаԥхьа иқәрҵоит ажәҩашәаҟьа, ма аԥылгыды, излаԥиҟаша аҳәызбагьы надҵаны.
Аишәа аханы итәоу аиҳабы, иаԥхьа ирҭәны иқәгылоу аҵәца аашьҭыхны, ус аныҳәаҿа аԥиҵоит: «Уа, Анцәа Ду, улԥха ҳаҭ, угәԥха ҳаҭ, аринахысгьы агәрӷьарақәа рзыҳәа ҳаидтәалалааит! Уа, Анцәа Ду, иумырӡын ҳаԥсуара! Есшар амра ҩагылацыԥхьаӡа иацгылалааит ҳаԥсадгьыл зыргәрӷьаша анасыԥқәа!» Аҵәца ааҭыркәкәаны ижәуеит.
Асасгьы егьырҭ аԥшәмацәагьы иааныркылоит ари аныҳәаҿа. Ҳамҭак ҭынчроуп, аишәа иакәшан итәоу зегьы акрыфара иаҿуп. Абысҭеи акәаци напыла иамхны ирфаргьы ҟалоит, уи зҭахым ачқыԥ ихы иаирхәоит.
Аишәа аханы итәоу аиҳабы ҩаԥхьа ишьҭихуеит аҵәца. Уи дныҳәан далихуеит аҭамада. Асас аԥхьа днаргыланы ишьҭырхуеит иныҳәаҿа, ршьапы иқәгылангьы раҵәцақәа ржәуеит.
Акырӡа иуадаҩуп аԥсуа чара аишәаҿы аҭамадара. Анапхгаҩы арыжәтә илаӡоит мацара азхом, асасдкылараҿы аԥышәа имазароуп, еиҿкааны ацәажәашьагьы дақәшәозароуп. Аныҳәаҿақәа анаԥиҵо, ажәа гәԥҵәагақәа дырԥырҵыртә еиԥш, арҿиаратә хәцшьа далаҟазароуп, зны-зынлагьы, иахьахәҭоу азгәаҭаны, ажәаԥҟақәагьы ихы иаирхәозароуп, ажәеинраалақәакгьы ныбжьеигалалароуп, аишәа алахҿыхразы игәԥысцәам лафқәакгьы неиҳәа-ааиҳәалар ҟалоит.
Ҿыц иалырхыз анапхгаҩы, далызхыз иҭабуп ҳәа анреиҳәалак ашьҭахь, дҩагыланы зегь раԥхьаӡа иааникылоит ажәлар рныҳәаҿа, уи анрылслак, диныҳәоит асас. Ақәра ду змоу ҭаҳмадак иакәмзар, аишәа иахатәоу зегьы ршьапы иқәгыланы, асас дырныҳәоит, ршьапы ишықәгылоугьы раҵәцақәа рыжәуеит.
Аныҳәаҿа зегьы ианрылслак, асас дҩагыланы дызныҳәаз иҭабуп ҳәа реиҳәоит, иаҵәцагьы ижәуеит.
Иазгәаҭатәуп: аҭамада дзыхныҳәаз аныҳәаҿақәа раанкылара аан иҟамлароуп ацәажәара мыцхәы. Ҳәараҭахыума, еидтәало рҿы , аҩыжәреи акрыфареи рыдагьы, иҟазароуп ажәытә, аҿатә ирызкыу ацәажәарақәа, аха ҵакык змаӡам ажәа гәаҩақәа анырацәахалак, саси-ԥшәымеи рзыҳәа ишгәԥҵәагахо дыртәуп.
Иара убас иацклаԥштәуп акрыфашьагьы. Ирццакцәаны, ажәжәа-аԥԥыҳәа аҿаҵа амхрагьы, аҟыԥ-ҟыԥҳәа аҩагарагьы, ӷырҿ-пырҿҳәа аҿамҟәарагьы, иҿы иҭеиҵаз ҟаҟаны илбааидаанӡа ацәажәарагьы – ԥхашьароуп, аишәа иахатәоу ратәамбара ауп иаанаго.
Аишәа иахатәоу рыбжьара аҩеимакра ҟалар алшоит. Аԥшәмацәа иааиԥмырҟьаӡакәа рылаԥш ихызароуп рысас, арыжәтә мыцхәы имжәыртә еиԥшгьы иныҟәалароуп. Асас арыжәтә иԥырхагахар, ари аҩнаҭазы иԥшӡам. Асас ажәа наак иамхаҳәаргьы, аԥшәмацәа ирыларыгӡароуп, дымхәцкәа иҿыҵҟьаз ианарыжьлароуп.
Крыфара иалгаанӡа аишәа иахыҵны адәахьы идәылҵыз ҩаԥхьа дааины иҭыԥ аҿы дызтәом, инапқәа ӡәӡәаны днаскьаны уа хазы даатәоит.
Асас аишәа дахымҵыр ада ԥсыхәа имоур ҟалоит, усҟан аԥшәмацәагьы аишәаҿы рацәак еидхалом, асас ишьҭарххны даргьы аишәа иахыҵуеит.
Аҭамада аишәа иахатәоу деиҳабы-деиҵбы зегь рныҳәаҿа ааникылоит, ахаҵгылацәагьы ихаиршҭуам, хазы-хазы акәмзаргьы инеидкыланы иныҳәоит, аӡәгьы дыбжьаижьуам.
Аҭамада ианаамҭоу иааникылоит асас иҭаацәа ирызкыу аныҳәаҿагьы. Аишәа иахатәоу зегьы ршьапы иқәгылан ишьҭырхуеит уи иныҳәаҿа.
Аҭамада иҿаԥхьа иқәимыргылароуп, уеизгьы-уеизгьы асас арыжәтә мыцхәы ижәыртә еиԥш аныҟәара. Аҭамада иааиԥмырҟьаӡакәа асас иаҳаҭыр ибалароуп, имаршәа кны иацәажәашьагьы дақәшәозароуп.
Дызусҭзаалак аишәа иахатәоу, аҭамада дизымҵаакәаны, ныҳәаҿак аԥиҵар ҟалом, иара убри аамҭазгьы дарбанзаалак аишәа иахатәоу азин имоуп ажәа аҳәара, аҭамада, иаҭахны ибазар, ажәа иаҳәаз ажәа ииҭоит, мап ацәикуам.
Асас иныҳәаҿа зегьы ианрылслак, иара дгыланы дызныҳәаз иҭабуп ҳәа реиҳәоит, аҵәца, иара иныҳәаҿа иахьазкыу аҟнытә иааҭыркәкәаны имжәыргьы ҟалоит. Аҭамада, ҩаԥхьа ишьапы дықәгыланы, диныҳәоит еидтәалақәоу аԥшәмацәа қәрала иреиҳабу. Аҭамада ишьҭахь уи аныҳәаҿа ааникылоит асас, ишьапы дшықәгылоугьы ижәуеит, убас иныҟәоит егьырҭгьы.
Аҭамада абарҭ аҩ-ныҳәаҿак рышьҭахь, хаз-хазы акәмкәа, аҵәцақәа еидикылар ҟалоит, иаҳа иақәнагоуп, напык аҟны ԥшьба-хәба ҵәыца иреиҳамзар. Аҵәцақәа рҭәны иаԥхьа ианықәдыргылалак, иныҳәатәқәоу аӡәаӡәала рныҳәаҿақәа шьҭихуеит, аха аҵәцақәа рыжәра далагаанӡа, аҩынаҳа дааԥхьан идиҵоит хыԥхьаӡарала дзыхныҳәаз раҟара ҵәыца изҭаҭәаны иаԥхьа иқәиргылартә еиԥш. Аҩынаҳа адҵа неигӡоит. Нас аҭамада дҩагыланы «Ҽаанбзеила еимаадааит!» ҳәа аԥсшәа ахҳәааны, инаган асас иаԥхьа иқәиргылоит. Убри нахыс ауп аҭамада дзыхныҳәаз аҵәцақәа рыжәра даналаго.
Асас, иҭабуп ахҳәааны, идикылоит аҵәцақәа, дныҳәа-ныԥхьаны урҭ анижәлак, ҩаԥхьа ирҭәны, иара изиҭахыу аӡә ишҟа инеиҭиуеит.
Аҭамада, аныҳәаҿақәа анаԥиҵо, есқьынагьы ҳасаб азиулар ауп, зныҳәаҿа шьҭихран иҟоу иқәра, ажәлар рҿы иқәу аҳаҭыр, насгьы цәала-жьыла аҩнаҭа дахьынӡалахәу уҳәа уб. иҵ.
Иазгәаҭазарц ахәҭоуп: аҳабла еиуоу еиҵбацәак аишәаҿы атәара рықәшәар, аишәа аҵыхәахь инаскьаны итәоит, зегь ангылонӡагьы иԥшуам, ҵәыцақәак ааныркыларгьы, рацәак инхом, аишәа иахыҵуеит.
Аишәа аҿы ацәажәарақәа раан, аҭамада раԥхьа днаргыланы, иахьахәҭоу азгәаҭаны, рхы иадырхәалароуп ҳабызшәа иаҳнаҭо ажәа ҳаҭырбагақәа, иаҳҳәап: «Уххьзгеит», «Уара умсит», «Ухы шьарда ннаҵааит», «Уажәа хьыла иԥысҟоит», «Анцәа дузылԥхааит», «Уажәымҭа шкәакәахааит» уҳәа убас иҵегьгьы.
Иазгәаҭазарц ахәҭоуп: анҭ аҳаҭырбага ажәақәа иахьахәҭоу ишахәҭоу еиԥш ахархәара рмоуазар, урҭ цқьа иргәлаԥшны иззымдыруа зынӡак иҿеимыршәӡар еиӷьуп.
Ас еиԥш аидтәаларақәа раан, еиҳаракгьы аӡырҩцәа анырацәаҩу, акы зҳәарц зҭахыу иажәа дацклаԥшны дцәажәалароуп.
Абысҭеи акәаци ааргаанӡа, иназыцҳаша фатәыла идырхиоит аишәа, иаҳҳәап: апырпыл џьыка, аџьыкхыш, еиуеиԥшым ачаԥақәа, ахәл рҵәы, акапусҭа рҵәы, аџьымшь ҿа, ацыца, ашәеилаҵа, ашәхаҩа, ачашә, адӷарыжәа, акәтыжь, амгәачаԥа уҳәа убас иҵегьгьы.
Саси-ԥшәымеи пату еиқәрҵарц иахьеидтәалаз, крыфара ианналага инаркны иалгаанӡа, ацәашьы еиԥш дырхагылоуп аҩынаҳа. Уи дыҷкәноуп, аҩнарҭа деиуазар ҟалоит, аха еиҳарак, далырхуеит агәла ҷкәнак. Аҩынаҳа, иара ихьыӡ ишҳанаҳәо еиԥш, арыжәтә ауп инапы иану, иаҳҳәап: иҭацәыз аҵәцақәа ирҭеиҭәоит, дасу аҵәцақәа шааникылогьы дацклаԥшуеит, уи аганахь ала, аҭаҳмада дицхрааҩуп, лассы-лассы аишәа анапхгаҩ илымҳа аҟынӡа инеигӡоит аныҳәаҿақәа шрылсуа.
Аԥшәма ԥҳәыс раԥхьа днаргыланы аишәа иахылаԥшуеит ахаҵгылацәа.
Убарҭ рахьтә аԥшәма ԥҳәыс далылхуеит ԥҳәызбак, уи аҩнаҭа деиуазар ҟалоит, аха бжеиҳан уи зықәшәо гәла ԥҳәызбак лакәхоит. Уи аԥҳәызба-хаҵгыла лнапы иануп: аишәа ахь иаҭахыу афатәқәа раагара, иҭацәыз асаанқәа рықәгара, асаан ҿыцқәа раагара, афатә ахьагхаз ахарҭәаара, ианаҭахыу аишәа ахь ашәыр аагара, аҭамада азин аныҟаиҵалак, аишәа иахатәоу акаҳуа, ма ачаи рылагалара, уҳәа ирацәоуп аԥҳәызба-хаҵгыла лыдҵақәа. Абас аҩынаҳаи аԥҳәызба хаҵгылеи рылаԥш ахрыжьуам, ацәашьы еиԥш аишәа иахагылоуп, сасгьы-ԥшәымагьы, иааихмырсыӷьӡакәа лаԥшык шырхыу анырдырлак, есқьынагьы ргәрҽануп.
Ауха, ишаҳҳәахьоу еиԥш, асас имҵарҵоит ажьыхәҭақәа зегь реиҳа пату зқәу ажәҩашәаҟьа, ма аԥылгыды. Адырҩаҽны, ҩаԥхьа акрыфара ианалаго аамҭазы, асас имҵарҵоит ахыбжа.
Асас дақәшәозароуп уи ажьыхәҭа аиҿыхшьеи ашашьеи, насгьы идыруазароуп, ахыбжа ахәҭақәа занеишьоугьы. Ахыбжа зымҵарҵаз асас дныҟәар ҟалоит абас: ахыбжа шеибгоу инаган аишәа аханы итәоу аиҳабы иаԥхьа иқәиҵар ҟалоит. Ус акәмкәа, сара исшап ҳәа игәы иҭеикуазар, ахыбжа шатәхоит ԥшь-џьараны, зны ҳәызбала иамисоит алымҳа, уи аҳәызба аԥынҵа инахаркьакьаны, аишәа иахатәоу рахьтә еиҵбык ишҟа инаирхоит, уи дҩагыланы, иҭабуп нахҳәааны, ажьыхәҭа ааникылоит. Нас асас иаҳәызба наҟ инықәҵаны, ахыбжа напыла ԥшь-џьараны ишоит. Хәҭак аишәа аханы итәоу аиҳабы иаԥхьа иқәиҵоит, ҩ-хәҭак егьырҭ қәрала еиҳабацәоу ҩыџьа раԥхьа иқәиҵоит, хәҭак иара иааникылоит.
Ҳшахцәажәаз еиԥш еиҿкаау асасдкылара, ихрыкәшахароуп абас: асас астол дахымҵкәа иҭыԥ аҿы дтәазар, дҩагыланы аҭамада диныҳәоит, абас аишәа еиламырсҳакәа, саси-ԥшәымеи ирықәнагоз ажәа раҳәаны аишәа ахьымҩаԥигаз, иҭабуп ҳәа иеиҳәоит.
Асас аишәа дахыҵхьазар, имгылацкәа аишәа иахатәоу рахьтә қәрала иреиҳабу аӡәы иааникылоит аҭамада иныҳәаҿа, егьырҭгьы уи иныҳәаҿа иацԥыҳәан иааныркылоит.
Аҵыхәтәантәи асас иикуа аныҳәаҿа ҳазҭоу акәхоит, аԥшәмацәа иааныркыло иаҳҭоу акәхоит, абарҭ аныҳәаҿақәа рыла ихдыркәшоит аишәа.
Асас аишәа данахыҵуа «Анцәа шәирҭхаџьааит!», «Шәчеиџьыка азҳааит!» – иҳәоит, аԥшәмацәа «Иуфаз ҳалалс иуоуааит!» ҳәа иаҭаркуеит, даргьы аишәа иахыҵуеит. Раԥхьа инапы иӡәӡәоит аишәа аханы итәаз аиҳабы, уи ишьҭахь асас, нас егьырҭгьы рнапқәа рыӡәӡәоит еиҳабы-еиҵбыла еибарԥшны.
Аԥшәма гәаларшәагас исас ианеишьар ҟалоит ҳамҭак, иаҳҳәап: аҟама, аҳәа, ашәарыцага шәақь, ахылԥарч, аԥсуа маҟа, асааҭ уҳәа убас иҵегьгьы.
Аҳамҭа иахәҭоу ажәа ахҳәааны, асас ианаршьар ҟалоит: аишәаҿы асас иныҳәаҿа анааныркыло, ма сцоит ҳәа амҩа данықәло аамҭазы.
Асас игәаҳәара иаҳагьы еиӷьхаразы аидтәа-лара алахҿыхра агымхаразы, акрыфара иахьынӡаҿу иадырҳәар бзиоуп: аԥхьарца, ачамгәр, агитара, апианино, иара убас аҭамада акаҩҳәа иааҭирҟьаргьы ҟалоит ачара ашәа, асасгьы днарылаҵаны иқәгьежьны икәашаргьы зеиԥшыҟам акәхоит.
Саси-ԥшәымеи аҵх агәы еиҩнашаанӡагьы еидхалар ҟалоит, аха ҳәсеи хацәеи аԥшәмацәа гәамҵрак рындырԥшуам.
Даара акраҵанакуеит аишәаҿы асас ихымҩаԥгашьа. Иага идырцаларгьы, арыжәтә мыцхәы имжәыроуп, аныҳәаҿақәа анышьҭихуагьы иажәа рацәамхароуп, илахҿыхны ацәажәашьа дақәшәозароуп. Ицәгьаӡам иара иахьаҭыԥу азгәаҭаны, ажәеинраалақәак игәалаиршәар, ма жәаԥҟақәак иажәа иналеиҵар, иара убас имыцхәхом игәԥысцәамкәа иҟоу лафқәакгьы аишәа иахатәоу инарылеиҳәар.
Ашьҭалара аамҭа анааилак, асас ииарҭа ахьыҟаҵоу ауадахь днаргоит. Дыҟазар – аԥшәма ҭыԥҳа, уи дыҟамзар – аԥшәма арԥыс асас иеилыхраҿы дицхраауеит. Асасцәа жәпаҩык еицызар, зегь рышьҭалара ари аҩнаҭа иаламӡозар, урҭ рахьтә ԥыҭҩык шьҭалара иргоит.
Аԥшәма ҭыԥҳа ашьыжь асас дгылаанӡа, аҿырӡәӡәарҭаҿы асапын ҟыра ҿыц ықәлҵоит, ампахьшьы цқьагьы изкналҳауеит. Асас дангылалак, ишаԥу еиԥш, иҿы иӡәӡәоит.
Асас крымфакәа агәашә дҭыҵыр ҟалом.
Аԥшәмацәа шьыжьнаҵы асас ихәы архиара иалагоит, иаха аишәа иахатәаз рахьтә агәлацәа аӡәыкҩыџьак ааиуеит. Лассы аԥшәмацәа рысас дрыгәҭылак ҩаԥхьа аишәа инахатәоит. Абра, ишаҳҳәахьоу еиԥш, асас имҵарҵоит иаха иршьыз ашьамаҟа, ма аԥсаса ахыбжа.
Аԥшәмацәа рысас арыжәтә идырцалоит, аха иара амҩа иаԥхьа ишышьҭоу дырны, арыжәтә иҽаҟәикуеит. Асас идәықәлара ԥыҭрак шагыу, ахаҵгылацәа руаӡәы аҽҭра иҭигоит асас иҽы, аҽхарԥарҭахь иааган
икәадыруеит.
Саси-ԥшәымеи крыфа-крыжә аишәа ианахыҵлак,
еиҳабы-еиҵбыла еибарԥшны, рнапқәа рыӡәӡәоит. Асас адәықәлара иҽаназикуа аамҭазы, аԥшәма ҭыԥҳа иааган илҭоит иҟамчы. Аԥшәмацәа, рысас дрыгәҭылак, аҽхарԥарҭахь иааскьоит.
Арԥыск, аҽы даахан, асас иааидиргылоит. Асас аӷәра зкыу иааимхны, аҽыхәда инықәршәны, акәадыр амаха аҟынӡа даахоит, амгәрхақәа ирыӷәӷәоит. Уи аамҭаз аҽы наҟтәирахь ала иаавагылоит ҩыџьа-хҩы аԥшәмацәа, урҭ иааныркылоит аӷәреи ашькыли, иаҳҳәап, урҭ иҽыжәло иаҵкыс қәрала еиҳабу ӡәыр дрылазар, асас аҳәара ҟаиҵоит ашькыли аӷәреи ауишьҭразы.
Асас, аҽыжәлара дазхианы данаагылалак,
даахьаҳәны, икәшан игылоу аԥшәмацәа днарыхәаԥшны, «Бзиала, абзиаразы шәашҭа ҳҭалалааит!» – ҳәа иахеижьҭеи дызҭаз аԥшәмацәа аԥсшәа нареиҳәоит. Нас, даақәгьежьны, иарма шьапы ашькыл инкылеикуеит, иарма нап ала аӷәреи акәадыр махеи неидкыланы, дҩеиханы дҽыжәлоит, иарӷьа напала аҟамчы еиҩырҿаны икыуп усгьы.
Даныҩҽыжәлалак, иҽы аӷәра наҿеикшоит, ишьхәа наирбоит, иҽы ааԥашашоит. «Абзиаразы аԥшәма уашҭа ҳҭалалааит!» ҳәа ибжьы наиргоит, иаԥхьа еилаӷәаа игалоу ҳәсеи-хацәеи днареихырхәоит, нас иҽы ахы аарҵәины, ашацаҳәа агәашә ахь иҿынеихоит.
Аԥшәмацәагьы рысас «Амҩа бзиа уқәлааит!» ҳәа неишьҭарҳәоит. Усҟан аԥшәма ҷкәнцәа руаӡәы иҟьаҟьаӡа агәашә аартны дгылоуп, асас иҭыҵра дазԥшны.
Иахеижьҭеи аҩнаҭа иаҭаз асас – дсасдахьзар, знык адагьы ашҭа дҭамлацзар, аԥшәма ихаҭа, ҷкәнцәақәак аашьҭыхны, исас дицҽыжәлоит, қыҭазар, ақыҭа аҳәаа аҟынӡа днаскьеигоит.
Ишдыру еиԥш, а-19-тәи ашәышықәса аҩбатәи азыбжазы Аԥсны хынтә еиқәрццак иҟалеит амҳаџьырра. Ӡхыҵра хырзаманк нықәлан иқәнаӡәӡәаазшәа, иккаӡа иҭацәит атәыла. Абри амилаҭ трагедиа иахҟьаны, ауырҭ бааԥс еимнарпыз аԥсаатә реиԥш, аԥсуа жәлақәа цҟьа-шәҟьа, ааигәа-хара аҳәаанырцә тәылақәа жәпакы инарылаԥсеит.
Иахьанӡагьы цқьа еилкааны иҳамам урҭ аԥсуа мҳаџьырқәа ианбарықәнагалеи атәым тәылақәа, насгьы нанагашьасгьы ироузеи? Иҳаздыруам урҭ рахьтә
макьана зхатәы бызшәа зцәымӡыц рхыԥхьаӡара, ишьақәгылам аҭоурых аӡеибафара изалымҵыз, наунагӡа иӡӡаз ажәлақәагьы.
Заҟа иаҭахны иҟоузеи иахьа, адунеи иазынханы иҟоу ԥсыуа зхылаҳәоу зегьы ахьынхо атәылақәагьы, рхыԥхьаӡарагьы,рыжәлақәагьыуаҩыагәраигартә еиԥш еилкааны иҟазар!
Уи аганахь ала ҳахәаԥшуазар, еиҳа еилкаауп Аԥсны иазынханы иҟоу аԥсуа жәлақәа. Аха урҭгьы ҭоурыхла иргәлаԥшны иҭҵаам. Агәра згоит, уи азҵаара уадаҩ иадҳәалоу апроблемақәа шьҭыхуа ҳҿынаҳхар, имааԥшыр ҟалашам аԥсуа хылҵшьҭрақәа рышьақәгылашьеи дара зхылҵыз рдацқәеи.
Аха, изааӡарызеи, уи аҟама аԥынҵа еиԥш иҵару азҵаара иахьынӡахәҭоу игәцаракым. Уи акәша-мыкәша аилататарақәеи аиқәмшәарақәеи шыҟац иаанхоит иахьанӡагьы. Ԥсыуа жәлақәак «Иаҳзыруыз шәымбаӡои?» ҳәа акәукәу ҿыҭуа, иааны ишҳадгылаз гәаҳҭаӡом.
Иахьанӡагьы цқьа ишьақәргылам аԥсуа жәлақәа рҩышьазыҳәа ԥҟарак. Иҳамбаӡошәа макьана ҳраҩсуеит уаҟа иаҳԥыло аилагарақәеи, аиҿагыларақәеи, хатә гәаԥхарала жәлақәакгьы рышьҭыхреи.
Аамҭала зны иаԥсыуаамыз апапцәа аԥсуаа рхәҷқәа анырнаҭуаз, дара ишырҭахыз, дара ишрыманшәалаз ажәлақәа ҭарыҩуан. Убри иахҟьеит иахьанӡагьы жәлақәак рҿы иаанхан иҟоу аиқәмшәарақәа, иаагап ҿырԥшыгақәак: «Маршьан – Маршаниа, Маан – Марганиа, Ачба – Анчабаӡе, Ҟалӷьы – Колбаиа, Зыхәба – Зыхәбаиа» уҳәа убас иҵегьгьы.
Жәлақәак жәытәӡа аахыс жәлары ианырҳәоз акаҩра ирымаз рзааныжьны рҭаҩра, – заҟа аамҭа ҵуазеи иахәҭаны иҟоужьҭеи!
Иахьа иаҳԥыло аԥсуа жәлақәа, хазы-хазы хыԥхьаӡарала ҳрыхәаԥшуазар, ара иҟоуп 200 ҭӡы
инареиҳау ажәлақәа, иҟоуп уи аҟара ирацәам, иара убас иаҳԥылоит ҭӡык, ҩыҭӡык иреиҳам ажәла заҵәқәагьы.
Ажәлақәа зхылҿиааз 0ҵаауа ҳҿынаҳхар, ара иаҳԥылоит ауаҩы инапы злакыз изанааҭ ала ижәлагьы шышьақәгылаз, иаҳҳәап: ажьира знапы алакыз – Ажьиба, ахьира иаҿыз – Ахьиба, араӡны зырҭәоз – Арӡынба уҳәа убас иҵегьгьы.
Аҵыхәтәантәи ашықәсқәа рзы, уаҩ дзеигәрӷьаша акы акәны иҟалеит ажәлақәа, лада иҟа, ҩада иҟа, еибаԥшааны, аиқәшәарақәа ахьымҩаԥырго. Аха уи аус ҟаимаҭ макьаназыҳәа хаҭала аибабарақәеи, еидтәаланы крыфареи-крыжәреи, аибарҽхәарақәеи рҳәаақәа изырҭымҵыц.
Абас жәлеибаркырак рхаҭарнакцәа злахәу аизарақәа рҿы, зегь раԥхьаӡагьы, иаахтны ирылацәажәатәӡами иара абри ажәла змырӷьацо, ма наԥы изго агха бааԥсқәа?
Иаҳхаҳаршҭрым ажәаԥҟа: «Азҩа зӡаз, иан дагеит».
Абарҭ аизарақәа, аибабара мацараз акәмкәа лыҵшәа бзиак ҳарҭап ҳәа ҳгәӷуазар, ираҩстәума, иаҳҳәап, актуалра злыжыжуа абарҭ азҵаарақәа:
19 Изеиԥшроузеи ажәлаҟны ахшароура? Ажәла еибаркыраҿы заҟа ҭаацәара ыҟоузеи ахшара рацәа зқәԥсаз? Урҭ ԥсҭазаашьас ирымоузеи иахьа? Ажәла еибаркыра ахьынӡанаӡааӡо, урҭ ахшара зқәԥсаз аҭаацәарақәа рзыҳәа ирылшозеи цхыраарас?
29 Ажәла еибаркыра аҟны иҟоума зхаҵацара иахыԥахьоу аҭыԥҳацәа? Еилацәажәарак ҟамҵакәа, џьара акы азымыӡбакәангьы иавстәума урҭ рлахьынҵа?
39 Ажәла еибаркыра аҟны иҟоума зыԥҳәысаагара 207
иахыԥахьоу арԥарцәа? Еилацәажәарак ҟамҵакәа, џьара акы азымыӡбакәангьы иавстәума урҭ рлахьынҵа? 49 Иҟоума ажәла еибаркыра аҟны иманшәаламкәа зхы ныҟәзго арԥарцәа? Ақыҭа угар – ақыҭа деиуамкәа, ақалақь ахьгьы хыдкыларҭак имамкәа, ажәла ацәа зырӡуа абжьагьалдызцәа? Ирзыӡбатәузеи ус
имҩахҟьаз аҿар?
59 Ажәла еибаркыра аҟны дыҟоума зхы ҽеины
имҩаԥызымго аԥҳәызба? Илзыӡбатәузеи уи леиԥш ажәла ацәа зырӡуа ӡәыр дыҟазар?
69 Ажәла еибаркыра аҟны изеиԥшроузеи аԥсыжырҭақәа? Дабажу уи ажәла иалҵыз еицырдыруа ауаҩы? Изеиԥшроузеи уи анышәынҭра? Ихагылоума ижу ихьыӡ иақәнаго абаҟа? Ишрықәнаго еиԥш, иҟаҵоума иаҳхаагаз аибашьраҿы зыԥсадгьыл зхы ақәзҵаз афырхацәа рнышәынҭрақәа? Ирхагылоума урҭ ирықәнагоу абаҟақәа? Иалацәажәатәӡами абарҭ реиԥш аизарақәа рҿы жәлантәык зегьы еицырзеиԥшу ԥсыжырҭак алхра?
Абарҭ реиԥш аиқәшәарақәа рҿы абас иактуалтәу азҵаарақәа ирыхәаԥшны рҭыԥ иқәзҵаша ақәҵарақәа рыдыркыло рҿаархар, ҳәарада, акәадахара иаҿу ҳаԥсуара адацқәа зрыӷәӷәаша акы акәны иҟалоит.
Аԥхьаҩ идаагало «Адацқәа бзанаҵы – аҵла аԥсы ҭоуп» захьӡу ҳусумҭа еиҳарак аԥсҭазаараҿы ахархәара иадцәыланы ауп ишеиқәршәоу. Уи аганахь ала, раԥхьатәи лагамҭан иԥхьаӡазар ахәҭоуп. Ишдыру еиԥш, раԥхьатәи алагамҭа шамахамзар, џьара гха-ԥхак амамкәа изыҟалом. Ашәҟәы знапаҿы инеиз аԥхьаҩ урҭқәа ҳцәиӡарым ҳәа ҳгәӷуеит.
Абраҵәҟьа иналкааны иазгәаҭазарц ахәҭоуп:
аԥсуара зегьы неидкыланы ҳахәаԥшуазар, уи дацԥашәла амҽхак заҟа иҭбаау, ҭоурыхлагьы заҟа иҵаулоу, иахьатәи аамҭазы ҭагылазаашьас иамоугьы уахь инацаҳҵар, ҩба-хԥа шәҟәы ирынӡаларым, зҵаарак авамыжькәа ахцәажәарагьы ус имариам. Уи дырны, иаҳзышьҭымхуа аидара ҳаҵамлеит, аҩадахьы џьара ишазгәаҳҭаз еиԥш, ари азҵаара ду азхәцраан исызцәырҵыз гәаанагарақәак роуп ари ашәҟәы зыхҿылиааз.
Ажәытәи аҿатәи реилахәра, реишьҭанеира ихаҿы иааганы, абри ашәҟәы автор илымшазгьы, ицәыбжьахазгьы харҭәаауа, атема ду цқьа днагәлалан, инарҵаулан иҭызҵаарц зҭаххоугьы аӡә дҟалашт, уи аус армариаразы хԥаҟа бӷьыц рнаҩс иацаҳҵоит абиблиографиа.
Аԥсуа бызшәа бла ҵарыла ҳагәылаԥшуа ҳҿынаҳхар, ажәар еилазаараҿы иаҳԥылоит зхыԥхьаӡара маҷым ауаҩи ауаҩи ирыбжьоу аҳаҭырбара аазырԥшуа, аамҭа иаӡрыжәхьоу ажәа еилахәқәа.
Аҩадахьы урҭ ирцәыжәлоу џьарак-ҩыџьарак иаҳԥылахьазаргьы, еизыркәкәаны џьарак иҟазар ҳҭаххеит. Ауаа реизыҟазаашьақәа иаҳа иахьцәырҵуа ҳасаб азкны, ажәа еилахәқәа ҳшеит гәԥ-гәԥла.
Ахшара данилак, ус иныҳәоит, дыҷкәнзар: «Уа, Анцәа ду, ҳажәла азырҳа!» дыӡӷабзар: «Бҭыԥҳа мышхааит! Ҳажәла азыҳәа быхьӡырҳәагахааит!»
Амаҭәа ҿыц зшәызҵаз, ус идныҳәалоит: «Бзеила иурхааит!» «Ԥшӡала иурхааит!»
Абџьар здыркуа ахаҵа, ус идныҳәалоит: «Хьӡы алоугааит!»
Аамҭа зныԥшуа адныҳәаларақәа шьыжьызар: «Уа, шьыжьыбзиа!»  шьыбжьонзар: «Уа, мшыбзиа!» уахынлазар: «Уа, хәлыбзиа!»
Ҽынла еиԥырҵуазар: «Умш аабзиахааит!»
Уахынла еиԥырҵуазар: «Уҵх аабзиахааит!»
Ицәарц ишьҭалаз ауаҩы ианиԥырҵуа: «Цәамҭхаа уоуааит!» «Ашара узыбзиахааит!»
Аусура иаҿу ианааидгылалак иарҳәоит: «Уа, бзиа ууит!»
Иара аҭак ҟаиҵоит: «Бзеира жәбааит!»
Уардынла иҟоу ианиԥылалак иарҳәоит: «Уа, аура уқәуп!»
Иара аҭак ҟаиҵоит: «Бзеира жәбааит!»
Амҩасҩы изыԥшыз, данрыхьӡалак, ус дрыдныҳәалоит: «Уа, рахә шәзыԥшуп!»
Дара аҭак ҟарҵоит: «Еицаҳзыԥшуп!»
Игәашә аԥхьа ма иҩны иахьацәыхарамыз асас диқәшәар, аԥшәма ус иҳәоит: «Умҩахыҵ, ҳаԥшәымаз!»
Асас дыццакуазар, ус аҭак ҟаиҵоит: «Убеиахааит, сыццакуеит!»
Аиԥырҵраан, асас идәықәламҭаз, иазхоит абарҭ руак иҳәар: «Абзиаразы!» «Абзиаразы шәыҩны ҳааилааит!» «Абзиаразы шәашҭа ҳҭалалааит!»
Уахынлазар, асас ус иҳәоит: «Шәыҵх аабзиахааит!»
Ҽынлазар: «Шәымш аабзиахааит!»
Аԥшәма аҭак ҟаиҵоит: «Мҩамш!» «Мҩамш уқәлааит!» «Абзиаразы ҳаибабааит!» «Угәрӷьаӡ ҳаҳааит!»
Крыфараан, рхәы рнапы анадыркуа, дсасызаргьы даԥшәымазаргьы, ус рҳәоит: «Ԥсымиллаҳ!» «Уа, Анцәа улԥха ҳаҭ!» «Уа, Анцәа ду улԥха, угәԥха ҳагыумыжьын!»
Крыфан аишәа ианахыҵуа асас ус иҳәоит: «Барақьаҭра шәҭазааит!» «Анцәа шәирҭхаџьааит!»
Аԥшәмацәа аҭак ҟарҵоит: «Иуфаз ҳалалс иуауааит!»
Харантәи ихынҳәыз ус иарҳәоит: «Уа, уахьца уаалеит!»
Ирбаандаҩны иргаз даныхынҳәлак, ус иарҳәоит: «Узгаз рымшра ааугеит!»
Бзеирак згәы иҭазкыз ус идныҳәалоит: «Угәхәтәы уахьӡааит!»
Аӡы зжәыз, изыржәыз дҿазар, ус иҳәоит: «Ӡшәа ибызҳааит!» «Ӡшәа уԥсынҵры иазҳааит!»
Аҭаҳмада ус идныҳәалоит: «Уажәымҭа шкәакәахааит!»
Ацәажәара иаҿу иажәа нызкыларц зҭахыу ус иҳәоит: «Уажәа хьыла иԥысҟоит!»
Ицәажәо, иӡырҩуа ишҟа ирханы иажәа иалеиҵоит: «Уххьзгеит!» «Ухаҵкы!» «Ухаҵкысцеит!»
Изызкыу ус аҭак ҟаиҵоит: «Ухы шьарда ннаҵааит!»
Бзиарак ҟазҵаз, иззыҟаиҵаз ргәы иахәаны ус иарҳәоит: «Иҭабуп!» «Даараӡа иҭабуп!» «Гәк-ԥсык ала иҭабуп!»
Агәаҵәа, ажьыхәҭа, ма ашәыр сак амхны изырҭаз ус иҳәоит: «Иҭабуп, ухәы-уҿи еигымхааит!»
Иҟаиҵаз, ма ажәа ииҳәаз дахьхәрц иҭахызар: «Саҭамзааит!» «Саҭашәымҵан!» «Гәбӷан сышәымҭан!»
Аԥҳәыс лаҳаҭырбага ажәақәа: «Сукәхшоуп!» «Сузӡатәуп» «Иухьша сыхьааит!» «Укәрбан сцааит!» «Уцәгьа-мыцәгьа сагааит!» «Адунеи ушықәу сыԥсааит!»
Ахаҵа ииҳәо аҳаҭырбага ажәақәа: «Сылашара!» «Сыхаара!» «Сгәазырҳага!» «Сыԥсыҩыҭкаара!»
«Схьырҵәаҵәа!» «Жәлары урыгымхааит!» «Иухшаз рыбзеира нагӡаны иубааит!»
Аԥсра иақәшәаз ус идашшылоит: «Иухьыз ҳгәы иалсит!» «Даанӡа умнеиааит!»
Иԥсыз дҭаҳмадазар, иҭахцәа ианрыдашшыло, ус рҳәоит: «Имшра шәзынхааит!»
Анышәынҭра ианаҩсуа, иааҭгыланы ус рҳәоит: «Уахраҭ бзиахааит!» «Џьанаҭ гыларҭас иуоуааит!»
Ҳәарас иаҭахыузеи, арҭ аҿырԥшыгақәа рыла иаунҵәахуа ҳабызшәа иҭаҵәахны иамоу аԥсшәа еибыҳәагақәа рхыԥхьаӡара. Иаҳцәынхаз цәырызгаша, ирыхцәажәаша дҟалап ма иахьа, ма уаҵәы.
Жәлар ргәаҟрақәеи урҭ рымчхара дуӡӡеи зныԥшуа ажәа еилахәқәа рахьтә ҿырԥшыгазаҵәык аазгоит, иара убри алагьы ихсыркәшоит рацәак иалаҟам сусумҭа:
«Лоунытә ажәлар анқәԥсычҳа,
рыԥсыԥ – хықә иазнымкыло мшынхоит!»

1961 шықәса рзы Аԥсныҟа ԥсшьара дааит Польшатәи Ареспублика Аҳәынҭқарра Совет ахантәаҩы Александр Завадски. Уи ицын иԥҳәыси иԥҳаи. Зны Гагра, нас Пицунда ҳамҭак иԥсы анишьа асас Аԥсны дналс-ҩалсырц иҭаххеит. Раԥхьа Аҟәа дааит. Иԥылеит Аԥсны аиҳабыра, Аԥсны АССР Иреиҳаӡоу Асовет апрезидиум ахантәаҩы зласакәз ала, хаҭала сара дсыдыскылеит. Уахыки ҽнаки даҳҭан, Аҟәа дналс аалсит, Аҟәатәи ашьхахьы дхаагалеит, аботаника баҳчахьы днымҩахыҵит. Ҩынтә-хынтә ҳаидтәалеит, еицаҳфеит, еицаажәит. Даныхынҳәуаз Гагранӡа сиццеит, Аԥсны данықәҵуаз Адлернӡагьы днаскьазгеит.
Асаси сареи ҳаицәажәарақәа раан, ицәымӡакәа иасҳәеит Польша апоет дуӡӡа Адам Мицкевич еицырдыруа иажәеинраалақәа «Ҟрымтәи асонетақәа» захьӡу аԥсуа бызшәахь реиҭагара сшаҿу, еиҳаракгьы шыскьыԥхьхьоу.
Асас ҳаҭыр ақәҵаны дахцәажәеит снапы зсыркыз.
– Апоет-аклассик иԥсадгьыл уаҭаар, уеиҭагара аусгьы акырӡа иазеиӷьхон! – исабжьигеит Александр Завадски, – Польша аҭаара гәахәас иҟоуҵозар, уахь унаԥхьара сырласуан.
Аҳәынҭқарратә Совет ахантәаҩы инаԥхьара сыдыскылт. Абас ауп сыԥшәмеи сареи Польша ҳашнанагаз. Ари ҟалеит ҭагалан 1961 шықәсазы.
Сгәы иалоуп, уи атәылаҿы зҭаҩра саҿыз сымшынҵақәа нагӡамкәа иахьаанхаз.
Ашьыжь асааҭ 7 рзы Варшава ҳаҟан. Авокзал аҿы иаҳԥылт: Аҳәынҭқарра Совет ахантәаҩы иԥҳәыс, еицырдыруа Польшатәи ашәҟәҩҩы Клиучевски, СССР апосольства аҟынтәи асоветникцәа руаӡәы уҳәа убас еьырҭгьы, зынӡак 10-ҩык инареиҳаны.
Ԥшәымарҭас ҳнаргеит абаҳчара иҵагылаз виллак аҿы. Ҩ-уадак ашьҭаларҭақәа аман, хазы-хазы ҳаҩнарҵеит сыԥшәмеи сареи.
Ахәлбыҽха асааҭ 8 рзы Александр Завадски ҳидикылеит «Бельведер» Ахан аҿы. 15-ҟа, 20-ҟа минуҭ иԥҳәыси иареи ҭаацәашәала иҳадтәалан иҳацәажәон. Уа иҳахҭыгәлеит СССР аҟынтәи Польша иҟоу апосол А. П. Аристов иԥҳәыси иареи. Ашьҭахь уаххьафара ҳнарԥхьеит. Аҩадахьы зыӡбахә сҳәаз рыдагьы уа иҟан Аҳәынҭқарра Совет амаӡаныҟәгаҩ, ашәҟәҩҩы Клиучевски иԥҳәыси иареи.
Кыраамҭа ҳаидтәалан. Завадскии сареи аныҳәаҿақәа еимаадеит. Иара ари атәылахь ҳаара деигәрӷьаны иҳадиныҳәалеит, сара иара дахьҳаԥхьаз азыҳәа иҭабуп ҳәа иасҳәеит. Уаххьа ҳаналга, Ал. Завадски иԥҳәыси иареи шьапыла ҳнаскьаргеит ҳанхарҭа аҟынӡа.
Шьыжьӡа ҳгылеит. Какал кны ҳалгаанӡа, дааин даҳзыԥшын Варшава ақалақь архитекторцәа руаӡәы. Днаҳаԥгылан Варшава ҳналалт, раԥхьа ҳалагеит акультура Ахан ду ахәаԥшрала. Уи уаҩы иџьеишьаша хыброуп. Ақалақь агәҭаныҵәҟьа игылоуп, 23 етаж амоуп. Лифтла ҳхаргалеит аҵыхәтәантәи аетаж аҟынӡа. Ельбрус акьышә-кьышәра уқәгылан Кавказ ашьхақәа
уанрылаԥшуа еиԥшхеит, Варшава анапсыргәҵа ианушәа ҳаԥхьа ишьҭан. Наҟ-ааҟ ақалақь Висла еиҟәнашоит, еиҳарак аарцәҟа ауп иахьыҟоу. Варшава ақалақь еиҿкаауп, еиҳаракгьы аибашьра ашьҭахьтәи ахыбрақәа рыргылашьа ианыԥшуеит. Ақалақь иаакәршан ааглыхрҭақәа рыргылара иаҿуп, убарҭ 300-ҟа метра инарҟәыҭханы инеиҵыхны аргылара иаҿуп аусуцәа рынхарҭақәа. Аҩны еихагылақәа рыбжьара акыр адәқәа ааныжьуп, уа еиҭарҳауеит аҵлақәа, ашәҭқәа, џьара-џьара улаԥш рықәшәоит ашҭақәа, ампыл асырҭақәа, ахәмарырҭақәа. Варшава аибашьра иԥнаххааз аҩынқәа 80 процент инаӡоит. Усҟан инхон миллионки бжаки ауааԥсыра, уажәы 200 нызқьҩык рыла еиҵоуп. Ауадақәа ахьырзымхо иахырҟьаны изҭахыу зегьы Варшаваҟа инарышьҭуам.
Ахан азыҳәа ҩбаҟа ажәа: уи иамоуп атеатрқәа хԥа, араҟа иҩноуп Анаукақәа р-Академиа, нас даҽа 8 роума, 9 роума усҳәарҭақәа, убарҭ инарыцҵатәуп ахәҷқәа рспорт иаҵанакуа аусҳәарҭақәагьы.
Уантәи ҳҿынаҳхан, Варшава ахы ианақәиҭыртәуаз иҭахаз асовет еибашьцәа ахьжу ҳнеит. Иазгәасҭоит, даара ҳаҭыр рықәҵаны ауп урҭ рбаҟақәа шеибыҭо.
Аҩныҟа ҳхынҳәны ҳанаауаз, џьара ҳаамҩахыҵын, ҳамҩаԥызгози ҳареи креицаҳфеит.
Ҳамҭак ҳаԥсы ааиҭаҳкит, нас ажәытә Варшава ҳахәаԥшырц ҳдәықәлеит. Адам Мицкевич имузеи аԥхьа ишьҭоу ашҭаҿы ҳнеит. Араҟа еилаԥыххаа еилажьмыз ҩныеибгак уаҩы ибомызт. Аибашьра ҟалаанӡа архитектор-студентцәа иҭырхыз ахсаалақәа рыла уажәы ишьақәдыргылеит. Аха аҩынқәа цқьа урыхәаԥшуа уҿааухар, ҿыц ишыҟарҵаз еилукаауеит.
Ҳаҩналеит акаҳуа-жәырҭа, 2 роума, 3 роума зал амоуп, ахацәа реиԥш, аҳәсақәагьы аҿцаауеит. Амузыка аарла иуаҳауеит, итәоугьы рыбжьы ныҵакны еицәажәоит. Астол лаҟәқәа ирхатәаны акаҳуа
рыжәуеит. Аҩнуҵҟа уахынлагьы ҽынлагьы кыр илашьцоуп.
Ахәлбыҽха ҳахьаагылаз асасааирҭаҿы Ал. Завадски иԥҳәыс диманы даадгылеит. 20-ҟа минуҭ ҳаицәажәон. Нас уаххьа еицаҳфеит. Ҳамҭакгьы алитература ҳалацәажәон.
Шьыжьӡа Краковҟа амҩа ҳақәлеит. Ал. Аристов иԥҳәыс Лиудмилеи, урҭ рыцхырааҩ Лиовеи хазы дара рмашьына иақәтәаны иҳацуп. Краковҟа игоу амҩаду даара ибзианы иҟаҵоуп, иара аиашара адагьы, амҩа нымҩахыҵ-аамҩахыҵ еиуеиԥшым аҵлақәа еиҭаҳауп, аллеиак убжьаланы унеиуашәа ауп ишубо, амҩа ақыҭақәа ирылганы игоуп, адәқәа урықәыԥшуеит, аԥса ҵлақәа рацәоуп. Наԥшыхақә акәзаргьы, излазбо ала, Польша макьана ақыҭа нхамҩа кыр ишьҭахоуп. Машәыршақәгьы тракторк сылаԥш иҵамшәац, макьана излацәаӷәоу аҽқәа зҵаҳәо кәаҭанла ауп. Шамахамзар аҩынқәа зегьы еисырла ихыбуп. Ашәыр маҷуп, аӡахәа уеизгьы иҟаӡам.
Асааҭ 12 рзы Краков ҳнеит. Ҳашиашаз Вавель абаажә ашҟа ҳнаргеит. Уи зегьы ирылыҳәҳәоит, избанзар, ахәы ҳарак иқәгылоуп, наҟтәирахь Висла авсны илеиуеит.
Вавель абаажә. Сааҭки бжаки ҳахәаԥшуан. Ԥҳәызба кьаҿк, фархьк, лыбла ҭбаақәа агәкра рхыҳәҳәала даламхалацәакәа иҳалҳәон ари абаҟа ду аҭоурых. Абаа ҳаҩналаанӡагьы, агәашә аԥны даҳԥылеит, еиҿкааны еилаҳәаз, зхахәы еиқәшлахьаз ҭаҳмадак, ишырҳәо еиԥш, иоурыс бызшәа аӡы кылкәомызт.
Абри аҭоурых ҭынха аҩнуҵҟа акорольцәа ртәарҭа аҟны аԥшәмацәа ҳара ҳзы шьыбжьхьафара ҟарҵеит.
Уи иҽанириеит Краков ақалақь Совет ахантәаҩы ихаҭыԥуаа руаӡәк. Крыфара ҳанаҿызгьы уи дааҟәмҵӡакәа далацәажәон Краков аҭоурых. Уи ақалақь апатриотцәа дреиуамкәа дыҟамызт. Уи иҳаиҳәеит алегендақәа рацәаны, урҭ рахьтә акык-ҩбак анысҵеит.
1) Немец хаҵак абраатәи ԥҳәызбак бзиа дибеит. Лара инаҿаршәны мап лкит, аха димгар ада ԥсыхәа ҟамло ианалага, аԥҳәызба Вавельнтәи дыԥан, Висла лҽалҭеит.
2) Аҭаҭар қәлаҩцәа еибарҵысы ишааиуаз, Краков ааигәара иаагылт. Иаашар ар хыҵны ақалақь иажәларан иҟан. Аполиак шәарыцацәа шнеиуаз, аҭаҭар ԥшыхәцәа ирықәшәеит. Аԥшәмацәа ирдырит аусқәа шыцәгьаз, аҳәаҭыхла иааилалан, аҭаҭар ԥшыхәцәа ршьит, нас рымаҭәақәа нарышәҵаны Краков иалалеит. Убри ала Краковаа ргәырҽанырҵеит, иаразнакгьы рҽеибырҭеит. Аҭаҭарцәа урҭ ақалақь иалармыжьлеит. Убри аныҟалаз ашықәс иааркны, шықәсык ахь знык, Краковтәык усҟантәи аҭаҭар маҭәа ишәҵаны ақалақь далалоит. Дахьнеилак еигәрӷьаны дрыдыркылоит, аԥара изҭо дубап, амаҭәа изҭо дубап. 150 шықәса раахыс жәлантәык иалиааз ҭаацәарак ирхылҵыз абиԥарақәа рхаҭарнакцәа ракәзаап иахьагьы ус ицәырҵуа.
З) Аԥшыхәҩы ар хыҵны ишаауаз ибеит, идырит арҭ аҭаҭар қәлаҩцәа шракәз. Иаразнак абыкь асра далагеит, уи аҭаҭарцәа ираҳаит. Аԥшыхәҩы дкылкаан ахҿа игәдырҵеит. Хҿак каууа ишааиуаз ихәламшәа иақәшәеит, уи акәхеит, абыкь абжьы ааҿахҵәеит. Абри еиԥш ахҭыс аҳаҭыр азы иахьагьы Краков асааҭ 12 анааҟалаҵәҟьоу асааҭ иаҳәоит абыкь абжьы. Уи радиола Польша зегьы иахьӡаны ираҳартә еиԥш аусқәа еиҿкаауп.
Вавель абаажә аҩнуҵҟа, асааҭ 2 рзы шьыбжьхьа ҳҿарҵеит. Ҳахьтәаз аҭыԥ ишақәнагахашаз иҟаҵан, астол
жәытә қьабзла ирхиан, афатә хкқәа аки-аки еиԥшымызт, зегьы гьамак рыман. Излагәасҭаз ала, аполиакцәа фатә хкыла ибеиуоуп. Асааҭ 4 рзы аԥшәмацәа бзиала ҳәа нараҳәаны, Закопанеҟа ҳхы ҳархеит.
Закопане захьӡу курорт ҭыԥуп. Польша зегьы еицырдыруа ԥсшьарҭоуп. Ашьхақәа рымҵан ишьҭоуп, ҟәаԥа-ҿаԥароуп, адәқәа рацәоуп, аха еиҳараӡак шәаԥыџьаԥла ихҩоуп, аԥсақәа аныцә еиԥш игылоуп, џьара-џьара абнара кәазоуп, еихацҭыԥк анылахьеит ҳәа угәы иаанагарым. Закопане ахаҭа аки-аки еицәыхароуп, ирацәоуп ашҭақәа, адәқәа. Зынӡа имаҷуп амашьынақәа. Ашьхарахь неигас иҟоу фаитонуп.
Ҳара ҳнаргеит аҳәынҭқарра иатәу дачак аҿы. Ара ҳаанхоит мчыбжьык аҟара. Амшқәа бзианаҵы ара ҳаҟоуп, ицәгьахар, Варшаваҟа ҳдәықәлоит. Макьана, анцәа иҟынтә, амш каууа ибзиоуп, ихьҭам – ишоурам. Ҭынчроуп, алашбжьқәеи арбаӷьҿыҭбжьқәеи рыда, даҽа бжьык уаҳаӡом. Хәлбыҽхала, ажәқәа ангәарло, рыҟаабжьқәа уаҳауеит.
Асоф сықәгылан сыԥшуеит. Ашьхақәа ажәҩан иаҵәа иадызбалоит. Арҭ ашьхақәа Аԥснытәи ҳашьхақәа иреиԥшушәа убоит, аха цқьа уанрыхәаԥшлак, ҳарҭ ҳашьхақәа реиԥш еилаарцыруам, иԥагьам, ажәҩангьы хыла иҵрыԥссом. Араатәи ашьхақәа акырӡа иааԥсаны ишааиуаз инкыдиаалазшәоуп ишыҟоу, ҳара ҳашьхақәа есқьынагьы рҽеидыԥсала ҟарулҵас игылоуп, ааԥсара рықәӡам!
Ашьыжь аа-сааҭк рзы шьыжьхьа ыфан ҳалгахьан. Ҳапрограмма ишаҳәоз инақәршәаны, Паронинҟа ҳдәықәлоит. Закопане иацәыхарам. Ара 1913-1914 шықәсқәа раан дыҟан В. И. Ленин. Абри аҳаҭыр азы
Польшатәи аиҳабыра ишьҭырхыз ақәҵара амч ала, иаадыртит Леинин имузеи. Иара убраҟа игылоуп Ленин ибаҟагьы. Абри амузеи иацәыхарамкәа иҟоуп В. И. Ленин иҭаацәеи иареи нхарҭас иахьрымаз ахыбра. Уаҟагьы музеиуп. Аҩнымаҭәа зегьы Ленин даныҩназ ишыҟаз еиԥш иааныжьуп. Абраҟа ҳаҟан кыраамҭа.
Уантәи ашьхақәа рышҟа ҳхы рханы ҳдәықәлеит. Амҩа маншәалоуп, асфальт ықәрҭәоуп. Дук мырҵыкәа ҳнадгылеит «Морское око» ҳәа изышьҭоу аӡиа. Акырӡа Риҵа еиԥшуп, амала иаҿыкәршо ашьхақәа, иӷьашӡа шәаԥыџьаԥ зықәгылам хаҳәроуп. Аҽны мҽышамзи, аныҟәацәа даара ижәпаҩын. Убра иаасхәеит аикәаӷа асахьа змоу алаба.
Лассы ҳхынҳәит ҳаԥхьарҭахь. Шьыбжьхьа ҳфеит ҳаидтәалан. Асааҭ 4 рзы Аристов иԥҳәыси иареи наскьаагеит, урҭ хынҳәит Варшаваҟа.
Шьыжьхьа анаҳфа, ҳмашьына ҳнақәтәан ашьха ашьапы ҳхы азырханы ҳдәықәлеит. Зуха Варшава ҳақәҵыз иааркны аҩыза Андреи дҳацуп. Уи даараӡа аџьабаа збахьоу хаҵоуп. 1941 инаркны 1943 шықәсанӡа Ар Ҟаԥшь дрылагыланы Германиатәи афашистцәа драбашьуан. 1943 шықәсазы ҳара ҳтәылаҿы еиҿыркааз аполиакцәа рыр дрылалеит. Уи далахән Варшава ахы ианақәиҭыртәуаз. Уи ибла иабеит Варшава еилаҟәбаса ианкажьыз. Иахьа ибоит иԥсадгьыл аинылара ишаҿу...
Лассы ҳмашьына надгылт астанциа «Кузница» – аканатқәа ашьхаҟа рдәықәларҭа. Ауаа даараӡа ижәпаҩын, еиҳаракгьы аҿар. Аҳәсахәҷқәа ашьха цага абатинкақәа рышьоуп, асвитр ԥхақәа ршәуп, ҳаргьы убас иԥханы ҳаилаҳәоуп. Аканат-вагон ҳнақәтәан ашьхара ҳкыдлеит. Авагон цон зны илаҟәны аԥса
ҵлақәа рхы иқәсуама уҳәаратәы, нас аҽыҳаранакуан. Уи аҟара иалаҳхузеи, рацәак мырҵыкәа ашьха ақәцәа ҳхалеит. Арахь ҵаҟа Закопане аҽыртаӷа ишьҭоуп, наҟ ҳаргәдыԥшылон даҽа шьхақәак. Уи Чехословакиа иатәу шьхароуп, «Високие татры» рыхьӡуп. Исгәалашәеит, Чехословакиа саныҟаз уи ашьха санықәгылаз, сҩызцәа снарԥшны Польшатәи ашьхақәа сдырбон.
Амра кажжы иԥхоит, аԥша ҿыхьҭаӡа иасуеит. Сылаԥш сызрыҟәгомызт ашьхақәа, урҭ рықәцәаҿы џьарамзар џьара сы кәамҟьак сызгәамҭеит. Зегь реиҳа иҳаракыу акаҵәара ҩ-нызқь метра иреиҳам. Сгәы шхьаауаз ҳхынҳәит, иага умҳәан, сышьхарыуами!
Адунеи аҿы абарҭ ашьха бырлашқәа ыҟамзар, ауаҩытәыҩса ашьшьылаҳара иамҽханакыр ҟаларын Иаахҵәаны иаҳҳәап, ашьха шьамхырҵарыгоуп. Ауаҩытәыҩса дины данынкашәа нахыс, ашьха икыду диҩызоуп. Изхалоу дубап, иаҿҟьан икаҳауа дубап, изымхалаӡогьы мачхәума, аха аӡә даанмыжькәа зегьы ашьха ҳкыдуп.
Аҩныҟа ҳхынҳәит. Крыфан ҳаԥсы ааиҭаҳкыит, нас ақалақь Закопане ҳналаԥшып ҳҳәан, уахь ҳдәықәлеит. Курорт қалақь хәҷык шубац иҟоуп. Инарҭбааны аргыларақәа ирҿуп, асасааирҭақәа, ахәаахәҭырҭақәа рацәоуп. Изларҳәо ала, араҟатәи асезон, аӡын асы анлеилак акәзаап ианаадыртуа.
Ҳаҷкән Бенур Москвантәи Аҟәаҟа ддәықәлоит уаха, деибганы дызцонда. Аҭаацәа ҳаихҟьа-еиҵҟьа ҳҟалеит: Биана – лхәҷқәеи лареи – Қарҭ, ҳарҭ – Польша, Бенур – Москва.
Абарҭ ацәаҳәақәа анызыҩуа амра аҭашәара инхықәгылеит, аҵыхәтәантәи амрахәагақәа аԥенџьыр икылԥханы снапы иадыҷҷалоит. Иҟалап убас амрахәагақәа адԥыҵәҵәалозар, Лаганиахә игылоу сабацәа ркәасқьа? Ҳаибганы Аԥсныҟа ҳшаахынҳәлак, Ҷлоуҟа сеихароуп, игәхьаазгоит! Уахьиз, уахьааӡаз
удгьыл гәакьа, хара уаԥырҵцыԥхьаӡа иаҳагьы иузааигәахоит. Иахьа ашьха ҳаракы санықәгылаз «Салам умоуп, Аԥсны!» – ҳәа ҿысҭит. Издыруада, ажәҩан иалаӡыз сыбжьы, аԥша иаамҵарс иама Аԥсныҟа ицазар? Уажәшьҭа инеихьазар?
Шьыжьхьа ыфан ҳшаалгазҵәҟьа, машьынала Закопане ҳналсны, арҩаш зҭысуаз даҽа ԥсҭак ахь ҳхы ҳархеит. Ара иахьабалак аполиак шьхарыуаа нхоит. Лассы амашьына мҩа нҵәеит, нас фаитонк аанкыланы ашьхарахь ҳдәықәлеит. ЗО шықәса инареиҳазар ҟалап, афаитон сақәмтәеижьҭеи, уажәы сақәтәаны аххаҳәа сахьнеиуаз исгәалашәаз рацәахеит: Ҷлоу, Очамчыра, Тамшь, Аҟәа – фаитонла сахьымҩаслоз... Фаитонла ҩбаҟа верс ҳнаскьеит, ҳкучер дыҷкәноуп, деилҟьа-еилӷәцәуп, дшышьхарыуоу ҩашьаӡом. Амҩан алегендақәа ҳаиҳәон. Ҳашнеиуаз, ҳфаитон ааникылан, ҳаԥык ҳирбеит. Уи «Акороль иҳаԥы» ҳәа иашьҭазаап. Анкьа зны дыҟан карольк, ижәлари иареи мааибызт, дықәрцеит, уи моу дыкны дҭаркырцгьы иалагеит. Иара ашьхарыуаа дрықәгәӷуан, дырҭааит. Урҭ ааицәажәан, храк агәҭаны аҳаԥы изыржит. Нас дынҭагалан уа дырҵәахыит.
Шәарах жьыла ддырчон. Ус 5-ҟа шықәса ниасит. Акароль маҷ-маҷ аҽеибыҭара, аҽырӷәӷәара даҿын, ииулак иаҳра инап аҟны иааигеит. Ихаимыршҭит дҵәахны дызмаз ашьхарыуаагьы. Ириҭеит дара заҟа рҭахыз адгьыл, абна...
Аратәи ашьхарыуаа реилаҳәашьагьы хазуп, иршәырҵо зегьы ласа-лыхыуп. Аӡиқәақәа рцәа иадшәалартә ирҭшәаны, ашькылқәагьы рыҭаны
ирӡахуеит, арахә ирыцуп, еиҳаракгьы ауаса. Ара абна иамоу ашәарах, аԥсаатә уаҩ дрылакьысыр ҟалом.
Ҳхынҳәны ҳанаауаз, Закопане амузеи аҽы ҳныдгылт. Ари макьана иҿыцуп, аҽеибыҭара, ашьақәгылара иаҿуп. Аха усгьы ишьахәны иаарԥшуп ашьхарыуаа рыбзазашьа. Иага еицәыхаразаргьы, еиуеиԥшым атәылақәа рҿы ашьхарыуаа рыбзазашьа акыр иахьеиԥшу ыҟоуп. Ара избеит: аҵәҵәақәа, аныга, асырҭы... зынӡак аԥхьарца еиԥшу арҳәагакгьы.
Асааҭ 8 рзы Закопане ҳақәҵит, Краковҟа ҳхы рханы ҳцоит. Нымҩахыҵ-аамҩахыҵ, иахьабалак аргыларақәа ирҿуп. Амра кажжы иԥхоит, аԥсуаа «Ԥхын-ҷкән» ҳәа изышьҭо аамҭоуп уажәы. Урҭқәа бзиоуп, аха, ҳхы абахоу уажәы? Уи ауп иуҳәаша!
Освенцим...Ари ахьӡ гәҭҟьага змаҳацда? Афашистцәа еиҿыркааз аԥсҭыхырҭа алагер... Ҩымшҟа ҵуеит, ҳцару, ҳамцару ҳәа алакҩакра ҳаҿуижьҭеи. Аӡәызаҵәык гәнаҳала дахьҭадырхаз ахәаԥшра цәгьоуп, аха 4 миллионҩык ахьындырҵәаз, иахьырблыз, иахьыкнарҳаз – ахәаԥшра ус имариоума! Аха ишакәхалакгьы игәӷьны амҩа ҳақәлеит. Краковҟа ҳадымгылакәа, иаахҵәаны ҳназгаша амҩа ҳанылеит. Уи амҩа иаҳа ишыцәгьазгьы, сара иалсхыит, избанда, ақыҭақәа ирылганы иган, исҭахын, наԥшыхақәа акәзаргьы, избарц аратәи анхацәа рынхашьа-рынҵышьа. Ара ҳара ҳҟны еиԥш акәмкәа анхацәа еизааигәан, еилаҵәаҵәан инхоит. Макьана излацәаӷәоу ҳәа ирымоу аҽы зҵаҳәоу акәаҭан ауп.
Асааҭ 12 рзы Освенцим ҳҽадаҳхало ҳалагеит. Аибашьра ҟалаанӡа Освенцим ҩы-қыҭакны еилан, 12
нызқьҩык раҟара хәҷи дуи ауааԥсыра. Уажәы қалақьуп, ауааԥсыра 40 нызқьҩык инареиҳауп.
Апрель мза 1940 шықәса рзы анемец фашистцәа Освенцим идыргылеит аконцентрациатә лагер. Афашист Германиа СССР ианақәла ашьҭахь, дук мырҵыкәа Освенцимҟа иааргеит асовет еибашьцәа иреиуаз 13 нызқьҩык итҟәаз ауаа. Хә-мзы рыҩнуҵҟала 8320-ҩык ауааԥсыра абра иҭахеит. 17 ианвар, 1945 шықәса рзы, алагер иҭакыз ангәарҭа, 13 нызқьҩык рахьтә, иаанхеит 97-ҩык заҵәык ауааԥсыра.
Афашистцәа Освенцим иҭаркит иахьабалакынтәи еизыргаз 20 нызқьҩык ациганцәа. Урҭ ҭакын ишынҭаацәаз! Убарҭ рахьтә рыԥсы ҭаны иаанхеит 2 нызқьҩык ациганцәа. Егьырҭ џьоукы амлеи ахьҭеи иаганы иԥсит, џьоукы агаз камерақәа рҿы ихәаҽны иршьит. Аха абарҭ рыҟны иаагылозма урҭ ауаҩжьыфацәа!
Абрахь, арахә реиԥш еидцаланы еизырцон Познан аобласт ахьынтә, Краков акәша-мыкәша инхоз рахьтә ажәлар маҷҩымкәа. Ажәак ала, гитлераа ирҭахын адгьыл аҭарцәра. Иара убас абрахь иаарцон ауриақәа, Венгриантәи, Франциантәи, Голландиантәи, Бырзентәылантәи ауааԥсыра.
Арахә ашьырҭахь ианкарцо, иаҳа игәцаракны иргоит. Абрахь ишԥеизырцоз ауааԥсыра? Умацәахы узрыламкуа, ԥсыԥк ахьзымааиуаз, кылԥшырҭакгьы змамыз атовар-вагонқәа ирҭарцалон. Афатә, ажәтә иалхәдан урҭ, иахьнарго инаргаанӡа, агәаҟрақәа зызхымгакәа заҟаҩ нҵәауадаз!
Абаандцәа Освенцим ианнаргалак, еилырхуан. Аусура зылшоз аамҭала иаанрыжьуан, егьырҭ зегьы ашьырҭа камерақәа рышҟа иршон.
Ашьразы иалырхыз абаандцәа ус рарҳәон: абанақәа шәырҭалан шәҽышәкәаба, нас акамерақәа рышҟа шәнаагоит ҳәа. Ишаахәлалак, абаандцәа рыцҳақәа
хаала-мчыла акамерақәа ирҭарцалон. Камерак иакуан ҩ-нызқьҩык ауааԥсыра. Инҭацаланы аихатә гәашәқәа лыҵадырҟацон. Ҩ-нызқьҩык ран ишаалыхшаз иҟьантаз-ҟьантазӡа рҽанааилырхлак, аҭуан ахьынтә ахәаҽыга газ аурыжьуан. 15-20 минуҭ рыла акамера ашә аатуан, аԥсцәа еизыхаа еилажьуп. Ус иааҭалон ақәџьма млашьқәа реиԥш џьоукы. Урҭ ажәжәаҳәа аԥсцәа инархалон. Ахьы мацәазқәа зымӷаз имӷырхуан, ахьы хаԥыц изыҵагылазар – иҵыржәон. Нас инархаланы рыхқәа дырҟәдуан. Убри ашьҭахь аԥсцәа аихатә вагонқәа ирықәжьны аблырҭа апечкахь инаргон. Уа амца қьоуқьад нарыжәҵаны ирбылуан. Иахьӡузеи ари? Ахамышҭыхә! Мап уи ԥсыҽцәоуп, џьаҳаным аилашыра! Џьаҳаным!
Абас абаандцәа џьаҳаным шырзыԥшыз рыздыруамызт, избан акәзар, уахь иҭалаз арахь хынҳәышьа имамызт, урҭ зықәшәаз еиҭазҳәодаз нас?
Афашистцәа Освенцим ианықәҵуаз, рыгыгшәыгра ашьҭа дырӡырц рыӡбеит. Аԥсхыхырҭа акамерақәа зегьы ԥыржәарц иақәркыит. Аха ирызԥымжәакәа иаанхеит камерак. Уи акәукәуҳәа иҳәҳәаны ицәажәоит, зегьы иранаҳәоит афашистцәа имҩаԥыргоз ауаҩжьыфаратә политика!
Асовет ры Освенцим ахы ианақәиҭыртә, араҟатәи аскладқәа рҿы ирбеит килограмм рацәала ахцәы, Германиаҟа аҭиразы ихианы ишьҭан. Ахаԥыцқәа, амаҭәа-ҩыҭәақәа, ажәак ала, аԥсцәа иаарцәынхаз аҷан, бжакы Германиаҟа идәықәрҵон, егьырҭ алагер аиҳабыра иларымҵаҵаны иршон.
Алагер анапхгаҩцәа ишнеи-шнеиуаз, хыхь зыӡбахә ҳҳәаз ауаа рнырҵәарҭақәа рзымхо иалагеит. Нас ирыӡбеит техникала иаҳа имариаз анырҵәарҭақәа реиҿкаара. Иаалаган алагер аҩныҵҟа ирҵаулан ажрақәа рыжуан, рыҵаҿы иаҳа амца зкышаз амҿы ҭарыжьуан, нас абаандцәа шьны уахь иларышьҭуан, урҭ анбыллак, амҿы нарықәжьны ҩаԥхьа уахь еиҭаларышьҭуан
аԥсцәа, убас мацара ажра ҵаула дырҭәуан. Нас, ма агаз, ма абензин нарықәҭәаны ирбылуан. Иахьагьы урҭ ажрақәа азгәаҭаны иҟоуп, иахьаауртытлак, аԥслымӡ еиԥш аԥсыбаҩ ааԥшуеит.
Ҳәашьак уаҩы изаҭоит ҳәа сыҟам, алагер иҭагәаҟуаз аҳәсақәеи ахәҷқәеи ргәамҵра! Ахшара дзауз аԥҳәыс аӡәгьы длызхьаԥшуамызт, цхыраара рмоуӡакәа иԥсыз рацәаӡоуп. Зыԥсы ҭаны иаанхаз ахәҷқәа ранацәа ирымҟәҵкәкәааны иргон, урҭ хьӡы рымамызт, жәла рымамызт, аномерқәа рыддырҷаблон, убри ала акәӡан изларыԥхьозгьы.
Лабҿаба акәм, алакәқәа рҟынгьы уаҩы имаҳац абри еиԥш еиҿкаау миллионҩыла иԥкаауа ауаатәыҩса рнырҵәарҭа!
Милаҭ рацәала еилаԥсаз абаандцәа, абри еиԥш аҟымҟымра ишҭагылазгьы маӡала ишьақәдыргылт гитлераа ирҿагыланы ақәԥара еиҿызкаашаз аорганизациақәа. Уи иалахәз даара рхы иадырхәон адәныҟа ахақәиҭра змаз ауааи дареи реигәныҩреи реицхыраареи. Убри еиԥш аицхыраара иабзоураны абаандцәа ироуан афатә, ахәшәқәа. Абаандцәагьы ирылшоз ыҟан, урҭ адәныҟа ирҭиуан апалачцәа рсиа, абаандцәа зҭагылаз агәаҟрақәа зҳәоз ашифрқәа. Урҭ ашифрқәа реиқәршәаразы рхы иадырхәон апапирос қьаадқәа.
Аорганизациа иалаз еиҿыркаауан абналарақәа. Ибналоз ирыздырхион аԥаршеи документқәа. Абарҭқәа зегьы ирыбзоураны адәныҟа инаҩуа иалагеит алагер анапхгацәа рыгыгшәыграқәа. Гитлераа рыцәгьарақәа шаҳаҭс Освенцим рмоуразы урҭ ирыӡбеит алагер шьаҭанкыла иқәрхырц. Урҭ ирҭахын бомбала иԥыххаа еиларыжьырц, мамзаргьы алагер алаӷәмқәа наҵаҵан иԥыржәарц. Ишыҟалах сеидру, ари ажәабжь харзаман абаандцәа рлымҳа иҭасит. Аԥшьбатәи акрематориа аҟны аус зуаз бунтит. Акрематориа ҵыршәеит. Ари абунт цқьа иахьазыҟаҵамыз аҟынтә рацәак алымшеит, аха
зегь акоуп, абаандцәа зегьы иднарбеит ақәԥара, аидгылара шаҭахыз. Ари еиԥш ахҭыс иаҳагьы иараапкит афашистцәа, идырласырц иақәркит иӡбаны ирымаз: Освенцим алагер абаандаҩцәагьы иаргьы иҟаӡамызшәа адгьыл еиуартәырц. Аха ауаҩжьыфацәа ргәы иҭаркыз иахьымӡеит.
Ианвар мза 27 1945 шықәса рзы Асовет Ры, аиааиратә жәылара иҟарҵаз иабзоураны, ахы иақәиҭхеит ауаатәыҩса рнырҵәарҭа Освенцим. Рыԥсы еиқәхеит 5 нызқьҩык абаандцәа!
Абас ала, х-сааҭк инарықәгәыӷуа алагер Освенцим ахәаԥшра ҳаҿын. Иҟаз-иныз ҳазҳәоз аҭаҳмада, иара излеиҳәоз ала, аԥсра иацәынхаз абаандцәа дреиуоуп. 1943 шықәсанӡа абра дҭагәаҟуан. Алагер ҳахәаԥшуа ҳаналага, ҳаԥхьа дгыланы иҿынеихеит.
– Шәахәаԥш, абри кнаҳарҭоуп! – иҳәеит уи. Аибашьра ианалга, Польшатәи Иреиҳаӡоу жәлар ртрибунал ишьҭнахыз ашьауӷа амч ала, абра дыкнаҳаны дыршьит Освенцим алагер акомендант Рудольф Гесс. Ҳгәы маҷк аҟара иааҟәандахеит. Аха аӡәызаҵәык ишьреи ԥшь-миллионҩык ауааԥсыра рҭахареи ааибышьас ирымоузеи? Макьанагьы, уа Мраҭашәаратәи Германиа иаланхо, маӡала рҽыҵәахны иҟазаргьы, ашьа зымҟәыҵашу апалачцәа заҟаҩ ыҟада?
Освенцим-џьаҳаным ҳахәаԥшны ҳаналга, ҳамҩаԥгаҩцәа Краков ала ҳаргартә ирасҳәеит. Еидара хьанҭаны иҳақәҳаз алахьеиқәра, здыруада маҷк ихҽыр? Краков ҳаннеи, ақалақь ҳналс-аалсит Краковтәи арынок «Сукенница» ҳәа изышьҭо ашҟагьы ҳныдгылт. Арынок иацәыхарамкәа игылоуп ҩ-бааш дуқәак. Урҭ ҟаҵоуп XII-XIV ашәышықәсақәа рзы. Абаашқәа 80 м раҵкыс иҳаракыуп. Убарҭ руак ахыцәқәан ауп 12 сааҭ рзы абыкь бжьы ахьгауа. Уи абжьы, ишаҳҳәахьоу еиԥш, радиола идәықәрҵоит Польша зегьы иахыҵәартә еиԥш.
Ахәлбыҽха асааҭ 6 рзы еиԥш Закопане ҳаҟан.
Иаха иаҳцәаз акгьы ыҟам. Освенцим иҳақәнажьыз ахьанҭара ҳзалымҵит. Иаабаз ҳшаламцәажәара ҳәа еибаҳҳәеит, ҳагьалацәажәомызт, аха зегь акоуп даҽакы ҳзазхәцуамызт.
Иахьа аҩны ҳаҟоуп џьаргьы ҳцаӡом. Аԥсшьара ҳамоуп. Иҳаӡбеит, уаҵәашьҭахь, амза 7 рзы Варшаваҟа ҳхынҳәырц. Уаххьа анаҳфа ашьҭахь, ҳахәаԥшуан Польшатәи афильм «Канал» (аканал). Уи иаанарԥшуеит гитлераа рықәцаразы Варшаватәи апартизанцәа рықәԥара.
Иахьагьы џьаргьы ҳцаӡом, аҩны ҳаҟоуп. Уаҵәы шьыжьӡа амҩа ҳақәлоит, иаабоит «Новаиа Гута». Уи ашьҭахь ҳхынҳәуеит Варшаваҟа. Уантәи Балтика аган ахь Гданскҟа ҳцарц ҳҭахыуп, аамҭа ҳазхозар. Закопане амра кажжы ишыԥхац иԥхоит. Ԥхарроуп. Ҭынчроуп.
Аԥсны аҳауа зеиԥшроузеишь? Даара ибзиан ас иаарҩаразар уажәы уаха-саха ҳәа аурақәа ҭаргалоит, ажь рҭаауеит, аҩы ҭарҭәоит. Есқьынагьы икеи-кеилааит Аԥсны-жәҩан!
Асааҭ 8 рзы Закопане ҳақәҵит. Амш еилахәоит ҳәа сыҟоуп, аԥша хьшәашәа ҵысит, ажәҩангьы хәашьит.
Уажәраанӡа ашоура ҳакуане,
Уажә иҟалазеи? Амш еилахәоит.
Аха са сгәаҿы, Закопане,
Мракаԥхаран еснагь уаанхоит!
Ҳцоит Варшаваҟа. Абар ҩаԥхьа Краков. Аха ҳаанымгылакәа ҳалсит. Ҳцоит ҳара хықәкыла «Новаиа Гута» ҳәа изышьҭоу ақалақь ҿыц ахь.
1950 шықәса рзы Польшатәи Ареспублика аиҳабыра ирыӡбеит ақалақь Краков азааигәа Гута ҳәа иахьашьҭоу адәкаршәраҿы идыргыларц аметалургиатә комбинат. Аха усҟантәи Польша жәлар рреспублика ахала мацара иалшомызт ари еиԥш акомбинат аргылара. Асовет ҳәынҭқарра ацхыраара ду ҟанаҵеит. Польша иазаунажьит азауад аибыҭага амаҭәахә. Еицырдыруа асовет специалистцәа рнапхгарала имҩаԥысуан амонтажтә усурақәа.
Ари еиԥш акомбинат ду ахьдыргылаз 100 нызқьҩык инареиҳаны аусуцәа ахьаҭахыз иргылатәхон ақалақь ҿыц. Абри еиԥш ақалақь аргыларазы апроектқәа ҟаҵатәын. Убра ӷәӷәала ацхыраара ҟарҵеит асовет архитекторцәа, ақалақь ргылаҩцәа. Еиуеиԥшым аамҭақәа рзы ҳара ҳметалург комбинатқәа, иаҳҳәап «Запорожсталь», «Азовсталь» уҳәа убас егьырҭгьы рахьтә имаҷҩымкәа аҿар абрахь иаашьҭын.
Краков уанаҩслак нахыс харантәы иубоит ажәҩан иаҵасуа акомбинат атрубақәа. Џьара алҩа еилахәашь ирхылҵуеит, даҽаџьара – ишкәкәаӡа аԥсҭҳәа еиԥш ахылҩа-ԥсылҩа рхубаауеит. Краковнтәи уахь уаннеиуа, уалсуеит ақалақь ҿыц: аулицақәа ҭбааҭыцәуп, аҩны еихагылақәа неибеиԥшны еиҟароуп. Ирацәоуп ашколқәа, ахәҷ баҳчақәа, ара иҟоуп атеатргьы.
Иџьаушьартә иҟоуп, уажә акомбинат ахьдыргылаз аҭыԥгьы. Уа аҵыхәтәантәи археологиа ԥшыхәрақәа раан, иҵырхыит ажәытәӡатәи аиха рҭәагақәа аԥечкқәа.
Аибашьра ҟалаанӡа Польша зегьы иарҭәон миллионки 400 нызқь тонна аџыр, уажәы Гута мацара иарҭәоит миллинки бжаки аџыр. Аха ара мацара иаангылом, акомбинат аҽарҭбаауеит. Сынтәатәи ашықәс анҵәамҭазы – уи иаанашьҭран иҟоуп ҩ-миллион
тонн аџыр, 1965 шықәса рзы – 3 миллион тонн, 1970 шықәса рзы – 6 миллион тонн аџыр!
Абас ажәытә аахыс аинтеллигенциа қалақьны иҟаз Краков азааигәара иҿиеит аусуцәа рықалақь «Новаиа Гута». Имаҷым Краков ашҟа ари ақалақь иҟанаҵо аныррагьы. Гута ақалақь даҽаџьара акәмкәа абра идыргыларц анырыӡбоз, иҟалап, абри асоциалтә зҵаарагьы акы ҳәа иазгәаҭазҭгьы. Краков акәшамыкәша инхоз ԥахьа нхара-нҵырала иӷарын. Анхацәа убранӡа инеихьан, рқыҭақәа кажьны, хныҟәгашьак абаҳаури ҳәа инкыдыгәгәало егьырҭ ақалақьқәа ирылан. Гута акомбинат ҩагылеижьҭеи, уи аҵыхәа ԥҵәеит!
Ҳахәаԥшны ҳалгеит ари акомбинат ду. Ҳхынҳәит Краковҟа. Абар ҩаԥхьа Вавель абаажә. Ҳамҭак ҳаԥсы ааиҭаҳкит. Нас ақалақь анапхгацәа руаӡәки ҳареи ҳаидтәаланы шьыбжьхьа ҳфеит, ҳазхара ҳаицәажәеит, ҳаибаныҳәеит. Даара иуадаҩуп краковаа рықалақь бзиа ишырбо еиԥш, даҽа хатәы қалақьк бзиа избо иԥшаара! Ианцәажәо иубоит: рыхшыҩ ҵаруп, ражәақәа ԥҟоуп, баша имҩамсит шәышықәсала ари еиԥҟьара змамыз акультуратә традициа ду!
Бзиала, Вавель!
Бзиала, Краков!
Асааҭ 8 рзы Варшава ҳаҟан. Ҳааԥсаны ҳаҟамзи, цәыкьа ҳашьҭалеит.
Иахьа мҽышоуп. Аԥсшьара ҳамоуп. Уаха Александр Завадски дҳаԥхьоит аопера театрахь. Иареи ҳареи ҳаицахәаԥшуеит аопера «Андреи Шение».
Иахьа Аҟәантәи сԥырны Москва сааит. Саангылт, сахьаангылац асасааирҭа «Москва». Ари – аҳҭнықалақь аҿы асасааирҭақәа иреиӷьзаргьы ҟалап, арахь ааира сахьашьцылаз акәхап уи сзырҳәо, даҽаџьара аанҿасра ансықәшәалак, Москва сыҟаӡамшәа ауп схы шызбо. Раԥхьаӡа асасааирҭа «Москва» ашәхымс сшьапы хызгеит март мза 1940 шықәса рзы, уи нахыс, шамахаӡак акәмзар, иара ауп сызҭаауа.
Москватәи сҩызцәақәаки сареи ҳаиқәшәазаргьы, аҽеибыҭара мацара иақәсырӡит ари амш.
Дзержински иашҭа аханы «Адырра»  захьӡу ауаажәларратә организациа зыҩноу ахан. Уи аорганизациа ауп Италиаҟа ҳдәықәызҵогьы. Асааҭ 10. Ҳаизеит 20-ҩык ауаа, дара абарҭ ҳауп уаҵәы ашьыжь аҳәаанырцәҟа амҩа иқәлоугьы. Ара иҟоуп: апартиа аорганқәа русзуҩцәа, анаукатә усзуцәа, алекторцәа, сара аӡәзаҵәык соуп ашәҟәҩҩцәа рахьтә ирылоу. Ҳахьнеиуа атәым тәылаҿы иаҳҳәаша, иаауша, ҳхы шымҩаԥаагаша уҳәа, абжьгарақәа ҳагырмыжьит аԥшәмацәа, аха макьана иаахҵәаны ирыздыруам авизақәа анымазеихо, уеизгьы шәшындәықәлара шәыхианы шәыҟазар ауп ҳәа наҳаҳәаны ҳаурыжьит.
Асасааирҭахь схынҳәит, иаарласны акы снацҳан, суадахь сааин, астол саадтәалеит, шәыҟәқәак снарыхәаԥшыр сҭахыуп, аҟазареи алитературеи рҿы алагала дуӡӡақәа ауаатәыҩса ирызҭахьоу атәыла ссир ҳаҭааран ҳаҟоуп, зымҽхак ҭбааӡоу Италиатәи аҟазара алкааразы сдырра шмаҷу здыруеит, цәгьа избом акы снахәаԥш-аахәаԥшыр... Ус ҭелла адырра сырҭеит уаҵәы ашьыжь ҳԥырраны ҳшыҟоу.
Цәыкьа сышьҭалт.
Аҳәаанырцәҟа иԥырран иҟаз шьыжьӡа ҳаиқәшәеит Атеатр ду аԥхьа. Устәи автобус ала ҳдәықәлеит Шереметиево аеропорт ашҟа. Лассы ишьҭыԥраауеит ҳара ҳазҭалаз алаинер цыр-цыр ИЛ-62. Ҳкаууа ажәҩан агәы ҳналалт, ҳамҭак аԥҭақәа ҳрылсуан, нас иаатит шәахәацк зхыршәламыз ажәҩан кеикеи. Аԥенџьыр садтәалоуп, исаҳауеит астиуардеса лажәақәа: ҳархыԥраауеит ҩ-ҳәынҭқаррак рҳәаақәа: Венгриа, Иугославиа. Лассы иҩашӡа ҳнархалоит Альпатәи ашьхақәа. Исгәалашәоит сышьха гәакьақәа, урҭ уахиҽни Аԥсны ҟарулҵас иазықәгылоуп, рылаԥш ҵар ахрыжьуам, зқьы шықәсала ус ишьханԥсылоуп џьарак, иӡышӡа ишышлахьоугьы, ҳааԥсеит рҳәашам... Аха уи аҟара ахәцха смаӡеит, ҳлаинер алаҟәра аҽазнакит, лассы итәоит Римтәи жәлар рбжьаратә аеропорт аҿы. Амш еилгоуп, амра ԥхаҵәаҵәараӡа иԥхоит.
Ҳмаршрут злашьақәгылоу ала, Рим ҳшыҟоугьы, ақалақь ҳалалаӡом ҳамҩа хоуп Венециаҟа. Аеропорт аҟны ҩбаҟа сааҭ ҳааԥшыр акәхеит. Абра дҳақәшәеит Италиа ҳаҟанаҵ ҳацныҟәаҩ, иаабаран иҟоу зегьы ҭрыҷҷааны иҳазҳәаша агид, Адриана захьӡу аԥҳәызба.
Уи 30-ҟа шықәса лхыҵуеит, аурыла рацәак дыҟам, деиқәоуп, лыблақәа амца рхыҳәҳәыла, ҿыхак, еиҿамск лоуп, ибзиан илҳәоит аурыс бызшәа, Москва аҵара лҵозаарын, хаҭала Неапольтәуп, уи Неаполь ақалақьқәа зегьы иреиӷьуп ҳәа илыԥхьаӡоит...
Макьана аеропорт аҿы ҳаԥшуп, Адриана ҳналԥхьеит акрыфарҭахь. Ҳнеидтәаланы шьыбжьхьа ҳфоит, иааргоит амакарон акәац ххы алаԥсаны (Италиа уааны амакарон умфар ҟалоума!), иаажәуеит «Кока-кола», уи ала анцәа улԥха ҳаҭ злоуҳәарызеи?
Сындәылҵуеит адәахьы, ара еиԥықәсларҭоуп уеизгьы, ауаа еилахынҳәуеит, џьоук цоит, џьоук аауеит, еилыхароуп. Сеигәрӷьана сазыӡырҩуеит, бзиа избо италиан бызшәа, рацәак иӷьым рҩаш ҟәҵәак ахаҳәқәа ирыбжьаччо ианнеиуа еиԥш, ихааӡа исаҳауеит уи абызшәа ашьҭыбжьқәа... Ицәажәо зегьы рыбжьы ҭганы ицәажәоит, ахыԥса-хыԥса ҳәа иццакцәаны ицәажәошәа уаҳауеит. Ҳәсеи хацәеи иршәу башак иалхзаргьы, еиҿкааны еилаҳәоуп, аҳәсақәа, шамахаӡак акәмзар, реиԥкақәа кьаҿуп, рныҟәашәа ласуп, уарла-шәарла акәмзар, ԥҳәыс еинҭәыла, шәпа-жәпак дубаӡом, иҟалап аҳәса рахьтә абла еиқәаҵәақәа иаҳа ирацәаҩызар...
Сахьынаԥшуа ирацәоуп амашьына мыждақәа, амаркақәа зегьы еизганы ацәыргақәҵа ҟарҵаз џьушьап. Амра ԥхоит ихаакәакәараӡа, ус ауп Аҟәагьы, уажәааныла иԥхаррахоит, ақалақьуаа жәпаҩыла амшын аҿықә иавоуп инеи-ааиуа.
Рацәак мырҵыкәа ҳҩышьҭԥрааит Венециаҟа.
Ҳазҭатәоу аԥрыга рацәак идуум, аха иманшәалоуп, агәгәаҳәа улымҳа ҵнахыртә еиԥш ашьҭыбжь уаҳаӡом. Ҳахыԥраауеит жәытә аахыс ауаатәыҩса еицырдыруа, ибеиаӡоу аҭоурых зырҿиахьоу адгьыл. Иуҭахӡамзаргьы, абри закә дгьылузеи ҳәа хыхьынтә унықәымԥшыр узычҳауам. Аԥенџьыр салԥшуеит. Зны амшын ҳхыуп, нас ашьхақәа, ус арха еиужьрак ҳаахылеит. Ари Падантәи арха акәзаап: абнара ана, ара ҽыгә-ҽыгәрақәак
убоит, егьирахь дгьыл ҽыҭк аанмыжькәа зехьынџьара ауаҩытәыҩса инапы ахигахьеит, амыхқәа, абаҳчақәа, ауҭрақәа! Изакәтә нышә жәлоузеи ари адгьыл иҵәахны иамоу? Изакәтә чаӷьоузеи ирҿанаҵаз ари аҭоурых дгьыл иқәиааз жәпаҩык ауаа, зеиӷьҭам абаҩхатәра дара ирызшахартә еиԥш?
Ҳаԥырга аахылоит Венециа жәҩан. Ақалақь иаакәршан мшынуп, ажәҩан ахьтә уахьынаԥшуа – изыӡхымҵуа амшын иххалаз ӷба дуӡӡак еиԥшнушьалоит, зда адунеи аҿы иҟам ақалақь џьашьахә.
Ҳшьапы нықәҳаргылоит џьара ҭыԥк иацәыжәлаӡам ари адгьыл. Зны ҳрықәтәоит автобусқәа, ҳнықәлоит километрала аура змоу ацҳа, – уи ақалақьи адгьыл дуи реимадага ауп. Уажәшьҭа ҳцалароуп ӡы мҩала. Ҳаԥхьа иаагылт маторла идырныҟәо аканџьа, иҟоуп жәҩала идырныҟәоу ашхәагьы, уи иахьӡуп агандола.
Ҳазынтәык ҳзықәтәаз аканџьа, иааҳәыԥы-ӡыԥын аканал иныбжьалеит, ари Аканал ду ахьӡуп: аҭбаара 30 метр индыркны 70 м рҟынӡа, аҵаулара иахьреиҵоу 5 м.
Аканџьа цоит ақалақь агәҭахьы ахы рханы, аҽааннакылоит ааҭгыларҭақәа рҿы, џьоук ҭыҵуеит, џьоук ҭалоит. Ааҭгыларҭақәа рҿы аканџьа ахықә ианымҟьарц азы, иарсуп амҿлых гәашьақәа, аканџьа иахьҳәазаргьы иазыхжәом, иааннакылоит.
Арымарахь ҳаԥхьа иаацәырҵуеит Вендрамин Калерџьи ҳәа изышьҭоу, хԥаны еихагылоу ахан. Уи дыргылт 1509 шықәса рзы – ари адунеи архитектураҿы шедеврс иԥхьаӡоуп. Уи ахыбра ссир мчыла сылаԥш наҟәзгоит. Аканџьа наскьоит амшын ӡы еиҩыхуа.
О, Венециа, уажәшьҭа еилыскаауа салагеит, уара «Амшынқәа рӡаҳкәажә» зухьӡырҵаз! Иагараан избахьан аӡы иҭиааз аҵиаақәа ибыбышӡа аӡы ихышәҭылауа, уаҳа изеиԥшрастәра сыздыруам, нырцә-аарцә сахьынаԥшлакгьы, сылаԥш зыршанхо аханқәа, урҭгьы амшын иҩалҵыз ашәҭ еиԥш иханшха иаақәгылазшәа ауп ишызбо.
XV-XVI ашәышықәсақәа рзы Венециатәи кыр зымпыҵакыз ауаа идыргылаз ахыбра ссирқәа, ак убар, ак ухашҭуеит, дара-дара еиԥшӡам архитектурала, аха иара убри аамҭазгьы урҭ ирнубаауеит рзеиԥштә гармониагьы. Рԥенџьырқәеи рышәқәеи ҭбаа-ҭыцәуп, хьанҭарак рнубаалом, иласуп аркақәа, аколонақәа, дара злачаԥо амармалташьгьы ԥшшәыла еиԥшым, амшын ӡы зҿықәсло амардуанқәа, џьара-џьара аҳаскьын рықәиаахьеит, дара рзы ҵыхәаԥҵәара змам ацәаакы акәхап уи зыхҟьо.
Аханқәа, дырҩагь аханқәа! Адуӡӡареи ҳәашьа змам аԥшӡареи реидбалара уадаҩзаап, лассы идырааԥсеит сыблақәа, уажәшьҭа еиӷьу-еицәоу реиҿырԥшра сылшом, мчыла сылаԥш рԥыргара ауп исзаанхаз...
Аканџьа неиуеит ԥынҵала амшын еиҩыхуа, иаршәыз ацәқәырԥақәа бӷьаауа ишнеиуаз, аханқәа инарыҵаҵәоит, нас иԥыххааса амардуанқәа инарҿаҭәоит. Аамҭа гәмбыл, аамҭа мҵәыжәҩа лас иалымшо ҳәа иҟоузеи? Анҭ амардуанқәа ирныланы заҟаҩы ауааԥсыра аханқәа ирыҩналахьадаз, урҭ аԥсҭазаара еигәрӷьоз џьоук ракәхарын, аха изусҭцәоу сеидру? Ршьапышьҭақәа амардуан ианхалар ҳәа ишәаны, ацәқәрԥа млашьқәа иааҟәмҵӡакәа ақәӡәӡәаарақәа ирҿуп. Џьара-џьара аханқәа ҭацәуп, рылахь еиқәрышьшьы игылоуп, аԥшәма инапы шрыгхаз рныԥшуеит.
Ус ҳканџьа џьара иааҭгылоит, Адриана днаҳаԥгыланы ҳҭылгоит. Ҩыџьа ахьзеивымсуа гәарабжьара ҭшәак ҳныбжьалоит. Иашоуп, ҳахьыҟоу қалақьуп, аха уаҩ иибац ақалақьқәа иреиԥшым, ара иҟам ақалақьуаа зышьцыло ауалицақәа, иҟам амашьынақәа, атромваи, адәыӷба, амаланыҟәаҵәҟьагьы улаԥш иҵашәом.
Неига-ааигас иҟоу еиҳарак аматор канџьақәеи, агандолақәеи роуп. Ажәытә ныҟәага – агандола – ныҟәзцоз абаркаролцәа, анкьа зны ирҳәоз ашәа – «Баркаролла» захьӡыз уажәыгь зны-зынла иаацәырыргалоит.
Ҳара ҳаҟны Аԥсны, ҿҳәара кьаҿк иалагӡаны аԥсуа ибзазара иналхәаша ицеит ауардын. Макьана џьарак-ҩыџьара урҭ аидара шьҭыхгас иахьрымоугьы, аӡәгьы иҳәо уаҳаӡом «Ашьоу, Буска, барбал ҟьаҟьа!» уимоу, ақыҭақәа рҿы еиҿкаау ансамбльқәа рыҿгьы џьарамзарџьаргьы ари ашәа рҳәо уаҳаӡом. Иара убас аӡра инхықәгылеит: «Алу ашәа», «Ӡиуоу», «Атларчоԥа» уҳәа даҽа акык-ҩбак. Излеиқәрхатәузеи убарҭ? Ргәы иалымсааит, аха ҳкомпозиторцәеи аҟазара амаҵзуҩцәеи макьана ҽырдагәа ҟарҵоит!
Ҳнадгылеит рацәак иҟамыз асасааирҭа «Алла». Ҳҭыԥқәа аанаҳкылт, маҷкгьы ҳаԥсы ааиҭаҳкит, ус ахәларагьы ҳахьӡеит. Аха ҭынч тәашьа ҳзыҟамҵеит, гәԥ-гәԥла ҳҽеибаркны ақалақь ҳналалт. Ҳахьнеиуа нымҩахыҵ-аамҩахыҵ иаабоит: авитринақәа ҭәуп маҭәа-ҩыҭәала, ашьаҵақәа рыла, аха аӡәгьы дхәҳахәҭуа убаӡом, Адриана излалҳәаз ала, ара зегьы рыхәқәа цәгьоуп.
Еиҭасҳәахуеит, ҳахьыҟоу қалақьуп, аха уаҩ иибац қалақьым ари. Аулицақәа рҭыԥ аҿы, ақалақь каналла еилдоуп, аканалқәа ана, ара ацҳа ԥшӡақәа рхыуп, урҭ ирыҵҵәраа инеиуеит аматор-канџьақәа, агандолақәа...
Неиҩымсрада иуԥылоит ауахәамақәа, дара урҭгьы дара-дара еиҟарам, архитектуралагьы дара-дара еиԥшым, дара злаҩычоу амармалташьгьы ԥштәхәла хазы-хазуп. Иабааргеи абри аҟара амармалташь? Адгьыл ҭбаауп, иагаџьара хазына ҵәахыуп, венециаа реиԥш амшын хныҟәалаҩцәа, ирылшеит ахан ссирқәа зладыргылашаз амаҭәахәқәа рыԥшаара, аха схаҿы исзаамго, иабашьҭыркааи абри еиԥш агьама ҳарак, аҟазара дуӡӡа?
Излашьақәдыргылахьоу ала, Венециа ахы акыит 491 шықәса ҳара ҳеразы. Усҟан агуннқәа Аттила иԥызарала Аҩадахьтәи Италиа анрымпыҵархала, Адриатика ихықәнхалоз аҭыԥантәи ауаажәлар, аварварцәа рқәларақәа рҽырцәырыхьчарц, еихеит адгьыл бжьахақәа рышҟа.
Абас хәҷы-хәҷла амшын зкәршаз адгьыл ҽыҭқәа рҿы, иаҳҳәап: Градо, Торчелло, Риальто рҿы нап адыркит ақалақь амшын ахыҟаҵалара. Аха уаҩы иџьеишьартә иҟаӡами; урҭ адгьыл ҿыцқәа ирықәнагалаз аамҭала хеиҭакгас баша хыбрақәак дмыргылеит, урҭ идыргылаз аханқәа ашәышықәсақәа зхызгаран иҟаз ракәхеит. Абас ала, Венециа аҽанеибнаҭа, ишәарҭамкәангьы ианыҟала, нас идырҭбааит аилахәҳахәҭрақәа, еиҵырхит мшынгәла рныҟәарақәа. 697 ш. рзы Венециа далнахит раԥхьаӡатәи адож. 812 ш. нахыс ари ақалақь Византиа аимпериа ду иалаԥхьаӡан, аха иара иазынханы иҟан политикала ахьыԥшымра.
Венециаа мшынгәла ныҟәацәа ҟазақәан. Рыԥсадгьыл ааныжьны, амшынқәа еиҩыцәуа, хараӡа инаскьон. Урҭ хныҟәалон амшын Еиқәагьы. Венециатәи акубеццәа зныкымкәа иӡхыҵхьан Аԥсныҟагьы, урҭ цқьа еилкааны ирыман ари атәыла абеиара, еилахәҳахәҭуан аԥсуааи дареи. Аԥсны агаҿантәи ӷбала иргон ҳәа ицәажәоит: ашыц, аа-ҵла, ахьа-ҵла, ара-ҵла, ацха, ацха-цәа.
Аԥсуаа аизҳа-зыӷьара рызымҭоз рацәагәшьан, аха зегь реиҳа ибӷаԥҵәаган – атәыҭира. Ирҿаа-ҿаауа иааныркылон реиҳа иԥшӡаз аӡӷабцәа, реиҳа збаҩ зцәыласыз аҷкәнцәа, урҭ аҿаԥа нарҿаҵаны инараԥырцон, нас наунагӡа амшын ихыӡлауан... Убас иагаҩ аанагахьан Венециаҟа. Аԥсуаа рхылҵшьҭрақәа иреиуоу, зыԥсадгьыл иацәдырӡыз арыцҳақәа, иагаџьара икаԥсоуп рыбаҩқәа!
А-XV-тәи ашәышықәсазгьы мычхара ду змаз мшын
ҳәынҭқарран Венециа, аха наунагӡа аҳра аӡәгьы ирҭом, амчхара ду иамаз алаҟәрахь ахы археит. 1453 шықәса рзы аҭырқәцәа еибашьны ирымҟәҵархалеит Константинополь. Византиа иацәыӡит иара анапы аҵаҟа иҟаз акалониақәагьы.
XVIII ашәышықәсазы Венециа кыр аамҭаӡа ишеишеиуа иазкыдыз амра аҭашәара инхықәгылоит. 1797 шықәса рзы Напалеон ир ирымҟәҵархалоит ари ақалақь, ахьыԥшымрагьы уаҟа иаанҵәоит. Иашоуп, Венециа иацәыӡит аҳәынҭқарратә-политикатә хьыԥшымра, аха уи ақалақь иазынхеит Наполеон иргьы, даҽа қәлаҩык иргьы змыхәауа, уи ԥсра-ӡра зықәӡам аҟазара дуӡӡа!
Иахьатәи Венециа 119 дгьылбжьахақәа ирықәҟаҵоуп, аурыла 4 км инареиҳауп, аҭбаара 3 км иреиҵам. Урҭ адгьылбжьахақәа рыӷӷоуп 160 каналқәа рыла, аканалқәа ирыхҵоуп 369 цҳа. Венециа инхоит 200 нызқьҩык инареиҳаны ауааԥсыра. Ара иҟам ааглыхра, напҟазарҭақәак алаҳамҵозар. Ақалақь абиуџьет злашьақәгыло – еиҳарак атуризм иаанашьҭуа ахашәалахә ала ауп. Есышықәса ари ақалақь иаҭаауеит 2-3 миллион еиҵамкәа ауааԥсыра.
Аҵх акыр инаскьаган сшышьҭалазгьы, такәаамҭа сызмыцәеит. Аҽны сызлаԥшыз сеилыршаауа сышрымаз, схәцрақәа Аԥсныҟа иниаҟьеит, урҭ акыи-акыи неиҿагылон, зны еиқәшаҳаҭхон, зны ихыибарбгоит. Зегь акоуп, шаанӡа сҿыхеит. Асааҭ 7 рзы сҽеилаҳәан сындәылҵит. Амш каххаа еилгоуп. Амшын ҳауа анаасҿас, Аҟәа сыҟаз џьысшьеит. Хҩык аҩызцәа ҳаиманы ҳҿынаҳхоит ақалақь агәҭахьы.
Аканал ҭшәақәа урхыланы, мамзаргьы агәарабжьара ҭшәақәа урныланы ушнеиуа, иккаӡа, иҭбааҭыцәӡа уаақәгылоит Сан Марко ашҭа. Абраҟа ауп ҳәа иԥхьаӡоуп Венециа агәҭа. Ашҭа аӡбахә саҳахьан, уи иазкыз ашәҟәқәагьы срыԥхьахьан, аха асҵәҟьа иџьашьахәтәуп ҳәа сыҟамызт. Макьана избахьоу абри реиӷьзаргьы ҟалап, аха «иреиӷьзаргьы» ажәа сгәаанагара азхарҭәаауам, иаҳа ииашоуп «иаҳа иршанхагоуп» сҳәар!
Ашҭа ԥшьыркцоуп – аура 175 м., аҭбаара 50 м. инарыцуп. Ашҭа иаакәршан игылоуп 4-нтә, 5-нтә еихагылоу аханқәа, урҭ зегьы инеиужьны абарҵа ҭбаақәа рымоуп. Аладахьтәи акәакь аҿы ажәҩан кылнаҵәарашәа игылоуп 99 м. ишьҭыхыу асаркьал асырҭа. Инеимазакны ашҭа еиҿкаашьа уахәаԥшуа уҿааухар, ԥсабара мчык иаԥнаҵеит акәмзар, ари напык иҟанаҵеит ҳәа угәы иаанагарым! Егьырҭ зегь ҳарҟәаҵып, аханқәа ирықәубаауа ауаатәыҩса рфигурақәа зеиԥшроузеи!
Асаркьал асырҭа унықәгыланы ақалақь уналаԥшыр, аканал ду ада, аулицақәа узырныԥшылаӡом, иҟалап урҭ иахьҭшәацәоу иахҟьозаргьы. Аиҭаҳәара уадаҩуп, «Адожқәа рхан» зеиԥшроу атәы. Ара Венециатәи аготика аазырԥшуа вертикализм адагьы, иџьоушьартә иҟоуп, џьара-џьара мрагыларахьтәи архитектура аелементқәа ахьуԥыло, иаҳҳәап: хыхьтәи аԥенџьырқәа рхагьежьырақәа, абарҵақәа ирыҵагылоу асмитқәа рынҵәамҭақәа уҳәа убас иҵегьы.
Шьыбжьон крыфан маҷк ҳаԥсы ааиҭаҳкит. Ҩаԥхьа сеимдо ақалақь сналалеит, аџьармыкьагьы сналаԥшит. Зегь раԥхьаӡагьы ара улаԥш нарықәшәоит ацқьареи аилфаҷареи.
Италиатәи егьырҭ ақалақьқәа санрылс, излагәасҭаз ала, Венециа иаланхо ауааԥсыра, римааи, флоренциааи раасҭа иаҳа иҭынчқәоуп, рацәак иҿыхамшәа, рацәакгьы
рылахь еиҵыхымшәа, есқьынагьы хәцрак иалоушәа убоит, иҟалап наԥшыхақә избаз сажьазаргьы...
Аканалқәа ирхыу агандолақәа алаҳәахӡ еиԥш еиқәаҵәоуп, уи машәыршақә иҟамлеит. 632 шықәса рзы Венециа иҵысыз азҩаҿкы иннарҵәеит зықьҩыла ауааԥсыра. Уи аахыс агандолақәа шәеиқәаҵәала ауп рыԥштәы шыҟоу, уи зықьҩыла инҵәаз ауааԥсыра ргәалашәара иазкыуп.
Ахан хьыҵәцарақәа снарыҩныс-аарыҩнысуа санрыҩназ саргачамкит адашьмақәа зҩычоз амозаика. Урҭ ҟаҵан XIV-XV-XVI ашәышықәсақәа рзыҳәан, ус иҩычоу адашьмақәа зегьы неицуҵар, 400 ԥшьыркца метра иреиҵахом.
Амозаика иалҷҷоз ахьцырақәа здыруада Кавказынтәи иааргазар? Мозаикала иҩычаз адашьма археологцәа иаадырԥшхьеит Пицундагьы, уи қәрала уамажә зхыҵуа баҟоуп.
Ахәлбыҽха, асааҭ 7 рзы СССР-и Италиеи реиҩызаратә уаажәларра венециатәи агәԥ аҟәшахьы ҳнаԥхьан. Иҳаман, ҳапрограмма ишарбаз еиԥш, аиԥылара. Рацәак ҳаидымхалт, ҵәыцақәакгьы ҳдыркит, ҳцо ҳаналага, ҳамҭас зегьы иаҳхьырыгӡеит альбом «Венециа». Ауаажәларратә гәԥ анапхгаҩы, аҳамҭақәа ҳнапы иаркуа, данҳадныҳәалоз иажәа иалеиҵеит:
– Венециа иахьа ичмазаҩ гәаҟыуп, еиқәырхатәуп, аха уи тәылак мацара иазыԥшаауам зда ԥсыхәа ыҟам ахәшә. Ақалақь ашәарҭа ишҭагылаз еилкааны рымч еиларҵар акәхоит аҳәынҭқаррақәа зегьы... Венециа анышә аҵалара иаҿуп, ес-жәашықәса ҩба-ҩба сантиметр анышә ахь иласкьоит, ус анакәха, шәышықәса рыҩнуҵҟала ара инҵәар ҟалоит ақалақь аԥсҭазаара!..
Ҳгәы аҵанӡа инеигәшьеит ари ҳазҭааз аԥшәма аҭоурых қалақь алахьынҵазы ажәа иҳаиҳәаз. Ус рыцҳарак аныҟалагьы, Италиа мацара акәӡам, адунеи
зегьы иацәыӡуеит абеиара дуӡӡа! Џьашьатәшәа иубартә иҟаӡами, ақалақь ссир аныҟарҵаз Венециаа рхала иҟарҵеит, ақәӡаара ианықәгыла, Италиагьы егьырҭ аҳәынҭқаррақәагьы ақалақь аиқәрхашьа иақәшәом! Аамҭа џьбара иархаз иарбанзаалакгьы нкылашьа амам, иқәӡаауеит, аха ус аԥеиԥшхом аҟазара!
Аамҭеи аҟазареи анааиҿагыла, аамҭа акгьы шалымшоз гәанаҭазар акәхап, инеин аԥсабара иаҳәеит ацхыраара сыгумыжьын ҳәа. Аԥсабара ақәша-ҳаҭхазар акәхап, уаҩы изгәамҭо ашьшьыҳәа адгьыл иахәланагаларц иаҿуп ауаҩытәыҩса иаԥиҵаз аџьашьахә!
Схәцрақәа сҟьо срыма рҿаархеит, нас џьара саанкыланы ашьхыҵә реиԥш исықәпапеит, рыҟәцара ансылымша, иҿыцҳаҳараӡа еибысҭар акәхеит ажәеинраала.
Абар иаргьы:
Амшыни сареи ҳанеициа,
Ҳахқәа еилаҵаны,
Агара еиԥш ҳарцәон Венециа,
Ҳҩыџьагь ҳарҵысны.
Амшын ыцәеит, са сындәылҵит,
Иамуит сыцәа ҟьалт.
Аиаҵәақәа шәҭит, игәлҵит,
Иқьуеит асаркьал.
Гандолак цоит ихыхәхәала,
Ажәҩақәа ҭажь-ҭажь.
Ихәҭ-хәҭуеит бжьы-маӡала,
Ахан мармалташь:
«Мшынла ибеиахаз аханра –
Разҟыцәгьа азыԥшын:
Исызҭашәарц сыҟоуп амра,
Сахәлабгоит амшын!..»
О, Венециа, аума улоуп,
Башаӡа умашшын.
Аҟазара мшын ухгылоуп,
Усгьы ԥсра зқәм ҵаазырҟәрыло,
Иҟаӡам амшын!
Шаанӡа сгылахт, аамҭа маҷк иалагӡаны снықәла-аақәлеит. Бзиала, зеиԥш уаҳа адунеи аҿы уаҩы изымԥшаауа, аҟазара дуӡӡа иахазынарҭоу Венециа! Анцәа идырп уажәшьҭарнахыс уаҳа узбо, усымбо? Дунеи сықәнаҵ усхашҭран сыҟаӡам, џьара акала исгәакьахаз ақалақь, зны-зынла ажәҵарақәа реиԥш схәцрақәа геи-шьхеи ирхыԥрааны иузаалашт, иагьуарҳәалашт наунагӡа сгәы уҭнымҵәаӡо ушҭахаз! Усымбакәа саанхаргьы сыԥсҭазаараҿы уама зегьы сцәыӡуазаарын! Ҩымш-хымш рыла уара уеилыскаауеит зласҳәарызеи? Акызаҵәык сҳәар сылшоит: уара убзоурала сгәы аҿы рҽеиндыриеит адуӡӡареи здаҟам аԥшӡареи, аамҭа џьбареи! Иагарааны усгәалашәаргьы амш еилга еиԥш ушеишеилап сгәаҿы.
Усгьы ԥсра зқәм ҵаазырҟәрыло,
Иҟаӡам амшын!
Бзиала! Венециа!
Еицыз зегьы ҳавтобус ҳанҭалан, ҳҭыԥқәа аанаҳкылт. Амҩа ҳақәлеит Падуиаҟа. Италиа ахы инаркны
аҵыхәанӡа иалгоуп зеиԥшыҟам автострада, шықәса ҩажәа аргылара иаҿын, уи амал змоу џьоукы рнапы иакуп, амҩа ақьыра мшәакәа аӡәгьы дзанылаӡом, даҽа жәашықәса анцалак, автострада ииасуеит аҳәынҭқарра анапахьы.
Уажәы уи амҩа ианыршәланы ҳцоит Падуиаҟа. Амш каххаа еилгоуп, ԥхарроуп, нымҩахыҵ-аамҩахыҵ сырҭаԥшуеит амхырҭақәа, абар аџьықәреи, роурақәа иаҳа икьаҿуп, уажәы иҩаны иҭагылоуп, лассы аҭагалара иалагозар акәхап, ирацәоуп абаҳчақәа, ақәаҵақәа. Ашәыр шьапқәа рад-рад еиҭаҳауп, ирацәоуп аӡахәақәа, ана-ара улаԥш рықәшәоит амахәқәа ирхьынҳало ажьымжәақәа. Ара иҭарҭәо аҩы иахьӡуп «Кьианти». Иҟаԥшьуп, маҷыкгьы иҷахьоуп. Амҩан автобус иҭатәоу ҳаигәрӷьаны ҳазыӡырҩуеит уажә ҳазҭаараны иҟоу ақалақь Падуиа аҭоурых: иара жәытә қалақьуп, Венециа аҵкысгьы ахыҵуеит, ашьапы аныркуаз Патавиум ахьӡын. Уи ҳара ҳера ҟалаанӡагьы еицырдыруаз қалақьхахьан, аварварқәа ақәыларақәа ианрылага, ақалақь иаланхоз рыԥсы еиқәдырхарц, ихҵәаны Венециа зықәгыларц иҟаз адгьылбжьахақәа рышҟа рхы дырхеит.
602 шықәса рзы лангобардаа иккаӡа иҭацәыз уи ақалақь инажәлан еилаԥыххаа иқәрҵеит. Ақалақь аҽеибыҭара иалагеит, аха ашьапы изықәымгылеит, 899 шықәса рзы авенгрқәа нажәлан еилаҟәбаса ишьҭарҵеит.
1164 шықәса рзы падуиаа ирыулакгьы анемец ҳәынҭқар Фридрих иуӷә рхырҳәеит. Убри арыцхә инаркны ареспублика ҳамоуп ҳәа зхы зыԥхьаӡаз ирзаатит аҭоурых адаҟьа ҿыц.
Абас амыҟәмабарақәа жәпакы ахнагахьеит Падуиа, аха урҭ ирзымхәаҽит иара иазалхыз агәамч ду, Италиа аҭоурых аҿы иннажьран иҟазаарын ашьҭамҭа беиа!
Уи ақалақь иахнагази, иарҿиази цқьа еидкыланы
иахәаԥшыз, иааџьашьаны усгьы ҿааимҭыр залшом: «Изакәтә дгьыл мшузеи ари аҭоурых қалақь ахьықәиааз аҭыԥ? Ари аҟара аразра ҭаҵәахны иабамаз ақалақь иахакеикеиуаз ажәҩан!»
1222 шықәса рзы адунеи зегь раԥхьа абра иаадыртит Ауниверситет. Ара еиуеиԥшым аамҭала аҵара рҵон Алигиери Данте, Торкватто Тассо, Николаи Коперник, Лудовико Ариосто, Карло Гольдони.
Падуиа азааигәара Арква ҳәа изышьҭоу ақыҭаҿы аҵыхәтәантәи ашықәсқәа ихыигеит, ибаҩгьы уа анышә иамадоуп, италиатәи апоет ду, агуманист Франческа Петрарка.
1797 шықәсанӡа Падуиа Венециатәи ареспублика иалан, 1866 шықәса раахыс уи кралны Италиатәи аҳәынҭқарра иалоуп. Уажәы уаҟа 90 нызқьҩык ауааԥсыра нхоит.
46 км. ҳашьҭахьҟа иаанхеит, уажәшьҭа ҳалалоит Падуиа. Автобус ааҭгылоит кыр инеиҵыхыу дәҳәыԥшк аҿы, уи наҟ-ааҟгьы аулицақәа авгоуп, иара убас иаакәршан иавгоуп аканалқәагьы, урҭ иԥшӡа-ԥшӡаӡа ацҳақәа рхыуп, адәҳәыԥш есқьынагь еиԥш иахьагьы уаала иҭәуп, ара ақалақьуаа ԥсшьарҭас ирымоуп. Ашҭа ҳнықәлеит ҳаргьы. «Бзеила шәаабеит!» ҳәа ҳарҳәарц рҽеибарк иааизшәа адәҳәыԥш иаҿыкәршан еикәаӷӷа игылоуп Италиа анҭыҵгьы еицырдыруа ауаа дуқәа рфигурақәа, иаҳҳәап: Алигиери Данте, Франческа Петрарка, Тарквато Тассо, Галилео Галилеи уҳәа убас егьырҭгьы. Сгылан сахәаԥшуеит саԥхьа иаатыз асахьа: анҭ ажәҩан иаҵасуа аҷандарақәеи еикәша игылан арахь иҳахәаԥшуа анҭ ԥсра зқәым ауаа рфигурақәеи, дара зықәгылоу адәышшареи аки-аки хеибарҭәаауеит, аха дара зегь анеилаҵәалак, анаԥшҩы лассаамҭа ихамшҭуа игәы иҭахоит ари алалбатә.
Уантәи ҳаныхынҳә, ҳаҩналоит Ерементани ахан, ҳахәаԥшуеит 1944 шықәса рзы америкаа рбомба
иԥыххаа иқәнаҵаз уи ахыбра азыбжак. Ҳаҩналоит ацқьа Антонио иуахәама. Ари ахыбра аргылараан анырра анамҭакәа иҟам Византиатәи астиль, еиҳаракгьы уи уаҩ илаԥш иҵашәоит акупол данахәаԥшуа. Ҳара ҳаныҩналоз аамҭазы ауахәама аҩнуҵҟа анцәа иҵаныҳәара цон. Аныҳәаҩ ибжьы хҵаны анцәа диҳәон, изыӡырҩуазгьы рацәаҩын...
Срыхәаԥшуан сара ԥсыҭкаала аматанеира иаҿқәаз, урҭ ирылан ақәԥшқәагьы, избон рылабжыш еимаҵәан ишлеиуаз. Насыԥ змоу рышҟа иԥхьаӡатәуп урҭ, избанда, анцәа ихаҵара иаҷыдангьы ирымазар акәхап ауаҩытәыҩса ишҟа агәрагара, уи зауыз, агәӷрагьы имоуп. Гәрагараки гәӷраки змам – ацәгьагьы абзиагьы изеиԥшхоит!
Ҳара ҳера а-IV-тәи ашәышықәсазы аԥсуаа ирыдыркылеит ақьырсианра, ишнеи-шнеиуаз уи егьҳәынҭқарра динхеит. Аԥсуа ҳәынҭқарцәа-аԥсҳацәа Аԥсны идыргылеит архитектура ҟаимаҭла еиҿкаау аныҳәарҭақәа, иаҳҳәап: Пицунда, Лыхны, Ҵҟыбын, Мықә, Бедиа убас егьырҭгьы. Аԥсуа бызшәа ажәар аилазаара аҟынгьы имаҷӡам ақьырсиантә терминқәа. Иахьатәи аԥсуа идинхаҵара ҳахәаԥшуазар, сыԥсылмануп зҳәақәоугьы абрахь иналаҵаны, акырӡа аԥыжәара амоуп ақьырсианра. Иага ус акәзаргьы, ақьырсианра амҽхак иҵегь иҭбаазар акәӡами аԥсуа игәы-иԥсаҿы? Аматанеира иаҿыз аҳәҳәыҳәа икарҭәон алаӷырӡ, абри анызба ауп хыхь сызлацәажәаз сгәалазыршәаз.
Аныҳәараҿы аԥсуаа, дыԥҳәыс-дхаҵа, алабжыш карҭәо сақәмшәацт. Аԥсуа, изгәакьоу данԥслак, лаӷырӡыла дикәабоит, ибжьы ҭганы диҵәуоит. Иара, убри аамҭазгьы, ҳара иаабоит, ус иаԥуп ҳәа иԥхьаӡаны гәаблрада, лаӷырӡыда баша аҽраԥшраз аҵәыуара. Иԥсыз дрыуам-дыргәцхәм, аха аҳәса акәу-суҳәа еиԥхыҳәҳәауа, ахацәа – аҳиҳиҳәа рхы иаасуа аԥсы инеихагылоит.
Иара убри иашьашәалоуп даараӡа игәԥҵәагоу аибарҽхәарагьы. Уи иаҳа иӷьаӷьаӡа иааԥшуеит астол аҿы. Ара ҵыхәаԥҵәарак амаӡам ҳаибаныҳәарақәа раан аибарҽхәарақәа. Ажәҩан аҟынӡа дхагалан ҳзыхцәажәаз, астол ҳахыҵны хазы-хазы ҳанааизынхалак, «уи дзакәҵәҟьоу абас ауп» ҳәа ицәгьаҳәара ҳналагоит. «Иузааигәо – бзиа дба!» ақьырсианра аԥҟарақәа руак, аԥсуа игәи-иԥси рҟынӡаҵәҟьа илаӡаны иҟазҭгьы, абасҟак инарҭбааны аҭыԥқәа ааныркыларызма аиҵашьыцра, арыцҳамшьара, ҳгәы ак ҭаны, ҳҿы даҽык анаҳарҳәо, еиҳаракгьы ахатәы пату ақәмҵара, ахатәы ирласны мап ацәкра!
Мап, сахьахәаԥшуа ус ауп ишызбо, аҳауа, аӡы, ашәаԥыџьаԥ уҳәа, Падуиа адгьыл аҵкыс еицәаӡам Аԥсны! Ҭоурыхлагьы аԥсуаа ҳрыхәаԥшуазар, иахьеи иаци адунеи иқәнамгалеит, рышьҭамҭа наскьаӡоуп, ажәытәра еиқәышла иагәлганы иаагоуп. Ари ақалақь иалиааз аамҭала зны, ауаатәыҩса дыргачамкыртә еиԥш, аҟазаратә ԥҵамҭақәа анрылшоз, иабаҟаз аԥсуаа?
Аԥсны аҭоурых цқьа еилкааны измоу, ари еиԥш азҵаара ақәргылара ииашам ҳәа азиԥхьаӡаргьы ҟалоит. Аханатә иааркны, уахгьы-ҽынгьы забџьар кны зыԥсадгьыл зыхьчоз, имазма аҟазареи алитературеи дрызхәцртә еиԥш ахҭацәыха? Данырашәоз, зынӡак иааигәаӡаны иабџьар еиқәхаԥс лабашьак иахшьызар акән. «Хаҵа уҟазар, иахәалак, ҳаимырҵәеит, абааԥсы!» – абас лассы-лассы ақыҭақәа иаарылыҩуан аҳәҳәабжьқәа. Ирашәоз иҽага нкаршәны, иабџьар шьҭԥаа иҿынеихар акән еибашьра! Абас иаауан зқьы шықәсала рыԥсадгьыл еиқәрхо, уаҳа хҭацәыхак шрымамызгьы, ҳабацәа гәшьақәа ирылшаз маҷӡам. Урҭ рабџьарқәа харшала ишрымҟәҵакызгьы, идыргылеит иахьанӡагьы иӷәӷәацаӡа ҳалаԥш иҵашәоит: ахаҳәгәарақәа, абаашқәа,аҵан гәарақәа, ауахәамақәа...
Аԥсуа жәлар ргениара еиҳа еилыкка уаҩы ибоит
идоуҳатә беиараҿы, зегь раԥхьаӡагьы ауаҩытәыҩса ҳаҭыр иқәҵараҿы ирымо рыламыс аҳаракыраҿы, рысас дкылашьаҿы, аҭаацәара реиҿкаашьаҿы. Убарҭ зегьы хәҭа-хәҭала еиҿыршәшәаны ирыхәаԥшлак имбарц залшом иахьа абра ҳалаԥш зыршанхо ҟазарыла иаԥҵоу афигурақәеи аҭыхымҭақәеи уҳәа, убарҭ раҟараҵәҟьа иҳаракыу доуҳатә лшарақәоуп аԥсуаа рыламыси, рысас дкылашьеи! Сара агәра ганы сыҟоуп уи аган ахь ала аԥсуаа дарбан жәларызаалакгьы аӡәгьы иҵахо ишыҟам. Аха уи адунеи зегьы иадырратә еиԥш цәыргашьас иамоузеи?
Рацәак ҳаламхеит ақалақь Падуиа, ҳавтобус Флоренциаҟа ахы рханы идәықәлеит. Ҳмашьына иҭатәоу аиҩызцәа зны алафқәа неигәдырҵа-ааигәдырҵоит, ашьҭахь иаацәырыргоит ашәакгьы, аха убригьы рацәак ирызнамгеит, нас сара сеиԥш, досу рхатә хәцрақәа инарыланагалоит. Амра ашьыбжь агәы инахыҵхьеит, ԥсҭҳәа ӷар-ԥшарқәак џьара-џьара иаацәырҵқәоит акәмзар, ажәҩан каххаа еилгоуп. Наҟ ҳнаскьацыԥхьаӡа иаҳа ирацәахо иалагеит ахәқәа, аҳаракырақәа. Ҩ-ӡиаск По, нас Авиџье рыбжьара инашьҭу Падуиатәи аԥшаҳәа – уажәы ҳаныланы ҳнеиуеит, даараӡа идгьыл барақьаҭымкәа иҟам. Ара иҟалоит: ашьақар злырхуа ачалеи, аџьықәреи, ажь, еиуеиԥшым ашәыр хкқәа, џьара-џьарагьы сылаԥш иҵашәоит – аҭаҭын. Ақыҭа ҩынқәа зегьы еидҵәаҵәалоуп, даҽаџьара харабӷьара игылоуп, шамахамзар ҩбаны еихагылоуп, ахаҳәи ақьырмыти ирылхыуп. Зны-зынла автобус иамоу арадио иаацәырнагоит италиаа рашәақәа, ҳагәқәа ҭгәрӷьаауа ҳарзыӡырҩуеит, ихаакәакәароуп, игәҟаҵагоуп, заҟа еинаалоузеи урҭ ашәақәа зыхшаз адгьыл ԥшӡеи дареи!
Иахьа ҳаҭааит Флоренциа. Ҳаагылт асасааирҭаҿы. Уаххьа анаҳфа ақалақь ҳналс-ҩалсит. Венециа аасҭа, ара аӷьал-пал рацәоуп, аулицақәа амашьынақәа рыла ихәаҽуп, ахы еиԥш иццакуеит, аласқәагьы аидарамҩангагақәагьы.
Ари аҳауа иаҳа ибзиазар акәхап, иаауԥылалак, шамахамзар инаӡа-ааӡақәоуп, аҳәсақәа иаҳагьы иԥшӡақәоуп, икала-калаӡа иахьнеиуа рныҟәашьагьы иаҳа иласуп, иццакыуп. Ԥҳәызбак саԥхьаҟала дааиуан, иаразнак ажәпаҩ даарылызбааит, плашь ҵаӷак лшәын, шьхынгылак, еинаалак, маҷкгьы дааҭгылан икылкаан даасыхәаԥшит, лыбла агәы еиқәаҵәақәа рыцҳашьарыда салырблит. Ҳамҭак слышьҭаԥшуа сҽааныскылт, ларгьы знызаҵәык даахьаԥшит. Ма лыхьӡ заҵәык здыруандаз, иқәнҵәаша, лсахьа уаҳа исԥырымҵит, сахьынаԥшлакгьы лара даасԥылон. Излазбо ала, ажәеинраалак сылмырҩыр луам уи аԥҳәызба еиҭаҳәатә.
Суада сааҩналан саатәеит, сыбӷа нкыдҵашәа, ааԥсарагьы сыхьӡазар акәхап, сгәы иааҵалеит аҩныҟа, ишԥаҟақәоушь урҭ хәҷла-дула, зегь реиҳа сгәы ҿылкаауеит смаҭа хәҷы Гәнда. Дызҿузеишь уажәы?
Адырҩаҽны шьыжьнаҵы асасааирҭа ҳдәылҵит, раԥхьа ҳнадгылеит Микеланджело иашҭаҿы иара ихаҭа иҟаҵамҭа аџьазтә баҟа «Давид»! Микеланџьело Флоренциа диит, изҳаит, ақалақь испанаа анақәла, аибашьцәа дрылагылан иқалақь гәакьа ихьчауан, уи инапхгарала идыргылон абаагәарақәа, ахыхьчарҭазы аҟәарчқәагьы.
Абри ашҭа иаақәгылаз иаҳа ибарҭахоит Флоренциа зегьы. Ақалақь еиҩнашоит аӡиас Арно, ҭагалан – иӷӷарроуп, ааԥын, ма аԥхын амшцәгьақәа раан, уи ӷәӷәала ахышхыҵәара адыруеит. Маҷк ақалақь
инаҟәҭханы иахчынгылоуп ашьхақәа, ахәы ҳаракқәа, ара, ишазгәасҭахьоу еиԥш, аҳауа ласуп, ицқьоуп, еилыххоуп, Венециа еиԥш ацәаакы алыкәкәо иҟам.
Флоренциа – италиан бызшәала «ишәҭуа» ауп иаанаго, ус ахьӡырҵеит анкьаӡа зны римтәи алегионерцәа колониас ианрымаз. Ииашаҵәҟьан Арно аԥшаҳәа ҭбааҿы ишьҭоу ақалақь, даара иқалақь еиҿкаауп. Ауалицақәа шыҭшәоугьы, инарҵәи-аарҵәиуа ишиагоугьы, џьара-џьара аваныҟәарҭақәа раки-ӡаки рыда шыҟамгьы ақалақь уамашәа иԥшӡоуп.
Аҩынқәа еихыҳәҳәа-еиԥыҳәҳәо иҟам, иреиҳаугьы 5-еихагылак иҟоуп, егьырҭ реиҳарак – хԥа-хԥа. Урҭ зегьы ирхыҳәҳәоит арымарахь уанынаԥшлак улаԥш иааҵашәо – Палаццо Веккио абааш – ашьхынгылара 98 метра иҩаӡоит, уи анаҩс наҟынтәи иааԥшуеит Санта Мариа Новелла асаркьал асырҭа, арахь иаҳа иааигәаны игылоуп Борџьелло ахан, ҵаҟа Арно ахықә аҿы иубоит Санта Кроче ауахәама асаркьал асырҭа. Абарҭ зегьы уахьынтәааԥшлакгьы ақалақь иахыҳәҳәоит, ажәҩан ахьтә рыцҳара дук ҟазҵаша уамак леираны иҟазар, иаармышьҭырц рҭахыушәа аҳәа цҳафырқәа реиԥш рҽырхианы иԥшуп. Арно аӡиас схықәгылан схыԥшылоит, иага слымҳа сырҵарыргьы абжьы саҳаӡом, ақалақь иахылыҩуа аӷьӷьа-гәгәа иналаӡҩа ицоит. Арно аибашьра ҟалаанӡа ацҳақәа фба хын, аибашьра ашьҭахь иаанхеит акы – Понте Веккио, егьырҭ анемеццәа анықәҵуаз еилаԥырыххааит.
Флоренциа амузеиқәа рацәаӡоуп, иара ақалақь ахаҭа музеиуп уҳәаргьы – иажәа мыцхәхом. Амузеи, ишдыру еиԥш, иҭынчӡа, иууаӡа аҭоурых иазыӡырҩуа игылазар ауп. Мап, ара ус иҟам. Ҵыхәаԥҵәа рымаӡам уахь инеиуа ахәаԥшцәа, мрагыларантәи дуҭахума, мраҭашәарантәи дуҭахума, зеиуа уҭаху ара иуԥылоит. Абызшәақәа еилаӡҩоит: италиан бызшәа адагьы, англыз бызшәа, афранцыз бызшәа, аиспан бызшәа, анемец бызшәа, аурыс бызшәа, араб бызшәа...
Раԥхьаӡа иҳәатәуп ари ақалақь ԥшӡа иҵеи мышны иазгылаз Микеланџьело иӡбахә. Уи ара диит, ара дааӡеит, абраҟа ауп иҵарагьы ахьынеигӡаз, изқәа аҭыԥгьы абраҟа ауп иахьыҟоу. Ишысҳәахьоу еиԥш, ихатәы қалақь ашәарҭа ԥсҭҳәашха ианахаԥа, аиқәрхаразы иаҳәа ҭӷәцәаа дазықәгылахьан. Ԥсра зқәым аскульптуратә усумҭақәа зегьы рԥшӡагас Флоренциа иаласоуп, аха акгьы иалаҩашьом Медичи акапелла. Ԥсабарала ишаны иҟалеит акәмзар, ари напык иазыҟаҵарымызт, – абас угәы иаанамгар залшом, раԥхьаӡа улаԥш анақәшәалак. Ҳнарыхәаԥшып адетальқәа: «Амш», «Хәлбыҽха», «Ашьыжь», «Џьулиано Медичи иҳаҭгән» – абарҭ рыла мацарагьы иаабоит Микеланџьело ибаҩхатәра дуӡӡа иабзоураны усҟантәи аепоха аан ауаҩытәыҩса игәҭахәцрақәеи игәаҟҵәаҟрақәеи нарылаҵаны, иара убас идоуҳатә шьҭыҵреи идоуҳатә каҳареи.
Леонардо да Винчи – агени, – ажәак ихымҳәааӡакәа узлаиаҩсрызеи, уи XV ашәышықәсазы Аиҭеинылара  ҳарак аихшьалара илшеит, аха Санти Рафаель мыжда аӡәгьы иламҩашьаӡо, данцәырҵ адунеи аҟазара иркаҷҷеит ԥсра зқәм, уажәраанӡа уаҩ иимбацыз мрахәагак ала.
1504 шықәса рзы Рафаель дымҩахыҵит Флоренциаҟа, усҟан 21 шықәса дырҭагылан. Ари ақалақь иара изыҟалеит аҩбатәи ҵараиурҭаны. Ара ддыршанхеит уи Микеланџьело, Леонардо да Винчи раԥҵамҭақәа, инарҭбааны далагоит иҵара-идырра азырҳара, ҷыдалагьы иҽадицалоит анатомиа аҵара, 4 шықәса рыҩнуҵҟала иаԥиҵоит амадоннақәа, ихы ԥишәоит апатреҭқәа раԥҵараҿгьы.
Флоренциа Рафаель ибаҩхатәра аизырҳараҿы имышхәбзазахеит, ирҿиамҭа иаҳа ибеиоу еволиуциала аҽеиҭанакуеит, иаагап, уаанӡатәи иҭыхымҭак «Амадонна Грандук», иаҿҳарԥшып араҟа иаԥиҵаз
«Амадонна дона Темпи», анаҟагьы анцәа иан, араҟагьы – ус, дара анацәа рҩыџьагьы рысабицәа ргәыдкылоуп, аха актәи ан илыхәаԥшлак изцәырҵран иҟам, ҭынч ахәаԥшра аҷыдахаз даҽа цәалашәарак, аҩбатәи ан лхәҷы дылгәдлырӷәӷәалоит, иҩашьом лыхшара лыԥсы шихҭнылҵо. Абас уи амадонақәа ртрадициатә сиужет асахьаҭыхҩы иаҳа ирҵаулоит, иуаҩԥситәуеит.
Иаҳагьы иџьоушьартә иҟоуп Рафаель иҭыхымҭа «Амадоннеи Иосиф ахәмаа-жьымааи» захьӡу аԥҵамҭа. Иосиф хәмаа-жьымаа илабашьа иҵарӷәӷәаны дгылоуп, уисыр шьакәармак илымшәо, илахь еиқәрышьшьы, ҵаҟа дышьҭаԥшуеит. Ан уи ахаҵа илахь еиқәзҵаз игәҭыха еилылкаауеит, ицеиҩылшаргьы лҭахыуп, аха лшьамх иқәкыу Христос хәҷы, дхьаԥшны уи ахаҵа бырг убас икылкааны иблақәа идырхаланы дихәаԥшуеит, илахь еиқәзҵаз агәҭыха шааиликаалак, ауеимадаҳәа аҵәыуара дналагарызшәа. Ара, ҳәара аҭахыума, асахьаҭыхҩы ихы иаирхәеит аконтрастқәа. Наҟ-ааҟ еиуеиԥшым еиҿаргыланы аиаша ашьақәргылара иҟьаҟьаӡа иааԥшит Рафаель иҭыхымҭа «Акәба иҭоу» захьӡу асахьа аҿгьы. Ара иаабоит жәаҩык ауаа рхаҿқәа, урҭ рынаԥшышьақәа рыла, ҳарҭ еилаҳкаауеит дасу рыгәҭыхақәа.
1508 шықәса рзы Рафаель наӡаӡа дықәҵуеит Флоренциа, уи дцоит Римҟа, уахь диԥхьеит Папа Иули Аҩбатәи.
Ахаан аӷба зымбацыз, раԥхьаӡа аӷба данҭала иџьеишьеит-илакәишьеит, дхынҳәны аҩныҟа данааи, игәлацәа ааизиган, иреиҳәарц иҭаххеит аӷба шыҟаҵо атәы. Кыраамҭа дцәажәон, аха изыӡырҩуаз акымзаракгьы рзеилымкааит. Саргьы цқьа исзымдыруаз акы сҽалазгалеит ҳәа сыҟоуп, абраҟа саагылар еиӷьхап, уи аӷба шыҟарҵаз аиҭаҳәара иалагаз ауаҩы ихьыз сыхьыргьы ҟалоит. Флоренциа имааиц
ауаҩы аҟазара зыԥсаҵәҟьоу нагӡаны изымдырыр алшоит, уи џьашьатәӡам, ирҳәоит: «Амшә ахаҭа збази, ашьҭа збази».
Урҭ зегьы бзиоуп, аха Италиатәыла абас мыцхәы иужәран изыҟалазеи, зегь раԥхьаӡагьы аҟазараҿ еиԥш амузикаҿгьы? Адгьыл – дгьылк еиԥшзар, аҳауагьы – ҳауак еиԥшзар, нас иарбан шаноу абра иҵәаху? Здыруада анцәа иҳәахьала иҟалазар? Издыруеит аҭоурыхҭҵааҩцәа сызҵаара иазыҟарҵараны иҟоу аҭак, аха уи мацара шазымхогьы здыруеит!
Ҭагалантәи амра хаа аҭашәара инхықәгылт, аҵыхәтәантәи ашәахәақәа адцырцырлоит Палаццо Веккио асаркьал асырҭа. Флоренциа еилагьежь-еилахынҳәуеит, улымҳақәа ҵырхуеит амашьынақәа рыбжьы. Схала снеи-ааиуа салоуп уажә аҷыдахаз сахьымааиц ақалақь, абар уажәыҵәҟьа иаансыжьуеит Уффици аулица, Арноҟа схы рханы снеиуеит, сахьцо ҳәа хықәкык алхны исымаӡам. Зны-зынла ани жәац исԥылаз аԥҳәызба ссир сылаԥш дааҵашәоит, ланаџьалбеит, заҟа иџьбаразеи лылаԥш, ишԥаԥагьаз лнеишьа, иџьашьатәын леиҿкаашьагьы.
Уаҵә шьыжьӡа ҳалҵуеит ари аҭоурых қалақь ԥшӡа, – «Бзиала, Флоренциа!» сҳәарц ауп ахәлԥаз арахь сызцәырҵыз.
Сныҟәоит, ауаа рхышхыҵәара салалан снеиуеит, ихаакәакәараӡа слымҳа иҭаҩуеит италиан бызшәа.
Сазхәцуеит ари адгьыл џьашьахә, срызхәцуеит ари ақалақь ахьӡырҳәагақәа рлахьынҵа, иахьак амузеиқәа сырҭамзи, урҭ рацәажәара саҿӡан.
Флоренциа акәша-мыкәша Аԥсны ақәԥшылара
угәаланаршәоит, еидкылан уахәаԥшыргьы, ҳәара аҭахыума, Аԥсны иаҳа иԥшӡоуп, иаҳа ибеиоуп. Аԥсуаагьы жәытә аахыс иқьырсианцәоуп, уи адин инарҭбааны амаҵ шазыруаз шаҳаҭра руеит абжьаратә шәышақәсақәа рзы идыргылаз абаашқәа, ауахәамақәа, ахаҳәгәарақәа. Нас ахы зцәырнамгазеи аҩыра? Иаԥырхагахазеи? Аԥсуаа аҩыра рымангьы, макьана анышә иҵахҩазар? Иҟоуп уи еиԥш ацәажәарақәагьы.
Абас асааҭ жәаба инархысит, шьҭа схынҳәыроуп асасааирҭахь. Бзиала, Флоренциа! Даҽа зныкгьы узбандаз ҳәа сышгәӷуа суԥырҵуеит.
Ауха снатәан, изҩит ажәеинраала, уи жәац исԥылаз аԥҳәызба ссир исылмырҩыкәа дысԥырымҵит шьаҿак.
Флоренциа жәҩан амра икыдыз,
Ашәахәа ала зхы-зҿы хызтыз
Уи аԥҳәызба дыздыррыда?
Лыхьӡ, лыжәла сазҳәарыда?
Дзырццакуазеи, илзыԥшыда?
Ма слыхьӡап ҳәа лышьҭа ихыда?
Знызаҵәык ауп уи данхьаԥшыз,
Аха лылаԥш аума шамчыз,
Мшын иаҵәаран ишҵаулаз,
Иаасылыжжит уа сахьгылаз:
Амацәыс еиԥш иара схьысит,
Аԥыр-ԥырҳәа амца схысит,
Шьаҿак уаҳа сҭыԥ сзахымсит,
Знык азыҳәа уа садырсит.
Еиԥырнагеит сгәӷреи сымчи!
Уи Леонардо да Винчи,
Имадоннақәа руаӡә лакәзар?
Иара ԥхыӡзар, иара лакәзар?
Иалшаӡазеи лаԥшы-еимҟьарак,
Саргәаҭеиуан аҽнынтәарак.
Ишԥаԥагьаз лынаԥшышьа,
Исҳәеит усҟан: – Бца, бцагәшьа,
Исзымдыруа бара аԥҳәызба,
Лсахьа цәырҵит ба банызба,
Наунагӡа сара исыцу,
Сахьцалакгьы сгәы зызҿыцу,
Сыҷкәнрагьы зыргәаҭеиз,
Санышлагьы сзырԥеиԥеиз,
Лара, лара, насыԥ шкәакәа,
Аԥсуа ԥҳәызба, кофҭа шкәакәа!
«Амҩақәа зегьы Римҟа игоуп!» – ари ажәаԥҟа заҟа ахыҵуа сыздыруам, аха адунеиаҿы ауаатәыҩса ӷәӷәала ирылаҵәахьеит. Иҳанаҳәоузеи уи? Зқьы шықәсала аӡәырҩы Римҟа рхы шхаз: џьоукы уи амҩа иқән, зны адунеи акультура иацентрны иҟаз уи ақалақь цыр-цыр
ԥыххаа еиларыжьырц, абеиара ду дара иртәыртәырц, даҽа џьоукых, урҭ Рим иашьагәҭыз ракән усгьы, аиааира ашәа ҳәо рықалақь гәакьа иалалон, иахьцаз раӷацәа ҭарханы, тәылақәакгьы рнап аҿы иааганы ихынҳәыз ракән дара. Иҟан даҽа џьоукыхгьы, абри сара сеиԥш, Рим дуӡӡа абаразы мацара иаауаз, геи-шьхеи ирхысуан, ӡи-мшыни рышьҭахьҟа иаанрыжьуан дара...
Рим раԥхьаӡатәи ауасхырқәа шьҭарҵеит ҳера ҟалаанӡа VIII-тәи ашәышықәсазы. Европа акәм, адунеи аҿы иҟамзар ҟалап даҽа қалақьк, ажәытәи аҿатәи абас еинааланы иахьеилаҵәо, акыи-акыи ахьхеибарҭәаауа! Антикатәи Рим ацәынхақәа макьана рыԥсы ҭоуп, иаҳҳәап: усҟантәи ацҳақәа уажәгьы акырџьара ихыуп, аӡиасқәа ирыларуеит. Ҟазара дула еибырҭо аӡыршә (афонтан) Треви ахьхьаҳәа аус ауеит иахьагьы. Каркалла ахан ԥҽыхақәа руак макьанагьы декорациас иҟарҵалоит аопера «Аида» анықәдыргыло.
Ашьыжь агәазыҵәҟьа Флоренциатәи ҳазлаауаз ҳавтобус Рим иаалалеит, иаагылеит асасааирҭа «Милано» аԥхьа. Досу ҳуадақәа ҳрыҩналт, сара саагылт № 416 рҿы. Шьыбжьхьа ҳфеит, маҷкгьы ҳаԥсы ааиҭаҳкит. Ахәлбыҽха хҩыла-ԥшьҩыла ҳҽеибаркны «Наӡаӡатәи ақалақь» ҳналалеит.
Раԥхьаӡа аихамҩатә вокзал Термини ҳнадгылт, уантә ҳнеит аӡыршә Треви ашҟа. Абра инаркны ауп ҳшалагаз ажәытәӡатәи Рим ахәаԥшра! Хымшзаҵәык роуп ҿҳәарас иҳамоу, арҭ амшқәа рыла ҳзыхьӡарызеи, аԥшӡареи, адуӡӡареи ҵа змам аӡыжь еиԥш еимгәҳәауа ҳнеилар акәхеит.
Асааҭ жәаба ирхысхьан суада саныҩналоз, адиван снықәтәеит сыбӷа нкыдҵашәа, макьана сзалҵуам, аԥхыӡ џьашьахә еиԥш салоуп иахьа сызлаԥшыз. Ус схәцра ниаҟьоит Аԥсныҟа. Сылаԥш нархьысызшәа сааҟалоит, зны ҳагаҿа, нас ҳашьхақәа, слымҳақәа ирҭаҩуеит ԥсыуа ашәакгьы...Адунеи аҿы ԥсадгьыл змамҳәа ӡәыр дыҟазар:
Уи ами насыԥда ззырҳәауа –
Аԥсадгьыл абзиабара злам.
Забацәа ахьыжу изымдыруа,
Рышьҭамҭа агәадура змам!
Изҿузеишь уажәы сҭаацәа? Шьҭа дыцәахьазар ҟалап смаҭа хәҷы Гәндажә? Лгәы бзиоума? «Даду данбаауеи?» ҳәа дҵаауазар акәхап?
Ашьыжь ҳавтобус ҳнақәтәан ақалақь ҳналалоит. Ҳаагылт Колизеи аԥхьа, амашьына иҭаз зегьы ҳанҭибаҳәеит, ҳаԥхьа бахә ҿыбгарра дуӡӡак еиԥш ҳнагәдыԥшылеит ҳера алагамҭазы аҳәынҭқар Веспасиане Флави зшьапы икыз, нас уи иԥа Тит Флави зыргылара неигӡаз амфитеатр Колизеи. Азал неиҵых агәҭаны иҟан агладиаторцәа ахьеиԥылоз арена, иакәршан 50 нызқьҩык ауааԥсыра ртәарҭақәа ҟаҵан. Колизеи аҭӡамцқәа акырӡа ижәпоуп, аҳаракыра 50 м. иҩаӡоит, 4 иарускны еихагылоуп, аҭбаара 156 м, аура – 188 м.
«Колизеи гыланаҵ – Римгьы гылоуп, уи анеилаҳалак, Римгьы еилаҳауеит!» – абас ицәажәон ажәытә Колизеи иахәаԥшуаз. Ҳхы аҟны иаагап убри еиԥш аамҭак: Колизеигьы налаҵаны егьырҭ антикатә аамҭа ацәынхақәа зегьы неилаҟәбаса ицеит, нас изыҟалом адунеи зегьы еицырдыруа Рим. Колизеи гылоуп ҩнызықь шықәса инарықәгәӷуа, аҿы цәажәозар , иага хҭыс џьашьахәқәа цәырнагарын, иага гәаҟра бааԥсқәа ирылацәажәарын, аха уи аҿы зеилгом. ауаатәыҩса ирыхәаԥшуеит алахь еиқәшьшьы «ачҳаразы сара амитә сычҳаит, аха исхызгаз аиҭаҳәара шәара ауаатәыҩса шәакәзааит изуалу», – аҳәоу џьушьап абаажә хыҽҽыра уанахәаԥшуа.
Колизеи азыбжак аамҭа ахьанҭара азымчҳаит, еилаҳаит. Сылаԥш аҟәзгарц сҭахӡам уи ахыбра шана, зны снаскьоит, зны сааскьоит, бахә ҿыбгарра дук сагәдыԥшыло џьысшьоит... Сааигәа-сигәа харантә иааз аныҟәаҩцәа гәԥ-гәԥла еидгылоуп, бызшәа хкы рацәа еилаҵәоит. Агидцәа еиҭарҳәоит ари ахыбра еибганы ианыҟаз анкьа зны ԥсҭазашьас иамаз.
Аҭӡамц хьшәашәа сыҽнадҵашәа саагылоит, алеи ԥси рыбжьара, ашәышықәсақәа рыжәпара аԥарда еиқәаҵәа инахазшәа иааимҟьахыит, сналаԥшыхит ажәытәтәи Рим цырцыр аилашра ианаҿыз. Колизеи аҩнуҵҟа римаа 50 нызқьҩык еилақь итәахыуп, анахьынтә арахьынтә рыбжьы еиқәдыргахуеит, дыдроу џьушьап анапеинҟьабжьы. Дыҩналоит аҳәынҭқар, днатәоит абшьҭрала изалхыу аҭыԥаҿы.
Иалагоит аланарԥшыра: еиԥылоит аҳәаҭыхла аиндаҭлацәа, урҭ еидшылаӡоит, аҵыхәтәан дкаҳауеит руаӡәк...
Колизеи уаала иҭәуп ипеипеиуа, дыдраҵас еиҭагахуеит анапеинҟьабжьы, арахь арена иқәшуп ашьа. Аиааира згаз ихы иахарҵоит арқьақьа, иаҵахаз дкаҳауеит, дызгәалашәода, иара иахь ихьаԥшуагьы блаҵарахәла ихәаԥшуеит, лассы дықәргоит арена.
Еилургарц аԥси абзеи,
Уи азын аума, Колизеи,
Зықьҩыла изеизугоз жәлара?
Ашьарҩаш илаԥшларц абра?
Џьоукгьы гәрӷьаларц, џьоук анԥсуа?
Римаа ракәзарц шаҳаҭра зуа?
Иазымкуа ахыбра ду зырҭәуаз,
«Аҳәақәа наԥхьашәк!» – ацмыхәрас,
Рнапеинҟьабжы аҭуан ҵнахуан.
Икаҳаз тәамба дырҵәахуан.
Еиҟәзгахьада жьи наԥхи,
Аха абраҟа хьӡи-хьымӡӷи
Аҳәа цҳафыр рыбжьакын.
Аиааира – зегьы ирыцкын!
Напеинҟьарала нас абра,
Иаԥыларц зырҭаххеи аԥсра?
Колизеи – абрантәи иалагоит антикатәи Рим. Уи акәша-мыкәша ажәытә шьҭамҭақәа убри аҟара ирацәоуп, реиқәԥхьаӡара салагаргьы исылшарым.
Аҳәынҭқар Тит ихаантәи арка, уи ҟаҵоуп 81 шықәса ҳара ҳеразы, Ерусалим ахьыргаз иацԥыҳәаны идыргылт иара. Арка ианԥыҟҟала ҩырала ицәажәоит, уи ақьашана зыргылаз ирҭахын, рыбжьы ашәышықәсақәа ирылҩны ҳара ҳҟынӡа иааҩырц. Арка агәҭа унагыланы уанԥшлак, наҟ еилаԥыххаа еилажьуп ажәытәӡатәи адунеи ацәынхақәа, џьара-џьара ашьац рықәиаахьеит. Уаҳа ԥсыхәак ыҟамзар акәхап, аамҭа гәмбыл-џьбара ус ауп мҩасшьас иамоу.
Ауаҩытәыҩса мыжда, џьара шьақәгылашьак имам, уахи-ҽни дықәԥалароуп, мшын дазынкылом, шьха дыԥнакуам, аҟәаԥа-ҿаԥараҵәҟьа еиҟареитәырц дашьҭоуп, зынӡак дазхәцӡом, мышкы зны ани абаажә-хыҽҽара еиԥш ашьац шихылиаауа. Аха издыруада ауахҭа азымхәцрақәа ракәзар ауаҩытәыҩса еиҭаҵгас, мҵәыжәҩас имоугьы?
Италиа зегьы неидкыланы уахәаԥшуазар, ари – ажәытә иагәлган инагоу аҭоурых мҩаду макьана ашьац зқәмиаац ауп, иккаӡа иааԥшуеит.
Џьара исҳәахьоу еиҭасҳәахуеит: ажәытәан зны, ианакәу здырхуада, ахаан ӷба зымбацыз аӡәы, ӷбала аныҟәара иқәшәеит, игәы иахәеит уаҩы ишимбац. Иҩныҟа даныхынҳәы, «Уахьца уаалеит!» ҳәа, игәлацәа иеигәрӷьан ибара иаадгылаз аӷба зеиԥшраз реиҳәарц иақәикит. Дцәажәон акыраамҭа, ашьҭахь иажәа даналга, «Иубаз иуаҳаз ҳаигәрӷьан ҳазыӡырҩит, аха, иара аӷба зеиԥшраҵәҟьоу макьана иаҳзеилымкаац!» – ҳәа ицәажәеит уи аныҟәаҩ игәлацәа.
Убас сыхьыр ҳәа сшәоит саргьы. Уи аҳасаб кны, идырны ибжьасыжьуеит Рим ақалақь аҿы избаз, исаҳаз ртәы. Аха усгьы исымҩатәны хыхь-хыхь акәзаргьы, аки-ҩбеи баҟақәак снархымцәажәар ҟалашам.
Аҳәынҭқар Адриан (76-138) имовзалеи «Ацқьа Ангела» абааш рацәак идуум, агыдра лаҟәуп, идыргылеит 135 ш. рзы. Абжьаратәи ашәышықәсақәа раан, адин амаҵзуҩцәа ашәарҭа ианҭагылалак, убраҟа рҽырҵәахуан, ма римаа иҭҟәаны иааргаз раӷацәа ҭаркуан.
Уантәи ҳҿынаҳхеит Тибр аӡиас шыҟоу – арыӷьарахьтәи ахықә ҳавалан ҳнеиуеит. Лассы ҳазкылсуеит Ацқьа Петра иуахәама аԥхьа ишьҭоу ашҭа. Уи наҟ-ааҟ аколоннақәа рыла икәршоуп, дара ԥшьриадкны инагоуп, ԥшьба-ԥшьба колоннақәа еидгылоуп, зынӡак 184 колонна инаӡоит рхыԥхьаӡара. Ашҭа агәҭаны игылоуп Мысрантәи иааргаз аобелиск, наҟ-ааҟ ҩы-ӡыршәк ахьхьа рыхгоит. Ашҭа акыр иҭбаауп, аха ауахәама дуӡӡеи иареи еизышәаны еинраалоуп.
Анцәа иҵаныҳәаразы, ма иара ауахәама ахәаԥшразы, агәрқьҳәа арахь зҿаазхауа, раԥхьаӡа ашҭа иаақәлоит, раԥхьаҟа инаскьар, ирымбац шанак рбараны ишыҟоу заанаҵ иахьгыло аҭыԥ иднардыруеит, нахьхьи-аахьхьынӡа инаӡо амардуанқәа унарықәгыло уҿааухоит, уажәраанӡа иубахьоу џьашьатәыс ишумоу, ауахәама уныҩналоит...
Ари абааш-хан адунеи уахәама хыбрақәас иҟоу зегьы иреиҳауп: аура 187 м., аҭбаара 25 м., ашьхынгылара 45 м., аха акупол алаҵаны ҳахәаԥшуазар, ашьхынгылара наӡоит 136 м.
Ауахәама ашәхымс уанынахыҵлак, арыӷьарахь аҭӡамц иадҟаҵалоуп Микеланџьело иаԥҵамҭа аскульптуратә статуиа «Пиета». Уи ари ахыбра уаҩ илаԥш зықәшәаран иҟоу даҽа ԥшаахк еиԥшым, зегь раԥхьаӡагьы уи лахьеиқәҵагоуп, агәаҟрақәа рхы зырҵысуа рхәцгоуп. ...Анцәа иан Мариа лыҷкән дышьны дхьахәхәа лнапқәа дырнуп, уажәыҵәҟьа ауп иԥсы анихыҵгьы, макьана иԥха-ԥсы илымҵыцзаргьы ҟалап. Уаӷеимшхара ззыҟалаз ан лхы-лҿы макьана еицамкыц, аха лоуроузоуроу хәцра хьамҭак лықәҳаны дшыҟоу лныԥшуеит, иҟалап дзықәшәаҵәҟьаз арыцҳара ду аилкаара лылымшацзар? Лхы дацәажәо лыҷкән даниҿаԥшуа уажәымзар-уажәы иҿыхара дазыԥшушәа ауп ишубо, уи лгәӷреи лҭынчреи иахәаԥшлакгьы иаргьы дамырҭынчырц залшом.
Ацқьа Петра иуахәама, ишаҳҳәаз еиԥш, иҭбаауп, иҳаракыуп,акәша-мыкәша игыло ахыбрақәа зегьы ирылыҳәҳәоит. Уи арыӷьарахьтәи аҭӡамц еиларҭәах инаркны, наҟ даҽа ҳәынҭқарроуп, уи – Ватикан, зынӡа 40 гектар аҵанакуеит, ҭӡамц ҳаракылагьы икәршоуп. Адунеи зегьы хәц-хәц еимударгьы иҟам абас ҳәынҭқаррак аҩнуҵҟа даҽа ҳәынҭқаррак, дгьыллагьы, уааԥсыралагьы имаҷны, арахь хьӡылагьы идуны, мычхаралагьы иӷәӷәаны, миллионҩыла ар еиқәных
измоу аҳәынҭқарра дуқәагьы ахымхәцыр ада ԥсыхәа рымамкәа...
Ватикан иамоуп ашвецартә гвардиа – а-XVI-тәи ашәышықәса аантәи аформала еилаҳәоу, иамоуп апочта, ателеграф, ара иԥырҟоит аԥара. Ватикан жәпаҩык ажәларқәа зҵаныҳәо аныха иаҩызоуп, адунеи иахьабалак уи иазыӡырҩуа, иаҵаныҳәо рацәаҩӡоуп.
Римтәи ацҳа ҳнықәлан Тибр аӡиас ҳарит, уи нахыс Ватикан иатәуп. Раԥхьаӡа агәашә ду ҳзаатуеит, нас ҳнақәтәоит ҩажәаҩык зыкуа алифт, ҳашьҭахьҟа ҳанаауаз – шьапыла ҳалбааит.
Ватикан ахан хьыҵәцара ҳаҩноуп, аԥенџьыр снадгылан, адәныҟа слаԥшит: иахьабалак баҳчароуп, џьара-џьара адәҳәыԥшқәа ашьац кашьшьы, иказ-казуа ицқьоуп, аҵарақәа неилаԥыр-ааилаԥыруеит. Ари ахан адунеи амузеиқәа ран – 1500 зал амоуп, мышкы акәм, мызкы иузеимдарым, аха ишԥаҟаҳҵари, ҳныҩныс-ааҩнысуа ҳцалар акәхеит.
Абар Римтәи агалереиа. Амозаика, изларҳәо ала, ахԥатәи ашәышықәса иатәуп, уа иҟоу аӡҭарчы гәаблаа дуӡӡак ианҭәало џьушьап, уи иаакәршан игылоуп аџьазтә скульптурақәа...
Абар даҽак иаламҩашьаӡо ауада: дгылоуп Аполлон илира даҿахәмаруа, анирахь даабоит Гомер алашә, ҳнеидгылоит иара Бахус ҟадыџьгьы...
Венера Книциктәи луада...
Ара иуԥылоит ажәытәӡатәи абырзен скульптурақәа (аԥшьбатәи ашәышықәса ҳера гылаанӡа).
Бельведер ауада. Абар Лаокоон ихәҷқәеи иареи амаҭқәа ишыркыз. Ҳнаҩсуеит агалереиа Контелиабри, анирахь агобеленқәа рзал, устәи агеографиатә хсаалақәа рзал, ус хәҷы-хәҷла ҳарзааигәахоит Рафаель изалқәа.
Аӷба шыҟаиҵаз аиҭаҳәара зҽазызкыз, аҟадыџь, сиеиԥшхагәшьаргьы, маҷк инеиҵыхшәа сналацәажәарц
сҭахыуп Ватикан амузеи аҿы еицырдыруа Рафаель ирҿиамҭақәак. Аиаша сҳәар ами, урҭ анызба, исҳәо сҿамшәо ҳамҭак сдыршанхеит.
Рим дуӡӡа римымхар ҟаларын, Санти Рафаель дазымгылар, мап, имыцхәцәаны иҳәаӡам ари ажәа. Рим, џьара ишазгәаҳҭахьоу еиԥш, ақалақь ианыԥшуеит х-аамҭак рышьҭамҭа: ажәытәӡатәи, мамзаргьы, антикатәи, Аиҭеиныларатәи, нас аҿыц аамҭазтәи. Абарҭ ахыџьарагьы дузалымхуа даларсуп Рафаель, иара ихаҭа ииреи иԥсҭазаареи Аиҭеинылара аамҭа ишатәызгьы...
1508 шықәса рзы, папа Иули аҩбатәи иааԥхьарала Рафаель Рим ақалақь ашҟа диасуеит. Ҵабыргыуп, асахьаҭыхҩы Флоренциа данықәҵ, ҩбаҟа шықәса иҽааникылт Урбино ҳәа изышьҭо ихатәы қалақь аҿы. Рафаель Римҟа диасаанӡагьы, ари ақалақь аҿы рҽадцаланы арҿиаратә ус дуқәа рымҩаԥгара нап адыркхьан, ахыбрақәа рыргылашьа аиҿкааҩ дуӡӡа Браманте, насгьы ҩашьара зықәӡам аскульптор – асахьаҭыхҩы дуӡӡа Микеланџьело. Абарҭ ахҩык рбаҩхатәра иабзоураны Рим ҟалеит, адунеи аҿы аҿыханҵеи, аскульптуреи иргәаԥшьны.
Ҳазлацәажәо аамҭа аҟынӡа аҿыханҵа аҿиараҿы Флоренциа аԥхьагылара амазҭгьы, а-XV-тәи ашәышықәса агәҭахьы ианнықәла, ари аҟазара аҟәҵәа дуқәа Римҟа икҿаҳаит. Ара ишьҭыҵуа, аҽарҭбаауа иалагеит агуманизмгьы.
Ахадараҿы игылаз адин амаҵзуцәа аҟазара ҿыц иҵысыз ажәлар рахь анырра ӷәӷәа шыҟанаҵоз еилкааны, уи аҿиара иацхраауа иалагеит.
Иазгәаҭазарц ахәҭоуп, Рафаель сахьаҭыхҩык иаҳасаб ала, Рим злаирцырцырыз рацәоуп, аха иара Римгьы Рафаель иестетика азырҳараҿы иалшаз шьардоуп, раԥхьаӡагьы – антикатә скульптуреи архитектуреи рылшарақәа реилкаараҿы. Урҭ рыла Рим еиԥш ибеиаз даҽа қалақьк ыҟамызт усҟан.
Антикатә хаҿсахьақәа рҿы Рафаель ибон хәанчара зламыз аҟазара цқьа, аҟазара ҳаракы, абри уасхырны иагьырзышьҭеиҵеит ирҿиамҭақәа.
Брамантеи Микеланџьелои рыжәҩахыр еибыҭаны аргылара дуқәа реиҿкаара ианаҿыз, Рафаель иақәикит Ватикан, аҩбатәи аихагыла иаҵанакуаз уадақәак рыҭӡамцқәа сахьахкыла рҩычара, абри аус аҿы ауп иаҳагьы инарҭбааны иахьааԥшыз Рафаель ибаҩхатәра дуӡӡа. Асахьаҭыхҩы иҵаҩцәа ицырхырааны еиҿикааит, иаҳа иҭкааны иаҳҳәозар, исахьеитәит ԥшь-залк:
1. Анапаҵаҩра,
2. Елиодора,
3. Барготәи абылра,
4. Константин изал.
Аԥхьатәи аҩ-залк Рафаель инапалаҵәҟьа иҩычеит, егьырҭ аҭыхымҭақәа иҵаҩцәа идирҟаҵеит, аха иара анапхгара рыгыимыжьит.
Актәи азал аҿы иҟалар акән папа Иули Аҩбатәи ибиблиотекеи азакуан ԥҟарақәеи инапы ахьрыҵаиҩышаз ирҭыԥны. Абри ихы аҟны иааганы, Рафаель иазирҿиар акән уи азал убас еиԥш асахьақәак, аҟәӷареи, асамарҭали, агәыҳалалреи рныԥшыртә еиԥш. Уи азал аԥшь-ҭӡамцкгьы ҩычан, хазы-хазы ахьыӡқәагьы рыҭан:
1. «Диспут» (аимак-аиҿак)
2. «Афилософиа» – мамзаргьы «Афинатәи ашкол».
3. «Парнас».
4. «Иуриспруденциа».
Урҭ аҭыхымҭақәа иара ауада аиҿкаашьа иақәршәаны, уаҩы иааџьеишьаратә композициала еиқәршәоуп, ирыҵубаауеит ԥсра зқәм аидеиагьы. урҭ
рахьынтә «Афинатәи ашкол» заҵәык ҳнахәаԥшып. Сахьак аҿы иаабоит: дгылоуп Платон, инапы ажәҩан ахь иҩарханы, уи ала иҳәарцгьы иҭахыуп: «Уаҟа ауп адыррақәа зегьы рхы ахьеиларсу, уаҟа ауп аҵабырг уаҩы иахьиԥшаауа». Уи дивагылоуп егьи афилософ Аристотель, иаҳа дҿаны ауп дышҭыхыу, изнапыкгьы адгьыл иақәкыуп, уи алагьы иҳәарц иҭахыуп: «Иҳаԥшаап, иҭаҳҵаап аԥсабара азакуанқәа!» Урҭ ирыкәшаны игылоуп егьырҭ афилософцәагьы. Рлымҳақәа кыдҵаны иазыӡырҩуеитафилософиа ашьапы зкыз Платони Аристотели реимак ду.
Уи аимак ду ари нахысгьы ӡбашьа амаӡамкәа ишеимакыу иаанхоит. Шьоукы ирҳәоит: «Иазаауазеи акосмос, адгьыл иалоу зегь алҳаршап зны!» Ус ицәажәо ирхашҭуеит, ма иазхәцуам, ауаҩы макьана имч зқәмхоу аԥсабаратә закуанқәа, акосмос аҿы иаҳа иахьеилкаахоу. Аха иҳәатәуп ииашоу даҽакгьы: адгьыл аҿы ауаҩытәыҩса иусқәа еилататазар, иара хақәиҭра иамкәа дҿаҳәазар, амла дакуазар, дыцәҳәыҟьантаззар, изиҭахгәшьоузеи акосмос, наҟ дырҟәаҵроуп, уахь акырӡа зықәдырӡуа аԥыррақәа!
Сзаԥырҵуам, садхалеит «Афинатәи ашкол», ианызбаауеит хыхь зыӡбахә цәырызгақәаз рыдагьы: абар Сократ дахьгыло, инаҩс – Диоген, маҷк дласкьагашәа дубоит агеограф Птоломеи, уи ахьхаҿа (корона) ихагылоуп, (аҳәынҭқар диԥан ҳәа дахьыԥхьаӡаз акәхап). Зымҩарак рымҽхыкны игылоуп антикатәи апоетцәа Гомер идагьы: Пиндар, Сафо, Вергили, Гораци, ара иҟоуп Италиа апоетцәа-ашәҟәҩҩцәа дуқәагьы: Данте, Петрарка, Бокаччо. Иара Рафаель ихаҭагьы уа жәпаҩык дрылагылоушәа ицәажәоит. Аҟаза ари асахьа ауаа рацәа шалеигалазгьы, дасу рхаҿқәа еилаҩашьом, илшеит типқәаны раарԥшра, убри аҟынтә урҭ шыжәпаҩугьы узгәаҭаӡом.
Аԥсҭазаараҿы иҟало-ианыло, иаҳҳәап: амчымхара,
ақәԥара, агәрҩа, агәҭахәцра – абарҭ зегьы еихьирԥшуеит Рафаель иҭыхымҭақәа рҿы. Уи иҳәарц иҭахыуп, иагьиҳәеит: «Адунеи ԥсыс иахоу ауаҩы иауп,иара ихшыҩ акәӡоуп мчыс иҟоу зегьы иреиҳаугьы!»
Ақьырсиан дин иацу алегендақәа инарҭбааны ихы ишаирхәазгьы, ҳара иаабоит иҭыхымҭақәа аԥсҭазаара иқәнаргыло апроблемақәа ишрыҟәгам, уимоу, аԥсҭҳәа иалԥхаз амрахәага еиԥш, Рафаель иаԥҵамҭақәа ирныԥшуеит аҵабыргра.
Ишаҳҳәахьоу еиԥш, Ватикан ауадақәа рсахьаркырала иааԥшит Рафаель ибаҩхатәра дуӡӡа. Адинмаҵзуҩцәа рхадараҿы игылаз ауаа асахьаҭыхҩы дзыԥсоу анеилыркаа, иалкааны ҳаҭыр иқәырҵо иалагеит. Ус-ус ишааиуаз, Микеланџьело идунеи аниԥсах, усҟан зҟаҵара иаҿыз ацқьа Петра иуахәама ргылаҩ хадас дарҭеит Рафаель.
Рафаель апатреҭқәа раԥҵараҿгьы дҟаза дуун. Иаԥҵамҭақәа рахьтә зегь реиҳа иссирны иԥхьаӡоуп «Сикстинтәи амадонна». Уи Рафаель иаԥиҵеит ныха сахьак аҳасаб ала 1511 шықәсазы, ақалақь Пиаченце ацқьа Сикста аберқәа рҭыԥ азы.
Анцәа иан ажәҩан аҿы аԥсҭҳәа далагылоуп, лыҷкән хәҷы дылгәдырҟәҟәла дылкыуп, лыбла гәҭбаақәа ҭышеишеиуам, ашәшьы рхыуп, урҭ гәҩарас илкхьеит аҷкән хәҷы иԥеиԥшу. Уи агәрҩа бааԥс шылзыԥшугьы, илылшоит аҽынкылара, уи уажәнатәгьы илдыруеит лыҷкән хәҷы ауаатәыҩса рзыҳәа ԥсаҭатәыс дҟамлар ԥсыхәа шыҟам. Аԥҳәыс лхала мацарагьы дыҟам: ларӷьарахь ацқьа Сикт дгылоуп, иблақәа аразра рхыҳәҳәыла дылҿаԥшуеит, изнапык игәы иадкылоуп, егьи инап ала илирбарц иҭахыуп ҵаҟа адгьылаҿы ауаатәыҩса жәпаҩӡаны лара ишылзыԥшу. Арымарахь ҳара даабоит ацқьаԥҳәыс Варвара, уи лынаԥшышьа агәрӷьара иазҳәоуп, аха уеизгьы агәрӷьара зынӡак лҽаҭаӡан дшыҟам лныԥшуеит. Ҵаҟа иаабоит ишанханы
инаԥшуа амаалықьцәа ҩыџьа . Асахьаҿы абарҭ зегьы неицҵаны ирҳәо акы ауп: «Адгьыл аҿы ауп аԥсҭазара ахьыҟоу – уа зегь ирыцкыу, зегь реиҳа хә зманы иҟоу дарбан? – Ауаҩы!»
Адунеи ауаатәыҩса еицырдыруа иҟалаз уи асахьа уханаршҭыр ҟалоит Рафаель егьи иҭыхымҭа «Акресло иантәало амадонна» захьӡу (1514-1515).
Ирҳәоит: зны Рафаель ауахәама дахьаадәылҵыз, лбаа амардуан дшаҿатәаз ибеит, зҿара иҭагылаз нхаҩ ԥҳәыск, лыҷкән хәҷы агәԥҳәы иҿалҵон, абри шьаҭас еиҭеит аҩадахьы зыӡбахә ҳамаз асахьа.
Аиҭеинылара аамҭаз игылаз, зеиԥш дыҟаӡам аҟаза дуӡӡа Рафаель иԥсҭазаара далҵит 37 шықәса дшырҭагылаз (1520 ш.) Иҭыхымҭақәа аамҭа иазымфеит, мшаҽны еиԥш иахьагьы иҿыцуп, иршанхагоуп. Урҭ еицҿакны иҳарҳәо акы ауп: «Адгьыл аҿы хә змаӡам дарбан? – ауаҩы!»
Ҩ-ажәазаҵәык ракәзаргьы имҳәакәа сзавсуам «Сикстинтәи акапелла». Уи ахан ҟаҵоуп XV ашәышықәсазы. 1508 шықәса рзы папа Иули Аҩбатәи Микеланџьело идиҵеит акапелла аҭуан сахьеитәырц, иҭахы-иҭахым далагар акәхеит ари аус дуӡӡа, ԥшьышықәса рыҩнуҵҟала инеигӡеит игәҭакы. Сгәы ишамуаз саԥырҵыр акәхеит урҭ анҭыхлақәа, еиҳараӡак абиблиатә мифқәа ирылхыуп, инеиҵыхны рыхцәажәарагьы сылшом.
Уи аҽны акән. Ҳаԥсы анааиҭаҳк ашьҭахь, Рим аилашыра ҳналҵын, дәышкәаӷьазк ҳазцеит. Ҩбаҟа сааҭ уахь ҳаҟан. Уи аҽны ашьыжь инаркны ҳазхәаԥшуаз иҳаракӡоу ҟазарыла иаԥҵоу аҭыхымҭақәа, еиуеиԥшым архитектурала еиҿкааз аханқәа, егьырҭ абаҟақәа уҳәа, исыздырҵысыз сцәалашәарақәеи сгәаанагарақәеи еилаҩынтит, схы дыршаҟәеит, еидара хьанҭак иаҵо иеиԥш сааԥсаны сгылан...
Ҳашнеиуаз, Рим налҵ, дәык аҿы ҳаанҿасит, автобус
ааныжьны ашьац ҳнылылеит, сара сҩызцәа снарылҵны, акыр снаскьеит, иҭацәуп сыкәша-мыкәша, амала, ана, ара уахьынаԥшлакгьы, игылоуп астатуиақәа, абаҟа ссақәа, анышә иҵыҳәҳәоит абаа ԥҽыхакгьы, сҩадахьыҟа сылаԥш нақәшәоит бааш хыҽҽарак, амҵан аҳәра иаҿын уаса гәарҭак.
Изларҳәо ала, ара анышә иамоуп ажәытәӡатәи Рим азыбжак, сзықәгыло анышә иаҵажьуп, зны агәараҳәа еилашуаз ақалақь ду еилаԥыххаа.
Ажәҩан цқьоуп, амра шаҳә-шаҳәуеит, зны-зынлагьы иҿыхьшәашәаӡа иаслоит Тибр аԥшаҳәахьынтәи ԥшак. Срықәԥшуеит ари «Наӡаӡатә қалақь» иаҿыкәршоу ахәқәа, урҭ инеиԥынкыланы шәаԥыџьаԥла ихҩагәшьам. Ӡхыҽҽа дуӡӡак еиԥш харантәи иҭахәаҽӡа иааҩуеит иахьатәи Рим аилашыҩкбжьы...
Антикатәи Рим иацәынхаз рацәак ыҟам, зны игыламзи уи ақалақь адунеи ақалақьқәа зегьы иреиӷьны, ишәҭуан, икакаҷуан, уи нықәӡааны ицоит ҳәа аӡәыр ԥхыӡ ибаргьы ихеиҵомызт, игәӷьынгьы иҿы изҭыхрымызт. Иалшаӡозеи аамҭа ԥсымҭә, зегь ахәлабгоит рыцҳашьарада!
Икаҳаит Рим ду еилаԥыххаа, адгьылгьы уи арыцҳара бааԥс иҟалаз ауаатәыҩса ирцәаӡарц аҭахыушәа нышәла ихнаҩеит, ашәышықәсақәа аниас, иахҿылиааит ашәаԥыџьаԥ, аҳаскьын, ибыбышӡа ишәҭуеит агәилқәа. Сахьынаԥшуа избоит, ҭынч иҳәуеит, аҭоурых ҳаскьын рфоит уаса гәарҭак.
Италиа зегьы недкыланы иугозар, шьац знымиаац ар рымҩаду иадукылар ҟалоит. Амҩаду зысҳәо – аҭоурых ду знысыз ауп... Идыруп, ари адгьылаҿы ӷәӷәала рҽырҟьеит аҭоурых ацәқәрԥа млашьқәа. Зны хакәыла ижәылеит, даҽазны рыҭрақәа ирҭыҵрашәа ихышхыҵәеит...
Ари атәыла бзиа избаз англыз поет ду Баирон заҟа ииашан ирцәажәази иажәеинраала ацәаҳәақәа:
Уанықәӡаауагь – имыӡуа уреиуоуп,
Ашәы ушәызаргь – цәгьа уԥшӡоуп.
Уцәҳәызаргьы – зегь реиҳа убеиоуп,
Уанкажьугьы уҳаракӡоуп,
Хәашьра зқәм уоуп, уцқьаӡоуп!
Италиа! Аҭоурых цәқәрԥа дуӡӡақәа знысыз амҩа ду! Заҟаҩ ахьӡырҳәагақәа ахылҵда ари атәыла? Даҽазныкгьы уаԥсҵәык азна анышә ааизыҳәҳәаны цқьа еимырттаауа кыр аамҭа сахәаԥшуеит: абри аҟара агеницәа зхылҵыз иҟалап даҽа нышәзар?
Уажәы ашьац зқәиааз амҩаду: ари данысхьан Алигиери Данте (1265-1321). Енгельс иҳәан еиԥш, уи абжьаратәи ашәышықәсақәа рзы аҵыхәтәантәи апоет, иҩагылаз аамҭа ҿыц азы – раԥхьатәи апоет. Франческо Петрарка (1304-1374) – агуманизм азышәаҳәаҩ, хашҭра рықәӡам Лаура илызкыу исонетқәа. Џьовани Бокаччо (1313-1375) адунеи зегьы иалаҵәахьо иҩымҭа «Декамерон».
Италиа – амузикеи ашәаҳәареи ртәыла, Џьеаккино Росини (1792-1868) аԥсадгьыл ахақәиҭразы ақәԥарахь иуԥхьоу аопера «Вильгельм Тель», амилаҭ колорит злыжжуа «Сивильтәи аԥаҵасаҩы», аоператә ҟазара уаҳа зда царҭа ахьамам аҳаракыра аҟынӡа ишьҭызхыз Џьузеппе Верди (1813-1901), уи раԥхьаӡа иаԥиҵеит «Гарибальди игимн», нас «Травиата», «Риголетто», аоперақәа ирыламҩашьаӡо «Аида».
Амилаҭ хақәиҭразы акырӡа зылшаз Гарибальди... Абарҭ еиқәсыԥхьаӡаз зегьы анысит уи иахьа ашьац зқәиааз амҩаду! Аха «амҩа ианысит» анаҳҳәо, урҭ баша имҩасыз ракәӡам, урҭ адунеи иазынрыжьыз амҽхак убри аҟынӡа иҭбаауп, иҳаракыуп ртәыла гәакьа Италиа, иага цәқәрԥа бааԥс ажәларгьы, амшын илыҳәҳәо абахә ду еиԥш иаанхоит иӷьазӷьазуа!
Акакаҷқәа идырԥшӡаз адәы иаҵәа сықәланы
снеиуеит, исыжәлаз ахәцрақәа наҟ-ааҟ иԥхьаҳәҳәауа. Ҭагалантәи амра хаакәакәараӡа иԥхоит, зынӡак Аԥснытәи амра ишԥеиԥшу, анаџьалбеит! Рим налҵ џьара дәы иаҵәак сшықәгылаз, уарбажә дук аахылан, саашьҭнаԥаазшәа акы сагеит Аԥсныҟа...
«...Сара сыԥсадгьылгьы ҭоурых дгьылуп Италиа еиԥш, уаҟагьы ауаҩытәыҩса агәгәаҳәа амца еиқәиҵеижьҭеи даараӡа акрааҵуеит. Аԥсны Европатәи аҭоурых ҿиара дгьылбжьахак еиԥш иацәыхаран игыламызт. Акрааҵуеит ақьырсианра уахь инеижьҭеи. Қьырсиан қалақьқәан ауп ршьапы шыркыз Аҟәа – Севостополис, Гагра – Трахеа, Амзара – Пицунда, Ԥсырӡха – Наҟәаԥиа.
Аԥсны ахы инаркны аҵыхәанӡа џьара дгьыл ҿаҵак аанмыжькәа археологцәа рзыҳәа хазынарҭоуп, ҳадгьыл иҵәахны иамоуп ҳабацәа рҭоурых ду, иҟалап зынӡак ҳазқәмгәӷуа ссирӡак ааԥшыргьы. Сара агәра ганы сыҟоуп, аԥсуаа рҭоурых ицәырган ауаа ирдыруа аҵкыс, хараӡа еиҳауп, макьана анышә иамадо аԥшаахтәқәеи адунеи архивқәеи рҿы нап зкьымсыц аматериалқәеи.
Иазгәасҭарц сҭахыуп, Аԥсны ақьырсианра иалшаз макьана иахьынӡахәҭо иҭҵааӡам. Ҳабызшәа, ҳетнографиа ирнымԥшырц залшозма шәышықәсала аҳра зуаз адин? Аха акы ихнаҩазшәа ауп ишыҟоу макьана. Здыруада мчыла иҳадырҳәалаз амсылманра акәзар уи иаԥырхагахаз? Изыҟалазеи убас, ҳара ҳҿы ҩ-ҟама цҳафырқәак реиԥш ҩ-дин дуӡӡақәак акыр шәышықәса еиҿамсыр ҟамло? Убри аамҭазгьы амч ду аманы изаанхазеи амарҭаҭра? Ари ажәытәӡатәи аԥсуаа рҭоурых аҿы раԥхьаӡа игылоу зҵааразар ҟалап, аха иахьынӡахәҭоу агәцаракра амаӡагәшьам макьана.
Ҳҭоурых 0ҵааҩцәа докторцәахоит, ипрофессорцәахоит, уи хәҭаала сеигәрӷьоит сара, аха ишԥаҟаҳҵои ҳҭоурых ашьаҭа макьана кьыс амамкәа ишьҭазар? Арахь џьоукы шәарҭ ҭоурых шәымаӡам,
рацәак ҵуам Аԥсны шәықәнагалеижьҭеи ҳәа, рҿы ацәа ахырхуеит иааҟәмҵӡакәа.
Иаҳхысыз ашәышықәсазы аԥсуаа закәҵәҟьаз зынӡак иззымдырӡоз аурыс ҳәынҭқар иколониатә политика иацзырӷызуаз ачынуаа ранҵамҭақәа рыла, аиаша уаҩы изышьақәргылом, убри аган мацара рҽарҭоушәа збоит ҳҭоурыхҭҵааҩцәа рахьтә аӡәык-ҩыџьак.
Рим, Аҟәа аасҭа идуӡӡоу қалақьуп, аха акәшамыкәша иаҳа иҭбааҭыцәроуп, ашьапы неиҵыхырҭақәа маҷымкәа иамоуп, ара уаҩы иԥылоит абна ҽыгәқәа, адәы неиҵыхқәа, абаҳчақәагьы. Ус иҟамзи Аҟәагьы зны, уи рацәаӡакгьы ҵуам, сара сахаануп. Исгәалашәоит, Трапециа (Баалоу) аимҵакьача ҳанасуаз, Аҟәа налҵ мраҭашәарахьтәи аган аҿы адәы еиҵыхқәа анышьҭаз, ана, ара улаԥш иҵашәон ашәаԥыџьаԥ иаҵәара, џьара-џьара иуԥылон изламкьысуаз абна ҽыгәқәагьы.
Уаанӡа иҟаз ҳалацәажәарым, аха Асовет мчра анышьақәгыла, Аԥсны аҳәынҭқарра аназыхынҳә, Нестор Лакоба уи данаахагыла иааркны 15 шықәса ари атәыла еиқәханы иааиуан. Гәаӷла иҭадырхаз Нестор Лакоба идамраҿы ахьшәашәахагьы ирымҭеит, Аԥсны аимҵәара нап адыркит.
Ҳабацәа гәшьақәа аҳәаҭыхла ирыхьчоз, рыԥсы зыхҭнырҵаз, рыбаҩқәа згәҵаҳәҳәо ариадгьыл хазына, изтәыз ирзымҵаа-ирзымԥшаа, дегьызмаха аимӷәцәра иалагеит. Ҳагаҿа иатәыз аҭыԥ ԥшӡарақәа, аҭыԥ зҩыдақәа, аԥсуаа рус алаӡамшәа наҟ инаҟәҭханы, аихатә гәарақәа рыкәдыршеит, ԥсшьарҭахеит, қьафурҭахеит. Москвантәи, Қарҭынтәи иаауа аиҳабыра рзыҳәа.
Ақалақьқәеи ақыҭақәеи рҿы анхарҭа маншәалақәа жәпаџьара закәандарыла иршеит. Асовет жәлар, аԥсуаагьы убрахь инарылаҵаны афашизм иаҿагыланы хацәнамырха аԥсадгьыл анеиқәдырхоз аамҭа
иалагӡаны, ирыхан иааргон ахҵәацәа, абаҳчақәеи ақәаҵақәеи рыхны урҭ аҩнқәа рыздыргылон, аибашьра ихнарҵәазшәа иалкааны ацхыраара рырҭон, дызусҭзаалак даҽа милаҭк дрыламызт, иааргоз зегьы қырҭқәан. Аҿыбгарра ихнарҵәаз, ма зыҩны блыз ԥсуа нхаҩык, анҭ ахҵәацәа реиԥш ҩнык издмыргылеит, цхыраарак ирымҭеит. Ассимилиациа иазкыз уи аполитика аиқәаҵәа мҩаԥызгоз рҿаԥхьа иқәгылан хара ицоз ауснагӡатәқәа: ажәларқәа рԥыза, «агениқәа ргени» Сталин дызлыҵыз ижәлар ишыцқьоу раанхара мацара акәмызт, рымҽхакгьы ҭбаазар акән, хыԥхьаӡаралагьы ирацәазар акән, изқәнхо адгьылгьы аҳәаақәа наскьа-ааскьазар акән. Бериа иеиԥш агьангьаш Сталин данивагыла, ӡәыр даҿагылан изаанкыларан иҟазма аԥсуаа ассимилиациа рзура иазкыз ари аполитика шьаҭарӡга! Уи акәӡан изызҳәаз аԥсуаа ахьынхоз ақыҭақәа иша-шаны Қырҭтәылантәи иааргоз ахҵәацәа рнырхара, Кавказ нхыҵгьы ус акән, абалкарцәа анахырга, Ельбрус (Уршәыҳәымҩа) Қырҭтәыла иадырҵеит иахыргаз аҟарачқәа рыдгьылаҿы Клухортәи араион аԥырҵеит, иаразнакгьы нап адыркит уахь илбааганы ашәанцәа рнырхара. Иахыргаз Кавказ ашьхарыуаа – уаҳа ҿааҳәыра роуам ҳәа игәӷны ауп рқьаԥҭақәа зеимырҵәоз, аха уара иушьуа, анцәа дишьуам – ицәажәоит аԥсуа жәаԥҟа. Ахаҭаратә культ аҿаԥыххаара – абри акзаҵәык иааннакылт Кавказ ашьхаруаа, иахыргазгьы ара инхан иҟазгьы, аԥсуаагьы уахь инарылаԥхьаӡаны, џьоук аԥхьа, џьоук ашьҭахь, инықәӡәӡәааны изгараны иҟаз аӡхыҵра бааԥс.
Аӡхыҵра аныҟамла, ашьхарыуаа еиқәхеит, аха анҭ ацәгьауцәа, зны ауаа иаарҟәаҵын, ҳаԥсабара иажәлеит. Уажәы ҳабнақәа рыхшьаара иаҿуп, ҳӡиасқәа хәашьит, иаҳа-иаҳа иӷӷарахоит, ишнеи-шнеиуа зынӡаск иҭабақәоугьы ҟалашт, аԥсаатә аныҵит, ашәарах маҷӡахеит...
Амаҵура ҳарак сахагылоуп, аха исылшаран иҟоузеи? Есымша сҿаԥхьа иаақәгылоит ари азҵаара. Амаҵура ду – сҳәеит, ус иҟаҵәҟьоума сызхагыло аусбарҭа – Аԥсны АССР Иреиҳаӡоу Асовет апрезидиум? Адәныҟа – иабаргәузеи, азакәанԥҟарҭа аусҳәарҭа, «Иреиҳаӡоу» ҳәоуп ахьыӡгьы шалагоу, аха цқьаҵәҟьа иагәлаԥшыз имбарц залшом, изакәзаалак зин змаӡам усҳәарҭоуп, Сталин аформа мацаразы иаԥиҵеит. Апрезидиум ахантәаҩы, изакәзаалак акгьы дақәиҭӡам обкомаа дырзымҵаакәан, ҿырԥштәыс иаагап аҳаҭыртә Грамота ауаа ишранашьахо атәы. Аусԥҟа апроект зны ишьақәдырӷәӷәароуп апартиа аобласт комитет абиуро аҟны, нас ауп уи аусԥҟа анапаҵаҩра азин аныҟалауа! Убас ауп аҳаҭыр хьыӡқәагьы ауаа ранашьара шымҩаԥысуа.
Ари аусҳәарҭа санынахагыла аҽны инаркны нап асыркит Аԥсны атопонимикаҿы аилагарақәа иҟоу рырҽеира, даҽак ала иаҳҳәозар, ныџьнатә аахыс ирдыруаз, ҭоурыхла иҵабыргыу аҭыԥ хьыӡқәа реиҭашьақәргылара. Сналалеит Аԥсны, еимыздеит араионқәа, ақыҭақәа, срацәажәеит иқәнхоз ауаа. Схынҳәыцԥхьаӡа Апрезидиум иалаз ачленцәа ирасҳәон сахьныҟәоз избаз исаҳаз... Ԥсаҭала сцәажәоит, сахьнеилак, дарбан милаҭзаалакгьы аӡәгьы дсықәымшәеит, ажәытә хьыӡқәа рышьақәргылара иаҿагылоз, уи, ҳәарада, абӷа снаҭон, арахь иҟасҵашаз сара издыруан. Исырхион ажәытә хьыӡқәа шьақәзыргылашаз Аусԥҟақәа рпроектқәа. Изулакгьы апартиа аобком абиуро ишьақәнарӷәӷәартә сныҟәон, нас исыманы Қарҭҟа амҩа сықәлон, уа акакала еиқәсҵон иназгоз Аусԥҟақәа. Убас, ишырҳәо еиԥш, қәԥарыла-еисрыла мацара изулакгьы акыр жәытә хьыӡқәа шьақәсыргылахьеит, уа саагыларцгьы сгәы иҭаӡам, аха исыцхраагәшьода?
Абри аус инаваргыланы даҽаџьарагьы сымч сырхар
акәхеит. Ҳадгьыл ишакәм ишазныҟәо азы, закәандарала ҳабнақәа рыхшьаара ишаҿу азы, сырзаҳалқәа, иара убас аизарақәа рҟны еиԥш, акьыԥхь аҿгьы сықәгыларақәа уҳәа акакала еиқәлоит Қарҭи Москвеи Аиҳабыра русҳәарҭақәа рҿы.
Иқәсыргылаз азҵаарақәа рыӡбара аҭыԥан, дара зҩыз, сара автор, сыгәрамгахо салагеит. Зны-зынлагьы иааргәаладыршәоит, аамҭа бааԥсӡа аан сыхәда ихыршьуаз анҭ ахьнырҳалақәа (иарликқәа) «амилаҭеилыхҩы». Уи ажәа цәыршәага уажәы ахы еиԥш исгәдырҵом, инцәыҵахәҭхәҭуеит, аха сҩагылан санындәылҵлак, «Абӷа џьыҟә адамра ауп дзырҽеиуа», ари ауаҩгьы ус ауп, дзырҽеиуа ҳәа акгьы ыҟам!» еибырҳәон аобком абиуро иалахәз џьоукгьы.
Здыруада саԥырҵыр еиӷьзар сызхагыло аусҳәарҭа, ари иаахәаны сахамгылт? Уи аусбарҭахь ахалара сара снеиаанӡагьы иашьҭалахьан, уажәыгь иашьҭоуп рхы хҵәа, Қарҭ ицаны цәгьаҳәароуп изыҿӡо... Қарҭаа рҿаԥхьа иааҟәмҵӡакәа ишьацәхыртәуеит, ршьапқәа злахымжәо сыздыруам.
Акадр реиҵааӡара аус ишахәҭо ишьақәргылам, нап асыркит еилыԥшааны аҿар аспирантурахь рышьҭра, урҭ ацхыраара рыҭара, ӡәыр далган дхынҳәуазаргьы, иахьрықәнагоу амаҵурақәа рыҭара...
Иара апартиа аобком иахьа ишыҟаҵәҟьо атәы, иага сазхәцыргьы хырхарҭа сзаҭом. Ҳажәлар рҿаԥыц ҳәамҭаҿы рыӡбахә ҳԥылоит анцәа ҳазшаз иахьтә анапынҵа змоу ашацәа-аԥеҳамбарцәа. Урҭ ауаҩытәыҩса илахьынҵа мацара ашара ауп рнап иану. Асаби данилак, урҭ ажәҩан иаалбааԥрырны ишааиуа, адыр-дырҳәа иаахагьежьны, асаби дахьиз аҩны ахыбра иаақәтәоит. «Уаха ииз асаби, абри еиԥш, абри еиԥш изыԥшызааит»... ҳәа инасыԥ ашара иалагоит...
Апартиа аобком амаӡаныҟәгаҩцәагьы ус акәхеит, апартиа иалоугьы, иаламгьы рынасыԥ рнапы иакыуп,
дара ишырҭахыу иршалар акәхеит. Амаӡаныҟәгаҩцәагьы ҳарҟәаҵып, даагап ҟәшак аҿы аус зуа аинструктор, иааигәаԥхан аҭел дузасуеит, дахьынтә асуа иара имҳәаӡаргьы, ибжьы иалжжуа амч алагьы уаҩы идыруеит уи дызусҭоу, адҵа иуиҭаз наугӡар ауп, мап-чап ануҳәагьы, апартиа зегьы уаӷахоит, уи еиԥш ацыфа арҭоит, иара дахьтәо аусҳәарҭаҿы. Иацы ауп уи ауаҩ аобком ашәхымс данхыҵ, ҳарҭ иаабац иакәмзимшәа, аха уи аҽны инаркны днасыԥ шаҩны даақәгылоит, иара дзакәу, игыу-ибзоу уалацәажәар ҟалома, анцәа иахьтә иаашьҭу ашаҩы диацлабны, ауаатәыҩса рлахьынҵа ашаразы иқәиԥсоит акамаҭел! Абас ианбанӡа нас?
Аҭҳарцәҳәа сааҿыхазшәа сҭаҳәах сызмаз схәцра саалҵит. Рим иахьацәыхарамыз дәы иаҵәак сықәгылан. Сымҩалацәа-сҩызцәа автобус иақәтәахьан, сара исзыԥшын, иаарццакны уааи ҳәа рнапқәа сзырҟьауан. Саргьы сшьаҿақәа неихҳәа-неихҳәо уахь сҿынасхеит...
Ҳхынҳәны ҳанаауаз, ақалақь анапхгаҩцәа ишакәхалак ҳәа хыбра дыргылаӡом, анхарҭақәа идыргыло рацәак амодернра рныԥшуам, иҟарҵо – ҟарҵаҵәҟьоит...
Амҩангьы сцәа иалашәахьан, ауха ацәеи сареи ҳаицәҟьаларан ҳшыҟаз, нахьхьи адәы иаҵәа санықәгылазгьы, гәҭыхақәак рхы цәырыргахьан, ршьаԥхыцқәа ҵар-ҵарӡа исыӷрыхон, ажәеинраалак сымҩыкәа урҭ ҭаха сырҭаран иҟаӡам шьҭа.
Аҵх ԥысҽызаргьы, иҿыцҳҳараӡа абра саԥхьа инықәсҵеит ажәеинраалак, шәаргьы ижәдырырц сҭахыуп, абар иаргьы:
Рим амҵан џьара ҳҽаанаҳкылеит ԥыҭрак,
Аҵлақәа рыҵаҟа игәгәуп кәкәымдрак.
Ҭагалантәи амра лаҟәуеит иаҳхыкәшан,
Ақалақь ду абжьы агәгәаҳәа ӡхыҽҽан
Слымҳа иҭаҩуеит. Еилаԥыруеит ԥсаатәқәак,
Ҳгәарҭаӡом, еицәажәо инаскьоит аратәқәак.
Саԥхьа дәуп, ашьацра газгоит имшынха,
Ана ара иҵыҳәҳәоит бааш дук аԥҽыха...
Избоит, рҽеидкылан иҳәуеит уаса гәарҭак,
Фархь гәдкылак иман днаскьоит ҭаҳмадак,
Ҷкәнак дыхәмаруеит, ауасақәа ԥхьеицом,
Ҳамҩаԥгаҩ дналагеит, иажәақәа дреигӡом.
«...Рим ду аҭоурыхаҿ, уи аамҭа гәаҟран,
Адәы иаҵәа ижәбо, усҟан қалақьран...
Ар рԥыза гәмбылк абраҟа дымҩасит,
Аӡхыҵра еиԥш, ир ду абаагәара инасит,
Адгьыл еиуартәуан, шьеи лаӷырӡи хыӡсон,
Усҟантәи Рим цырцыр хьҭакызшәа иӡыӡон...»
Ҳамҩаԥгаҩ дцәажәоит, ашәышықәсақәа дыргәлоуп,
Ҿымҭ-ԥсымшьа арымӡааҩ ҳаидгәԥла ҳгылоуп,
Сахьынаԥшуа, ҭынч иҳәуеит уаса гәарҭак,
Аҷкән дишьҭаԥало днаскьоит ҭаҳмадак,
Фархьк неигоит уаха мцак ахы сызкырҳәа,
Уаса ҵәҵәабжьык саҳауеит акыр-кырҳәа.
Адәы, ашьац иаҵәа, абду ҭаҳмада,
Ан, ахәшҭаара амца, агарашәа, амаҭа...
Урҭ рами иаазго аҭоурых аракәа, Шәышықәсақәа ирыҵақьуа, рыԥсы мшьаӡакәа...
Урҭ ракәзар адгьылаҿ аԥшәмара змырӡуа,
Ар рԥызаҩ дымҩасҩуп,уи ауп сзырхәцуа.
Уажәыҵәҟьа Рим ҳақәҵит, аеропорт ахь ҳхы хоуп, асааҭ жәаба рзы адгьылбжьаха Сардиниаҟа ҳԥырраны ҳаҟоуп. Иазгәаҭаз аамҭа иахмырԥакәа ҳҩышьҭыԥраауеит. Ҳазҭатәо аԥрыга ЗО-ҩык реиҳа азкуам, аԥрышьа маншәалоуп, иҳәыԥыӡыԥуам, ишшаӡа инеиуеит, ҳаҵаҟа иҭиаҵәааӡа ҳхыԥшылоит амшын. Ҳаԥрыга шнеиуа, иаақәҵәиааны амрагыларахь ахы архахыр, ашьхақәа, архақәа ирхыԥрааны ишнеиуа, амшын Еиқәа иазкылсыхыр, Аҟәа иаахагьежьны Бабышьира инатәахыр? Агәы мыжда амшын агәаны аҭәа амырхуеи, уи ауп исыхьыз уажәы!
40 минуҭ ниасит, ҳаԥрыга лаҟәуа, илаҟәуа ишнеиуаз, адгьыл инықәкьысит, иқәҵәраа ишнеиуаз иџыџӡа иаангылеит. Иаҳзыԥшыз автобус ҳнақәртәаны Ольбиа захьӡу ақалақь ашҟа ҳдәықәлеит.
Адгьылбжьаха Сардиниа Аԥсны аҵкыс акы еиҳауп, 24 нызқь ԥшьыркца километр инаӡоит атерриториа. Ҟәаԥа-ҿаԥароуп, еиҳарак шьхароуп, шәаԥыџьаԥла иӷарԥшаруп, аха уеизгьы дгьыл барақьаҭуп ҳәа иԥхьаӡоуп. Иаадрыхуеит ачарыц,иларҵоит аџьықәреигьы, амала ашьапқәа акыр икьаҿуп, лапҟьак-лапҟьак рыдагьы ҿалаӡом. Аҵиаақәа рахьтә ирацәоуп апробка злырхуа аџь ҵла. Ари адгьылбжьахаҿ ажьгьы анаалозаап, аха аӡахәа кьаҿуп, алаба иадҳәалоуп, шьапык акык-ҩбак рыда ажьымжәа ҿалаӡом, аха урҭ 23 кг. ркапануазаап. Ана, ара улаԥш нарықәшәоит ацитрус ҵиаақәагьы.
Амра ԥхоит, аԥхарра 16 градус еиҵам, абар ҳнадгылоит ақалақь Ольбиа, 17 нызқьҩык инареиҳауп инхо ауааԥсыра. Уа иҟоу абаӷәаза ду унықәгылан унаԥшыр иубоит дгьылбжьаха хәҷык, уи рацәак ҵуам Америкаа иаархәеит, уа иҟарҵоит аибашьыга ӷбақәа ахьааҿықәгылаша абаза.
Ҳавтобус наҵәи-ааҵәиуа амҩа иқәуп, аҟәаԥа-ҿаԥа зегьы хаҳәрыддыроуп, ҳнеиуеит амраҭашәарахь ҳхы рханы. Лассы ҳанхалоит хәы ҳаракырак, азқәа аҟынҵәҟьа иқәгылоуп ҿыц иҟаҵоу, ԥшьбаны еихагылоу хыбрак. Уа еихагыла-цыԥхьаӡа еикәршаны абарҵақәа амоуп. Харантә уанааԥшлак иубоит уи ахыбра акра еиԥш ихаккала, Актәи аихагыла зегьы крыфарҭоуп, ҳаннеи, ҳхәы рхианы иҟан. Ҳаргьы амла ҳаиқәнҵәон, астол ҳнахатәан, ахыԥ-сыԥҳәа акрыфара ҳналагеит. Иааргеит исамсалеиуа ҩы-еиқәаҵәак, аҵәца аақәхны снаҿыхәазар абар ассир – акаҷыҷ! Аԥаҭлика аақәхны снахәаԥшызар, иахьӡуп «Пиани», бжь-медалк анашьоуп. – Ари арыжәтә ҳарҭ аԥсуаа ҳжәытә ҩы акаҷыҷ еиԥшуп, шәааи нас, есышықәса миллионла асовет уаа рыԥсы ахьыршьо Аԥсны ҳныҳәап! – сҳәан, аныҳәаҿа нарыдызгалеит сҩызцәа. Исықәшаҳаҭхеит зегьы, – Иныҳәазааит Аԥсны – агәрқьҳәа ҳәсеи-хацәеи раҵәцақәа ҩышьҭырхыит.
Уажәы мрагыларахь ҳхы ҳархеит, аҟәаԥа-ҿаԥа еиҟәрддырақәа ҳаргәлсны, апробка ҵла қәаҵарақәа ҳрылсны, ҳаҭааит ақалақь Альбаеро, ҳаагылт асасааирҭа «Ла-Маргарита» ҳәа изышьҭоу аҿы. Аригь гаҿа қалақьуп, акәша-мыкәша ирацәоуп авилақәа, апаркқәа, абаҳчақәа.
Аҵлақәа рахьтә еиҳарак улаԥш иҵашәоит: аԥсаҵлақәа, аевкалиптқәа, ашәыр ҵлақәа рахьтә: алаҳа, аҵәа, аха ажь аагозар, уи уеизгьы аҵла ирықәӡам, гәаҵаӷаранӡа иҩаӡо лабак арсны иадҳәалоуп, ҟабык иаҟароуп уҳәаратәы ажьымжәа ҟәазуп.
Альберо – шәышықәсала Испаниа анапаҵаҟа иҟан, убри аныԥшуеит иахьагьы – ақалақь иаланхо милаҭла италианаа ишреиуоугьы қьабзла испанаа иреиԥшуп, италиан бызшәа ирҳәоугьы ахатәы диалект амоуп.
Уажәы иаасгәалашәеит лассы-лассы аныҟәара бзиа избо шәҟәҩҩцәақәак. Урҭ рыҩны аҵкыс тәымџьара
еиӷьыршьоит, адунеи еимырдахьеит, иахьнеилакгьы ԥшәымацәас рхы рыԥхьаӡоит, ианыхынҳәуа ишыҩарзышьҭыхуа иааргоит: ажәеинраалақәа, аочеркқәа, ажәабжьқәа, амшынҵақәа... Здыруада ажәаԥҟа иаҳәо ахшыҩҵак иқәныҟәозар: «Ла иабо, хы иаԥсоуп?» Сара срыҵашьыцны акәӡам уи зцәырызгаз, сгәы каршәны ус баша наԥшыхақә азырханы иааилышьу аҩымҭақәа сызрыԥхьом, агәра ганы сыҟоуп урҭ ашәҟәҩҩцәа рыбжаҩык бӷьыцбжак рыҩуамызт агонорар ҟадыџь шырмоуа рдыруазҭгьы...
Зегьы ҟазшьак-ҟазшьак рымоуп, сара даараӡа исцәыуадаҩуп Аԥсны алҵра, аха уеизгьы абас џьара цатәык ансықәшәалак, чмазарак еиԥш исхызгоит, сыԥсадгьыл сшьапы шнықәзгалак, сгәаҳәара лаҟәуеит, иудырыртә саҳаидигьы маҷхоит... Уахынла аԥхыӡқәа насықәпапоит, сышнеиуа зны-зынла Аԥсны ҳагаҿа, ма ҳашьхақәа сылаԥш иааҵашәоит, ԥсыуа ашәак саҳазшәа сааҟалоит. Сыԥсадгьыл аԥшӡара сахьынаԥш-ааԥшлакгьы зегьы ирыҟәнызбаалоит.
Уамашәа дыгәхьаазгоит, сыҩнаҭаҿы исааӡо смаҭа хәҷы Гәндажә. Ҳаи, шьыри, дызҿу здыруанда уажәы!
Анцәа сыззишаз алитература сара сзы ишәалҟьамрахеит, схыи сыхшыҩи, сгәи иара мацара иазыскыртә сзыҟамлеит, ашьжьымҭан дҩагылан, ихы цқьаӡа ишыҟоу зҩырҭа астол инадтәало ибаргәузеи! Смаҵураҿы ашоура бааԥс сызлоу салҵны аамҭак збарыма, анаџьалбеит!
Уи ашоура цәгьа сызлажьу сыдам здам аӡәгьы издырӡом, идырырцгьы дыҟаӡам, абри ауп зегь раҵкыс ирыцҳароу!
Хақәиҭрак соуны саныҟала, еиӷьӡами Аҟәа салҵыр? Исзыԥшуп уа Ҷлоу ақыҭа, Лаганиахә аҳабла, сабацәа рынхара. Иара убраҟоуп сины сахьынкашәаз, иара убра сыԥсҭазаара нсырҵәаргьы уи акәхоит сара сыџьанаҭ.
Схала заҵәык сыҩнатәоуп иууаӡа иҭацәу суада,
аԥенџьыр снадгыланы саԥхьа иҟәазгаӡа иԥшу амшын сынхыԥшылоит, ажәҩан ҵамҵамуеит, иаҵәақәакгьы еибарлацәҟәуеит.
Ари адгьылбжьаха Сардиниа сара сыда ԥсыуа дықәнагалахьоу, анаџьалбеит? Иҟалап адунеи иалаԥсоу аԥсуаа рахьтә аӡә дықәнагалахьазаргьы, аха уи илахьынҵахазеи? Деибганы иԥсадгьыл ахь дызхынҳәрызма?
Альберо. Асааҭ 8.30 м. Ҳдәықәлоит ныҟәара. Ҳавтобус аҩада ахы рханы иццакуеит. Агаҿа иавгоу амҩаду зегьынџьара еиԥшым: џьара-џьара амшын иҩацәхыкыу хра-цаӷьцаӷьран иаҿыгоуп, даҽаџьара лаҟәыран инагоуп, аҽыкәабарҭақәа ирывгоуп.
Лассы ҳнадгылоит, амшын ахь зҿышәҭа наԥшуа, «Грот Нептуна» ҳәа изышьҭоу аҳаԥы. (Нептун – амшын-нцәахә). Акыр инеҵыхыу мардуанла ахра ҭакнаҳа ҳаҿаланы ҳалбааит, аҳаԥы аҿышәҭанӡа уаннеилак, шьаҿақәак рынахыс наҟ мшынуп, ааигәаӡа рыҽԥырххаауеит ацәқәрԥақәа.
Ҳҭалоит аҳаԥы, иахьабалак ахылаԥшцәа гылоуп, аҩнуҵҟа фымцала иҭырлашаауп, арҩаш ҭысны иааиуеит, џьара-џьара ашхәақәа хыуп.
Абрыскьыл иҳаԥы аҟара еиҵыхым, уи еиԥшҵәҟьагьы иршанхагам, аха иҳәатәуп, ари аҳаԥы нап адкылан еиқәршәоуп, ацарҭа мҩақәа маншәалоуп, иахьабалак апрожекторқәа жжаӡа иаркыуп, урҭ ашьашьалқәа ианыргәлԥхо уамашәа еилыџьџьаауеит.
Асааҭ 12 рзы аҩны ҳаҟан, иаарласны шьыбжьхьа ҳфеит, ҳамаҭәақәа аашьҭыхны ҳҿынаҳхеит ҳавтобус ахь. Бзиала Альберо, ихааӡа, иҭынчӡа амшын ихықәҟаҵалоу ақалақь хәҷы, бзиала!
Аԥрыга ҳҭалоит, уи шьҭыԥраауеит ашьшьыҳәа, ҳцоит алада ҳхы рханы, зны амшын ҳахыԥрааны ҳнеиуеит, нас ҳаԥрыга ааҳәын ашьхақәа ирхалоит, дук мырҵыкәа ҳазкылсит рха-еиужьрак. Хыхьынтә излазбо ала, ари дгьыл барақьаҭымкәа иҟам. Ҳаԥриижьҭеи 40 минуҭ раҟара ауп иҵуа, аԥрыга алаҟәра иалагеит. Лассы ашьшьыҳәа инатәоит. Ари ақалақь Калиари ауп, адгьылбжьаха Сардониа аҳԥны-қалақь (инхо 200 нызқьҩык инареиҳауп). Адәныҟа ԥхарроуп, аҳауа 24 градус, ақалақь инеиҵыхыу абаӷәаза амоуп, уажәы Калиари ҳалалан ҳнеиуеит, ԥшьбаҟа километр ҳныҟәахьан, ҳнадгылоит асасааирҭа, аԥсара ахашьшьы, амшын иҽԥынгылоуп. Ҳҭыԥ ҳақәлеит, сара суада  220. Схала сыҟоуп, маҷк схы сыхьуан, ӡык насықәҭәаны снықәиеит, сылацәа нҭааит. Санааҿыха, ҩаԥхьа ауада ууаӡа иҭацәын, иаарласны сҽелаҳәаны сындәылҵит. Снашәа-аашәеит, ныҟәара ицаз сҩызцәа макьана аӡәгьы дыхнымҳәыц. Заҟа иуадаҩузеи сааҭк иадамхаргьы тәымџьара ухала уанаанхалак!
Уажәшьҭа мышзаҵәык ауп иаанхаз, уаҵәашьҭахь Москваҟа ҳԥыруеит.
Ақалақь Калиари. Асааҭ 10 ирхымгакәа ҳдәықәлеит ныҟәара. Ҳахьынаԥшуа иаабоит илгәгәӡа бахә дук, иахьӡуп «Аџьныш икәадыр». Ахьӡ злаҟоу ала, уи иахырымҳәаацкәа иҟам еиуеиԥшым алегендақәа, аха ҳгид акызаҵәыкгьы лыздыруам.
Калиари ақәра ду змоу қалақьуп. Ҳара ҳера III -тәи ашәышықәсазы Римаа рнапаҿы иааргеит, абра иагьыҟарҵеит абаӷәаза. Иахьа жәҩангәыла абрахь ҳанаауаз, аԥенџьыр аҟынтә Африкаҟа снаԥшуан, уи
аконтинент ду ацәаара џьара исызгәаҭоз џьысшьон, аха уаҳа умԥсит, ауаҩ илаԥш уаҳа алымшозар акәхап. Африка харацәан.
Уажә сахьықәгылоу Лаганиахә еиԥш хәы-ҳаракыроуп, сыҵаҟа еилаарцыруеит ақалақь. Наҟ амшын иахыубаауеит шәаԥыџьаԥла ихҩоу аҟәаԥа-ҿаԥа, уи иачхынгоуп ашьхара, улаԥш иҵашәоит уахьынтә арахәц еиԥш илбаагоу амҩахәасҭагьы.
Ус еибарҳәага иааҳадгылоит 15-16 шықәса рыда зхымҵуа жәпаҩык аҷкәнцәеи аӡӷабцәеи. Аӡӷабцәа еилыбӷьаауа рыхцәқәа рықәԥсоуп, реиԥкақәа кьаҿуп, аӡәык-ҩыџьак апапиросқәа рҿакыуп, ианцәажәогьы еизыӡырҩуам, рыбжьы рдуцәаны ицәажәоит. Убри аҟынӡа исцәымыӷхеит урҭ рыхәаԥшра, уаҵәҟьа снарԥырҵны ҳавтобус ахь сҿынасхеит.
Ҳхынҳәын ақалақь ҳналалеит. Ауахәамақәа, ҩаԥхьа ауахәамақәа! Урҭ иахьреиӷьу аҭыԥқәа рҿы иргылоуп, адәныҟа мармалташьла иҩычоуп, аҩнуҵҟа сахьаԥсароуп, ихьӡыркыуп.
Ҩаԥхьа схәцрақәа ниаҟьоит Аԥсныҟа, ҩаԥхьа сазыхынҳәуеит ақьырсианра. Мҩашьарада аҭоурых изларбо ала, аԥсуаа Кавказ ажәларқәа зегь раԥхьа уи адин рыдыркылахьан. Аԥсуа ҳәынҭқарцәа-аԥсҳацәа шәышықәсала иазықәԥон ари адин кавказаа рыларҵәара.
Сара сгәанала, аԥсуаа рҿы ақьырсианра аԥыжәара шамаз иаанхеит, ус егьыҟалар акәмзи. Дарбан аԥсыуоу ныҳәас измам амшаԥи, қьырса-хьачхәамеи. Ҳнарыхәаԥшып аԥсуа бызшәа иаланагалаз атерминқәа рахьтә акык-ҩбак: ачгара, аҿбаара, аԥшьара, аӡӡаахра – анаҭра, агәргьынхаҵара, аныха, анцәа, амаалықь, аԥеҳамбар уҳәа убас иҵегьгьы.
Иҭҵаам уамажә зҵазкуа ари азҵаара ду. Аӡәгьы даҿым, даналагогьы сеидру...
Аҽны хәлаанӡа ақалақь ҳалан, хьыӡ дук зманы иҟаз
баҟак наҳмыжьит ҳәа сыҟоуп. Урҭ зегьы ҳабла иаҳарбеит. Ҳхынҳәит ҳааԥсаха-ҳкараха. Ҳаԥсы ааиҭаҳкит. Уаха џьаргьы ҳцаӡом, ус заҵәык аҷыдахаз уаҳа акгьы ҳамаӡам. Уи – ҳаиԥырҵра иазкыу ахәлԥаз. Уахь инаагеит дасу иҵәахны иҳамаз арыжәтә хкқәа, аҳамҭақәа. Ҳлахҿыхӡа астол ҳакәшаны ҳааидтәалеит, раԥхьаӡа даҳныҳәеит 10 мшы Италиа иҳацныҟәоз, ҳгид Адриана. Ҳазлалгәалашәаша ҳамҭақәакгьы налаҳҭеит. Рацәак ҳаидымхалт. Ҳуадақәа рышҟа ҳхынҳәит, ҳамаҭәақәа ҿаҳҳәоит, ҳахиоуп аԥырразы.
Ақалақь Калиари. Аеропорт. Асааҭ 9 рзы ҳашьҭыԥрааит Римҟа. Абар ҩаԥхьа Римтәи жәларрбжьаратә аеропорт. Арантәи ишьҭыԥраауеит аҩныҟа ҳаазго аԥрыга, зны Будапешт инатәоит, аха дук мырҵыкәа ажәҩан ҳналалоит, адәныҟа акгьы уаҩы изгәаҭом, уахынлоуп.
Ҳаибга-ҳаизҩыда ҳтәоит Шереметово. Уа, хәлыбзиа Москва, иҳабаргәузеи, ҳаҩны ҳаҟоуп!
Аҵх асааҭ 12 инархысхьан, «Москва» асасааирҭаҿы сҭыԥ сықәлеит, оф гәшьа ҳәа сҽааилыхны сиарҭа снылаиеит.
Егьшьыжьымҭанцәамызт, сгылахьан, сҽеиласҳәахьан. Ус суада ашә тыгә-тыгәҳәа аӡә днас-насит. Ашә анаасырт, ҩыџьа ахацәа гылан.
– Бзиала шәаабеит, шәыҩнал! – сҳәан, раԥхьа снагылан, ауада иааҩназгалеит.
– Уахьца уаалеит! ҳәа уаҳҳәарц ҳаадгылеит! – ҿааиҭит руаӡәк.
– Схаҭагьы сеигәрӷьоит сеибганы сахьыхынҳәыз, арҭ ажәамшк аҟазара дуӡӡа амшын схын, иаасыхәлаҵәан сашьыргьы ҟалон, ишыжәдыруа, сара уи амшын ҵаула ахыӡсалашьа сыздыруам! Шәарҭ аҟазара амшын иага идузаргьы ахыӡсалашьа цқьа издыруа шәоуп. Уара – Ражьден Гәмба, еицырдыруа акомпозитор, уара – Алықьса Аргән – аҟазараҭҵааҩы, сбара шәахьааиз акы еиԥшымкәа сеигәрӷьоит!
– Ҳаиқәшәара ныҳәаҿала ихыркәшазар бзиан! – наҳабжьеиҳәеит руаӡәк.
– Зеиԥшыҟам, ари нахысгьы иԥкымзааит ҳаидтәалара! – сеигәрӷьаны аҭак ҟасҵеит сара.
Москва. Шереметиево. Асааҭ 9 рзы ҳҭалоит аԥрыга ТУ-144. Лассы ажәҩан ҳналалт. Ҩ-сааҭки 15 минуҭи рыла Будапешт ҳнаӡеит. Авенгр шәҟәҩҩцәа аӡәгьы даҳԥымлаӡеит, аиҭагаҩ Раб Жужа заҵәык лыда.
Ҳаҩнарҵеит асааирҭа . №616 аҟны ҩуадак амоуп, руак аҿы дыҩнарҵеит Азербаџьантәи жәлар рпоет Расул Рза, егьирахь – сара.
Асааҭ 6 нҵәаанӡа ҳаԥсы ҳшьон. Нас сҩызеи сареи ақалақь ҳналс-ҩалсны ҳналаԥшит. Иаразнак улаԥш иҵашәоит: ақалақьуаа гьамала еилаҳәоуп, иццакы-ццакуа иныҟәоит, авенгр бызшәа аҷыдахаз даҽа бызшәак уаҳаӡом, еиҳарак уаа шкәакәақәоуп, анкьа зны Азиа ишаныҵыз ҩашьаӡом.
Асааҭ 7 рзы автобусқәа ҳнарықәтәан ҳдәықәлеит. Дунаи аӡиас ду ихыу ацҳа ԥшӡақәа руакы ҳнықәсит. Ҳалалеит Буда. Хәы ҳаракык азқәахь ҳхалеит, уа иқәгылоуп ажәытә ҳәынҭқарцәа рхан Телерем захьӡу. Аибашьра аан иԥырыххааит, уажәоуп ашьақәгылара ианаҿу. Изларҳәо ала, Ахан аҵаҟа иҵган игазаап ажәытә тунель. Уи азыҳәан акәзар ҟалап афашистцәагьы ари аҭыԥ амҟәҵыжьра зырҭахымыз.
Уи ахан азалқәа руак аҿы аԥшәмацәа иаадыртит ацәыргақәҵа. Ара егьырҭ ауахәамақәа рахьтә еизган аныха сахьақәа. Ҳәараҭахымкәа урҭ ирныԥшуеит аҟазара ду. Италиа избаз аныха сахьақәа излареиԥшым рацәоуп. Арҭ абиблиа асиужетқәа ирылхзаргьы, иҭыхыу ахаҿқәа иаҳа ареалра рныԥшуеит.
Ахан азалқәа руак аҿы авенгр шәҟәҩҩцәа ҳрыдыркылт, ара иҟан Будапештҟа иаахьаз асасцәа зегьы. Реиҳабы иааркьаҿны дҳақәныҳәеит, уи ашьҭахь иаанаҳкылт ҵәыцақәак.
Хәлбыҽхан, Буда ҳалаԥшуан, ҵаҟа Дунаи ҳхыԥшылон. Шьапыла ҳҿынаҳхеит, ҳашнеиуаз ресторан хәҷык ҳныҩналеит, уи жәытә ныҳәарҭазаарын, уажәыгь ус иаанханы иҟоуп, ҿымҭ-ԥсымшьа ауаа еиқәӡырҩуа какал ркуеит. Уантәи ҳдәықәлеит асасцәа зегьы еицхрашьшьы, ҳцоит уаххьафара. Ҳхәы хианы иҟан. Анкьа зны амал зымпыҵакыз ихан аҵаҟа имаз иҩцараҿы ауп уажәы ҳахьнанагаз. Сгәы иахәеит ауаа реиниарҭа аиҿкаашьа. Аоркестр иаҳәон авенгр мелодиақәа, даҽа бжьык уи еиԥнаҟьомызт, убла иаахгылоит аԥсадгьыл ахақәиҭраз ақәԥаҩцәа, зԥацәа ҭахаз анацәа рылабжышқәа...
Асааҭ 9 рзы асасааирҭа ҳдәылҵит. Асасцәа зегьы ҳааилагылт: 80-ҩык апоетцәа, 22 тәыла рхаҭарнакцәа. Балатонҟа амҩа ҳақәлоит. Ақәа кыдҵәоит, аӡиа аҟынӡа 2-ҟа сааҭ машьынала ныҟәа бжьоуп, аха амҩақәа бааӡажжыроуп, амашьынақәа зыццакуам, убри аҟынтә 3-ҟа сааҭ амҩа ҳақәхар ҟалоит. Уажәы қыҭа мҩала ҳнеиуеит, нымҩахыҵ-аамҩахыҵ срыхәаԥшуеит авенгр ҭыӡҭыԥқәа, ашәаԥыџьаԥ маҷуп, аха иҟоу зегьы ибыбышӡа ишәҭны игылоуп. Изакәзаалак дгьыл ҿаҵак улаԥш иҵашәом, ауаҩытәыҩса инапы зыхгам. Иацклаԥшны ичаԥоуп амҩақәагьы.
Смаҭа хәҷы Гәндажә уажәы Ҷлоу дыҟоуп. О, Ҷлоу бзиахә,Ҷлоу! Сгәы ушԥаҭахеи, ҭыҵшьа уқәмкәа! Аҳәыҳә мҵәыжәҩа лас иага ажәҩан иалазаргьы, џьара махәк иқәмтәар ҟалом! Ауаҩгьы џьара игәы зыдҳәало ҭыԥк имамзар, еиба-кәеиба иакәхоит. Сара сзы Ҷлоу ақыҭа, Лаганиахә аҳабла ӡыхь зҩыдоуп, хыдкыларҭоуп, аҵыхәтәантәи ԥхьатәарҭоуп, зқәаҭыԥуп!
Сабацәа рашҭаҿы Гәнда дыҩуа, дкәаҷалеиуа дықәзар акәхап уажәы? Здыруада «Дидо-о-у! Дидо-о у!» ҳәа сызҿылҭуазар?
Зны-зынла џьашьатәшәа схы анызбақәоу ыҟоуп. Аԥсны сшьапы анықәгылоу, иага уадаҩра сҭашәаргьы сгәаҳәареи сгәамчи даҽакыуп, хара санцалак, сшьара сықәҟьоит, срыцҳахоит, исцәыуадаҩхоит сылахь неиҵыхны анаԥш-ааԥшра! Џьоукы-џьоукы срыҵашьыцуеит, урҭ Какалиа Раџьаб рыцҳа еиԥш, иахьабалак иаԥшәымацәоуп, уахьаарықәшәалакгьы «Бзиала уаабеит!» ҳәа уарҳәоит.
Абар аӡиа Балатон. Уа ихықәгылоуп асасааирҭа «Аннабелла», убра иаагылеит асасцәа зегьы, сара исықәшәеит Ҷ№16. Оф, гәшьа, ара заҟа иҭынчроузеи.
Асасааирҭа аԥхьа инеиужьны аӡахәа еиҭаҳауп.
Сналбаан, аӡахәарҭа сынҭалан аӡахәа шьапқәа срыхәаԥшит. Урҭ рагыдык аҟара ауп иахьынӡашәпоу, зегьы ахацқәа ирыдҳәалоуп. жьымжәак, ҩыжьымжәак рыдагьы рҿаӡам.
Сара згьама збахьоу авенгр ҩқәа зегьы бзиоуп. Ҳарҭ аԥсуаагьы жәытә-натә аахыс аҩхкқәа ҳрышьцылан, ргьамақәагьы шьахәла иаадыруан. Уажәы баша ҳаҽхәоит, ҳнап ала ҳҩы хкқәа бжьаҳхит. Клаҷкәрк азна ажьаӷь, аӡи ашьақари неиларҭәоит. Уи ауаа ргәабзиара ҵнамшәаар ҟалашам, аха иаҟәзхуада? Иӡит ацқьара, иҵысит аилахәаахәҭра, аибажьара, аԥсықымқымра! Избан, иҳаҵалазеи?
Џьоукы-џьоукы аԥсуаа уажәы иаазқәылаз акгьы агәра ргаӡом! Адин азы амалагьы икәадан, уажәы зыгәра ргаша рыздырӡом. Џьоукы-џьоукы астол аҟны аԥаҭхь дуркыр, усҟан инароуӡаны иахцәажәоит Аԥсуара! Аха ҳанбан ҵара аҟны ианнеилак еикәашәоит, урҭ ирыхшаз аԥсуа школ ахь инарышьҭуам. Иҩны иԥҳәыси иареи ҩыџьа аԥсацәа, рхатәы бызшәала еицәажәаӡом, иацәԥхашьоит, уи азоуп ирыхшазгьы аԥсшәа зырзымдыруа! Урҭ амаҵурақәа ианрышьҭоу иаԥсацәа казказқәоуп, ианахадыргылалак, иаразнак рыԥсуара леиқәхьшәашәа ицоит. Арҭқәа зыхҟьозеи? Ҳмилаҭ амаҷра аума? Ма ҳреспубликаҿы амилаҭ рацәа ахьеилаԥсоу аума?
Алымҩанык ҳахьаауаз, нымҩахыҵ-аамҩахыҵ, нап зыдкылам џьара дгьыл ҿаҵак улаԥш иҵашәараны иҟаӡам. Излазбо ала, авенгрқәа адгьыл ҳаҭыр ду рзақәуп, уи иқәиаауа ашәаԥыџьаԥгьы изыԥсоу рдырхьеит. Анхацәа еидҵәаҵәалан инхоит, рынхарҭа ҩынқәа рацәак идуум, шамахаӡак акәмзар абарҵақәа рымаӡам. Аҩынқәа рхыбрақәа ҳаракыуп, ахаҳәи ақьырмыти рыла еибыҭоуп, мыҿлыхк макьана сылаԥш иҵамшәацт.
Ахәбыҽха ҳаргеит Тихантәи ауахәамахь, уи
дыргылеит а-17-тәи ашәышықәсазы. Хәы ҳаракык азқәа иқәгылоуп. Балатон ухылан уанцо, уахьынтә иааԥшлакгьы иара улаԥш иҵашәоит. Ауахәама зҭагылоу ашҭа ҳаннықәла, игәасҭеит,ашьха еиԥш ихаҩҩала игылаз ахыбра, шьыжьтәи анаҟәа ахашьшьы ишыҟаз.
Ари католтә ныҳәарҭоуп, аҩнуҵҟа ибзианы ихиоуп, афымца лашара иаҷыданы, ирацәаӡаны ацәацәашьқәа аркыуп.
...Иалагеит ауарӷантә музика. Иадырҳәон Бах, Лист, Верди раԥҵамҭақәа. Заҟа уаҩы дарҭынчуазеи, заҟагьы уаҩы игәхьаақәа хнаҽуазеи! Актәи ахәҭа ианалага, алтар арымарахь ала иаацәырҵит 15-ҩык инареиҳаны аҳәсахәҷқәа, урҭ рышьҭахь иаагылеит еиқәаҵәа маҭәала еилаҳәаз арԥарцәагьы. Адирижиор раԥхьа даагылт. Иаацәырыргеит ауахәама ашәақәа. Ирҳәон урҭ авенгр, анемец, италиан бызшәақәа рыла. Азал пеипеиуа иҭәуп уаала, амҵ ԥыруазар иуаҳарын,еиқәшьшьы итәоуп зегьы.
Исаҳауа сырҩышьны самоуп, уи гәрҭынчга-хәрашәоуп. Сара сыԥсадгьыл Аԥсны ахәрацәгьа знылаз изадырҳәо иеиԥшуп, ус анакәха, саргьы схәцәгьоуп!
Араҟагьы даҽазнык агәра згеит, амилаҭ хдырраҿы, раԥхьаӡагьы ақьырсиантә дин акырӡа шалшаз!
Иџьашьатәуп, зынӡак иџьашьатәуп! Авенгрқәа Урал ашьапы аҟнтәи Урыстәыла акалҭ ианымны, аславиан жәларқәа рыжәпара еимгәҳәаны Европа агәҭа иааины иаагылт. Ари ҟалеит а-XI-тәи ашәышықәсазы. Алада ароман жәлақәа, мраҭашәарахь агерман жәлақәа, арахь аславиан жәлақәа, урҭ зегь авенгрқәа раасҭа хыԥхьаӡарала хараӡа еиҳау, ирацәоу роуп. Нас авенгрқәа изламхәаҽызеи иаарыкәыршаз океан? Изланхазеи рыбызшәеи рқьабзқәеи? Ҳәараҭахым, зегь раԥхьагьы, ажәлар рфырхаҵара, ргәамч! Нас ишьҭырхыз адин! Ақьырсианра еиднакылт, рмилаҭ
хдырра шьҭнахыит, нцәак иҵаныҳәо иҟанаҵеит. Маҷк икьасазаргьы адин ирзаанагеит ашәҟәҩыра. Адин еиднамкылозҭгьы ирзышьақәргыломызт аҳәынҭқаррагьы!
Мшәан, аԥсуаа ракәӡамзи Кавказаа зегь раԥхьа ақьырсианра здызкылаз, иҟалап ҳмилаҭ хдырра абӷа азҭақәаз ируакзар уи адин?
Асааҭ 10 рзы асасцәа зегьы еизоит асанаториа «Балатон фиуред» аконференц зал аҿы. Азал рацәак идуум, хазы-хазы астолқәа гылоуп, 3-ҩык–:-ҩык еицахатәартә еиԥш.
Иалагеит аизара. Иааиртит авенгр шәҟәҩҩцәа реиҳабы. Уи ирылеиҳәеит излацәажәаран иҟоу атема: «Аибашьра ашьҭахь Европатәи апоезиа аҭагылазаашьа».
Ажәа ирҭоит авенгр поет Иштван Ваш. Уи иажәахә иахьӡиҵеит «Идырым анцәа». Ажәахәҟаҵаҩ еимҿхеикырц дашьҭоуп Европатәи ажәлар рацәа рпоезиа, аиашазы, илшазгьы крыҟоуп. Иажәахә ҭбаауп, аха иҵаулам, ҭоурыхла ашьаҭа аарԥшым,убри аҟнытә ахара уазырԥшуам. Апоезиа азганк ахь ала, еиҳараӡакгьы аестетика ауп изқәирӷәӷәоу, ахьыӡгьы «Идырым анцәа» уахь ауп уахьхьанарԥшуа.
Авенгрцәа изқәркыз бзиоуп – рпоезиа ртәыла анҭыҵгьы аӡбахә гар, еиҳаракӡагьы францыз бызшәала иҭыҵыр, ари цәгьоума нас?
Ирылагеит ақәгыларақәа. Иазгәаҭатәуп, ибзианы аус руамызт алымҳаҭақәа (наушники), аиҭагашьақәагьы цқьа еиҿкаамызт, убри аҟынтә ацәажәацәа ирҳәоз зегьы цқьа еилкааны исаҳауамызт. Иқәгылақәаз: Роберт
Гревс (Англиа), Гиллевик (Франциа), Вилеи Завада (Чехословакиа).
Аҩбатәи аилатәара аан, Андре Лупан иакән ихантәаҩыз, нас ицон ақәгыларақәа, бызшәа рацәала иуаҳауан: «Поҽзиӷ никогда не была немым свидетелем воҟны и мира!» , «Нет во всем мире поҽта, которыҟ стал бы на сторону воҟны!» уҳәа убас иҵегьгьы.
Ақәгыларақәа макьана имҩаԥысуеит еиҿыха-рыда, зегь хьаас ирымоуп апоезиа алахьынҵа. Иқәгылаз ирҳәаз атекстқәа нагӡаны исоур ҳәа сгәӷуеит.
Ахәлбыҽха асааҭ 7 рыбжазы автобусла ҳцоит ажәытә қалақь Вестремҟа. Уа иҟоуп адраматә театр Шандор Петефи ихьӡ зхыу. Убраҟа иҟан Европа зегьтәи апоезиатә хәлԥазы. Иқәгылеит апоетцәа рацәаҩны, еиҳараӡак авенгрцәа. Апоетцәа рыбжьара иқәгылон артистцәагьы. Игәасҭаз: авенгр поетцәа ҿырҳәала аиҳа, ажәеинраалақәа изынҩылаз рахьынтә ирыԥхьон, ҭынч-ҭынч акән, иаҵаҳәҳәомызт. Асовет поетцәа рахьтә иқәгылеит Андреи Вознесенски, Булаҭ Оқәџьава. Уи усгьы игитара ихәда ихшьызар ауп. Ақәгыларақәа ирыбжьаргалт ароиальгьы. Ҷкәнак иаирҳәеит Лист иҩымҭак, уи ашьҭахь иқәгылт аҳәсахәҷқәа, ауахәамаҿ иаабахьаз ракән урҭ.
Срықәшаҳаҭуп урҭ апоетцәа ныҳәарак еиԥш зажәеинраалақәа ирыԥхьо. Зынӡак имыцхәуп ажәеинраала аԥхьара аан аҵаҳәҳәара! Иаԥхьалатәуп гәҭыӷьӷьала, аҽырбара наҟ инышьҭаҵаны, иаԥхьалатәуп ныҳәарак еиԥш, матанеирак еиԥш!
Асааҭ 10. Иалагеит аизара. Раԥхьа ажәа ирҭоит аурыс поет Семион Кирсанов, ишдыру еиԥш, уи хацламҳәала еиқәшәоу уаҩуп. Зны францыз бызшәала
далагоит, нас диасуеит аурыс бызшәахь. Уи иақәнаганы иԥхьаӡеит асовет делегациа иалахәз реиқәԥхьаӡара.
Ахәлбыҽха С. Кирсанов сиазҵааит иабаудыруеи аԥсуааи абаскқәеи рҭоурыхтә еизыҟазаашьа ҳәа.
– аҭак ҟаиҵеит апоет. Сара сзын еилкаахеит иқәгылара аан Аԥсны дахьалацәажәаз машәырны ишыҟамлаз.
Уи ашьҭахь дықәгылеит Андреи Вознесенски.  – абри акән иара дзыхцәажәауаз. Уи сара сгәанала баша ҽхырцәа-жәароуп, иара ихаҭаҵәҟьагьы ииҳәо агәра игоит ҳәа сыҟам. Урыс бызшәала ари дызҿу иахьӡуп «Оригинальничание». Зегь рышьҭахьӡа дықәгылеит М. Луконин. Уи дцәажәеит иҳаҩсыз аибашьра ду иалахәз, зыԥсаҟынгьы инанагаз апоет-асолдаҭ иаҳасабала.
Ахәлԥаз асааҭ 8 рзы аизара иалгеит. Аизара хызтыз авенгр шәҟәҩҩцәа реиҳабы Дарваш аизара хиркәшеит. Уи қьаад икымызт, ус дхәцуа дцәажәон, иажәагьы кыр инаироуит... Уи дцәажәон, ашәшьыра дыҵатәан иԥсы ишьозшәа, иҩызцәа гәакьақәа рааигәа дтәаны, рагәшәы-мшәы иҳәозшәа. Уи сара сгәы иахәеит, есқьынагьы аҽырххара ауаҩы дыҵнахуеит...
Асааҭ 9 рзы ҳнеит асасааирҭа «Марина» аҟны. Уи зынӡак иҿыцу хыброуп. Убра еиҿкаан инеиҵыхыз
уаххьафара. Оркестр иаҳәон Лист имелодиақәа. Иадырҳәоит сара бзиа избо Лист аҩбатәи ирапсодиагьы. Ҳхынҳәит ҳқьафқәа ҟаҵаны.
Суада аҟны санааи, ашьҭалара сҭахымхеит. Ҳамҭак стәаны схәцуан. Сгәы иааҵалеит сҭаацәа, еиҳаракгьы смаҭа хәҷы Гәндажә. Ҳаи издыруандаз уажә дызҿу? Сыбла иаахгылеит Аҟәа, Ҷлоу, Лаганиахә. Асас патула идкылара иақәшәоз аԥсуа иакәгәшьан, уажәыгь ҳабацәа иаҳдырбаз ҳарӡуам ҳәа иаҿуп. Иҳақәҿиалааит ари нахысгьы.
Ашьыжь асааҭ 10 рзы асацәа зегьы ҳаизеит асқьалаҿы. Ҳҭалеит аӷба. Уи дәықәлеит Балатон еиҩыцәуа, ицоит аҩада, Батачан ашьхақәа рышҟа ахы рханы. Апалуба сықәгылан снаԥшы-ааԥшуеит, мап, ари ӡиаӡам, мшынуп: аура 78 км, аҭбаара километра бжак иахьеиҳам ыҟоуп, иахьреиҳау 15 км. рҟынӡа инаӡоит. Ҩ-сааҭк инареиҳаны амшын ҳхын. Аӷбаҿ еилаӡҩон абызшәақәа: авенгршәа, аурысшәа, англызшәа, афранцызшәа, саргьы аԥсышәала саԥхьоит ажәеинраала. Уа аӷбаҿы ҳаибадырит авенгр поетесса Баде Аннеи сареи, уахьлыхәаԥшуагьы ҟаимаҭӡак лоуп, лхахәы асырҳәы налаԥсоит,инарҭбааны аҵара змоу ԥҳәысуп, ишылҭахыу алатингьы даԥхьоит. Иааргоит аҩқәа хкы-хкыла, иреиӷьу алхра уадаҩуп. Адәныҟа иааҳакәршан ӡахәаҭроуп, убас нап адкылан иҟаҵоуп, асабиҵәҟьагьы абас дузааӡарым.
Ҳналбааит ҵаҟа, уа ҳмашьынақәа гылан, ҳнарықәтәаны ҳдәықәлеит Будапештҟа.
Амҩан ахәцрақәа насхаԥахыит, исԥырҵуам зҵаарак: Европа агәҭаны ишьҭоуп рацәак иҟам Венгриа, иаакәршан еилашуеит атәым бызшәақәа рокеан. Нас излеиқәхазеи ари атәыла, излеиқәдырхазеи авенгрқәа рбызшәа?
25 шықәса ниасит аибашьра еилгеижьҭеи. Уи аныҳәа иахьа ҳаԥылоит Будапешт.
Ашьыжь асааҭ 9 рзы ҳара еицыз аделегациа зегьы дҳаԥхьан, ҳидикылт Венгриа иҟоу СССР апосол Титов. Иареи ҳареи кыраамҭа ҳаицәажәон , уи иаахтны иаҳҳәеит ҳгәаанагарақәа, раԥхьаӡагьы СССР ашәҟәҩҩцәа Реидгыла цқьа иазхәцны ишеиҿырымкааз ҳара абрахь ҳаара, насгьы авенгр поетцәа рҩымҭақәа маҷӡаны ҳара ҳтәылаҿы ишҭыҵуа уҳәа уб. иҵ. Аха уи зхәарҭагәшьаузеи ӡ-ҭахысрак иаҩызан.
Уа ҳандәылҵ, асааҭ акы ҟалаанӡа ҳхы ҳақәиҭын, ҳаса-масақәак ҳахәҳарц ақалақь ҳналалеит. Иҟоуп иуҭахыу зегьы, аха иабаҟоу ҳарҭ џьыбаҭыхла ҳмаџьаноуп!
Асааҭ аказы ҳаиҭахынҳәит апосол иусҳәарҭахь. Ара иҟан адкылара ду, 400-ҩык иреиҵамызт асасцәа. Ҭыԥк алхны аӡәгьы дтәаӡам, асасцәа неикәша-ааикәшоит, еибаныҳәоит, саргьы убра срылоуп. Уа ҳаиниеит авенгр шәҟәҩҩцәеи сареи, уа дрылан Анатал Гидашгьы. Иареи сареи ҳамҭак ҳаицәажәон. Игәаласыршәеит иара Аҟәа даныҟаз.
Лассы схынҳәуеит асасааирҭахь. Асааҭ З рзы сномер аҟны дааит еицырдыруа авенгр еиҭагаҩ Клара Селеш. Уи еиҭалгаран дыҟоуп ҳаԥсуа милаҭ епос «Нарҭаа». Иахьанӡагьы илыргәагәомызт, цәаҳәанҵала аиҭага лымазҭгьы, аха илмоуит, аурыс еиҭагахьтә – илҭахым, ииашангьы иҟалҵоит. Уи аԥҳәыси сареи кыраамҭа ҳаицәажәон, излазбаз ала, ҟәӷак лакәмкәа дыҟам, дхырцәажәом, дҭаҟьа-ҭасым. Ус асас дышсымаз анраҳа, суада иааҩналоит Жужа Раб, Расул Рза, урҭ рышьҭахь дааҩналоит Булаҭ Оқәџьава, уи дишьҭалан дааиуеит Андреи Лупангьы. Ҳазхара ҳаицәажәеит, ҳахәмарт, ҳаччеит. Сысасцәа анынаскьазга, асасааирҭа аԥхьа ҳамҭак слеи-ҩеиуан, санаахынҳә цәыкьа сышьҭалт.
Асааҭ 10. Ил-18 ҳақәтәан ажәҩан ҳналалт, ҳхынҳәит аҩныҟа, Москваҟа.
Бзиала, Будапешт! Анцәа идырп уажәшьҭа санааша? Венгриа, уара уфырхаҵоуп, цқьа иулаԥшыз лассаамҭа уихашҭуам!
Асааҭ 4 рзы асасааирҭа «Москва» №825 ашә аартны сныҩналеит.
Ашьыжь Андреи Лупани, Расул Рзеи, сареи ҳцеит ашәҟәҩҩцәа Реидгылахь. Ҳиацәажәеит аусбарҭа амаӡаныҟәгаҩ Озеров. Уи иаҳҳәеит ҳахьыҟаз иҳалшаз, иаабаз, иҳаҳаз. Ҳара гәҭыӷьӷьала ҳцәажәон, аха иара ҳшеиликаауаз сыздыруам.
Уантәи сара сцеит  аредакциахь. Аредактор хада А. Б. Чаковски сареи ҳаицәажәеит. Уи сиҳәеит иара напхгара зиҭо агазеҭаҿы ахцәажәара еиҿкаахарц Иван Папасқьыр ироман «Аԥҳәыс лыпату» иазкны. Сара сыштәаз Хакимов дааиԥхьеит арецензиа ирхиарц. Сандәылҵуаз аредактор хада изынсыжьит Б. Ахмадулина еиҭалгаз сажәеинраалақәа. Ииун мзазы ианырҵарашәа агәӷра сиҭеит.
Иахьа 53 шықәса сышьҭахьҟа иаансыжьит. Ахәлбыҽха Гьаргь Гәлиеи Ражден Гәмбеи суада ашәхымс иаахыҵит, исыдырныҳәалеит сымшира. Нас ҳаиманы ҳцеит аресторан «Прагаҟа». Иацы Алықьса Аргән ихьчазаап адиссертациа, убри иацԥыҳәаны абра иҟазаап аиниара. Гь. Гәлиа астол хыитит, аха рацәак
мырҵыкәа џьара дымнеир ауамызт, дцеит. Абра дсықәшәеит сҩыза Шьалуа Инал-иԥа. Ачара иалахәз аԥсуа ҿари ҳареи кыраамҭа ҳаицәажәон, агәҭыха змаз игәы иааҭыӷьӷьаны дцәажәартә еиԥш аҭагылазаашьа ыҟан.
Алықьса Аргән, ҳаниԥырҵуаз иаҳҳәеит, иахьа иихьчаз акандидатра шаҳзымхо, иаарласны ддокторхарц шаҳҭахыу. Иара ажәала идаҳҵаз аҭак ҳаимҭазаргьы, иблақәа «уи сазхиоуп, ижәдыруаз» ҳәа акән иҳарҳәоз.
Адырҩаҽны шаанӡа Аҟәаҟа сыԥрит. Уа, анцәа иџьашьоуп, сшьапы нықәсыргылеит Сыԥсадгьыл!
Аҵыхәтәантәи ашықәсқәа рзы шәҟәқәак рдаҟьақәа рҿы, радиодырраҭарақәак рҿы, концертқәак рпрограммақәа рҿы «Амҳаџьыраа ргарашәа» (џьоукгьы «Шьишь нани» ҳәа изышьҭо) иаԥҵашьахаз атәы ииашамкәа иалацәажәоит. Урҭ авторцәа изларҳәо ала, уи ашәа жәлары ирҳәамҭоуп, иара авторҵәҟьа Иван Лакрба ирҭахымшәа ихьӡ ргәаладыршәоит, усҟангьы «Ажәлар рҳәамҭа ауыс адиулеит  ҳәоуп ишихцәажәо. Атекст авторс иамоу џьара-џьара зынӡагьы дыргәаладыршәаӡом,џьара иӡбахә ахьырҳәогьы жәлар рҳәамҭа «ажәа ҿыцқәа азиԥшааит» – уахь ауп иахьазкылырго. Уамашәа иубартә иҟоуп абарҭ ацәажәарақәа, избан акәзар, «Амҳаџьыраа ргарашәа» амузикагьы атекстгьы зҩымҭақәоу рыӡбахә уаҩ дацәҩашьо иҟам, ирҳәахьеит, ирыҩхьеит зныкымкәа, ҩынтәымкәа. (Уахәаԥш , В. Ахобаӡе, И. Кортуа, Москва, 1957, адаҟьа 519.
Ус шакәугьы ари азҵаара еилыргазарц ахәҭоуп.
Ииашаҵәҟьаны аԥсуа жәлар рҿаԥыц ҳәамҭаҿы ҳара иаҳԥылоит агарашәақәа. Абар авариантқәа руак:
Хәхә нани, уа наани,
Шьышь нани, уа наани,
Уан даанӡа умҵәыуан,
Уаб даанӡа умҿыхан.
Шьышь нани, уа наани, хәхә наани, уа наани,
Рабнацәа дыцәоуп,
Рабнагәы игәыуп.
Разынкәты ԥсары-ԥсары,
Рабнакәты бзары-бзары.
Хәхә нани, уа наани,
Шьышь нани, уа наани.
Ари ажәеинраала текст хадас иушьартә иҟоуп, егьырҭ авариантқәеи иареи еиԥшымрақәак рымазаргьы хара еицәгылам, иара иаҵоу амузика аагозаргьы рацәак вариациала ибеиам. Абарҭ агарашәақәа рыгәҭа, џьоукы ргәы ишаанаго еиԥш, инарҭбааны аҭыԥ ааннакылозар акән амҳаџьырра атрагедиа зныԥшуа «Шьышь наани» ҳәа изышьҭоу агарашәақәа жәпакы. Мап, жәпакы ҳарҟәаҵып, акызаҵәыкгьы ҳаздыруам иахьауажәраанӡа. Иҟазар иабакьыԥхьу, ианызҵада, иабаниҵеи, иабаҵәахыу дара?
Иазгәаҭатәуп, инеидкыланы иаагозар, аԥсуа жәлар рҿаԥыц ҳәамҭа инарҭбааны ианыԥшуеит амҳаџьырра. Ашәақәа ртәы ҳҳәозар, ҳара иаҳԥылоит аԥсадгьыл ахьҵәыуара зныԥшуа ашәа-уазқәа, ашәа-мыткәмақәа, иаҳҳәап: «Амҳаџьыраа рашәа», «Гаграа рымҳаџьар ашәа», «Далаа рымҳаџьыр ашәа» уҳәа убас иҵегьгьы. Иҟоуп зхала иҟоу атекстқәагьы, иаҳҳәап: «Ҵабалаа ржьыжәга», «Хабри-иԥа Кац», «Уазбақь» уҳәа даҽа акык-ҩбак. Аха еиҭазгәаҳҭахуеит, урҭ рыбжьара иҟам аимҵәаҩ иӷба иҭалан ицо амҳаџьыр ԥҳәыс лысаби изылҳәо акәм, иара ус изеиԥшразаалак амҳаџьырра атәы зҳәо гарашәа заҵәыкгьы.
1940 шықәса алагамҭазы изҩит ажәеинраала «Амҳаџьыраа ргарашәа», уи аибашьрашьҭахьтәи ашықәсқәа раан ауп акьыԥхь анаба, аха иҭыҵаанӡагьы
ашәаны ирҳәо иалагахьан. Уи шыҟалаз ауп уажә сыззааиуа. Қарҭ аспирантураҿы исыцҭаз Аԥснытәи аҩызцәа санырзаԥхьа, ргәы иахәеит, иахҩылаан иаанызкылақәазгьы ҟалақәеит. Анапҩыра Аҟәанӡагьы иааӡеит. Ишыҟалах сеидроу, ажәеинраала аԥсуа композитор Иван Лакрба иднагалеит, убригь игәы иахәазар акәхап, длатәан, уажә еицырдыруа иҟалаз ашәа аԥиҵеит. Аха ацәыргара уадаҩхеит. Акомпозитор иашәа иманы Аԥсны ашәаҳәареи акәашареи рансамбль аҿы даннеи, ирыдрымкылеит. «Атекст кьыԥхьым, насгьы игәаӷьыуацәоуп уи ацәыргара, амҳаџьырқәа арахь рырхынҳәра амотив агәлжжуеит, изахьӡузеи «Уандухалак амшын Еиқәа ур, уҩныжәқәа имыӡӡахьоу?...» – рҳәан, усҟантәи ансамбль анапхгаҩцәа ашәа дырхынҳәит изҩыз иахь. Иван лакрба иаԥҵамҭа ацәыргара иҭахын, днашәа-аашәазаргьы, ԥсыхәа изамҭо дааиуан.
Ҭагалан 1940 шықәсазы Аҟәа имҩаԥысуан СССР анаукақәа Ракадемиа Қырҭтәылатәи афилиал асессиа. Аилатәара иалагаанӡа, асасцәа академик Симон Николаи-иԥа Џьанашьиа дназлаз гәԥҩык, усҟан Аԥснытәи Аинститут адиректор А. М. Ҷоҷуа икабинет аҟны еицәажәо итәан. Убрахь дныҩналеит Иван лакрба ичамгәыр иманы. Хаҭалагьы академик С. Н. Џьанашьиа диҳәеит, иҩызцәеи иареи жәабаҟа минуҭ изыӡрыҩразы. Иван Лакрба длатәан, ачамгәыр ианҵаны асасцәа ирзаирҳәеит иара иаԥҵамҭа «Амҳаџьыраа ргарашәа». Изаҳаз зегьы ргәы иахәеит ашәа. С. Н. Џьанашьиа дҩагылан акомпозитор дааигәдиҳәҳәалеит, атекст ааимхны илаԥш нахыигеит, уи ауаҩ усгьы ибзиаӡан аԥсуа бызшәа идыруан. «Песнӷ хороша, нужна, категорически рекомендуҩ к исполнениҩ. Симон Джанашиӷ.» – абас инапы наҵаҩны акомпозитор инеииҭеит. Уи нахыс «Амҳаџьыраа ргарашәа» ацәырҵра азыҳәа амҩа азаатит. Аҳәынҭқарратә ансамбль адагьы,
ахаԥшьгаратә коллективқәа рҿгьы анагӡара иалагеит. Ари аепизод, академик С. Н. Џьанашьиеи, акомпозитор И. Лакрбеи ражәақәа схы иархәаны гәалашәарак аҳасабала изҩит. Уи акьыԥхь абеижьҭеи уажәшьҭа 17 шықәса ҵлашт. (Уахәаԥш «Б. Шьынқәба. Иалкаау иҩымҭақәа», Аҟәа, 1967 ш., адаҟьа 25-26).
Ҳәараҭахыума, Иван Лакрба ашәа анаԥиҵоз ихы иаирхәазар ҟалоит жәлар рашәақәа рмотивқәа, амҳаџьырра зныԥшуазгьы нарылаҵаны, аха уи азин ҳнаҭом «обработка азиуит» аҳәара. Хыхь ишазгәаҳҭаз еиԥш, аԥсуа жәлар рҿаԥыц ҳәамҭаҿы ҳара иҳаздыруам мҳаџьыр ԥҳәыск илҳәаз агарашәа. Акомпозитор Иван Лакрба иаԥиҵеит иоригиналтәу, инагӡоу, зхала аҟазаара зылшо амузикатә ҩымҭа бзиахә. Идыруп, аӡәгьы дақәиҭым, егьилшом уи авторра иалхәдатәра, иџьашьатәу даҽакыуп, џьоукы Иван Лакрба дшавтору рмаҳацу, ираҳарц рҭахыму?
Аӡхыҵра ду иаԥыхьашәаз реиԥш ажәлар ықәзгаз амҳаџьырра аан иҟалаз-инылаз хҭысқәак сзымдыруа, жәабжьқәак смаҳацкәа аҩра сзалагомызт ажәеинраала «Амҳаџьыраа ргарашәа». Аха даҽазныкгьы еиҭасҳәахуеит, уи аҩра снапы асыркаанӡагьы, аҩра санаҿызгьы, уи ашьҭахьгьы сара исмаҳацызт, иахьанӡагьы исмаҳац жәлары ирҳәамҭаны амҳаџьырра зныԥшуа гарашәак. Жәлар рҳәамҭахьтә изгеит ҩ-ажәак: «Шьышь нани, уа наани». Мап, жәлар иаԥырҵаз атекст «ажәа ҿыцқәа» азысымԥшааит, изҩит иоригиналтәу ажәеинраала «Амҳаџьыраа ргарашәа», акомпозитор Иван Лакрба уи атекст аашьҭыхны иаԥиҵеит, ишазгәаҳҭаз еиԥш, иоригиналтәу амузикатә ҩымҭа. Егьырҭ хыхь иаҳарбаз реиԥш уи ашәа акәша-мыкәша иҟоу ацәажәарақәа зегьы мыцхәуп, избан акәзар, иҵабыргым, ихҭҳәаауп.
Иҟоуп жәлар раԥҵамҭа «Шьардаамҭа» захьӡу ашәа, аха уи инеиҵыхыу текстк аманы исыздыруам,
«Ҽаанбзиала, ҽаанбзиала шәнеилааит!..» ҳәа ажәақәак рыда. 1940 шықәсқәа раан Иван Лакрба иҩит «Шьардаамҭа» ҳәа хыс инаҭаны ашәа ҿыц, уи текстс иамоуп сажәеинраала «Шьардаамҭа». Уи ашәа текстлагьы музикалагьы жәлар раԥҵамҭа еиԥшӡам. Иаҳгәалаҳаршәап алагамҭа:
Шьардаамҭа, Шьардаамҭа,
Ҳшеибаргәарӷьо, ҳшеилац,
Еихымсыӷьуа ҳаччаамҭа,
Зықьышықәса ҳнеиларц!
Изыхҟьазаалакгьы зны-зынла ари ашәа амузикагьы атекстгьы заԥҵамҭоу уаҩы изымдыруа иаабжьахалоит. Даҽазныхгьы уи ажәлар иаԥырҵаз акы акәушәа иахцәажәалоит.
Аԥсны ашәаҳәареи акәашареи рансамбль инанагӡоит ашәаҳәара зцу кәашарак, «Аибаркыра-Шьараҭын». Акәашацәа рҟазара ҳахнахуеит акәмзар, иара аиҿартәышьа иаҳа еиӷьзар ауан, ара иаҭахызгьы иаҭахымызгьы еилахацәеит. Уи акәашара ҩыхьӡык замоузеи? «Шьараҭын» зазымхазеи, имаҷцәахама? Изацҵатәхазеи «Аибаркыра» (хоровод) – зеиԥшхьӡуп. Уи иаҵанакуеит аки-аки еиԥшымкәа жәпаҩык злахәу аицкәашарақәа, иаҳҳәап “Шьараҭын”, «Аураашьа», «Махәҿеибаркы» уҳәа уб. иҵ. Ус анакәха, убарҭ рахьтә иалхтәын руак, уажә ҳазлацәажәо акәашараҿы иалхтәын «Шьараҭын», иара иамоу амелодиа инеиҵыхны ахархәара аҭахын.
Акәашацәа цәырҵаанӡа иааҩуеит «Радеда» – дааргоит аҭаца. Анхәа лҭаца «Шьапымш» ҳәа дылныҳәоит, илықәлыԥсоит аҿырпы. Гәрӷьарахоит. Ари чароуп. Нас изаҳмаҳауазеи урҭ реиԥшқәа раан ирҳәалоу «Ачарашәа», уа изаҭаххазеи «Шьардаамҭа»!
Иџьоушьаша, ақәргылаҩ руак азимырхеит, ари еилеиҵеит «Шьардаамҭа» захьӡу жәлар рашәагьы, Иван Лакрба иаԥҵамҭа «Шьардаамҭагьы», изаҭаххазеи урҭ реиларҵәара?
Иаҳҳәап нас, акәашара ақәргылаҩ урҭ ажәақәа рыда ԥсыхәа изыҟамҵеит, ишԥаҟоуҵари, ишырҳәо еиԥш, «гәаԥха-чароуп» рҳәоит, ус анакәха иаҭахӡамзи урҭ ахьынтәааигаз џьара иҳәазар. Иабанӡа ԥшӡоу нас урҭ ашәақәеи акәашареи неилагәаны «жәлар рырҿиамҭа ахьтә иаагоуп» ҳәа ахцәажәара?
Иван Лакрба иахьа дыҟагәшьам, аха ҳара иаҳзынижьит хыԥхьаӡарала рацәак иҟамзаргьы ирҿиамҭа ҟаимаҭқәа. Урҭ анаҳҳәо ихьыӡ рыцрыххар ҟалоума?
Урҭ «агәаламшәарақәа» еиҳарак ирыхҟьазар ҟалап, Иван Лакрба иҩымҭақәа еизакны иахьҭыжьым. Иаамҭаӡами уи иашәақәа зегьы еизганы, ирықәнагоу аԥхьажәеи азгәаҭақәеи рыцҵаны иҭыжьзар?
Хыхь зыӡбахә ҳамаз ашәақәа раасҭа хазшәа игылоуп «Кофҭа шкәакәа». Ииашаҵәҟьаны уи еиԥш ашәа ажәлар иаԥырҵеит. Абар уи иацырҳәоз ажәақәагьы:
О, бара, уа инеиуа,
Кофҭа шкәакәа зшәу,
Арахь бааԥшишь, хаир бымбеит,
Ирҳәо бмаҳауеи?!
Абри астрофа иахыганы даҽак рҳәо смаҳаит сара санахьӡа. 1937 шықәса рзы уи ажәлар рашәа амотив ала, даҽак ала иаҳҳәозар, уи ажәеинраала ашәага иҭакӡаны, цәаҳәақәакгьы џьара-ҩыџьара схы иархәаны, ахьыӡ иамазгьы ахымхкәа изҩит алирикатә жәеинраала «Кофҭа шкәакәа». Уи кьыԥхьын «Аԥхьатәи ашәақәа» захьӡу раԥхьатәи сышәҟәы аҿы 1938 шықәсазы, аха икьыԥхьын уи х-строфак рыла иркьаҿны. Исгәалашәоит, иҟалазеи ҳәа азҵаара аныҟасҵа «Изахьӡузеи, «Бара бакәзар, игәаранҵәаз?» Уажәтәи аамҭаз дызусҭада игәаранҵәан иубаз!», ҳәа инасҿадырхьит. Саргьы уа сҽааныскылар акәхеит. Уи ашьҭахьтакә аамҭа ҵхьаны ишьақәсыргылеит иацрыхыз ах-строфакгьы.
Ишакәхалак ажәеинраала ҭыҵит, ҿырҳәала изҵазгьы рацәахеит. Дук мырҵыкәа исаҳауа салагеит, сара сцәаҳәақәа жәлар рашәа иалаҵаны, иара ус ашәала, ма агитара, ма ачамгәыр ианҵаны ирҳәауа. Иуадаҩӡам ари маӡас иаҵоу аилкаара. Акы, сара сцәаҳәақәа, еиҭасҳәахуеит, жәлар рашәа ашәага иҭагӡаны иҟаҵан, ҩбагьы, «О, бара, уа инеиуа!» ҳәа аԥҳәызба лықәҿызҭыз арԥыс игәҭыхақәа цәырнагартә иҟазар акәхарын уи ажәеинраала. Ашәақәа «Амҳаџьыраа ргарашәеи», «Шьардаамҭеи» рмузика аԥызҵаз Иван Лакрба иакәзҭгьы, «Кофҭа шкәакәа» амузика, ахы инаркны аҵыхәанӡа, ажәлар иртәуп, аха атекст? Ажәеинраала жәлар ргәы иақәшәаны ашәаны ирҳәо иҟалазар, уи бзиами, аха уи автор дшамо уаҩы игәалашәозар, иабаԥырхагоу?!
1. Иҟалап асаби иан лгәԥҳәы хшы аамышьҭахь, ашәа иаҳа изааигәазар. «Шьышь наани» анааизцәырыргалак, дшыӡырҩуа дҭахәхәа дыцәоит, аԥхыӡ хаақәагьы ибоит. Игәы ԥыжәжәо, деиҵақь-еиҵақь дҵәыуозаргьы гәыжьжьаган изыҟалоит, дарҭынчуеит.
Исҳәар сылшоит, схы здыруа саныҟала инаркны, сгәрӷьарақәеи схәцрақәеи рҿы ашәа иааннакылеит ԥсахшьа змам аҭыԥ. Разҟыла убри еиԥш аҭаацәараҿы сызҳауан, иахьеи-уахеи ашәа ахьыҩныҩуаз, ачеиџьыка еиԥш ҳаҭыр ахьақәз. Сан ибзианы ачамгәр алырҳәон, ашәагьы ацылҳәон (иахьагьы исымоуп уи лчамгәыр ҵәахны), саҳәшьа еиҳабгьы сан илҿылҵаахьан. Сан ланшьа гәакьа дыԥхьарцарҳәаҩын, лашьцәа шәаҳәацәан. Лассы-лассы, еиҳарак аӡын ҵыхқәа раан, ҳаҩны еиқәшәалон ажәабжьҳәацәа, ашәаҳәацәа, ақьачақьцәа. Исгәалашәоит арбаӷьқәа аккаҳәа иааиларыԥсаанӡа, сгәы хыҭ-хыҭуа алакәқәеи ажәабжьқәеи санырзыӡырҩуаз.
Абарҭ зегьы шәышәык еиԥш баша инасаҩсны имцеит, сгәаҵаҿы иаанрыжьит рышьҭа. Сшыхәҷыз еилыскаауа салагеит, ауаҩы ифатә, ижәтә, ишәҵатәы рнаҩсангьы игәы зырҭынчша, игәы зырхаҵаша, агәрӷьара изҭаша џьара ак шиҭахыз...
Мшаҽны еиԥш исгәалашәоит: аԥсхых, зуаҭәа ашшара ԥҵәаны аиарҭа илаз аҷаԥшьацәа «Ахәра ашәа» анизырҳәоз, иаргьы ахапа аарымданы , акаҩҳәа ибжьы анҭигоз, дадӷьазкыланы ишиҳәо-шиҳәоз илацәа шынҭаауаз. Убас исгәалашәоит иаршышыз аԥҳәызба «Аҭларчоԥа» лызҳәаны даналырхуаз; афы иагаз ауаҩы «Уа, анцәа дызҭоу ибаргәузеи!» ҳәа анцәа рашәа анизырҳәоз; аарҩара бааԥсқәа раан, аҳабла еибарҳәага «Ӡиоу» рхагыланы «Ӡарикәакәа мыркылдышь» ҳәауа, аӡиас ахықә ианазкылсуаз. Усҟан иабаздыруаз, аха ари
насыԥ ҭагылазаашьазаарын сара сзы. Жәлар рҿаԥыц ҳәамҭахьтә ишьҭыскааит имаҷымкәа ажәабжьқәа, алакәқәа, аныҳәарақәа, ашәақәа (алерсқәа). Сроман «Ахаҳә еиҩса» иаԥхьалакгьы урҭқәа гәеимҭар залшашам. Инҭкаангьы иҳәатәуп, дара убарҭ ракәӡоуп сгәы иҭамыз салазыргаз: аҩра аҭахыуп ҳәа акалам ааган исзыркызгьы, абжьы ҭгашьагьы сақәзыршәаз.
Уанхәҷыз абас угәы ҭзыргәрӷьааз, имрахәагаха угәы иҭалашаз, уандухалакгьы ухьагәгәа узаԥырҵуам.
Исҳәарц исҭахыу: афольклор хкқәа реизгара сеилаҳаны снапы асыркызар, схатә рҿиамҭа аҟынгьы уи хархәага дуны исзыҟалазар, ари машәырым, аханатә жәлар рдоуҳатә беиара азыҳәа исылааӡаз абзиабара иабзоуроуп.
Аџьынџь еибашьра дуӡӡа ашьҭахь шықәсыла ақыҭақәа срылан, еизызгон жәлар рҿаԥыц ҳәамҭақәа, имаҷым ианысҵазгьы, аԥхьаҩ иидыруагьы ыҟоуп, аха иҟалап, макьана икьыԥхьым еиҳазар...
«Ахьырҵәаҵәа» захьӡысҵаз аизга том наӡак ыҟоуп, аԥхьажәа уҳәа зегь рыла еиқәршәоуп, адунеи ақәԥшылара аҭахны ишьҭоуижьҭеи уажәшьҭа акрааҵуеит.
Сара сгәы ақәбзиоуп ихәҷы, иду исылшаз, ҳажәлар рҿаԥыц ҳәамҭақәа реизгараҿы , аха уеизгьы агәнамӡара сымоуп. Иарбану уи? Иҟам, рдунеи рыԥсаххьеит усҟан сара сзықәшәаз, аԥхьарца азҟазацәа ссирқәа, ашәаҳәацәа дуқәа. Срыдтәаланы рҿы иааҭшәаз сахьӡаны снапала ианысҵар акән, уажә еиԥш усҟан иҟамызт аҭаҩга, иҟаӡазаргьы сара исԥыхьашәартә еиԥш аҭагылазаашьа сымамызт. Аха ианысҵоз ашәа иалаз ажәақәа ракән, иабаҟоу дара ашәахкқәа рхаҭа?
Ишдыру еиԥш, К. Ковач иара ианиааз аус ду мҩаԥигеит: аԥсуа жәлар рашәақәа реиҳараӡак нотала ишьҭихит. Аха усҟангьы иҟалеит агха: акомпозитор ицныҟәацәа ирзанымҵеит ашәахк иалаз ажәақәа. Сара исзанымҵеит – ашәахк, дара – ажәа.
Усҟан ақыҭақәа санрылаз хаҭала сзышьҭаз Нарҭааи Абрскьыли ирызкыз аҳәамҭақәеи аԥсуа жәлар рпоезиеи ракән. Зны-зынла урҭ сҽырхаршәаланы снарышьҭаҵаалон аԥсуа кәашарақәагьы. Убас исымҩатәны исԥыхьашәақәаз роуп аԥсуа кәашарақәа рзы ҳәамҭақәак ажурнал «Алашара» ианылаз (1985 ш.)
Сара ишанысҵаз еиԥш, жәлар рыкәашарақәа ирыхҳәаау даҽа џьоукгьы ианҵаны ирымазар, аха ацәыргара иахьымӡацзар? Ҳансамбльқәа рнапхгаҩцәа рыда, хаҭала абри азҵаара иазыҳаҵ-ҳаҵо иашьҭада иахьа? Дарбану ҳакәашарақәа рзы аҳәамҭақәа, анҵамҭақәа архивқәа рҿы изыԥшаахьоу? Дарбан урҭ наукала иҭызҵаауа? Еизгоума ҳакәашарақәа ирызкыу атерминқәа зегьы? Игәазҭахьада ажәақәа «Шьараҭыни» «Аураашьеи» р-етимологиа? Ажәақәа рыҩбагь рҿы ашьҭыбжь «шь» машәырымзар? Здыруада, ажәа «ашьапы» иалоу «шь»-и дареи ак ракәзар? Иҳанаҳәоузеи ажәа «Иаирума» Ишԥеилкаатәу ажәа «ашьацәхыртәра» Акәашацәа заҟа рыуахк рыла ишьацәхыртәуазыз? Урҭ шьақәзыргылахьада?
Даара акраҵанакуан акәашарақәа раан, икәашоз рцәамаҭәа. Ахацәа есқьынагьы акәымжәқәа ршәызма? Ирыԥшшәызеи урҭ? Аҳәсақәа шԥеилаҳәаз: есқьынагьы ршьапы аҟынӡа инеиуаз аҵыкқәа ракәзма иршәыз?
Арҳәагақәа (аинструментқәа) рахьтә еиҳарак иарбан изцыкәашоз? Иацкәашозма аҿырпын? Хьӡыс иамазыз уи акәашара? Иацкәашодаз аԥхьарца ма ачамгәр? Уи дхәҷызма, ддузма? Иҟазма ҳара ҳҿы ахәҷы кәашарақәа хазы? Иаанагоузеи «нани, шәырԥа» Здыруада ахәҷқәа рыкәашара иатәызар?
Макьана цқьа еилкааны иҳамам ҳжәытә кәашарақәа рыкәша-мыкәша ицәырҵуа агәаанагарақәа? арҭ реиԥш заҟа зҵаара цәырҵуазеи? Урҭ зегь рҭак ҟамҵакәа иаҳзышьақәргылома ҳжәытә кәашарақәа? Урҭ зеиԥшраҵәҟьаз цқьа еилымкаакәангьы, аҿыц кәашарақәа ҳзаԥҵару амилаҭ цәа рханы?
2. Ҳазхьымӡаз ҳахьҵәыуа мацара ҳтәар иаҳнаҭагәшьоузеи? Иахьа хырԥашьа змам усны иԥхьаӡатәуп, иажәазаргьы иашәазаргьы жәлар рҿаԥыц ҳәамҭа ахкқәа зегьы реизгара. Макьанагьы иҟоуп еизаагаша. Иааӡарым, наџьнатәгьы уи амилаҭ иазеиԥшу аус ду ишахәҭоу еиҿкааны иҟамызт. Џьоукы налагон, нас иааҟәҵуан, ирзымыздашаз уаҩ дҟаломызт. Абарҭқәа ирыхҟьаны иҳамҟәҵшшақәаз роуп зны-зынла ҳаидашшылоу ҳаидзыртәало, ҳхы-шәындыҟәра ҳанҭаԥшыргьы рацәак зҭаҳамбаауа. «Рацәак» сҳәеит, ус анакәха, ԥыҭ-чыҭк ҭаханы иҟазаарын ҳхы-шәындыҟәра. Аха еиқәханы иҳамоугьы шамахамзар аӡәгьы издырӡом. Иаҳҳәап, иаҳԥырхагада иахьа аԥсуа жәлар рмузыка, зыҽны анҵара ианалагаз инаркны нотала ишьҭыхыу зегьы еизганы, иаҭахыу аԥхьажәеи азгәаҭақәеи рыла еиқәршәаны иҭыжьзар? Ӡәыр дҟаларушь уи аҭахым зҳәара? Убри инаваргыланы зыԥшра ҟамҵакәа нап арктәуп ажәытәӡа иааркны аԥсуаа рашәаҳәашьақәеи рыкәашашьақәеи ирызкны ирҳәахьоу зегьы реизгара, рыҭҵаара, рцәыргара. Уи аус ҟаимаҭ шьҭызхша акадр ҳамам ҳазҳәома иахьа?
Ишԥаҭахыз џьара ҳаԥхьар, ма џьара иҳаҳар, абри аганахьала Аԥснытәи акомпозиторцәа Реидгыла иалшахьоу, ма иалшараны иҟоу?.
3. Иҟоуп, егьмаҷым сажәеинраалақәа рахьтә акомпозиторцәа ашәақәа злырхыз, аха макьана аҳәара уадаҩуп иарбан урҭ рахьтә ажәлар ирашәаҵәҟьахаз. Урҭ рыӡбахә анцәыраагах, ицәгьамзар ҟалап аԥхьаҩ идыруазар урҭ аԥсҭазаара шроуз атәы ҳазҳәо фактқәак.
Ажәлар рашәахк арҿиаратә мычқәа арҿыхоит, иаҳагьы иарҵаулоит ацәалашәарақәа, апоет иаԥиҵаран иҟоу ахаҿсахьа иаҳагьы еилыкка ибарҭахартә еиԥш мрахәагаҵас акы изақәнарԥхоит...
Сыҷкәнра санҭагылаз ауп ари...Аҟәантәи Ҷлоуҟа автобусла амҩа сықән, ааԥынра анҵәамҭахь инеихьан,
аҽны шоуран. Кындыӷ ҳаннеи,џьоук ҭыҵуан, автобус аангылеит. Акофҭа шкәакәа зшәыз аԥҳәызба қәԥшк ҳмашьына ашьҭахь ала дшааиуаз днаҳаҩсит, знык аҟарагьы ҳара ҳахь даахьаԥшит, зегьы игәарҭеит ԥшӡакы, еинаалак шлакәз. Уи лхы лзынарханы днеиуан, Аԥсуа рҵаҩратә техникум исыцалгахьаз, уажәы уи ақыҭан рҵаҩыс аус зуаз Қәеиза Лакәатаа-ԥҳа. Ҩышықәсаҟа ҵуан дсымбеижьҭеи, сара сахь дхьаԥшыр, ԥсышәак наласҳәарц сҭаххеит. Уи лхьаԥшра ззымариаз ани Кофҭа шкәакәа лакән, «О, бара , уа инеиуа, Кофҭа шкәакәа зшәу!» – сыбжьы налықәсыргеит, знык аҟара даахьаԥшзаргьы, даанымгылт.
«О, бара, уа инеиуа, Кофҭа шкәакәа зшәу!» – налышьҭасҳәахыит ҩаԥхьа, амашьынагьы ашырҳәа аҿынанахеит. Аԥҳәызба ссир сыбжьы лаҳазаргьы дазхьамԥшит. Сгәгәҭажьшәа сахьынхаз сарҭынчуамызт амҩа сахьынӡақәз, сахьнеишаз снеиаанӡагьы ажәеинраала хиан. «Кофҭа шкәакәа» раԥхьа ианҭыҵуаз, иуадаҩыз аамҭақәа ирыхҟьаны ихыбжа-ҿыбжаны иҭыҵит, аха ара композитор даҭахымхеит, ажәлар ашәаны ирҳәо иалагеит. Излаҟалазеи уи? Уаанӡа абарҭ реиԥш ацәаҳәақәа алан ажәлар рашәахк:
О, бара, уа инеиуа,
Кофҭа шкәакәа зшәыу!
Арахь бааԥшишь, хыир бымбеит,
Ирҳәо бмаҳауеи?
Саргьы «Кофҭа шкәакәа» аԥысҵеит жәлар рашәахк ашәагеи амотиви рыла, ҵакылагьы ажәлар ирҭахыз ранаҳәозшәа иҟалеит сажәеинраала.
Ҩажәак еихысҳәаалоит, убри аҽны сыбжьы
зықәсыргаз, аха знызаҵәыкгьы сара исызхьамԥшыз уи Кофҭа шкәакәа сгәаҿы иаанлыжьит ахаан сара сзы ԥсра-ӡра зқәм ахаҿсахьа. Зны-зынлагьы иара сазхьамҳәыр амуа сҭанаргылт.
Уахык ҵхабжьон ԥхыӡла саԥхьа даацәырҵхит уи Кофҭа шкәакәа, аха ажәак ласҳәаанӡа адыд сарҿыхеит. Уи аԥхыӡ иазыскит ажәеинраала «Иҭабуп, адыд!». Хараӡа Италиа, Флоренциа ақалақь аҿы ҩаԥхьа сылаԥш дыҵашәоит Кофҭа шкәакәа, аха ишыҟалац, дсызхьамԥшит, дныҵаҳа дцеит. Убри алаԥшҵашәара иахылҿиааит сажәеинраала «Аԥсуа ԥҳәызба, Кофҭа шкәакәа». Уажә ааигәа даҽа зныкгьы сазхьаҳәит уи ахаҿсахьа, изҩит ажәеинраала «Ҩаԥхьа Кофҭа шкәакәа». Абри аҩымҭала здыруада наӡаӡа ҳаиԥырҵзар уи маӡа-маӡа исышьҭоу ахаҿсахьеи сареи?
«Уа, раидари, уа раида гәшьаӡа,
Уа, раидари, Ҳаџьараҭ ахаҵа!..
Ҭауади-аамсҭеи амҩаду рхазыршҭыз,
Анхацәа рыцҳақәа иргәышьамхыз!..»
Абри ажәлар рашәа раԥхьаӡа иансаҳа, иаразнак сеиланаршит, насгьы исԥырымҵит, сахьцалак исышьҭан, иара ахаҭа акәзаргьы ҟалап ҩымҭак аԥысҵандаз ҳәа сазыҟазҵаз. Ақыҭақәа срылалан Акьахьба ишьҭа схыланы, сырҭаауан иҭахцәеи иуацәеи, дызбахьази, дыздыруази, аха зегь реиҳа исыцхраази жәлар рфырхаҵа ихаҿсахьа аилкаараҿы?
Саланахалан ахаҵашәа сҳәон,
Ажәҩан бзарыбзаруа аӡаӡаш аҳәон...
Уи акәхеит, ашәа ԥсыс исхалт сара,
Уи нахыс сахьцалак, ааигәа-хара,
Сгәы иҭахәҭ-хәҭуа инхон аԥарда:
Абар, абар, Ҳаџьараҭ ихаҭа!..
Иссируп, еиҭаҳәатәуп аԥсуа жәлар иаԥырҵаз «Ахра ашәа». Ҩыџьа аишьцәа ирцәыӡит агәреибагара уи ирзаанагеит атрагедиа.
Уи ашәахк иааҟәмҵӡакәа сгәы аҭахәҭ-хәҭра иаҿын адраматә поема «Ахра иаҿахаз» анаԥысҵоз.
Сажәеинраала «Амҳаџьараа ргарашәа» Иван Лакрба иалихыит иахьа еицырдыруа иҟалаз ашәа. Убригь уадаҩрақәак ахганы ауп арепертуар ишаланагалаз, аха ара аиҭаҳәара салагом, уи атәы сыҩхьеит. /Ажурнал «Алашара», 1985 ш.\
Жәлар рҟазара ахәҭақәа зегь реиԥш, акырӡа ибеиоуп аԥсуа жәлар рмузыка. Уи ажәлар рыԥсы злацәажәо абызшәа, ҭоурыхла наскьаӡа зхы зкыз, ашәышқәсақәа ирылган иаагоуп, шьаҭасгьы иамоуп адгьыл қәаарыхыҩцәа – анхацәа рашәаҳәареи рыкәашареи, бжьырацәала инарыгӡо ашәа, зны иаабоит ахала, даҽазны ашәеи арҳәагеи еилахәны, нас урҭ инрыцлалоит акәашарагьы. Жәлар рмузыка амҽхак акырӡа иҭбаауп иара ахкқәа хәҭа-хәҭала ҳрыхәаԥшыр, иаҳҳәап: аџьатә ашәақәа /аҽага ашәа/; ахәра ашәақәа; агара ашәақәа; анцәа рашәақәа;ашәарыцара ашәақәа; азар; аркәашагақәа; ахьӡыртәрақәа уҳәа убас иҵегьгьы.
Исҳәарц исҭахыу: ҳабацәа иаҳзынрыжьыз абасҟак ибеиазар, уи ужәрас измаз иахьатәи ҳпрофессионалтә музыка иҵегь алшахьазар акән, аха ус иҟамлеит. Ҳара ҳҿы, изыхҟьазаалакгьы. ихьшәаны ахы акит ари аҟазара ахәҭа, рацәак ахымҵыц, ақәԥшымҭа иҭагылоуп,аха ақәԥшра ахганы, аинҭәыларахь измиасит, еиҳарак уи зыхҟьо: усҟангьы уажәгьы ишахәҭо еиԥш акадрқәа рызҵаара; иҳазҳам ҳарҭ акомпозиторцәа, амузыкадырыҩцәа, адирижорцәа, анагӡаҩцәа /бжьыхкыцыԥхьаӡа ашәаҳәацәа/, арҳәагақәа зегьы рызҟазацәа.
Ҳавтономтә республикаҿы кырџьара иаартуп амузыкатә школқәа. Иаҳа-иаҳа еиӷьтәлатәуп урҭ русура,
аԥсуа музыкатә школқәа рҿы аҵаҩцәа зхысуа амаҭәарқәа ирыцҵатәуп аԥсуа жәлар рмузыка, аха ҳабанӡеиқәшәоу ҳарҭ рҵагала, программала?
Ҳалацәа хааҩарц ҳҭахӡам, апрофессионалтә музыка арҿиараҿы аиҵахара ҳамоуп анаҳҳәа, ҳнапқәа ҳгәдкыла зынӡак адәышкәаӷьаз ҳақәхеит акәӡам иаанагоу. Ирацәаҩӡамзаргь, ҳарҭ иҳамоуп баҩхатәра згым акомпозиторцәа, Аԥсны анҭыҵгьы рырҿиамҭақәа рдыруеит, урҭ рашәақәа кыр ажәлар ирылаҵәахьеит. Сара урҭ рықәҿиарақәа иреигәрӷьоу, иахьеи уахеи ирызҿлымҳау ҩызак иаҳасабала акы нарабжьызгарц сҭахыуп, ргәы иалсып ҳәа сыҟам, ҳаӷоу иаџьал цәгьахеит: ?/ акомпозитор азин имоуп жәлар рашәа аус адиулар /обработка/, аха уи инеигӡароуп ашәа даара амаршәа кны, даҽак ала иаҳҳәозар, аԥсы ахымхкәа. Изааӡарызеи ашәақәак убасҟак иԥсахыуп, изеиуоу ҳзымдыруа аҟынӡа. Иазхәцтәуп даҽакгьы: иҟазар акәӡами злакьысра ҟамло ашәақәа?! №/ Жәлар рмузыка уасхырс иԥхьаӡоуп,ус анакәха, акомпозитор иҵегь ихы иаирхәар ауп уи абеиара. Ҵоуп, иҩбоуп, ихԥоуп ахархәашьа. ҷ/ Ҳажәлар рмузыка, ишаабаз еиԥш, ибеиоуп жанрлеи, хкылеи. Убас аҽарҭбаан иҿиалароуп ҳара ҳапрофессионалтә музыкагьы, иазхоны иҟам ашәақәа раԥҵара мацара. :/ Иҵегь абла ҵар рыхганы иалԥшаалатәуп ашәа злырхраны иҟоу атекст. Ишдыру еиԥш, ажәеинраалақәа зегьы ирылҵуам ашәа. Амузыкаҿы хкык иаҭахыу атекст, даҽа хкык иазбзиахом. Насгьы ашәаны ианҳәатәха, ажәеинраала, ҵакыла еиқәшәшәа иҟазаргьы, џьара каҩбжьык ахылҵуазар ауп, ашәаны ирҳәаанӡагьы цхыраарада иҩагылартә еиԥш ԥсык ахазар ауп. Ажәа еихьыр-еиԥырқәа, ажәа гәаҩақәа, ихыжәжәа-ҿыжәжәа иааилышьу ацәаҳәақәа – арҭ рыла иаԥҵоу ажәеинраала акомпозитор изнарҵысуам ацәалашәара ҳаракы, игәы азырхыҭ-хыҭуам, нас излаԥиҵарызеи агәахәара
ҳазҭаша ашәа? Ус еиԥш иҟоу атексти ашәеи, ишырҳәо еиԥш, хәки шьхаки рыбжьазааит! Ишԥаҳҭахыу нас?
«Ажәеи ашәеи еилаӡароуп!»
Ажәлар, шәхаҵкы!
Аринахысгьы агәрӷьарақәа шәзыԥшызааит!
Аӡиас ахьышьҭрахь ицоит рҳәон ҳабацәа, аҭоурых хҭысқәагьы ус ауп, зны-зынла ишьҭрақәлоит, знык иҟалаз, ииасны хара ицаз, уаҳа хынҳәышьа амам ҳәа ззырҳәахьаз, амза аҭәымҭа еиԥш иҿыцҳҳраӡа, иаацәырҵлоит ауаатәыҩса рҿаԥхьа.
Убасшәа ауп ишыҟоу иахьатәи Абжьыуаа реизарагьы. Шәышықәсала традициа ду змаз – Мықә ақыҭа имҩаԥыргалоз абжьыуаа реизара, 1937-38 ашықәс еиқәаҵәақәа иаадыркны, напы цәгьала иаҟәрххьан; иашала ҳцәажәозар, бжьымхрак иаҩызан, иахьа уажәраанӡа шьақәгылашьак амамкәа иааиуан. Иахьа, Абжьыуаа рымацара ракәм, аԥсуаа зегь рҭоурых аҿы иаатит адаҟьа ҿыц. Иахьа еиҭашьақәгылт атрадициа неиҵых змаз Абжьыуаа реизара . Иаҳа инҭкааны иаҳҳәозар, иҟьаҟьаӡа иаатит Мықә ашҭа агәашәқәа. Иаатит жәларак рлахьынҵа мҩақәызҵо аус дуқәа рыӡбарҭа, аныҳәақәа раан, зықьҩыла ауаа реибабарҭа, ргәрӷьарҭа, рысас дкыларҭа, рыкәашарҭа, рышәаҳәарҭа, рҽыбӷаҟазарҭа.
Абжьыуаа ари еиԥш инарҵаулан аҵакы змоу аҭыԥ ԥшьа дара ираҭәазу ираҭәамзу уи зқьы шықәса уажә аԥхьа иара аҭоурых иаӡбахьан.
Ҳара ҳера иааркны 9-тәи ашәышықәсазы, Аԥсуа ҳәынҭқарра ианасакьаҳәымҭаз, Аԥсҳа Леон ахԥатәи аԥсилиаа, дара урҭ ракәмзи абжьыуаагьы, иахьырзеиԥшыз ҭыԥк аҿы иргыларц иӡбеит ныҳәарҭак.
Аԥсҳа иҽи икәадыри еиқәҵаны, ицныҟәацәа ҟәӷақәа иваӷӷа иреиӷьӡоу ҭыԥк аԥшаара данаҿыз, иагьаџьара днанагеит, аха Мықә ақыҭа данааи, дзахымсит, даангылт. Избан акәзар, ара уаанӡа иалырххьаз ԥшьа ҭыԥын – ԥшӡарҭан, ныҳәарҭан, ақыҭақәа ирҿахырсҭан.
Аԥсҳа Леон а-10-тәи ашәышықәса аҩбатәи азыбжазы иргылан далгеит, иахьанӡагьы абри иӷьазӷьазуа игылоу Мықәтәи абаа. Уи нахыс ари атәылаҿацә аҟны иҭбаахеит ақьырсианра амҽхак. Шәышықәсақәак рзы Атәыла зҭагылаз ауадаҩрақәа ирыхҟьаны, иангәгәҭажьлахоз ҟалон абраҟа жәлар реизара неиҵыхқәа, аха есқьынагьы аныҳәарҭа аҩнуҵҟа иххаӡа иаркын ацәашьқәа, Мықә ашҭа иқәҩуан ҳажәлар рашәақәа, аԥҟацаҳәа игон аҽыбӷаҟаза иҟамчы абжьы...
19-тәи ашәышықәса алагамҭазы, ишдыру еиԥш, Аԥсны Урыстәыла иадлеит, аха макьана аҳра азынханы иҟан. Аҳ Ҳамыҭбеи Чачба ихгара аламҭалазы џьабаа ду адбаланы ирҿыцит Мықә абаа. Ус иҩагылеит 1864 шықәса, аурыс ҳәынҭқар шьакаҭәарыла Кавказ имҟәыҵеихалахьан, аҵыхәа ԥҵәеит Аԥснытәи аҳрагьы. Аҳ Ҳамыҭбеи Чачба иҭаацәагьы иаргьы ахыргеит Урыстәылаҟа, ҭыԥс изалырхит ақалақь Воронеж. Аҳ дахыргаанӡагьы дычмазаҩын. Тҟәарчалтәи аӡрыԥхаҿы ҽыхәшәтәра дшыҟаз ауп иааиԥхьан, дышдырбаандаҩыз. Жәа-мзы заҵәык роуп уаҟа иниҵыз, уаҳа илнамыршеит ичымазара, Воронеж дыԥсит итҟәан ирымаз аҳ. Уаанӡа иҟаиҵахьаз ауасиаҭ амч ала, аҳ Ҳамыҭбеи Чачба дыржит абра Мықә абаа аҩнуҵҟа. Иара абраҟа джуп аҳ иԥа Гьаргь Чачбагьы.
Ишыжәбо еиԥш, абраҟа, Мықә абааҿы, инҵәараны иҟазаарын Аԥснытәи аҳцәа рҵыхәтәа.
Ҩажәак еихысҳәаалоит, аҳ Ҳамыҭбеи Чачба Мықә абаа мацара акәмызт иалхны имаз. Абжьыуаа рҿы даҽа џьарак-ҩыџьарагьы иԥшәымарҭақәагьы хиан. Ажәытә Очамчыра ҳәа иахьашьҭаз изгылан аҳҭны, иара убас Акәасқьа ақыҭаҿгьы, уа иҟоуп иахьагьы «Аҳ иӡыхь» зыхьӡу аӡыхтарҭа.
1866 шықәса кәркәа мза аналагамҭазы абра Мықә абааҿы инарҭбааны имҩаԥган аҵыхәтәантәи Аԥсны аҳ Ҳамыҭбеи Чачба иԥсыжра. Усҟан Бзыԥ аӡиас инҭарсны, Шәача азааигәаранӡа инхоз асаӡқәеи ахҷыԥсааирыда, урҭ аублаақәеи дареи актәи амҳаџьарра иагахьан, егьырҭ аԥсуа хылҵшьҭрақәа: гәмаа, ԥсҳәаа, абжьаҟәаа, гәлрыԥшьаа, далаа, ҵабалаа зегьы еибганы иҟан, рыԥсадгьыл иқәрымцацызт, абарҭ рхаҭарнакцәа жәпаҩыла иалахән зыӡбахә ҳамоу аҳ иԥсыжра. Сара сзыхьӡаз ақәра ду змаз абыргцәа изларгәалашәоз ала, аҳ анышә данарҭа аҽны, уажә абраҟа саси ԥшәымеи еизаны иахьыҟоу, Дәаби Мықәи аӡиасқәа ахьеилало, ашҭа ҭбааҿы, аԥсыжрахь иааиз аԥсуа хылҵшьҭрақәа рхаҭарнакәцәа зегьы алахәны, имҩаԥган азеиԥш еизара ду.
Аҭоурых нҵамҭақәа изларҳәо ала, аизара иалахәз иаахтны ирылацәажәеит ргәалақәа. Зхатәы ҳәынҭқарра змырхыз аԥсуа жәлар хақәиҭрак рымамкәа иҿанаҳәеит аурыс ҳәынҭқар имҩаԥигоз аколониалтә политика. Аимак-аиҿак ыҟазаргьы, аизараҿы иаақәгылалак зегьы хҭак еицҭадыршәуан: иаарзымычҳауа аҟынӡа инеихьан, аҳәынҭқар имчхара хьанҭа ирықәӷәӷәоз. Ԥсҭазаашьас иҟоузеи шьҭарнахыс? – абри азҵаара акәӡан аҭак рыԥшаауаз.
Ус ишьҭамбеит, харанӡагьы инаҩит ари аизара ахәлҟьа-ҿылҟьа, инаӡеит аҳәынҭқар Алықьсандр II иҟынӡагьы, уи аҽны ара, Мықә ашҭан иҟаз аизараҿы аԥсуаа агәнха ӷәӷәақәа ирымаз иаахтны ишалацәажәаз атәы иҩны иаԥхьа иқәрҵахьан.
Иалкааны иазгәаҭазарц ахәҭоуп: иахьа аизара ду
ахьҳамоу ашҭаҿы абраҟа ауп аҵыхәтәанӡа аԥсуа хылҵшьҭрақәа зегьы злахәз аизара ахьымҩаԥысыз, уи нахыс аԥсуа хылҵшьҭрақәа зегьы џьарак еиқәшәартә еиԥш аамҭа зыҟамлеит. Еицәаз аҭагылазаашьа бааԥс азыԥшызаарын Аԥсны. Рацәак мырҵыкәа иҟалеит Лыхнытәи ақәгылара, шықәсыкгьы мҵит, иҵысит аҩбатәи амҳаџьырра, жәа шықәса ааҵуаны ӡхыҵра дуӡӡак еиԥшхеит ахԥатәи амҳаџьырра.
Иккаӡа иҭацәит Аԥсны!
Абарҭ наха-аахашьак змам аҭоурыхтә хҭысқәа уанрызхәцуа, аҳаҭыр иаҳагьы ишьҭыҵуеит, аҵакы иаҳагьы иҭбаахоит иахьатәи ҳаизара ду ахьымҩаԥысуа Мықә ашҭа. Даҽа зныкгьы агәра аагоит ари адгьыл алхра машәырны ишыҟамлаз, ари аҭыԥ ԥшьа аӡбахә аҭоурых наскьа иагәлганы ишаагоу.
Иахьа Мықә ашҭа имаԥысуа Абжьыуаа реизара, аҷыда ҟазшьа шьҭнахит: ара иааиз Аԥсны егьырҭ араионқәа рхаҭарнакцәа рымацара ракәӡам, иахьа ҳара иаҳҭааит асасцәа дахьқәа, ҳгәрӷьара ҳацеиҩыршарц иаҳзааит, уажә ааигәа Нальчик Адунеизегьтәи адыг жәлар рконгресс иалахәз, атәылақәа жәпакы рахьынтә амҳаџьыраа ирхылҵыз, ара иҟоуп урҭ асасцәа ираԥганы иаҳзаазгаз Нхыҵаа ҳашьцәа: аҟабардақәа, ачеченцәа, аингәшцәа, ачерқесқәа, абазинқәа, аидыгқәа, ашаԥсыӷқәа. Ара иҟоуп ҳабацәа рыԥсадгьыл Аԥсны аабандаз ҳәа иазгәкуа иаҳзааиз Ҭырқәтәылантәи аԥсуаагьы.
Абас ала, иахьатәи ҳаизара ишьҭнахыз амҽхак, зынӡа ирмаҷӡан иахәаԥшырц зыӡбазгьы, иааӡарым, иҟоуп урҭ реиԥш аҳарамқәагьы, зегь акоуп, ари аҭоурых ҵакы шаанахәаз мап рзацәкуам.
Аҟәа амшын аҿықә аҿы идыргылараны иҟоу амҳаџьырра иалаӡыз ашьхарыуаа ҳгәалазыршәо абаҟа аҿаԥхьа жәацы имҩаԥысыз аизара иҳанаҳәаз рацәоуп, зегь раԥхьаӡагьы Мраҭашәаратәи Кавказ иқәнхо
ашьагәҭ жәларқәа: аԥсуааи адыгақәеи иаҳа-иаҳа рҽеизааигәартәуеит, анкьа зны ишыҟаз еиԥш рыжәҩахыр еибырҭарц рҭахыуп, рыцәгьеи рыбзиеи еилазарц рҭахыуп.
Кавказ иашьагәҭу егьырҭ ҳашьцәеи ҳареи хараӡатә иаагоу ҳҭоурых мҩаҿы аџьабаа дуқәа еидаабалахьеит. Ҳадгьыл хазына аиқәрхаразы зныкымкәа ашьарҩаш еицкаҳҭәахьеит, урҭ ирасҳәарц исҭахыу: иӡыҭит, ҳәа уаҩ дақәгәӷыртә иҟоуп ҳаиҟәзҭхоз, иҳабжьажьыз анаҟә ҵааршә. Иаамҭоуп уажәшьҭа ҿык аицҭацәажәара, ажәҩахыр аибыҭара, анапеикәршара! Ҳарҭ шьала-дала шьҭрак иатәу, аишьцәа ҳзы, сара сыхәҭаахь ала, иҟам аидгылара аҵкыс еиӷьу даҽа мҩак, уи аҵкыс мчы змоу даҽа еиқәрхагак!
Абжьыуаа рымацара ракәӡам, лада иҟа, ҩада иҟа, мшын нырцә иҟа, аԥсуа жәлар зегь рзыҳәан иахьатәи ҳаизара даараӡа игәҭгагоуп, иргәрӷьагоуп, шьҭамырӡгоуп!
Амилаҭ еизыҟазаашьақәа ирыхҟьаны шықәсқәак раахыс Аԥсны ауадаҩрақәа иҭагылоуп. Џьоук рыбз рҿыҵит: аԥсуаа сасцәоуп, ҩышәҟа шықәса ракәхап иҵуа, иахьаанагаз уаҩы изымдырӡо абри адгьыл иқәнагалеижьҭеи ҳәа, иаарҿашәалак рҳәоит, ҳабызшәа аҭоурыхгьы рзырхәанчар, ҳқьабзқәа ишакәм изрыхцәажәар – ныҳәак еиԥш ирԥхьаӡоит. Ҳаԥсуа ҳәынҭқарра, ҳреспублика, ирзышьҭымхуа хьанҭаран рыжәҩахыр иқәҳазшәа иааҟәмҵӡакәа иазымақаруеит, иахьырбо рыла ашьа хыҵәалоит. Урҭ зхы аҷыдахаз хы зҭахӡам, аҭоурых анарҳә-аарҳәра иашьцылахьоу, ауаҩытәыҩса иламыси ихаҿреи зцәыӡхьоу, ажәларқәа реичырчара акәӡоуп хықәкыс ирымоу.
Бгара зқәм бахә дук еиԥш абарҭ ацәгьа шьыцрақәеи залымдарала ацәажәарақәеи ирҿагылоит жәпаҩык ҳашьцәа злахәу иахьатәи ҳаизара!
Абри ашҭа ԥшӡа, иара иазыԥҵәоу аргыларақәа зегьы
анынагӡахалак, иаҳагьы иԥшӡахараны иҟоуп. Аус злоу, иккаӡа иҭацәны, рахә ҳәырҭаны иаанымхар ауп, шықәсык ахь знык ари ашҭа еиужь уаала иқәҭәаалар ауп, иқәҩлар ауп аԥсуа иажәеи, иашәеи, иҟамчы шьҭыбжьи, ара иҟаларан иҟоу иааинырслан ирҳасабыз акы акәмхароуп, араион аҿы иҟоу амчқәа зегьы алархәны, заанаҵ цқьа изызхәцны ишьақәдыргылаз акы акәхалар ауп!
Ажәлар шәхаҵкы! Гәк-ԥсыкала ишәыдысныҳәалоит иахьа абра, Мықә ашҭан имҩаԥысуа, акыр тәылақәа рахьынтә жәпаҩык асасцәа дахьқәа злахәу Абжьыуаа реизара! Аӡиас ахьышьҭрахь ииасит, ишьҭрақәлеит аҭоурых, зқьы шықәса ирҭысхьоу Мықә абаа, алахь еиҵыхны игәрӷьаҵәа еизаз иҳалаԥшуеит, еиҭашьақәгылт шәышықәсала атрадициа ду змаз Абжьыуаа рзеиԥш ус!
Араион иқәнхо дарбанзаалакгьы, змилаҭ аизҳазыӷьара иазхәцуа, дыԥҳәыс-дхаҵа, дхәҷы-дду, дасу илшо ала дазааԥсалар ауп, иахьа Абжьыуаа рыгәҭаны зхы зкыз аус ду! Ҿыцәаарак ақәмзааит иахьа Мықә ашҭа еиқәлаз аԥсуа жәлар рашьцәа гәакьақәеи дареи зықәгәрӷьаз уи адоуҳатә мца!
Иахьатәи ҳаиқәшәара еиҿызкаазгьы, аиқәшәара зҽалазырхәзгьы ари нахысгьы абзиарақәа шәзыԥшызааит!
Ҳашьцәа аҿарацәа Ҭырқәтәылан инхо аԥсуаа рыхҭылҵ, иахьа аԥсуаа зыԥсадгьыл зшьапы ықәзыргылаз, шәгәы иҭашәкыз аус ҟаимаҭқәа рынагӡаха шәоуааит!
Алаӷырӡ зыншылаз амҩаду еималаӡом, есқьынгьы амҩасҩы изыԥшуп! – рҳәо саҳахьан ҳабацәа. Иахьа лабҿаба ижәбоит уи шҵабыргыу. Ижәбоит, абар амҳаџьырра иагаз, аха аԥсреи аӡреи зхы ацәынзырхаз, иахьа амшын нырцә инхо аԥсуаа рыхҭылҵ арԥарцәеи аҭыԥҳацәеи аҵара рҵарц иааны ҳҿар иахьаарылагылаз. Ари машәыршақә иҟалаз усым, амилаҭ ԥеиԥш ахь уаҩы дхьазырԥшуа акы акәны иԥхьаӡатәуп.
...Сынаԥшымҭаз аҭоурых ԥарда ааимҟьахын, сылаԥш нарықәшәеит асахьа хырзаманқәа. ...Шәҩыла, зықьҩыла ӡхыҵра дук ҟалазшәа еихыҩаӡәа инеиуеит амшын ахықәахь рхы рханы, аҳәса, ахацәа,ахәҷқәа... Аҵәыуабжьқәа ирылыҩуеит аӷзааҳәа жәпаҩык еицырҳәо амҳаџьыраа ргәаҟ ашәа.
Акәмжәахәа зшәу аҭаҳмада иҩны дандәылҵуаз, иҟама аԥынҵала иҭиӷьӷьааит иҩныргәы, уаԥсҵәы қыџь-қыџьла ишьҭихыз анышәнап макәанк инҭеиԥсан, имаҟахы инадиҳәалеит, иҭаацәа зегьы аарӡырҩны инарылеиҳәеит иуасиаҭ
– Дадраа, уа ҳахьнеиуа атәым дгьыл аҿы, рацәак сзынҵышам, лассы сынарцә мҩа сықәлоит, џьаҳаным
еилашыра сҭаблыр шәҭахымзар, абри снышәнап сгәы инықәԥсаны анышә сашәҭ!..
О, анаџьалбеит, заҟаҩгьы заҟа нышәнап рыманы амшын ихылазеи? Заҟаҩгьы амҩа бааԥс рызхымгакәа амшын иахәлабгазеи? Заҟаҩгьы изызгәаҟуаз уи анышәнап рмоуӡакәа рынарцә мҩа иқәлазеи?
Исҳәарц исҭахыу: рмаҟахы иадҳәаланы мшын нырцәҟа иргаз уи анышәнап алабжыш мацара акәмзаап иагәлаз, уи иҭаҵәахны иамазаарын ԥсра-ӡра зықәӡам абзиабара, ааи, аԥсадгьыл абзиабара!
Уи аахыс 125 шықәса инархылахьеит, аха амҳаџьырқәа зҭашәаз аҟымҟымра иазмырцәеит, уи иԥшьоу, иҳаракӡоу ацәалашәара!
Лабҿаба ижәбоит иахьа ҿыцәара зқәм уи абзиабара амцабз еиԥш ишҩыҵхахаз! Уи ргәы иҵамшуазҭгьы, лашарбаган ирзыҟамлазҭгьы, арахь, рыԥсадгьыл ахь, Аԥсныҟа рхы дырхарымызт амҳаџьыраа рыхҭылҵ.
Арҭ зыԥсадгьыл зшьапы ықәзыргылаз аҿара-цәа аҵара мацара акәзар ирҭахыз, Ҭырқәтәылангьы имаҷӡам ауниверситетқәа, Ҭырқәтәыла иналҵны наҟ Европаҟа рҿынархаргьы, иаҳҳәап, Италиа инеиргьы, уа адунеи зегьы иреиҳабу Падуиатәи ауниверситет уҳәару, Римтәи уҳәару, заҟа рҭахыу ауниверситетқәа рыԥшаарын... Аха, уахь рхы дмырхеит иахьа ҳзеигәрӷьо ҳашьцәа ҿарацәа!
Амҳаџьырқәа Аԥсны ианықәрцоз шьеи лаӷырӡи аныршыланы излацаз амҩаду ианылаз Аԥсныҟа даанагоит уаҳа даҽаџьара хырхарҭак амаӡам.
Ҳашьцәа аҿарацәа!
Шәыԥсадгьыл шәшьапы анықәшәыргыла аҽны инаркны, шәара шәаԥшәмацәоуп, Аԥсны иаҭаауа асасцәа бзиала шәаабеит ҳәа рашәҳәар шәылшоит!
Шәарҭ ныҟәара, анаԥш-ааԥшразы амҩа шәықәымлеит, шәарҭ аҵара шәҵаларц шәааит, ус анакәха,
шықәсыла ижәбараны иҟоу аџьабаа дуқәа шәаԥхьа ишьҭоуп!
Ҳарҭ иҳамҳәаргьы шәарҭ ишәымбо шәыҟам иахьа Аԥсны зҭагылаз ауадаҩрақәа. Ари аҭагылазаашьа хьанҭа иҟоу шәыԥсҭазаара ианымԥшыр залшашам, аха акы иазеицакуа иҟам шәарҭ арахь шәхы зырхаз Аԥсадгьыл абзиабара! Уи ахаангьы иҿыцәоу мцабзӡам, есқьынагьы иххаӡа еиқәуп.
Аҵара шәзырҵараны иҟоу шәырҵаҩцәа хеигӡарак ҟамҵакәа аџьабаа шәызырбалашт. Уахь ала сгәы иаанагом џьара еиҵахарак ҟалап ҳәа!
Араҟа ишәԥылаз шәашьцәа аҿарацәеи шәареи шәеизааигәаха, шәыжәҩахыр еибышәҭа, ишырҳәо еиԥш, ҿык шәеицҭацәажәа, уи уалԥшьаны ишәыднаҵоит ҳаԥсадгьыл Аԥсны!
Зыԥсадгьыл зшьапы ықәзыргылаз аҿар, аҵара ахьышәҵо ауадақәа шәаардәылҵны, аратәи шәҩызцәеи шәареи шәеилагыла, шәыхәмаруа-шәыччо ақалақь шәалаланы шәаннеиуа, ижәдыруазааит, аҵлақәаҵәҟьа шшәеихырхәо, геи-шьхеи гәрӷьаҵәа ишшәыхәаԥшуа! Изаҳауада акәмзар, зны-зынла лоунытә иқәԥсычҳауазаргьы ҟалап ҳаԥсадгьыл. Шәара ишәеигәрӷьоит, аха убри аамҭазы иара иахашҭуам, аамҭала зны наӡаӡа иацәыӡыз аԥҳацәеи аԥацәеи!
Хҭацәыхак шаашәоулак, шәҿынашәха ақыҭақәа рышҟа, шәнапала еиқәшәҵа, шәныҽҳәатәа аԥсуа ихәшҭаара. Шәымҩахыҵ ачарақәа ахьыруа. Акаҩҳәа ашәак анаацәырыргалак, шәаргьы инацшәырӷызла, зынгьы ахапа аарымыжәдала. Арԥыск дкәашо данаақәлалак, шәаргьы ахыуҳәа шәнаивагыла. Уажәы избо џьысшьоит, ԥҳәызба еинаалак, лӡара каткато, шәарҭ, ҳашьцәа шәахьынтә аӡәы дыԥшаласха даницкәашо!
Иаԥхьан зны исҳәан еиԥш, шәарҭ аџьабаа дуқәа шәаԥхьа ишьҭоуп, еиҭа инҭкааны иаҳҳәозар,
аҵарадырра ашьҭкааразы шәшьапы нықәшәыргылеит раԥхьатәи амардуан, нас даҽа мардуанк, нас даҽакы, еиҳа-еиҳа шәҽыҳарашәкуеит, шәызнапык иакыуп акалами арҵагақәеи, егьи шәнапы иакызароуп алашарбага!
Иазҵаатәума нас уи закә лашарбагоу атәы?
Уи ахаангьы ҿыцәашьа зықәӡам Аԥсадгьыл абзиабара ауп! Уи шәыжәлар гәакьа рымаҵушьа шәақәзыршәараны иҟоу мычхара дуӡӡоуп! Уи адунеи атәылақәа жәпакы рҿы иҟьаны ирылаԥсоу аԥсуаа рыԥсадгьыл ашҟа ирыԥхьо лашарбагоуп!
Мрагылара дыҟа, мраҭашәара дыҟа, мшын нырцә дыҟа, дахьыҟазаалакгьы, мышкахамшк аҵыхәа, ԥсыуа зхылаҳәоу зегьы, Аԥсны жәҩан аҵаҟа имеизар ада ԥсыхәа шыҟам, абри ауп иҳанаҳәо уи алашарбага!
Ари нахысгьы абзиарақәа шәзыԥшызааит!
Аҵыхәтәантәи ашықәсқәа рзы, есуажәааныла, ҳәсеи-хацәеи, хәҷи-дуи рыла иқәҭәаауа иалагеит Мықә ашҭа. Ари зегь ҳзыҳәа – гәрӷьароуп, гәҭгагоуп! Жәашықәсала еиԥҟьаны иҟаз Абжьыуаа реизара ахьышьҭрахь ихынҳәит!
Хараӡа ицахьоу ашәышықәсақәа иаадыркны, ирацәаӡоуп ари Ашҭа зшьапы ықәзыргылахьоу асасцәа. Аха иахьатәи ҳаиқәшәара уаҩ иибац сасдкыларак еиԥшым, иахьатәи ҳаиқәшәара хашҭшьа зықәӡам аҭоурых ҵак шьҭнахуеит.
Ишыжәдыруа, арҭ амшқәа рзы Аԥсны имҩаԥысуеит аԥсуа жәлари, адыга жәлари, ркультурақәа рфестиваль. Ари аныҳәа ду рхы аладырхәрц абрахь иааԥхьоуп аҳәаанырцә тәылақәак рҿы инхо-инҵуа аишьцәа аԥсуааи адыгақәеи.
Аԥсны аполитикатә ҭагылазаашьа кырӡа ианыуадаҩу, иахьабалак аихәлахарақәа аныҟоу, ажәлар ргәы анҭынчым, абри аамҭазы ҳашьцәа рымҩахыҵра – гәшьҭыхган иаҳзыҟалаз усуп.
Шьак, дак еицалҵыз аԥсуааи адыгақәеи, Кавказ шлаӷәаӷәа, иаҳа инҭкааны иаҳҳәозар, Аҩада Мраҭашәаратәи иара ахәҭа ныџьнатә аахыс ӡәыр дашьагәҭзар – арҭ аҩыжәларык роуп. Гәаҟрас ирхырымгац иҟоузеи аԥсуааи адыгақәеи, урҭ зегьы уаҩы имбо уаҩы имаҳауа иҟам – аҭоурых нҵамҭақәа ирынӡалом. Аха арҭ ажәларқәа идмырӡит рмилаҭ хәшҭаарақәа, еицамкит рыламыс, ирымпыҵымҟьеит рхаҵара, аҳәаҭыхла ирыхьчеит, иахьагьы ирыхьчоит зда ԥсыхәа рымам рхақәиҭра.
Иҟан аамҭак, уи рацәакгьы ҵуам, шьак иалҵыз аишьцәа еибабар аныҟамлоз. Рышьа змаӡам ӡиас хышхыҵәак ҳабжьысны инеиуазшәа, нырцә-аарцә ҳанханы ҳаҟан, ҳаиҟәҭхан. Аха, анцәа иҳәозар, иаҳаиаҳа иҭабоит уи аӡиас ҭәагшуара. Аҭоурых шьҭрақәлеит – абри ауп иҳанаҳәо ҳашьцәа рымҩахыҵра.
Ус анакәха шьҭарнахыс инагӡаны ишьақәгы-лароуп ҳабацәа иаҳзынрыжьыз аԥсеиқәрхага: даҽак ала иаҳҳәозар, аишьцәа гәакьақәа рхақәиҭреи рхьыԥшымреи рзыҳәа ақәԥараҿы ирыгымзар ауп: ажәҩахыр еибыҭара, аизыӡырҩра, ахшыҩ еилаҵара, зегь рыла аицхыраара.
Ажәлар шәхаҵкы!
Саси ԥшәымеи аишьцәа иахьа ҳшьапы зықәгылоу ари аҭоурых дгьыл, Мықә ашҭа захьӡу, – Абжьыуаа реизарҭа, аҿы зцәажәо иҟазҭгьы, иҳанаҳәаша
рацәаӡаны иамоуп. Убарҭ рахьтә хҭысзаҵәык шәгәаласыршәарц сҭахыуп.
Иахьа ҳазҭагылаз иуадаҩӡоу аамҭа иқәнаргыло азҵаарақәеи уи аҭоурых иаҳзыннажьыз ахҭыси кырџьара еиқәҿырҭуашәа збоит.
Ишдыру еиԥш, Урыстәылатәи аҳәынҭқар имҟәҵакыз имчра ду Кавказ иалазырҵәоз имаҵзуцәа 1864 шықәса рзы аҵыхәа ԥырҵәеит Аԥсынтәылатәи Аҳра. Ичымазара агәхьаа мкыкәа Урыстәылаҟа дахыргеит аҳ Ҳамыҭбеи Чачба. Жәы-мзы заҵәык роуп, уаҳа ихымҵгәшьеит аҳ. Апрель мза 16 1866 шықәса рзы иԥсҭазаара далҵит, ари ҟалеит ақалақь Воронеж.
Иԥсымҭазы иҟаиҵаз ауасиаҭ инақәршәаны, аҵыхәтәантәи Аԥсны аҳ Ҳамыҭбеи Чачба дыржит абра ҳаԥхьа иӷьаз-ӷьазуа игылоу Мықә абаааҩнуҵҟа.
Аԥсы анышә данарҭа аҽны, абыржәы ҳзықәгылоу Мықә ашҭаҿы имҩаԥысит аԥсуа хылҵшьҭрақәа рхаҭарнакцәа злахәз аизара. Иазгәасҭоит: усҟан аԥсуа хылҵшьҭрақәа зегьы еибганы иҟагәшьан, асаӡқәеи ахҷыԥсааи рыда, урҭ аублаақәеи дареи амҳаџьырра иагахьан.
Адокументқәа изларҳәо ала, жәлар рыгәҭыха ҳәарҭан ауп ишымҩаԥысыз ари зыӡбахә цәырызгаз аизара. Излацәажәоз азҵаарақәа зегь раԥхьа игылан – мчыла ирымҟәыҵырхыз рхатәы ҳәынҭқарра алахьынҵа.
Зқьы шықәса инареиҳаны аҳәынҭқарра змаз аԥсуаа, мчыла ирымҟәҵырхит рхатәы ҳәынҭқарра. Нас уи хьаас иҟарымҵар ҟалозма, хақәиҭра бзиабарала иааӡаз ҳажәлар?!
Шәарҭ шәазхәц нас: акакала иааԥхьаӡаны 57 шықәса аԥсуа жәлар алхәдартәит рхатәы ҳәынҭқарра. Анцәа рҭыԥ ҳәа иԥхьаӡаз Аԥсны ԥшӡа, Аԥсны барақьаҭ, еиқәрццак хынтә амҳаџьырра иҭанарцәыз ԥшәыма дызмамыз дгьылхеит, еибакәеибахеит, дегьызмаха
еимырҵәон ари адгьыл абарақьаҭра. Ижәуазеи уара, шәус алам ари адгьыл ҳәа разҳәодаз, аԥшәмацәа амҳаџьырра иагахьан. Аԥсны ианхалан иҟаз маҷҩык аԥсуаа ракәзар, урҭ аҳәынҭқар изакуан аҿаԥхьа ахара зду жәларны иԥхьаӡан.
Уи ашьҭахь аԥсуа ҳәынҭқарра еиҭашьақә-гылеит, даҽа шьаҭак амазаргьы, 1921 шықәса рзы. Уи нахыс ижәдыруеит иҟалаз: гәаҟреи, мчымхареи, амилаҭ зинқәа рыхәаҽреи, шьеи лаӷырӡи иахнамгаз ҳәа иҟоузеи Ареспублика Аԥсны.
Ишаабаз еиԥш, аԥхын 1866 шықәса рзы, аҵыхәтәантәи Аԥсны аҳ анышә данарҭа ашьҭахь, аԥсуа хылҵшьҭрақәа рхаҭарнакцәа алархәны, абра Мықә Ашҭан имҩаԥгаз аизараҿы зегьы реиҳа ажәлар ргәы змырҭынчуан иҟаз азҵаарақәа ируакын аԥсуа ҳәынҭқарра аиҭашьақәргылара. Иахьагьы уи азҵаара ду ишахәҭоу еиԥш иӡбатәны аԥсуа жәлар рҿаԥхьа иқәгылоуп.
Иазгәаҭазарц ахәҭоуп, аҳәынҭқарра аиҭашьақәргылара анаҳҳәо, уи иаанагом иахьа иҳамоу ҳ-Республика иара иақәнагоу азинқәа ахьамам иахырҟьаны аӡбахә ҳамҳәаӡар ҳҭахыушәа, мамзаргьы анкьа зны иҳамаз ҳҳәынҭқаррақәа рыхсаалақәа инарықәршәаны аамҷыдарахаз даҽа ҿыцрак адаагалар ҟамлошәа еиҭашьақәҳаргыларц ҳгәы иҭоу ҳреспублика.
Ҳазну аамҭа ҳхы аҟны иааганы, аԥсуаа милаҭк аҳасаб ала, дара ирықәнагоу рзинқәеи, рҭаххарақәеи зегьы рҭак ҟаҵаны ихьыԥшым аҳәынҭқарра – абри акәхоит зыргылара еихырсыӷьтәым ҳара ҳхықәкы.
Аԥсны иқәынхо, еишьцәаҵас еибаԥхьаӡо амилаҭқәа зегьы зинла еиҟаразтәуа, аха иара убри аамҭазгьы, зқьы шықәсала ари адгьыл иашьагәҭу, уаҳа даҽаџьара ԥсадгьыл змаӡам аԥсуа жәлар рзинқәа гәцәс иамазар акәхоит зыргылара нап аркыу ҳара ҳҳәынҭқарра.
Дызусҭада мышк ала аҳәынҭқарра шьақәзыргылахьоу? Уи зымҽхак ҭбааӡоу жәлар рзеиԥш ус, иаҭахыуп аџьабаа ду, иаҭахыуп аамҭа.
«Ҩыџьа аҽыбӷаҟазацәа рҽыжәлашьа еиԥшым-зар ҟалоит» – рҳәон ҳабацәа. Уи зхысҳәаауа ари азҵаара ду аӡбарахь ҳназго амҩақәа еиԥшымхар ҟалоит, амҩақәа рылхраҿы агәаанагара еиқәмшәар ҟалоит, азҵаара ду акәша-мыкәша аимак-аиҿак цәырҵыр ҟалоит, иахнаԥаауа дшыҟало еиԥш, иаҵнаԥаауагьы дҟалар алшоит. Уи шәарҭам, жәытә аахсгьы идыруп: аимак-аиҿак аҿы ауп аиаша хымкых ахьиуа.
Сара сыззааиуа: ари еиԥш азҵаара дуӡӡа аӡбара аус аҿы иҟамлароуп ццакырак, аха иара убри аамҭазгьы, иҳаҩҳмыжьроуп аҭоурыхтә шансқәа, еилаҵатәуп иҳамоу иреиӷьу ахшыҩқәа, иҳагымхароуп ачҳара, иҳагымхароуп харанаԥшра. Ҳажәлар ирылшо шаадыруа еиԥш, ирылымшоугьы аадыруазар ауп!
Ажәлар абзиара шәықәзааит! Аурҭ бааԥс иацҟьаз аԥсаатә реиԥш, аԥсуаа цҟьаны адунеи атәылақәа жәпакы ирылаԥсоуп. Иашала ҳцәажәозар, урҭ аҳәаанырцә инхо-инҵуа аԥсуаа хыԥхьаӡарала акырӡа еиҳауп Аԥсны иқәнхо аԥсуаа раҵкыс. Ҳаԥсадгьыл аԥеиԥш усқәа ҳанрылацәажәо есқьынагьы иаҳгәалаҳаршәалароуп, ҳагьазхәцлароуп ҳмилаҭ тәылак аҿы ишыҟам, иԥыҵәа-ԥыҵәҵәа адунеи ишалаԥсоу.
Ҳаигәрӷьаны ишәылаҳҳәарц ҳҭахыуп: иахьатәи ҳаизара иалахәуп аҳәаанырцә тәылақәак рахьынтә иаҳзааз ҳашьцәа. Ара иҟоуп аԥсуаа, ара иҟоуп адыгақәагьы.
Бзиала шәаабеит ҳәа шәаҳҳәоит ҳашьцәа! Ҳшәеигәрӷьоит! Хықәкыла иаҳзааиз аԥсуаа, шәагымзааит шәыԥсадгьыл Аԥсынтәыла!
Ԥсыуа зыхҳәалоу зегьы иалахәзароуп рыԥсадгьыл аҿы имҩаԥысуа аусқәа, зегь раԥхьаӡагьы абри еиԥш зымҽхак ҭбааӡоу аус дуӡӡа – аԥсуа ҳәынҭқарра алахьынҵа.
Иаҳхаҳаршҭрым, мраҭашәарахь ала аԥсуаа иҳаванхоз ҳашьцәа аублаақәа ирԥеиԥшхаз: Шәышықәса рыҩнуҵҟала урҭ аныӡааит адунеи, милаҭ еибгак аҳасаб ала, инҵәеит, уаҳа иҟам аублаақәа!
Урҭ рыԥсадгьыл анырцәыӡ – ирцәыӡит зегьы!
Схы насырхарц сҭахыуп ҳашьцәа адыгақәа рышҟа. Еиҭасҳәахуеит, шәарҭи ҳареи шьак ҳаицалҵит. Кавказ шлаӷәаӷәа наџьнатә аахыс ӡәыр дашьагәҭзар – зегь раԥхьаӡа аԥсуааи адыгақәеи роуп. Иҟоуп уи заҳарц зҭахым, аха иҟаҳҵарызеи, аиаша абла уаҩы изҭымхыц макьана!
Аԥсуа жәлар рхы агәра шырго еиԥш, агәра ганы иҟоуп ихьыԥшым аԥсуа ҳәынҭқарра аиҭашьа-қәргылараҿы, иаҭахханы иҟалозар, адыгақәа ишҳагырмыжьуа аиашьа ицхыраара!
Ажәлар шәхаҵкы! Кавказ анаҳҳәо зегь раԥхьаӡа ҳаблақәа нарыхәаԥшуеит, жәпакы алегендақәа зхырҳәаахьоу, ажәҩан хыла иҵызԥсаауа акаҵәара дуӡӡақәа, иаҳҳәап: Ерцахә, Ельбрус уҳәа убас даҽа акык-ҩбак.
Иара убасҵәҟьа Кавказтәи ашьагәҭ жәларқәа рдоуҳатә культураҿы иаанханы иҟоуп адауаԥшь фырхацәа рхаҿсахьақәа. Урҭ рыламыси рхаҵареи рзыҳәан ҿырԥшыганы иаанхоит ауаатәыҩса ргәы аҿы иага аамҭа царгьы.
Убас зыхьӡ нагоу, кавказаа зегьы еицырдыруа хаҵак дрылоуп Нхыҵ, Ашәтәылатәи иаҳзааз ҳасасцәа.
 
Зыԥсҭазаара иалҵхьоу аҩыза гәакьа игәалашәара есқьынагьы игәхьрҵысыгоуп, аха ишԥаҟоуҵари, уаҳа ԥсыхәа ыҟамзар акәхап.
Сҩыза ду Гьаргь Алықьса-иԥа Ӡиӡариа анышә данаҳҭоз аҽны, аџьабаратә митинг аҿы сықәмгылар сгәы иазымчҳаит, исгәалашәоит, абасшәа ауп сшалагаз сажәа: Аԥснытәи ашьха дуқәа иреиҳау руак еилаҟәбаса
ицеит ҳәа саҳар иаҳа ихасҵарын, адауаԥшь иаҩызаз сҩыза иҟамзаара схаҿы исзаагом.
Иахьагьы ус ауп, мшы аҽны еиԥш сҩызеи сареи ҳаивагыланы ҳнеиуашәа ауп сшыҟоу.
Игәасҭахьеит, аԥсҭазаараҿы гәаҟра бааԥсык санақәшәалак. агәамч ӷәӷәа зҵоу сҩыза ибжьы саҳауеит: «Ак хьаас иҟоумҵан, уааигәара сыҟоуп!»
Аҩыза гәакьа ихамышҭра, даныҟамгьы иԥсы ҭоушәа иқәӷәӷәара – машәырны изыҟалом.
Гьаргь Алықьса-иԥеи сареи ҳшыҷкәнцәаз ҳаибабеит, рацәак мырҵыкәангьы ҳаилибакааит, наунагӡагьы ҳаиҩызцәахеит.
Аԥсҭазаараҿы иагарыуахк ала аиҩызара шьақәгылоит.
Уи аамҭаз Аԥсны зҭагылаз агәаҟрақәеи азалымдарақәеи роуп, ари ахаҵеи сареи ҳаиҩызара еилымшәо еилазырҵәаз.
Идыруп, 1918 шықәса иааркны ақырҭуа меншевикцәа амҩаԥгара иалагахьан аԥсуа жәлар рхақәиҭра зхәаҽыз амилаҭ еилыхра аполитика.
Асовет мчра анышьақәгылагьы, уи аполитика заҵа имыӡрыз, иаҳагьы аҽарҭбааит, иаҳагьы адацқәа арӷәӷәеит. Избан акәзар, уи аполитика амҩа азылырхуан зегь зымчыз Сталини Бериеи.
Иаҳа ихтны иаҳҳәозар, урҭ ауаатәыҩса зцәымӷыз Сталини Бериеи, Қырҭтәылатәи амилаҭеилыхцәа рзыҳәа аԥсуа жәлар цәҟьаран икыдырҵеит: «Шәырмеигӡан, шәреихсла!» ҳәа адҵа нарыҭаны. Аԥсуа алфавит қырҭуа графикала ирыԥсаххьан; иадыркит аԥсуа школқәа,иаҳагьы аҽарҭбааит Мраҭашәарантәи Қырҭтәыла араионқәа рҟынтәи ахҵәацәа аагара; апрессаҿы машәыршақәгьы уаҩы иԥыломызт ҩажәак: «аԥсуа жәлар». Даҽакала иаҳҳәозар, аԥсуа жәлар рыдгьыл аҿы дара сасцәахеит, амҵарсыҩцәа иааз аԥшәымацәахеит. Нас иаанхазеи уажәшьҭа?
Аԥсуа Институт аҿы аус зуаз хҩык аҵарауаа:
1. Ӡиӡариа Гьаргь Алықьса-иԥа,
2. Шьаҟрыл Кәаҵиа Семен-иԥа
3. Нас сара, 1947 шықәсазы ЦК ВКП/б/ ашҟа иааҩит
ашәҟәы аԥсуа жәлар зҭашәаз агәаҟрақәа арбаны. Акоммунист партиа Аустави апрограммеи ирныз ҵабыргыҵәҟьаз џьаҳшьон усҟан. Хҩык аԥсуа жәлар рыҷкәнцәа, акоммунист партиа аштаб ахь рхы нарханы ҿырҭуан: «Ҳаи, абааԥсы, милаҭк абылра ишаҿу шәымбаӡои, шәҳацхраа!» ҳәа, аха урҭ рыҵәаабжьы аӡәгьы имаҳаит.
Аԥсны агәаҟрақәа зынҩылаз ашәҟәы Қарҭҟа идәықәҵан. Ашшыԥхьыӡ наган иззашшыз ирыҭан.
Ҳәараҭахыума, ара иҩашьаӡом аус шауз «абласаркьа» инапы.
Иаҳзырымҳәаз ҳәа иҟоузеи, ҳарҭ ахҩык, аха ҳаԥсы еиқәхеит, аҟымҟымра ҳашҭагылазгьы, Ӡиӡариеи Шьаҟрыли анаука иаҿын, сара – алитература.
Аӡрыҩцәа даҽа хҭыскгьы рыхшыҩ азысышьҭырц сҭахыуп.
Ирацәоуп Гьаргь Алықьса-иԥа иаԥиҵаз инаукатә усумҭақәа, аха даҽакы иалаҩашьаӡом, аԥсуа жәлар ртрагедиа дуӡӡа амҳаџьырра иахҳәааны уи иаԥиҵаз иҩымҭа ду. Ари ашәҟәы Кавказтәи ашьхарыуаа зегьы рзыҳәангьы ԥсра зқәм баҟаны иаанхоит иага аамҭа царгьы.
Иазгәасҭарц сҭахыуп, Гьаргь Алықьса-иԥа ихы адырԥсыланы уи аҩымҭа ду аԥҵара данаҿыз, саргьы аҭоурыхтә роман «Ацынҵәарах» аҩра нап асыркхьан. Уи идыруан аус хьанҭа снапы шасыркыз. Џьара ихәарҭаз документк иԥыхьашәар, иаразнак исықәшәартә иҟаиҵон. Исгәалашәоит абри еиԥш хҭыск 4 ароман «Ацынҵәарах» актәи ахәҭа саналга, Гьаргь Алықьса-иԥа исырбарц сҭаххеит. Иаргьы мап иҳәозма,
деигәрӷьан идикылт. Иара ида аӡәгьы имбацызт ари анапҩыра. Уахыки – ҽнаки рыла даԥхьеит ароман актәи ахәҭа. Гәк ала исыдиныҳәалеит, сгәы азирхаҵеит, сыхшыҩ ззысышьҭлашазгьы сеиҳәеит.
Исҳәарц исҭахыу, Гьаргь Алықьса-иԥеи сареи арҿиаратә ус аҿгьы ҳаизааигәан, ҳажәҩахыр еибыҭан, избан акәзар, ҳаидызкылоз ҳаман.
Уи аамҭаз Аԥсны зҭагылаз агәаҟрақәеи азалымдарақәеи рцәыргара адагьы иаҳҭахын зегьы ираҳарц, зегьы ирбарц Ҳаԥсадгьыл аҭоурых аҿгьы ахырзаман шахнагахьаз. Иаҳҳәап: амҳаџьырра.
Аԥсны Ареспублика иахнагеит аџьынџьтә еибашьра. Иреиӷьыз аҵеицәа рхы ақәрҵеит Рыԥсадгьыл. Адунеи ажәларқәа агәра ргартә ирбеит аԥсуа жәаԥҟа аҵакы: «Ар маҷ хьӡы ргеит!»
Дызлаҿаҳәаз аҳәагәжь ԥыххааса ицеит, наунагӡа ихы дақәиҭхеит Абрыскьыл!
Иахьагьы заҟа даҭахны дҟаларызыз аԥсуа жәлар рҵеи хьӡырҳәага Гьаргь Алықьса-иԥа Ӡиӡариа. Уи аԥсуа ҭоурыхтә наука арҿиареи аҿар рааӡареи рҿы заҟа илшарызыз! Аха уа мацара акәхарымызт, иаҳагьы иҭбаахон уи ауаҩ иааникылоз аҭыԥ.
Идыруп, имариоуп аҳәынҭқарра арбгара, аха иуадаҩуп ашьаҭа ҿыц аҭаны аҳәынҭқарра ашьақәргылара.
Аԥсны аиааира шагазгьы ауадаҩра иҭагылоуп.
Иахьеи уахеи ацхыраара рыҭалатәуп Аԥсны иахагыло аиҳабыра.
Дышҳалагылац дҳалагылазҭгьы заҟа ихәарҭахарызыз жәлар реизыӡырыҩраҿы, рнапы еикәршараҿы, насгьы уаҩы игәы ҭызшьаауа ацәырҵрақәа рҿагылараҿгьы Гьаргь Алықьса-иԥа Ӡиӡариа иажәа ҟәши, ихшыҩи, иԥышәа дуи!
Аха анаука усзуҩы ду иаҳзынижьыз ирҿиамҭақәа ыӡуам, иԥсуам, ус анакәха, Гьаргь Алықьса-иԥа Ӡиӡариа
акгьы имыхьӡеит, мшаҽны еиԥш дҳавагылоуп, ес-ииуа дрыциуеит, ес-аашацыԥхьаӡагьы ашәаԥшь дацгылоит!
Ари нахысгьы абзиарақәа шәзыԥшызааит!
Акультура аусхкқәа рҵыхәала ҳаинтеллигенциа рхаҭарнакцәа ахьеиқәшәалоу ари ахыбраҿы иҟалаз уахатәи ҳаиԥылара, иага ирмаҷны, иага ирмариан ахә сшьап уҳәаргьы, зегь акоуп, аҭоурых ҵак шамоу иаанхоит.
Избан акәзар, аԥсуа культура, иналкаан иаҳҳәозар, аԥсуа ҟазара аҭоурых аҿы, иахьауажәраанӡа зда ҟамлацыз хҭысуп, уахатәи ҳаиԥылара зыбзоуроу.
Абар уажәшьҭа шықәсык ҵырц акгьы агӡам, Аԥсны иахаԥхоижьҭеи ахақәиҭра мра жжаӡа! Идыруп, уи ахақәиҭра аӡәгьы иааган ҳамҭас ириимҭеит, еибашьралеи, шьакаҭәаралеи аԥсуа жәлар иргаз хақәиҭроуп, еибашьралеи шьакаҭәаралеи ҳадгьыл иқәцоуп ақырҭуа фашистцәа!
Ишыжәбо еиԥш, ганк ахь ала, ҳреспублика иахаԥхоит ахақәиҭра мра жжаӡа, егьи аган ахь ала, ҳара иаабоит, анацәа рылабжышқәа, ашәы еиқәаҵәа, жәпаџьара анышәынҭрақәа...
Ҳажәлар абри еиԥш ашықәс хьанҭа ианҭагылаз аамҭазы, Москвантәи Аԥснынӡа иааӡеит ԥсыуа ҭыԥҳак лыбжьы. Уи аеҵәа кыднаԥаартә еиԥш иҳаракын, иџьашьахәтәын, игәшьҭыхган!
Алабжыш зҿашызгьы, аҵәца кны иныҳәозгьы, абџьар кны игыло Аԥсны аҳәаа зыхьчозгьы, зегьы ргәы шьҭнахыит, зегь аргәрӷьеит уи абжьы!
Ари – Герзмаа-ԥҳа Хьыбла лыбжьы акәын.
Сара ауаатәыҩса зегьы лахьынҵак-лахьынҵак шрымоу хазҵақәоу среиуоуп. Дарбанзаалак илахьынҵа изалнахыз дақәмшәар ҟалом.
Герзмаа-ԥҳа Хьыбла даниуаз ауха ашацәа ааин аҩны ахыбра иаақәтәеит, иины инкашәаз аԥшқа илзыршон ллахьынҵа.
«Ԥшралагьы сахьалагьы акы згым лакәхааит!»
Дызныларан иҟоу лымҩа иага ихьанҭазаргьы днанагалааит анасыԥқәа рышҟа!»
«Баҩхатәралагьы деиқәшәазааит, зегьы раԥхьаӡагьы лара лҟыбаҩ иалазааит иреиӷьӡо абжьы!»
«Абри аԥҳәызба лҭәымҭа даннықәло аамҭазы, агәаҟра бааԥс иҭагыларан иҟоуп лыԥсадгьыл. Убасҟан даацәырҵааит абри аԥҳәызба лыжәлар рзыҳәа дыхьӡырҳәаганы, дгәҭгаганы, дмырхәаганы!»
Аӡрыҩцәа шәхаҵкы! Ишыжәбо еиԥш, аԥсуа ҭыԥҳа, ашацәа лылахь ианырҵаз аԥеиԥшхәқәа акакала дрыниоу дааиуеит.
Акыр иаҳзаԥсоу ҳаҳәшьа Хьыбла! Бырҿиаратә усқәа рҿы ари нахысгьы ибзыԥшызааит аихьӡара дуқәа!
Идыруп акы: жәлары зегьы ршьапы неиқәргыланы иршәииз аҵлаҵәҟьагьы, иныҵҩааны ицоит! Жәлар зегьы еицҿакны ирныҳәаз ауаҩы, есқьынагьы анасыԥқәа изыԥшуп!
Акыр иаԥсоу Хьыбла! Ибанасшьарц сҭахыуп сышәҟәы. Ароман «Ацынҵәарах» урыс бызшәала «Последниҟ из ушедших» захьӡу ала иаатуеит иара. Аха ашәҟәы гәаларшәагас ҳәа снапы наҵаҩны быҭара сылымшеит, ашәҟәы иақәзҩыр акәхеит ажәеинраала хәҷыкгьы:
Герзмаа-ԥҳа Хьыбла,
Быҟазааит насыԥла!
Бара – Аԥсны амрахәага,
Быбжьы ссир – хьӡырҳәага,
Ишгац игалааит,
Адунеи зегь иахьӡалааит!
Аринахысгьы агәрӷьарақәа шәзыԥшызааит!
Адунеи атәылақәа жәпакы ирыланхо аԥсуаа рхаҭарнакцәа, хыԥхьаӡарала имаҷҩымкәа, Ареспублика Аԥсны убас инарҭбааны еиқәшәауа иахьа уажәраанӡа иҟамлаӡацызт.
Иахьа аҷыдахаз ари адгьыл зшьапы ықәызмыргылац ауаҩы иакәзаргьы, аԥсуа иԥсадгьыл аҿы дсасӡам, даԥшәымоуп. Абрахь иааиз аԥсуаа зегьы гәк-ԥсык ала ишәыдысныҳәалоит иахьатәи ҳаизара! Иара аизара ахаҭа иазеиӷьасшьоит ақәҿиарақәа, шәарҭ аизара иалахәу зегьы аринахысгьы шәаԥшәмара шәагымхааит!
Аԥсуа жәлар рҭоурых аҿы зда ҟамлацыз акы акәны иԥхьаӡатәуп иахьатәи ҳаизара. Арҭ амшқәа мрахәага лашараны наунагӡа ианхалашт Аԥсны аҭоурых.
Абар уажәшьҭа шықәсык ҵырц рацәак агӡам Ареспублика Аԥсны иахаԥхоижьҭеи ахақәиҭра мра жжаӡа.
Адунеи атәылақәа жәпакы рҿы инхо-инҵуа аԥсуаа
рхаҭарнакцәа Рыԥсадгьыл аҿы еизартә еиԥш, еицырзеиԥшу аусқәа ирыхәаԥшыртә еиԥш алшара рызҭаз иаҳхаагаз аибашьраҿы аԥсуа жәлар иргаз аиааира ду шакәу изыбзоуроу зегь рзыҳәангьы уажәшьҭа еилкаахеит.
Аԥсынтәыла иахьа аибашьра бааԥс иазыннажьыз ауадаҩрақәа ириааиуа аргылара иаҿуп ихьыԥшым аҳәынҭқарра. Ишдыру еиԥш, жәлар рхақәиҭреи ахатәы ҳәынҭқарра аргылареи дара-дара иузеидго иҟам, еилахәуп. Ашьарҩаш каҭәаны ахақәиҭра знапы аҿы иаазгаз ажәлар ирымазар акәӡами ахатәы ҳәынҭқарра? Аха ахатәы ҳәынҭқарра зладыргылазыз урҭ рнапқәа ԥахны иҿаҳәазҭгьы?
Ԥсыуа зхылаҳәоу зегьы дарбанзаалакгьы, дахьынхозаалакгьы шьаҿак еихигацыԥхьаӡа, амза аҭәымҭа еиԥш, иҿаҿаӡа иаԥхьа иаагылалароуп зыԥсадгьыл зхы ақәызҵаз афырхацәа рхаҿсахьақәеи, урҭ рыхьӡ-рыԥшеи, рхаҵарақәеи.
Аԥсуа жәлар ашәарҭа бааԥс ианҭагыла. аибашьра раԥхьатәи амшқәа иаадыркны, абџьар шьҭыхны иҳадгылт ҳашьцәа гәакьақәа: абазақәа, аҟабардақәа, ачерқесқәа, адыгеаа, ачеченцәа, ауаԥсаа. Ҳаԥсадгьыл ахақәиҭразы иҳацеибашьуан хатәгәаԥхарала абрахь иаҳзааиз аказакқәа, аурысқәа.
Ирацәаҩымзаргьы ари аибашьра рхы аладырхәт Ҭырқәтәылантәи, Шьамтәылантәи аԥсуаагьы.
Аҩадахьы еиқәсыԥхьаӡаз ажәларқәа иреиуан абџьар шьҭыхны иҳацеибашьуаз рахьтә, аӡәым-ҩыџьам, ижәпаҩуп Аԥсынтәыла зхы ақәзҵаз.
Дарбан аԥсыуазаалакгьы игәы аҵан иҭаҵәахны имазароуп урҭ афырхацәа рхы ишамеигӡаз уара узы, сара сзы, ани изы, зегь ҳзы!
Иахьа уара улеи-ҩеиуа удгьыл гәакьа уанызар, иухшаз рхатә школаҿы аҵара рҵозар, уабацәа рхәшҭаарақәа еибгазар, Ареспублика Аԥсны аибашьра
хырзаман ахганы, иахьа аҽеибыҭара иаҿызар – абри зегьы Аԥсны ахақәиҭра азаазгаз афырхацәа ирыбзоуроуп.
Дарбан аԥсыуазаалакгьы иахьа ахақәиҭра мра жжаӡа ианҳалаԥхо аамҭазы Аԥсадгьыл ацхыраара аҭыԥаны аиакәм ныҟәзгаз идыруазарц ҳҭахыуп: уи ихымҩаԥгашьала Аԥсны зхы ақәзҵаз афырхацәа рҳақ дшаӷрагылоу, урҭ хакәла адамра ишаирсуа!
Цқьа иӡырҩыз имаҳарц ҟалашам урҭ афырхацәа ргәамҵ быжьқәа: «Ишәыхьзеи, абааԥсы! Ахақәиҭра мра жжаӡа ҳреспублика ианахаԥхо аамҭазы ҩнуҵҟала аҽеиҿкаашьа шәақәмшәеит, избан? Дасу ихы иааҭашәалак ҟаҵо иҿынеихар, нас изырӷьарыда Ҳаԥсадгьыл ианылаз ахәрақәа? Изырбарыда ҳанацәа ирҿашу рылабжышқәа?
Ианбаршәырхуеи нас ҳаҳәшьцәа зҭабылуа ашәы еиқәаҵәа?»
Дарбан аԥсыуоу ари еиԥш агәҿкаага бжьы змаҳауа?
Дарбан аԥсыуоу, ламыси дини зцәыӡхьоу џьоук ракәмзар, иацәымшәауа ажәлар рышәиԥхьыӡ?
Ҳабацәа есқьынагьы агәра ргон: «Жәлары зегьы еицҿакны иршәииз, ҵлазаргьы иныҵҩаа ицоит, ӡиасзаргьы цәыкәбарк ҭаршәымкәа иҭабоит, дуаҩызаргьы, ихаҭа имацара иакәм, ихшазгьы, урҭ ирыхшазгьы, мышк ахамышк аҵыхәан, жәлар рышәиԥхьыӡ рхьымӡар ҟалом!»
Нанҳәа мза 14, 1992 шықәса мшиқәаҵәан ианхалоит Аԥсны аҭоурых. Уи аҽны иалагеит аԥсуааи ақырҭқәеи реибашьра, иаҳа инҭкааны иаҳҳәозар, Аԥсны иажәлеит ақырҭуа фашистцәа иазыҟарҵаз бџьар хкыла еиқәных еибыҭаз ар еиқәаҵәа.
Аԥсуа жәлар аибашьра ргәы иҭамызт, рҽазыҟаҵангьы иҟамызт.
Адунеи атәылақәа еизҵаауан: «Еимаркуазеи, еибамшьыр амуа гәаӷс ирыбжьалазеи арҭ зқьышықәсала еидынхалоз ҩы-жәларык?»
Наскьа иҟоу атәылақәа ракәм, ааигәа-сигәа иҳадынхалозгьы, аҳәаанырцә нарылаҵаны ирыздыруамызт, иахьагьы цқьа еилкааны измамгьы маҷыҩӡам, акыр шықәсақәа раахыс аԥсуааи ақырҭқәеи ашьаҟәаҟәа шрыбжьажьыз.
Жәытәӡа аахыс аԥсуа жәлар ирхыргахьоу агәаҟрақәеи азалымдарақәеи зегьы ҳрылацәажәарым, урҭ ҵҩа змаӡам роуп усгьы, иаагап 50-60 шықәса раахыс ҳажәлар ирхыргахьоу атәы.
Зегь раԥхьаӡагьы ҳнадгылашт аԥсуааи ақырҭқәеи реизыҟазаашьа атәы. Уи, аҩадахьгьы исҳәан еиԥш, ашьаҟәаҟәа аҷыдахаз даҽак узахьыӡҵо иҟам.
Зегь ишеицырдыруа еиԥш, 1921 шықәса рзы Аԥсны ишьақәгылеит Асовет мчра. Акакала иааԥхьаӡаны жәашықәса Аԥсны ихьыԥшымыз Республикан. 1931 шықәса иааркны, Сталини Бериеи ргәаԥхарала, аԥсуа жәлар ирзымҵаа-ирзымԥшаа Аԥсны иамырхит ахьыԥшымра, автономтә республикак аҳасаб ала иаларҵеит Қырҭтәылатәи Ареспублика.
Уи нахыс Аԥсны зқәмшәаз ҳәа иҟоузеи? Жәлар ршьаблакьаҩ Бериа, Москваҟа диазгашаз амаҵура ҳарак данеиҽырбоз ашықәсқәа рзы акән ари аамҭа. Иара аџьныш раԥхьа днаргыланы, ақырҭуа милаҭеилыхыҩцәа жәашықәсала аҟәҟәаҳәа изеихсуаз цәҟьарахеит Аԥсны! Азеижәтәи ашәышықәса аҩбатәи аҽеиҩшамҭазы амҳаџьырра ӡхыҵра дук еиԥш изжәылаз, аха зымцахә змырцәаз аԥсуа жәлар изакәтә лахьынҵа еиқәаҵәааз ирзыԥшыз!
1936 шықәса анҵәамҭазы, Аԥсны аҳәынҭқарра ашьақәргыларазы аџьабаа ду збахьаз Ареспублика анапхгаҩы Нестор Лакоба Қарҭҟа иԥхьеит. Уи акәхеит ашьаблакьаҩ Бериа Лакоба иҩныҟа днымҩахиган ашҳам иҭаны дишьит.
Мызқәак ииасхьан, Бериа изыӡырҩцәеи иареи еиҵарҟәаҟәеит мцы мацарала еиҿартәаз, аԥсуа жәлар шьаҭанкыла иқәзхшаз ашьаус бааԥс.
Ажәларқәа рԥыза ҳәа изышьҭаз Сталин инеигәдҵан ишьразы Аԥсны еиҿкаазшәа атеррористтә гәԥ, уи напхгара аиҭозшәа Нестор Лакоба. Уи мацара акәмхеит, иаҳагьы ириқәаҵәан иӡбан ари ашьаус. Аԥсуа жәлар Асовет мчра рцәымӷызшәа, иара азыҳәа цәгьамзар бзиа ҟарымҵозшәа – абрахь икылган уи ахырхарҭа.
Нас уаӷеимшхарахеит! Аԥсны иахаҳаит аамҭа еиқәаҵәа. Инеиԥынкыланы иалагеит аҭакра. Абраҵәҟьагьы иазгәаҭазарц ахәҭоуп: баша-машақәак ракәмызт, змилаҭ усқәа рыӡбараҿы жәҩахкыла иалырхуаз, иаҭаххаргьы змилаҭ аҿахәы зҳәашаз рылакән абахҭақәа зладырҭәуаз. Ари аӡхыҵра бааԥс изацәымцеит Нестор Лакоба иҭаацәарагьы. Иԥҳәыс Сариа абахҭаҿы апалачцәа амагәшьхәа дадыргеит. Иҷкән заҵә Рауф иакәзар, 14 шықәса шихыҵуаз дҭаркит, уаҳа дагьызҭымҵит абахҭа, хаҭала ашьаблаҟьаҩ Бериа иҟаиҵаз адҵала аҟәҟәаҳәа илеигәдҵаны дыршьит.
Еихсыӷьшьак амамызт аҭакра, абахҭақәа ҭәын ипеипеиуа. «Ажәлар раӷа» ҳәа ахара нарыдԥхьаӡаланы ашьырҭахь инаргон алабжыш еиԥш ицқьаз, акгьы зхараӡамыз ауаа.
Аӡҩыбжьа ақыҭа иатәу Баӷлани Ешыра агаҿеи – абарҭ аҩҭыԥк рҿы уаха шаанӡа еихсыӷьуамызт ахысбыжьқәа. Ашьра зқәмшәакәа иаанхаз, ҿааҳәра рмоуртә еиԥш иахыргон Сибраҟа. О, анаџьалбеит, Сибра зыхьӡу уи адгьыл мчымхарҭаҿы анышә иамоу ахаҳәқәа раҵкыс иаҳа ирацәазар ҟалап, изызхымгакәа ахьҭа иагаз абаандцәа рыбаҩқәа!
Адунеи аҿаԥхьа џьара акы ала ирҵабыргтәын аԥсуа
жәлар рықәхразы имҩаԥыргоз уи аполитика шьаҭарӡга. Уи аамҭазы иаразнак ицәырҵит аӡәымкәа ҩыџьамкәа
ақырҭуа ҵарауаа, Павел Ингороҟва раԥхьа днаргыланы.
Ишдыру еиԥш, Ингороҟәа иоуп раԥхьаӡа ихацзыркыз аԥырхага ӷәӷәа ҟазҵаз антинаукатә теориа: аԥсуаа ҳәа жәлары ыҟаӡам, «абхаз» зыхьӡу қырҭқәоуп, жәытә-натә аахыс ари адгьыл иқәнхоит. Урҭ амилаҭеилыхцәа рҳәашьала ҳцәажәозар, «аԥсуицы» захьӡу 200 шықәса рышьҭахь ауп Аԥсны ианықәнагала, урҭ хатәы бызшәагьы рымам, хатә ҭоурыхгьы рымам, иахьынтәаанагазгьы уаҩы издыруам...
Ингороҟва дицыԥҵәахан дааивагылт И. Адамиагьы. Уи иҭижьит анаука зынӡак иацәахароу, ашовинизм аидеиа мацарала иаԥҵоу ашәҟәы «Ақырҭуа жәлар аргылараҿ рнапҟазара» захьӡу («Грузинское народное зодчество»).
Шәазыӡырҩ уи антинаукатә шәҟәы азыҳәан ҳҵарауаҩ ду, апрофессор Шьалуа Инал-иԥа ииҩуа:
Амилаҭеилыхцәа ари еиԥш «ацыфа» анроугәшьа инызкылодаз, Қырҭтәыла аиҳабырарахьтә абӷа рыман усгьы, иалагеит аҳәацәара!
«...Ас инаӡам ажәлар иазыруазеи ахатәы школқәа!» – рҳәан, аԥсуа школқәа адыркит, иалагеит қырҭ бызшәала аҵара.
«...Ас инаӡам ажәлар иазыруазеи ахатәы нбанқәа!» – рҳәан, аԥсуа ҩыра ақырҭуа алфавит ахь ииаргеит.
«...Шәзыдтәалоузеи, уара шәыблақәа ҭыхыума, ишәымбаӡои Аԥсны адгьыл ҭацәқәа шыҟоу?» – абас бжьык ааҩит Қарҭынтәи. Уаҳа аҭахызма ана-ара рыргылара иналагеит ақырҭуа қыҭа ҿыцқәа.
Заа ишазгәаҭаз еиԥш, Мраҭашәара Қырҭтәылантәи иааргоз ахҵәацәа ма аԥсуа қыҭақәа ирыландырхар акән, ма аԥсуа қыҭақәа инарыварххны индырхар акән. Уи хықәкыс иамаз еилкаауп: ас иаҳа иманшәаламзи аԥсуаа ассимилиациа рзура!
«...Закәзеи, уара, уахьынаԥш-ааԥшлакгьы аԥсуа географиатә хьыӡқәа роуп улаԥш иҵашәо! Ари қырҭуа дгьылзар, атопонимикагьы иара иазшаны иҟазароуп!» – Қарҭынтәи иааҩхит абжьы.
Уи акәхеит, иаразнак икыдышәшәеит жәытә-натә аахыс аԥсуа жәлар ирдыруаз аҭыԥ хьӡқәа, урҭ рцынхәрас икыдлеит ақырҭуа хьыӡқәа.
Ажәлар шәхаҵкы!
Ара зыӡбахә цәырызгаз аус шьаҭарӡга, аӡәы исеиҳәан акәӡам, сара сызхааныз, аамҭала сгәы ҭызшьаауаз, сыблақәа рыла избақәаз роуп урҭ афактқәа.
Иахәҭоуп абраҟа иазгәаҭазарц: аԥсуаа иҳахьыз ҳахьит ҳәа рхы рыкәаҽ, рнапқәа ргәҵаԥса итәамызт. Иҟан убри аполитика шьаҭарӡга аҿагылара згәаӷьқәазгьы. Убарҭ ауаа сыруаӡәкыуп саргьы. Урҭ ашықәс еиқәаҵәақәа раан ҳарҭ аҿагылара згәаӷьыз аҩызцәа ҳашшыԥхьыӡ «Иаҳзыруа шәымбаӡои?» ҳәа ҿыҭбжьык, арҵәаа ҳәа ҳәҳәабжьык иаҩызан, аха уи ҳаҳәҳәабжьы ЦК ВКП(б) анапхгара аҟынӡа ишахәҭаз еиԥш имнаҩит, избан акәзар, СССР зыхьӡыз атәыла дуӡӡа ҩыџьа ақырҭқәа, Сталини Бериеи рнапаҿы иҟан. Дара рмаҵура ҳаракқәа рҿы итәанаҵы, дара рыда Кавказ аӡәгьы дзалацәажәомызт. Кавказ дара рабацәа ирҭынхаз дгьылк еиԥш ирыԥхьаӡон.
Шәарҭ шәазхәц нас, урҭ аҩыџьа ианаарҭахха, Нхыҵ-Кавказ иашьагәҭыз жәларқәак ахырзаман рзыҟалеит. Иахыргеит ачеченцәа, аингәшқәа, аҟарачқәа, абалкарқәа. Аҟарачқәа ахьынхоз рыдгьыл Клухортәи араион нахьӡырҵан, Қырҭтәыла иадырҵеит. Иахыргаз абалкарқәа рынхарҭа, Кавказ ашьхақәа раҳ Ельбрус Ҟабардаа рбызшәала иаҳҳәозар Ошха-махо налаҵаны, ари адгьылгьы Қырҭтәыла иадырҵеит.
Ҳазлацәажәо ашықәс еиқәаҵәақәа раан Ҟабарда-Балкариатәи апартиа обком актәи маӡаныҟәгаҩыс аус зуаз Кумехов игәалашәара ахьынтәи сышәзаԥхьарц сҭахыуп ҭыԥ заҵәык.
Иҳанаҳәозеи ари адокумент? Жәларык шьаҭанкыла инықәхны, рыԥсадгьыл даҽа жәларык рыҭара. Ажәак ала «аӡә дымԥсыкәа, аӡә бзиа ибом», абар нас, афашист теориа ахаҭаҵәҟьа!
Уи акәӡами нанҳәа мза 14, 1992 шықәсазы Аԥсны ар 432
ажәызҵаз Қырҭтәылатәи анапхгаҩцәа гәҭакыс ирымазгьы?
Иқәгылан ҳәа ицәажәоит усҟан аԥсуаа рахгара азҵаатәгьы. Иахаану иргәалашәоит Аԥсны џьара-ҩыџьара иааган идыргылахьан атовартә дәыӷба ҭацәқәа.
Изларҳәо ала, Сталин ха-жәа заҵәык ииҳәаз «еиӷьӡами аԥсуаа қырҭуаҳтәыр?!» – иаӡбеит ари азҵаара.
«Агениақәа ргени» ииҳәаз ҟалар акәмзи, убри нахыс ауп, аҩадахьы ишысҳәаз еиԥш, ақырҭуа милаҭеилыхыҩцәа иаҳагьы ирҭбааны. иаҳагьы иақәрӷәӷәаны, иаҳагьы ирласны амҩаԥгара ианалага аԥсуаа ассимилиациа рзура алзыршашаз аполитика шьаҭарӡга.
Ажәлар шәхаҵкы! Саргьы избоит сықәгылара шысцәоуцәахаз, аха арҭ амшқәа рзы Аԥсны иаҭааз аҳәаанырцәтәи ҳашьцәа ирдыруазар сҭаххеит уажәааигәа иаҳхаагаз аибашьра ҟалаанӡагьы Аԥсны ҭынчрак шыҟамыз, ақырҭуа фашистцәа аԥсуа жәлар рнырҵәаразы жәашықәсала аибашьра ишалагахьаз.
Урҭ ашықәс еиқәаҵәақәа раан сара шәҟәҩҩык иаҳасаб ала аҟым-ҟымра сҭагылан. Сгәы ҿызкаауаз иаахтны исызҳәомызт, аха зынӡакгьы сҿы шәаҳаны тәашьа сымамызт, ихҩа-ҿҩаны, ирмаанан акәзаргьы, исҳәалар акән сыԥсадгьыл зҭагылаз агәаҟрақәа ртәы.
Ажәлар шәхаҵкы!
Шәхаҿы иаажәг убри еиԥш асахьа. Шәахьынааԥшуа шәаԥхьа шәаҿаԥшуеит хра казказрак. Убри ахра агәҭаны ахалазаҵәык иаҿагылоуп ҵла хәҷык.
Ашықәс еиқәаҵәақәа раан, уи абӷаларҭа иаҿагылаз аҵла хәҷы еиԥшӡамзи адунеи ду ахьынӡанаӡааӡо ҭынха дызмамыз Аԥсны?
Сышәзаԥхьоит «Ахра иалиааз» зыхьӡу сажәеинраала.
Ажәҩан иаҵәа иалакнаҳа,
Ус иакыушәа џьара мчык,
Храк агәаҿы, амахә раҳа,
Иаҿагылоуп ҵла хәҷык.
Ишԥаҿиааи ахаҳә кәамԥа?
Иназгазеи уаҟа абри?
Зыҭра зҳауаз ашьха уарба,
Иаҿыҵшәазар ҟамлари?
Зегьы иџьаршьоит уи злагыло,
Ахаҳә дацла еиҟәрҷҷо,
Иаҳа-иаҳа ирҵауло,
Иалнацәцәаауеит уи злачо!
Ашьанҵара, ахаҳә ҵәыцара,
Алҩа еиԥш аԥҭа анаҿачу,
Уи аҵла хәҷ амацара,
Қәԥароуп, хыхьчароуп изҿу!
Аԥша анкылҟьо уа Шьхатәыла,
Наанытә аџьқәа анхыжәжәо,
Уи аҽахьчоит аҳәаҭыхла,
Ахра аҽадкыл, агәы мшәо!
Аԥса ҳарак гәдымӡала,
Иҵҩыр ашәыб ианаго,
Иҟоуп аҵла ишыҟац ала,
Амчи алшареи го!
Иазҵаатәума уи злабӷамлаз,
Ма изламгьежьыз аблахаҵ!
Ахра агәы амоуп, ахра иалиааз,
Ахра иаласоуп адац!
Аԥсуа жәлар уи ахра еилаҭәахра еиԥш агәы ӷәӷәа рызҭамызҭгьы, аҿагылара мацара акәм, иҳажәлаз аӷа хәмга ари адгьыл иқәцара рылшаран иҟамызт.
Аԥсуа жәлар, ари адгьыл рыԥсы еиԥш бзиа ирымбозҭгьы, зқьышықәсала дац-ԥашәла ари адгьыл иаларсымызҭгьы, аҭоурых аҿы ацәқәырԥа млашьқәа иаҳԥылахьаз, ҳашьаҭарах ыҟаӡамкәа иагараан ҳнықәӡәӡәаа ҳаргахьазаарын!
Ахра агәы имоуп ахра иалиааз,
Ахра иаласоуп адац!
Абзиарақәа згымхаша ажәлар шәхаҵкы!
Ишыжәбо еиԥш, амшын еилаҽҽара еиҩыцәуа инеиуа аӷба еиԥш ацәқәрԥ ҭархагақәа ирысны иаауеит ҳаԥсадгьыл Аԥсны. Аха изеиԥшхарызеи ари атәыла ссир иазгыларан иҟоу уаҵәтәи амш? Иарбан усхкыу раԥхьаӡа рнапы здыркра, аҳәынҭқарра ҿыц ашьапы зкыз аԥсуа жәлар?
Ари зҵаара дуӡӡоуп, аҭак ҟасҵоит ҳәагьы салагаӡом, салагаӡаргьы уи ззыҟаҵо сакәӡам.
Иахьынӡахәарҭахо сыздыруам, аха гәаанагарақәак сымоуп, ажәлар шәыххь згеит, шәлымҳа аҟынӡа иназгарц сҭахыуп.
Аԥсуаа рыдгьыл иқәцоуп ақәлаҩцәа, ахьымӡӷ дамыӷ рынҵаны. Аха хашҭра зықәӡам акы акәны ҳгәаҿы иаанхароуп, Аԥсны аԥсуа идгьылӡам, аԥсуа машәырны даанагеит ҳәа ақырҭуа милаҭеилыхыҩцәа иаԥырҵаз афашист теориа.
Уи аԥсы ҭыхым, макьана аԥсы ҭоуп. Уи быжьхык зхагыло амаҭ иаҩызоуп, хык ахыуцҟьаар, даҽа хык ахагылоит. Иаҭахӡами нас агәҽанызаара? Еилых ҟамҵакәа
жәлары зегьы ирзеиԥшӡами ҿыц ашьақәгылара иаҿу аԥсуа ҳәынҭқарра ацхыраара?
Дызусҭада адоуҳатә культура зхы иамырхәакәа амилаҭ ҳәынҭқарра зыргылахьоу?
Иналкаангь ҳазааҭгылап, уи ҳҿы зырцәажәо ҳхатәы бызшәа азҵаара.
Иахьатәи аамҭа хьанҭазы дабатә аԥсыуоу збызшәа аҭагылазаашьа хьаас измам? Аԥсуа жәлар, иреицәаӡо аҟымҟымра ианҭагылозгьы, есқьынагьы рхатәы бызшәа рыԥсы ахаара иадкылан иааргон. Избан акәзар, дара иахьырхатәыбызшәаз мацара акәмызт ус изахӡыӡаауаз, урҭ цқьа еилкааны ирыман аԥсуа бызшәа абеиареи, аԥшӡареи, аҵаулареи?
Жәпаҩык аҵарауаа аҳәаанырцәтәиқәагьы нарылаҵан, еицгәарҭахьан, аԥсуа бызшәа аҿиараҿы иамаз алшарақәеи, амҽхаки, аҩаӡареи.
Даҳгәалаҳаршәап, аԥсуа бызшәа аҭҵааҩы, адунеи зегьы еицырдыруа аҵарауаҩ, академик Николаи Марр. Абри ауаҩ ҳабызшәа дшахәаԥшуаз атәы ҳазҳәо иажәа ԥшаахқәа. Иара излеиҩыз урыс бызшәала ауп,
иара убас еиҭагамкәа иаазгоит саргьы...
Абас аҩаӡара змоу, иԥшӡоу, ибеиоу ҳхатәы бызшәа амчымхара бааԥс иҭагылоуп. Аԥсуаа хыԥхьаӡарала реиҳа иахьырацәоу Ҭырқәтәыла, иаахтны иаҳҳәап, иахьа аԥсуа бызшәа аӡымҩа иқәгылоуп.
Уажә ааигәа Ҭырқәтәыла сыҟан, сара сзы хашҭра зқәым аиԥыларақәа раан срықәшәеит, зхатәы бызшәа иазгәаҟуаз, аха иззымдыруаз жәпаҩык аԥсуаа, урҭ реиҳараҩык ҿарацәан. Урҭ аԥсышәала санрацәажәалак,
ма ажәеинрааалак санырзаԥхьалак, иахьырзеилымкаауаз гәаҟрас иҟарҵон, рылабжышқәа хаддыла исыхәаԥшуа, имӡакәангьы исарҳәон: «Шәҳацхраа, ҳхатәы бызшәа ҳҵарц ҳҭахыуп! Шәҳацхраа!» ҳәа акән рыблақәа исарҳәоз.
Ахатәы бызшәа амырӡра, аҿар игыло дырҵара – наха-аахашьа змам проблема дуӡӡаны аԥсуа интеллигенциа рҿаԥхьа иааин иаақәгылеит.
Аԥсуаа ахьынхақәоу аҳәаанырцәтәылақәа рҿы, ишыжәдыруа еиԥш, иҟаӡагәшьам ԥсышәала аҵара ахьырҵаша џьара школ заҵәыкгьы. Убри аҟынтә уаҟа ҳабызшәа аҭагылазаашьа зынӡак даҽакӡоуп. Уи амш ала, аҳәаанырцәтәи сашьцәа ирасҳәарц исҭахыу: иахьазы даҽа ԥсыхәак ыҟан избом, ҩнаҭала еизааигәоу ауааԥсыра, еиҿыркаалароуп ахәҷтәы гәԥқәа, убраҟа иалагатәуп аԥсуа бызшәа дырҵара.
Ҳәарада, имаҷхом уи аус ду аиҿкаараҿы Аԥсны иалшо ацхыраара:
а) анбан инаркны егьырҭ арҵага шәҟәқәа рыла аԥсуа бызшәа зҵоу реиқәршәара;
б) раԥхьатәи ашықәсқәа рзы Аԥснынтәи уахь арҵаҩцәа рынашьҭра;
в) Аԥсуа университет аҟны еиҿкаахар алшоит аҳәаанырцә инхо аԥсуаа рыхҭылҵ рхатәы бызшәа дзырҵаша арҵаҩцәа разыҟаҵарҭа.
Изеиԥшроузеи иахьа аԥсуа бызшәа аҭагылазаашьа, ҳабацәа ишырҳәалоз еиԥш, иара «Аԥсны ҟьаҟьа дуӡӡаҿы?»
Анцәа иџьшьаны, ара иҟагәшьоуп ахатәы школқәагьы, арҵаҩцәа ахьазыҟарҵо ауниверситетгьы, арҵага шәҟәқәа рҭыжьырҭагьы, аха макьана ҳхатәы бызшәа иааннамкылац иара иақәнагоу аҭыԥ. Иуадаҩым уи зыхҟьаз адырра. Аԥсуа бызшәа иахьа, абржәыҵәҟьа аидара хьанҭа иааҵыҵыз иааԥса-икараха игылоу ауаҩԥсы еиԥшуп.
Аԥсны ареспублика Аконституциа амч ала, аԥсуа бызшәоуп. Ус анакәха, зегь раԥхьаӡагьы ареспублика аусбарҭақәа рҿы аԥсуа бызшәа ҟалароуп иуснагӡатә бызшәаны.
Акыр иаԥсоу сашьцәа!
60 шықәса раҵкьыс инеиҳауп сара аԥсуа интеллигенциа салагылоижьҭеи, ибзиан издыруеит ҳхатәы бызшәа акакала иахнагахьоу агәаҟрақәеи азалымдарақәеи. Иахьа гәҭыӷьӷьала ишәасҳәарц исҭахыу: уамеиқәаҵәа зхызгахьоу, аха имыӡкәа еиқәхаз, зда ԥсыхәа ҳамам ҳхатәы бызшәа, абызшәа беиа, абызшәа ԥшӡа.
Иамамзааит хьаҳәа-ԥаҳәа,
Иқәҩлааит Аԥсынра!
Шәааи нас, уажәшьҭарнахыс ҳхатәы бызшәа агәы иаҳаргарым!
Иазхазааит уи ахьынӡагәаҟхьоу, рҵыхәа ԥҵәазааит, аҩныҟа инармышьҭыз еиԥш ааҵраҿ ацәыҵагыларақәеи атәамбарақәеи!
Иаамҭоуп уажәшьҭа ҳреспублика аусбарҭақәа рҿы ԥшәымак ишиаҭәо еиԥш, аԥсуа бызшәа иара иахьақәнаго аҭыԥ аҿы иааин, иџаџаӡа иаагылар!
Адунеи ԥсыуа зхылаҳәо зегьы, иахьынхозаалакгьы Аԥсны ауп рыԥсадгьыл. Уи ахьыӡ аназырыԥшаауаз зегь раԥхьаӡа издыркылаз ауаҩытәыҩса иԥсы ауп. Ажәа «Аԥсны» хәҭа-хәҭала ишаны ҳахәаԥшуазар, «аԥсы иалнахыз адгьыл» ауп иаанагоу.
Аҭоурых наскьаӡа змоу жәларуп аԥсуаа, урҭ еиҭаҵуаз жәларымызт, есқьынагьы рыхьыӡ Аԥсны иадҳәалан, избанда, абраҟа акән урҭ рынхарҭа-рынҵырҭа.
Ҳазыӡырҩып, Аԥсны еиԥш адгьыл ԥшӡа, адгьыл беиа аԥсуаа ишраҭәахаз атәы ҳазҳәо жәлар рҳәамҭак.
«...Ҳазшаз Анцәа ду итәарҭаҟны дааин даатәеит, уи аҽны игәы иҭакны иман адунеи ианхалан иҟаз ауаатәыҩса ахьынхашаз атәылақәа рызшара, ари абжьаракгьы, злыԥха ҳаура, уи аус акәӡан дызҿыз.
Уи аҽны дагьалгеит, дгьыл ҽыҭкгьы аанимыжьит, ажәларқәа ирзишеит адунеи зегьы.
Анцәа ҳазшаз иус даналга, дҩагылан, дындәылҵырц иҿанынеиха, ибеит, иара иахь иҩналарц џьоукы ашә ишылагылаз.
– Шәызусҭцәада шәарҭ? – дразҵаауеит анцәа.
– Ҳарҭ ҳаԥсацәоуп! – аҭак ҟарҵеит дара.
– Ибзиоуп аха, уажәраанӡа шәабаҟаз? Ауаатәыҩса
ирзысшеит адунеи зегьы, дгьыл ҽыҭкгьы аансмыжьит џьара. Иҟалазеи, шәзагхазеи шәарҭ?
Злыԥха ҳаура, Анцәа ду, ҳарҭ ҳагымхаӡеит, ианаамҭаз ара ҳаҟан, аха уара ушҟа ҩналашьа ҳзыҟамҵеит, еижәхыслан, уахь инеиуаз ашә илеибагәон,ҳаргьы ҳрыцдәықәлар, аҩналарҭа еимаҳкыр акәхон, уи Анцәа ду уҿаԥхьа ҳаламыс иаҵанамкит, ҳарҭ ҳҽаанкыланы егьырҭ наҳашьҭуан, – абас аҭак ҟарҵеит аԥсуаа.
– Шәыҩнал арахь! – иҳәан анцәа, аԥсуаа днараԥызан, итәарҭахь иааигеит.
– Сара схы азыҳәа дгьыл ҽыҭк алхны исымоуп, адунеи аҿы уажәшьҭа уаҳа нхарҭа ыҟаӡам. ишысҳәаз еиԥш, адгьыл зегь сшахьеит, аха шәарҭ аԥсуаа, абас ламысла шәахьныҟәаз аҳаҭыр аҟнытә, шәарҭ ишәанасшьоит уи схы азыҳәа инкылан исымаз адгьылҽыҭ! Иақәнаго ахьыӡгьы азышәыԥшаа, шәықәӷьацааит уи адгьыл! – абас аԥсуаа иахьынхашаз адгьылгьы нарыҭаны, иныҳәа-ныԥхьаны инауижьит Анцәа ду, шьарда зымчу.»
Баша иаԥҵам ари ажәытә ҳәамҭа, акырӡа ишьардоуп уи аҵакы.
Мчыла зыԥсадгьыл иахырцаз аԥсуа мҳаџьырқәа рыхҭылҵ, иахьатәи ҳаизара иалахәуп. Ибзианы иҟашәҵеит, дадраа. шәыԥсадгьыл. ари анцәа рҭыԥ, шәшьапы ахьықәшәыргылаз. Шәыблақәа рыла ижәбап урҭ змадоу аҳаҭгәнқәагьы. Ишәгәалашәыршәа аԥсуа жәаԥҟа иҳанаҳәо: «Аӡиасҵәҟьагьы ахьышьҭрахь ихынҳәуеит!»
«Аԥшатлакә бааԥс иацҟьаз сыжәлар, шәыҩныҟа шәанбахынҳәуеи?» -ҳәа гәӷырҭала ишәзыԥшуп шәыԥсадгьыл.
Ршьапы иқәгылан ишәыхәаԥшуеит ҳашьха ӡышқәа. Урҭ рҿы зцәажәом акәмзар, «Бзиала шәаабеит!» ҳәа ишәықәныҳәарц рҭахыуп.
Абзиара згымхаша ҳасасцәа!
Ишәхашәмыршҭын, есқьынагьы иҟамлар алшоит иахьа иаҳԥылаз еиԥш иҟоу аманшәалара!
Иаҳа-иаҳа иҭбаахалар ауп шәареи ҳареи ҳаиҭанеиааирақәа, ҳаицхыраарақәа.
Ҳаилахәҳахәҭрақәа ртәы ҳҳәозар, урҭгьы ирзыԥшаалатәуп амҩа ҿыцқәа.
Акыр иаԥсоу ҳасасцәа!
Ишәаҩшәмыжьын, шәхы иашәырхәа аҭоурых еикәшара иаҳзалнахыз абри ашанс дуӡӡа.
Аибашьра хьанҭа зхызгаз Аԥсны макьана иалымшац ишахәҭоу еиԥш аҭышәынтәалара. Ақалақьқәеи ақыҭақәеи рҿы макьана еиқәтәашьа рымаӡам ацәгьоурақәа: аӷьычрақәа, арҳәрақәа, уаӷеимшхара, араҟа иаҳԥылоит ауаҩшьрақәагьы.
Ҳәарас иаҭахыузеи, Ареспублика аҩнуҵҟатәи аусқәа Рминистрра еиднакыло аусзуҩцәа еиӷьртәлароуп, идырҿыцроуп аган рацәа змоу русурақәа. Аха ҳиашахом уи аусбарҭа мацара ҳақәгәӷны ҳаҽҳарҭынчыр, иахьынӡаҳалшо ҳхы иаҳархәалароуп ҳажәлар рымчхара ду.
Зыԥшрак ҟамҵакәа ақалақьқәеи ақыҭақәеи рҿы имаҩаԥгалатәуп жәлантәыла аизарақәа. Сара иахьынӡаздыруа, иналк-ҩалкны акәзаргьы, урҭ реиԥш аизарақәа рымҩаԥгара иалагахьеит.
Уажә иахҳаагаз аибашьра ҟалаанӡагьы, инеиԥынкылан акәмзаргьы, қыҭақәак рҿы рымҩаԥгара иалагахьан, жәытә аахыс ҳажәлар иԥыршәахьаз жәлантәыла аизарақәа, аха урҭ аизарақәа аиҳарак аибабарақәеи, крыфарақәеи-крыжәрақәеи, наҟ-ааҟ аибарҽхәарақәеи ракәӡан изызкыз.
Даҽа ҵакык рымазар акәхоит ҳаԥхьа ишьҭоу жәлантәыла аизарақәа. Урҭ шымҩаԥгатәу, зҵаарақәас иқәргылатәу, қәҵарас ишьҭыхтәу уҳәа, – ари, хымԥада, хазы изхәаԥштәу зҵаароуп.
Урыстәылатәи аиҳабыра ииашан иҟарҵеит абжьаҟазаратә мычқәа Аԥсни Қырҭтәылеи рҳәааҿы – Иагры аԥшаҳәа иааганы иахьдыргылаз. Урҭ ар хәҭақәа ишахәҭоу еиԥш рыдҵақәа рынагӡара ианалага, Аԥсны иқәнхо аџьажәлар зда ихәарҭам аҭынчра рзыхынҳәуеит. Усҟан жәлары зегьы рымчи рылшареи азыркуеит анхара анҵыра.
Аха абри азҵаара акәша-мыкәша ирацәоуп ацәажәарақәа, уаҩы хьаас иҟаиҵашагьы налаҵаны. Қырҭтәыла аганахь ала, ижәпаҩуп абжьаҟазара мычқәа Иагры аԥшаҳәа идыргылази Аԥснытә ибналан ицаз ауааԥсыра рырхынҳәреи зҵааракны еидҳәалан иахәаԥшырц зҭахыу.
Иҟоуп аорганқәа ҷыдала иахәаԥшран зыхәҭоу Аԥснытәи ибналаз ауааԥсыра рырхынҳәра азҵаара. Ибналаз рахьтә дызусҭада ахынҳәра зыхәҭоу, дызусҭада изыхәҭам – ари знап алакыу ауаа, аџьабаа ду раԥхьа ишьҭоуп, ццакырагьы ҟарымҵароуп.
Ари азҵаара уадаҩ ахәаԥшраан, ицәыргатәуп высшьа змам ҭоурых фактқәак, рацәак сыҽрыламхалакәа, ҩажәак рыла убарҭ сырзааҭгыларц сҭахыуп.
Қырҭтәылантәи Аԥсныҟа ахҵәацәа раагара иахьеи иаци излагаз усым, ашьаҭа акыр инаскьоуп.
1877-78 шықәсқәа аурыси аҭырқәеи реибашьра иахҟьаны, аԥсуаа хәҷи-дуи, ҳәсеи-хацәеи, ӡхыҵра дуны
иҟалаз амҳаџьырра иаԥыхьашәеит, иккаӡа иҭацәит ақыҭақәеи ақалақьқәеи.
Убри еиԥш аԥсуаа ахырзаман ианҭагылаз аамҭазы, ақырҭуа интеллигенциа еиуаз џьоукы шәзықәшәаз ҳгәы иалсит ҳәа аԥсуаа заҵа ирыдмышшыларыз, еигәрӷьан иаԥылеит ирыванхоз жәларык рықәӡаара.
Ҳарзыӡырҩып уи аамҭа еиқәаҵәа иахааныз Г. Ҵереҭели иажәақәа:
Ишыжәбо еиԥш, усҟангьы ақырҭцәа рыҩнуҵҟа ицәырҵхьан Аԥсны амҟәҵахалара иадызцалоз аимпериатә ԥсыцәгьарақәа.
Ишдыру еиԥш, маи мза 1918 шықәса рзы Қырҭтәыла ишьақәгылеит, ус узахьыӡҵозар, адемократиатә республика. Ианиз аҽны инаркны аимпериалист ԥсықымқымра мҩас илнахит ари аменшевик ҳәынҭқарра. Зегь раԥхьаӡагьы, Аԥсны лаԥшықәырҵеит, арахь иаарышьҭит ар мҟәҵахалаҩцәа, аԥсуа жәлар рхақәиҭре рҳәынҭқарратә хьыԥшымреи азыҳәа имҩаԥыргоз ақәԥара иаразнак ирхәаҽырц, нас маҷ-маҷ ари адгьыл қырҭуартәырц.
Шәазыӡырҩырц сҭахыуп уи аменшевик ҳәынҭқарра Аԥсны имаҩаԥнагоз аполитика зеиԥшраз атәы зҳәо ҭоурых документк.
1921 шықәса рзы Англиа иҭыҵит «Деникин ихаантәи Урыстәыла аҟны»  захьӡыз Бехофер ишәҟәы. Абар уи иажәақәа:
Аԥсуа жәлар шьаҭанкыла рықәхра аус анагӡаразы аменшевикцәа имҩаԥыргоз аполитика, ацәгьаршҩы Бериа изыҳәа мышхәабзазахеит. Уи иаԥшьгарала 1937 шықәса инаркны Аԥсныҟа ахҵәацәа раагара амҽхак иаҳагьы иҭбаахеит. Иааркьаҿӡан иаҳҳәозар, Аԥсны иҭацәу дгьыл ҽыҭк џьара иаанмыжькәа ақырҭқәа рнырхара – инармыгӡар ԥсыхәа змамыз СССР зегь азы ҳәынҭқарратә политикахеит.
1941 шықәсазы Аԥсны аминистрцәа рсовет ахантәаҩы, Бериа ицыԥҵәахақәа руаӡәы К. Ҷиҷинаӡе Аԥсныҟа ахҵәацәа раагара гәахәа дус иҟаҵаны ус иҳәон:
Ари аполитика аԥсуаа рзыҳәа шьаҭарӡган ишыҟаз еилызкаауаз маҷҩымызт ҳтәыла анҭыҵгьы.
Даагап америкатәи асоветолог Даррел Слаидер. Уи 1985 шықәса рзы зыӡбахә ҳамоу ахҵәаратә политика абас дахцәажәон:
Ишаабо еиԥш, абнақәа хшьааны, абаҳчақәа рыхны, арахә рҳәырҭақәаҵәҟьагьы аанмыжькәа, зықьҩыла ахҵәацәа ирыхан Аԥсныҟа раагара – ари Сталини Бериеи рпрограмма акән, идыруп, уи хықәкыс иамазгьы – аԥсуа жәлар мчыла ассимилиациа рзура!
Сазҵаарц сҭахыуп ашьаарҵәыра зыхьшу Сталин икульт ҿаԥҽызар, ихаҭагьы ишьапы данкны Ленин имавзолеи дыҩныргазар, Бериа иакәзар, иашала ажәлар дышраӷаз еилкааны, иус ӡбаны ашьра
иқәрҵазар, урҭ аҩыџьагьы жәа шықәсала Аԥсны имҩаԥыргоз аԥсуаа шьаҭанкыла иқәзхышаз аполитика, иаҳәап: иахан ахҵәацәа раагара, хара змаӡамыз аԥсуа жәлар рҵеицәа иреиӷьыз рнырҵәара – избан, иахьаужәраанӡа ишахәҭоу еиԥш ақәӡбара замоузеи?
Сталини Бериеи аԥсуа жәлар рықәхразы имҩаԥыргоз ашьаарҵәыратә усқәа зырҵабыргуа аҿҿаҳәа ицәажәо адокументқәа рыла еиқәршәаны иахьатәи Урыстәылатәи аиҳабыра раԥхьа иқәҵазар, – сгәы иаанагом хәаԥшрак амоукәа иаанхап ҳәа!
Уи мацарагьы азхом, адунеи зегьы иадырроуп усҟантәи аамҭазы, аԥсуа жәлар аӡымҩа ишангылаз, уажә иаҳхаагаз аибашьрагьы уи аполитика шьаҭарӡга анагӡара ишазкыз!
Сазҵаауеит ааигәа иаҳхаагаз аибашьраҿы ахара бааԥсқәа шрыдыз дырны ибналаз уажәы Аԥсныҟа ҩаԥхьа Сталини Бериеи рполитика шьаҭарӡга азыхынҳәра акәӡами иаанаго? Мап, уи аполитика аԥсуа жәлар ақәӡбахьеит, уи азыхынҳәра ҟалашьак аман иҟам. Ус анакәха, арыххара, аиҭарыххара заҭахыузеи, ари азҵаара шьаҭанкыла иӡбоуп. Абџьар кны аԥсуа жәлар ирҿагылаз урҭ ахҵәацәа тәымџьара имцаӡеит, рыҩныҟақәа рышҟа ихынҳәит... Зыҩныҟа ихынҳәыз «ахҵәаҩы» узихьӡҵома?
Ажәлар шәхаҵкы!
Рацәак сҽаламырхакәа сырзааҭгыларц сҭахыуп ажәытә Абжьыуаа ҳәа изышьҭаз иахьатәи Очамчыра араион азыҳәа гәаанагарақәак.
Аԥсуа культура ашьақәгылареи аҿиареи рҿы зыӡбахә цәыраагаз араион алагаламҭа шьардоуп, иуадаҩуп ҩ-ажәак, х-ажәак рыла иара ус аиқәыԥхьаӡараҵәҟьагьы.
Ҳкультура аҭоурых аҿы идыруп, Абжьыуаатәи адиалект ауп аԥсуа литературатә бызшәа шьаҭас ишьҭнахыз. Уи машәырны иҟамлеит. Дырмит Гәлиа
аԥсуа литература ашьаҭакҩы иҭаацәа аҵыхәтәантәи амҳаџьырра иаԥыхьашәеит. Гач хәҷгьы (ус акән Дырмит Иасыф-иԥа даныхәҷыз ишишьҭаз) дрыманы Ҭырқәтәыла агаҿа иӡхыҵит. Ашьҭахь џьамыӷәа цәгьа баны, Иасыф Гәлиа иҭаацәа иманы дхынҳәит Аԥсныҟа. Аха уи ауаҩ еиқәқьаԥҭажәха иҩны ахьгылаз Уарча ақыҭахь днармышьҭит. Нхарҭас иалихит Аӡҩыбжьа. Абраҟа ауп жәлар рпоет иани иаби ахьжугьы. Абраҟа ауп ҳлитература ашьаҭа ӷәӷәа азышьҭазҵаран иҟаз иахьизҳаз, абраҟа ауп уи ихатәы бызшәа ахаара ахьикыз.
Дырмит Гәлиа аҭоурых цәқәрԥақәа дрылсны иԥсадгьыл ашҟа ихынҳәра – аԥсуа жәлар рразҟы лашақәа ируакын!
Аԥсуа литература агәадура, ҳмилаҭ драматургиа ашьаҭаркҩы, аҳәынҭқарратә усзуҩы Самсон Ҷанба, аҩымҭа ԥшаахқәа рыла аԥсуа литература ахьыӡ ҭызгаз Иуа Коӷониа, Иван Папасқьыр, урҭгьы абри араион аҿы ауп иахьиз, иахьааӡаз.
Уажә иаҳхаагаз аибашьра хьанҭа ианналага, раԥхьатәи амшқәа иаадыркны Очамчыра араион азыбжак аӷа импыҵеихалеит. Шықәсык инеиҳаны ари адгьыл аҿы ҵыхәаԥҵәара рымамызт аԥсуааи ақырҭуа фашистцәеи ршьаарҵәыратә еидысларақәа. Шықәсык инеҳаны иахьеи уахеи иааҟәмҵӡакәа акырцх еиԥш артҟәацгақәа илеиуаз, араион иҟәбаса еиланамыжьыр ҟалозма!
Аҭоурыхтә қыҭақәа, иаҳҳәап: Аӡҩыбжьа, Дапоқыҭ, Кындыӷ, Тамшь, Баслахә, Араду, Акәасқьа, Ԥақәашь акалҭ уҳәа – ԥыхьа избахьаз аӡәы идыруа иҟаӡам иахьа. Иблуп, еилаҟәбаса еилажьуп анхарҭақәа, иҭацәит ақыҭақәа, алҩа рхылҵуам, еиқәхьшәашәа ишьҭоуп ахәшҭаарақәа, адәқәа, амхурсҭақәа рахь уаҩ дызнеиуа иҟам, артҟәацгақәа рыла иҭәуп. Ажәак ала, еилагоуп аибашьра ҟалаанӡа абарҭ аҭоурыхтә қыҭақәа ирымаз
ретнографиатә акзаара. Арҭ ақыҭақәа рҿы хыц-ҩыцк иаанхаз анхацәагьы, ихынҳәырц згәы иҭоугьы, рынхара-рынҵыра злашьҭырхша изакәзаалак макьана цхыраарак рымаӡам.
Абзиара рықәзааит ҳасасцәа! Ибзиан иҟарҵеит ари араион зықәшәаз арыцҳара рыбла иахьадырбаз.
Атрадициа ду змаз Очамчыра араион иахьа изҭашәаз амчымхара рхы аҟны иааганы, ари адгьыл иашьагәҭыз анхаҩыжәлар реиқәрхареи реиҭеинылареи хыс иҟаҵаны, Аԥсны аиҳабыра ишьҭырхроуп иҷыдоу ақәҵара.
Абжьыуаа зықәшәаз арыцҳара ду ргәы ишалсыз атәы аибыҳәарақәеи аидышшыларақәеи рымацара – хәарҭак рылан избом сыхәҭаахь ала.
Аԥсуа жәлар рыбжаҩык рҟәԥсаарц ҳҭахымзар, иаарласны Очамчыра араион иаиуроуп ацхыраара!
Еиҭасҳәахуеит, Аԥсны аиҳабыра зыӡбахә ҳалацәажәо араион азы ирыдыркылар ауп иҷыдоу ақәҵара. Ари, ҳәарада, ҭоурыхтә документхоит!
Ажәлар шәхаҵкы!
Ҳаԥхьа ишьҭоу ауснагӡатәқәа акы еиԥшым, иахьа аԥсуаа рыҩнуҵҟа ахшараура азҵаара аҭагылазаашьа. Ари аҟама аҿы аҵкыс иҵарны ҳаԥхьа игылоуп.
Қыҭеи қалақьи рҿы ирацәаҩуп макьана аҭаацәа ирыламлац аҿар.
Арԥарцәеи аҭыԥҳацәеи хьаа-баа рымамкәа, бзиа еибабартә еиԥш, рынасыԥқәа еиларҵартә еиԥш аамҭа ҳҭагылам иахьа. Аха иалыршатәуп аԥынгылақәа маҷмаҷ раԥыхра! Ирацәахароуп ачарақәа. Хаҵа имцац аԥҳәызба – хаҵа дцароуп, ԥҳәыс даазымгац арԥызбагьы – аԥҳәыс дааигароуп.
Ари азҵаара хьанҭоуп, жәлары зегьы азхьаҳәроуп, рнап аҿы иааргароуп, даҽа ӡбашьак аманы избом сара. Ицәгьамзар ҟалап Аԥсны аиҳабыра рганахьалагьы, аԥсуаа рыгәҭа ахшараура аҭагылазаашьазы закуанԥҟарак шьҭыхзар.
Ажәлар шәхаҵкы!
Аԥсуа бзиа ибаны ихаиҵоит ахҭырԥа, аха уи иақәнаго ачыхә амамзар, цәамаҭәа наӡоуп ҳәа иԥхьаӡом.
Ицәгьамызт кыр исцәоухаз сықәгыларагьы, излахсыркәшаша џьара чыхәк азыԥшаазар.
Даҽак ала иаҳҳәозар, сықәгылара салгарц сҭахыуп Аԥсынтәыла иазкны ҿыц изҩыз сажәеинраалақәа руак ала.
Анцәа рҭыԥ ҳәа зыӡбахә наҩхьоу,
Амшын иаҵәа зҿыкәршоу,
Аԥсынтәыла аԥсуа иџьынџьуп,
Имра аброуп иахьықәлашоу.
Зқьышықәсала аԥсуа дԥыршәон
Хҵәареи, гәаҟреи, рыцҳареи.
Аха иҟан, еиқәрхаган,
Ҳаламыси ҳхаҵареи!
Жәлар иқәнхо рыжәҩа еибыҭоуп,
Наунагӡа еишьцәахаз.
Сас дызгымхац дгьыл хазыноуп,
Нарҭаа ргәамч ахьԥыршәауаз.
Ушьҭра нагоуп, усгьы имаҷҩым,
Раида-гәрӷьа уцызҳәо.
Кьаҭара зқәым умца рзеиқәуп,
Дунеи ԥсыуа зхылаҳәо.
Унха, унҵы, Аԥсынтәыла,
Умч-улшара иацҵала.
Шьардаамҭа, ԥхьаҟа унеила,
Ухақәиҭра амҩала!
Анцәа иџьшьоуп, ари амузеи зыҩноу ахыбра, црасқәак аиоузаргьы, еибганы иахьынхаз. Ари машәырны иҟалеит акәмзар, иҳақәлаз аӷа Дырмит Ду инхарҭа идырыр, амца ажәымҵакәа даҩсуамызт. Шәарҭ ижәдыруеит, ҳкультуратә-наукатә хәшҭаарақәа, иаҳҳәап: Аԥсуа наука-еилкаарҭатә институт, Аҳәынҭқарратә архив – абарҭ зыҩназ ахыбрақәа, иҳақәлаз аӷа заа изыԥсаз ирыҵаркуаз идырны, гәаӷшақә амца шрыцреиҵаз, иқәццышәаа ишигаз.
Иналкааны иазгәасҭарц сҭахыуп: ҳлитература ашьаҭакҩы имузеи ахьеиқәхаз, ламыс змоу ауаҩы дызусҭзаалакгьы, дызмилаҭзаалакгьы иамеигәрӷьо аӡә дыҟоуп ҳәа сыҟам.
Ари макьана зда ҳамам ҳмузеи ԥхьаҟа иазыԥшу аусурақәа иаҳа-иаҳа аиӷьтәразы, иаҳа-иаҳа амҽхак арҭбааразы гәаанагарақәак сымоуп. Азин сышәҭозар, убарҭ срылацәажәарц сҭахыуп.
I. Амузеи аҿы иаԥҵатәуп Аҵара-дырратә Совет, урыс бызшәала иаҳҳәозар, Учӡныҟ Совет.
Ари Асовет иалахәхароуп ашәҟәҩҩцәеи, анаука усзуҩцәеи. Аԥсуа институт аҟәшақәа: алитературатә, абызшәатә, аҭоурыхтә рахьтә – аӡәаӡәа. Ари аилазаараҿы иҟазар ауп: ақалақь Совет ахьтә аӡәы, ареспублика аиҳабырахьтә аӡәы, арҭ акультуреи анаукеи ахылаԥшра знапы иану ракәхоит. Иара убас Асовет иалахәхароуп: амузеи ахылаԥшҩы аԥсуа литература ашьаҭакҩы иԥҳа Татиана Гәлиа, ҳаклассик имаҭа Гьаргь Гәлиа, амузеи анапхгаҩ лхаҭыԥуаҩ, иахьатәи амузеи аусқәа реиҳарак зыжәҩа иқәу ашәҟәҩҩы Инна Аҳаш-ԥҳа.
Аҵарадырратә Совет иамазароуп аилатәараҿ ишьақәдырӷәӷәахьоу аплан. Асовет иалоу аамҭааамҭала еилазароуп, иахәҭоу ауаа адгаланы, иалацәажәалароуп рыплан ианагӡашьоу.
II. Аханатәгьы иазхәцлатәуп амузеи хыбрала рыҭбаашьас иамоу азҵаара.
III. Амузеи иацәыӡыз аекспонатқәа рыԥшаара. Аҿыцқәа рыла амузеи афонд ахарҭәаара.
IV. Есышықәса февраль мза 21 аҽны, амузеи анаԥырҵаахыс ишаԥу еиԥш, имҩаԥгалатәуп ашәҟәҩҩцәа реизара, аинтеллигенциа рхаҭарнакцәа алархәны. Ари аиааира Аҵара-дырратә Совет инарҭбаау аилатәара ахьыӡзаргьы ҟалоит. Иазгәаҭатәуп: ари аилатәара иаҳхаагаз аибашьра ҟааанӡа имҩаԥаагалоз ахәлԥазқәа иреиԥшымхароуп. Иахьа даҽа аамҭак ҳҭагылоуп, даҽакыуп уи иқәнаргыло аҭахрақеи апроблемақәеи.
Асовет инеиҵыхыу аилатәараҿы иааркьаҿ-ркьаҿны иҟаҵалатәуп ажәахәқәа.
а/ ҳлитература ашьаҭакҩы иҩымҭақәа ианбаҭыжьхо, иарбан бызшәала, хьыӡҳәалагьы иарбан ҩымҭоу иҭыҵуагьы.
б/ ҳлитература ашьаҭакҩы ирҿиамҭа аҭҵаара. Ишԥарыхәаԥшуеи уаанӡатәи ахәшьарақәа? Аҭҵаарақәа рҿы иҿыцны иалагалоузеи? уҳәа убас иҵегьгьы.
Амузеи аусзуҩцәеи Аԥсуа институт аҟәшақәа, иаҳҳәап: абызшәатә, алитературатә, аҭоурыхтә рҿы аусзуҩцәеи рыжәҩахыр еибыҭазар ауп, ишырҳәо еиԥш, ҿык еицҭацәажәозар ауп.
V. Амузеи ашҭаҿы анышә дамадоуп ҳлитература ашьаҭакҩы иԥа Гьаргь Гәлиа. Уи еицырдыруа шәҟәҩҩуп. Иазхәцтәуп инышәынҭреи ибаҟеи наҟ-наҟтәи рԥеиԥш. Амузеи ахыбраҿы ашәҟәҩҩы Гьаргь Гәлиа изалхтәуп ауада. Ирхиатәуп иара ишақәнагоу ала. Дызнысыз имҩа. Иҩызцәа. Иҩымҭақәа. Ирҿиамҭа иамоу ахәшьарақәа уҳәа убас егьырҭгьы.
VI. Уаха абраҟа, ҳлитература ашьаҭакҩы Дырмит Гәлиа имшира азгәаҭараҿы еизаз ажәлар, зегь раԥхьаӡагьы ҳашәҟәҩҩцәа Реидгыла анапхгара, иара убас ашәҟәҩҩцәа зегьы рлымҳа аҟынӡа иназгарц сҭахыуп, сызмырҭынчуа сыгәҭыха.
Аԥсуа литература ахьӡала иҟазар ауп даҽа музеикгьы. Уи иахьӡзароуп: Аԥсуа литературатә музеи. Ҳашәҟәҩҩы ду, аԥсуа драматургиа ашьаҭакҩы Самсон Ҷанба дҭаркаанӡа дахьынхоз аҩны, ԥахьа зны Алоизараа рхан ҳәа изышьҭаз ахыбра, Аҟәа аҩны ԥшӡақәа иреиӷьуп ҳәа иԥхьаӡаз, иахьа иккаӡа иҭацәны игылоуп.
Уи ахыбра шеибакыу зегь аҭатәуп «Аԥсуа литературатә музеи».
Иашоуп, иахьа аамҭа бааԥс ҳҭагылоуп, сара сызлацәажәо амузеи аиҭкааразы ахыбра иаҭаххоит акапиталтә ремонт. Уи иақәӡуа ахарџь-ԥарџь иахьа Аԥсны аиҳабыра абри ахыбра алитературатә музеи ишазкхо азы аҷыда қәҵара шьҭырхроуп. Мап анакәха, сыгәра жәга, уи ахыбра ҳашәҟәҩҩы ду инхарҭа изыхәҭаӡам џьоукы ишымҵадырсуа!
Уажәы, ажәлар, шәхаҵкы, Дырмит Гәлиа изыскыз ажәеинраалақәак срыԥхьарц сҭахыуп. Руак зҩит 1948 шықәса рзы, усҟан уи зыхьӡнызҩылазгьы иԥсы ҭан.
Ируҭеит аԥсуаа гәрӷьашәа,
Инагӡаны иуҳәеит уҿахәы.
Ерцахә шла хызҩо асы акәушәа,
Иӡышӡа ишлоуп ухахәы.
Зны-зынла аҿар-уаа уҳахәаччо,
Уаннеиуа ажәа ҳауа,
Ишԥеиԥшу хыхьынтәи иҳалаҷҷо,
Аҟәатәи амра ашәахәа!
Уашәақәа икьаҭо цәымзаӡам,
Уашәақәа мроуп иԥхауа.
Апоет дызражәуа мчыҟаӡам,
Шәышықәса царгьы иҭакәкәа.
Дырмит, иума агәабзиара,
Ҳаԥхьа ушгыло уцала.
Изчаԥаз абасгьы абзиара,
Ишҩыц иҩлааит укалам!
Егьи ажәеинраала ҩуп 1964 шықәса рзы. Иахьӡуп «Дырмит Иасыф-иԥа Гәлиа ибаҟа аԥхьа».
Ҩа-жәак еихысҳәаалоит, ажәеинраала анызҩыз ашықәс азы, ирацәан ацәажәарақәа Ленинградтәи аҵарауаҩ Турчанинов иибаз ажәытә хаҳә ианҩылаз ԥсышәала дшаԥхьаз аӡбахә акәша-мыкәша. Уи афакт џьоук еигәрӷьоит, џьоукгьы амца днаркит. Ажәак ала, аимак абжьыцәгьа ахылҵит, иара аԥсшәа ахаҭа аауханаршҭыртә еиԥш. Иахиҳәаарызыз Дырмит Гәлиа усҟан иԥсы ҭазар? Уи аҭак ауп ажәеинраала иҳанаҳәо:
Иԥыххааса ахра еилаҭәахра,
Аҭҳарцәҳәа даақәтәеит Дырмит.
«Дҽыжәҵит, имшәх, дад, Сасрыҟәа иаӷәра!»
Иҳәозшәа, ҳарҭ днаҳзыԥшит.
Аеҵә шеишеи ажәҩан ишаджәаз
Абжьы иаҳазшәа дӡырҩит.
– Жәытә хаҳәк ирбаз ԥсышәала ишцәажәаз
Уаҳазар акәхап, Дырмит?
– Ишԥасмаҳац ахара инаҩхьоу!
Аха уажәыҵәҟьа – разҟыуп,
Ҳҿар иахьатәи ҳанбан ишаԥхьоу,
Сишь, ҽеила исаҳаларц сҭахыуп!
Ажәлар шәхаҵкы!
Есымшааирагьы ишәзыԥшызааит шәгәы ҭызгаша, шәзыргәырӷьаша аусхкқәа!
Иахьатәи жәлар реизара, иаабац еизарак излеиԥшым рацәоуп. Ари аизара ҳаԥсадгьыл Аԥсны иахьа изҭагылоу мацара иазкым, иаҳԥыларан иҟоу амшқәа зеиԥшрахаша – абри акәхоит хырхарҭас ишьҭнахуа.
Адунеи Дуӡӡа иаланхо ажәларқәа иаахтны ирбеит, иаҳхаагаз аибашьра ашьҭахь иаҳагьы агәра ргартә иҟалеит аԥсуа жәлар жәытә-натә аахысгьы ари адгьыл хазына ишашьагәҭу, ахаангьы ари адгьыл ԥсыуа ида ԥшәыма дшамамыз. Ҳаԥсадгьыл ахьыӡ ажәа «Аԥсны» иааиҿыршәшәаны шәахәаԥшуазар, – «ауаатәыҩса иԥсы
иалнахыз адгьыл» ауп иаанаго. Ари еиԥш иџьашьатәу ахьыӡ азыԥшаара машәырны иҟамлеит. Адунеи дуӡӡаҿы даараӡа имаҷуп аԥсадгьылқәа рыхьӡ ауаҩытәыҩса иԥсы иадкыланы иахьышьақәгылоу.
Ари еиԥш адгьыл ԥшӡа, адгьыл беиа, адгьыл зҩыда аиқәрхара, аԥсуа изыҳәа ԥсҭазаара усын, зқьы шықәсала хамеигӡарыла қәԥаран. Аԥсуа иԥсадгьыл аиқәрхаразы иазкаиҭәахьоу ишьа џьарак еизыкәкәаны иҟазҭгьы, аӷбақәа зыхныҟәало мшынхон.
Ҳаԥсадгьыл знысыз амҩа ҭаҟәа-ҭаҿа амҩа хьанҭа ахцәажәара қәгыларак аҿы уаҩы изалагӡо иҟам, убри аҟынтә сналс-ҩалсны акәзаргьы, ҭоурыхтә хҭысқәак сырзааҭгыларц сҭахыуп.
Ишдыру еиԥш, Аԥсны аҳ Қьалышьбеи Чачба а-19-тәи ашәышықәса аналагамҭазҵәҟьа иаԥшьигеит аҳра змаз, ихьыԥшымыз Аԥсны Урыстәыла адҵара. Хара анаԥшра згымыз аҳ Қьалышьбеи ибеит уи аамҭазы Аԥсны азыҳәа даҽа мҩак шыҟамыз. Иара ихы ақәиҵазаргьы, иҷкән аҳ Сафарбеи инаигӡеит аб иаԥшьгамҭа. Аԥсны аҳ иҟаиҵаз аҳәара ихы аҟны иааганы, Урыстәылатәи аҳәынҭқар Алеқсандр а-1-тәи, 1810 шықәса рзы Аԥсны Урыстәыла иадиҵеит. Уи аахыс сынтәа иҵуеит 185 шықәса. Уи арыцхә ауп нас иахьа иазгәаҳҭо.
Урыстәылатәи аҳәынҭқар Александр а-1-тәи Сафарбеи Чачба иахь иааишьҭыз, Грамота захьӡу аҳәынҭқарратә документ атекст ахьынтә ҭыԥзаҵәык сышәзаԥхьоит:
Абри еиԥш ахҭыс ду ашьтахь, Аԥсны аҟымҟыра бааԥсқәа ирҭашәазаргьы, аҳ Сафарбеи итәыла иазалихыз амҩа ишиашаз иаанхоит.
Ишԥаныԥши аԥсуа жәлар рыԥсҭазаара аби аԥеи Аԥсны аҳцәа ртәыла иазалырхыз аҳәынҭқарра хырхарҭа?
1862 шықәса рзы еицырдыруа Кавказ бызшәақәа рыҭҵааҩы Пиотр Услар иҭижьит аԥсуа бызшәа аграмматика, насгьы раԥхьаӡа иаԥиҵеит аԥсуа алфавит, аурыс графика шьаҭас инаҭаны. 1865 шықәса рзы аурыс ҵарауаҩ, агенерал Бартоломеи, Услар еиқәиршәаз алфавит ихы иархәаны, раԥхьаӡа акәны иҭижьит анбан шәҟәы.
Ари раԥхьатәи Аԥсуа анбан шәҟәы аҭыҵра иаҵанакуа амҽхак иага ирмаҷны ахә сшьап уҳәаргьы, аԥсуа аҵарадырра амҩа изнысыз азгәаҭараҿы, аԥсуа культура зегьы аҿиараҿы уи аҭоурых ҵак змоу ахҭыс дуны иаанхоит наунагӡа.
Уи нахыс анаҟа-араҟа иаатуа иалагеит аԥсуа рыхҭылҵ аҵара ахьырҵашаз ашколқәа.
Раԥхьаӡа 1851 шықәсазы иаатит Оқум ақыҭан ашкол. 1853 шықәса рзы Аҟәа иаатит Ашьхарыуаа рышкол. Уи «Горскаӷ школа» ҳәа иашьҭан. Уи инацлеит аҳәсақәа рзы агимназиагьы. Иалкаан иазгәасҭоит: 1865 шықәса рзы Аԥсны 17 қыҭак рҿы аҵара рҵон 400-ҩык иреиҵамкәа аԥсуаа рхәҷқәа.
Еиқәаҳаԥхьаӡаз аҵараиурҭақәа зегь рҿы урыс бызшәала акән аҵара шымҩаԥысуаз. Аҩадахьы ҳазлацәажәаз анбан ала аҵаҩцәа иддырҵон аԥсуа бызшәагьы.
Аԥсны Урыстәыла ианадла нахыс ауп, инарҭбааны аԥсуа интеллигенциа ашьақәгылара ианалага.
Сналс-ҩалсны акәзаргьы аԥсуа интеллигенциа рхаҭарнакцәа аӡәык-ҩыџьак рыӡбахә салацәажәарц сҭахыуп: Соломон Ажәанба – Санкт-Петербург арратә ҵараиурҭа даналга, Аԥсныҟа дхынҳәит. Аҭҵаара иҽазикит аԥсуаа ретнографиа. Агазеҭ «Кавказ» адаҟьақәа рҿы лассы-лассы икьыԥхьуан астатиақәа.
Аԥсуа интеллигенциа раԥхьатәи рабиԥарахь иԥхьаӡатәуп Николаи Шьаҟрыли Давид Чачбеи.
Иаҳхысыз ашәышықәса анҵәамҭазы, Москва иҷыдоу аҵараиурҭа далгеит адунеи зегь еицырдыруа асахьаҭыхыҩ ду Александр Чачба.
Даагап, аԥсуа литература ашьаҭаркҩы иара Дырмит Гәлиа ихаҭагьы. Убригь урыс бызшәала акән аҵара шиҵоз.
Уи амҩа ауп изнысыз нас иҩагылаз аԥсуа интеллигенциа ахаҭарнакцәагьы. Иаҳҳәап: Самсон Ҷанба, Симон Басариа,Семен Ашәхәаҵаа, Иуа Коӷониа, Михаил Лакрба уҳәа убас егьырҭгьы.
Ииасхьоу аамҭа иахьа ҳҽалаҳгаларым, иаагап, иахьатәи аԥсуа школ асистема: 4 класск рҟынӡа амаҭәарқәа зегьы аԥсышәала, уи нахыс урыс бызшәала. Аурыс бызшәа алхра мчыла иҟалаз усым, ари хатәгәаԥхарала ажәлар иалырхыз бызшәоуп.
Аҩадахьы еиқәсыԥхьаӡаз аҭоурых фактқәа еицҿакны иҳарҳәо акоуп: иахьа ҳәынҭқарра шьақәгылашьала Урыстәылатәи Афедерациа ҳаламзаргьы, доуҳала акрааҵуеит ари атәыла ҳаларсуижьҭеи. Ҳабацәа иалырхыз ҳтәыла ахырхарҭа, ишахәҭоу еиԥш инагӡахароуп аринахысгьы.
Абраҟа иналкааны иазгәасҭарц сҭахыуп: аҩадахьы еиқәаҳаԥхьаӡаз афактқәа ишахәҭоу еиԥш еилкааны ирымамзар ҟалоит аҳәынҭқарратә политика мҩақәзҵо иахьатәи Урыстәылатәи аиҳабыра.
Ус анакәха, зыԥшра ҟамҵакәа инагӡатәу аусқәа цәырҵуеит Аԥсны аиҳабыра рҿаԥхьа.
Хаҭала сара, ари ареспублика иатәылауаҩу аӡәы иаҳасаб ала, Аԥсны аиҳабыра рышҟа схы нарханы аҳәара ҟасҵоит.
Аԥсныҟа иааԥхьазааит иахьатәи аурыс интеллигенциа рхаҭарнакцәа. Ҳара иаадыруеит иахьатәи аурыс интеллигенциа рыгәҭаны ишыҟоу
Аԥсны иахнагахьоу шьахәла издыруа, зныкымкәа Аԥсныҟа имҩахыҵхьоу, бзиагьы избауа ашәҟәҩҩцәа, аҵарауаа. Урҭ налс-ҩалсны ирбааит Аԥсны. Ирбааит ақырҭуа қәлаҩцәа ҳақалақьқәеи ҳқыҭақәеи зҭадыргылыз. Ирбааит, ирацәажәааит ашәиқәаҵәа иаганы игылоу анацәа, иазыӡырҩааит иахьа ҳажәлар гәҭыхас ирымоу. Урҭ ҳасасцәа лабҿаба ирбааит Асовет Еидгыла анеибгаз гәабзиарачаԥарҭас иԥхьаӡаз Аԥсны Ареспублика ақырҭуа фашистцәа иахьа изҭадыргылаз!
Иааҳаԥхьаз асасцәа ирҳәаша, ируша дара ирдыруеит. Урҭ ражәа адунеи зегь азҿлымҳауп, урҭ ражәа акырӡа иаԥсоу акы акәхоит аԥсуа ҳәынҭқарра ҿыц аргылараҿы, иара убас Аԥсны аҭынчра азырхынҳәраҿгьы.
Ажәлар, шәхаҵкы!
Нхыҵ-Кавказ, ҷыдалагьы Чечентәыла иҟоу жәбоит усгьы, еихсыӷьуам. иаҿуп ашьакаҭәара.
Иҳаҩсыз ашықәс октиабр мзазы, ақалақь Нальчик имҩаԥысит саргьы сызлахәз Кавказаа рбыргӡацәа реилацәажәара. Усҟан Чечентәылан аибашьра иаламгацызт, аха уаҩы ибартә иҟан дук мырҵыкәа аибашьра мца ҩаҵҟьаран ишыҟаз.
Урыстәылатәи аиҳабыра рышҟа абыргцәа иааҩыз ашәҟәы абас аҳәон:  Абри адокумент сара сеиԥш ааҩык Кавказтәи абыргӡацәа рнапқәа аҵарҩит, аха иззааҩыз рхы аҟынӡа иаарымгеит аҳәара иҟаҳҵаз.
Ажәлар абзиара шәықәзааит! Иахьа ҳазҭагылоу аамҭа даараӡа ихьанҭоу аамҭоуп, иҳаднаҵогьы рацәаӡоуп. Зегь раԥхьаӡагьы иҳагымзар ауп: аизыӡырҩра, аиххәцра, агәеибаҭара!
Сыбжьы заҳауа зегьы ишәзеиӷьасшьоит – агәабзиара нагӡа, анасыԥ лаша, шәнапы злакыу аусқәа рҿы аихьӡара ҟаимаҭқәа!
Ианакәзаалак ишәыгымзааит абзиара нагӡа!
Санмаҷӡаз инаркны ажәа «Амҳаџьырра» сгәаҵыҿы иалнаххьан иреиҳау аҭыԥ. Жәлары зегьы инарыҵалан иқәӡәӡәаа изгоу ӡхыҵра дук иадыскылон усҟан амҳаџьырра. Иагараан сазхәцхьан аԥсуа жәаԥҟа аҵакы: «Зыԥсадгьыл зцәыӡыз – зегьы ицәыӡит».
Абарҭ ацәалашәарақәеи агәҭахәцрақәеи ракәхап исзырҩыз ароман «Ацынҵәарах» Кавказ жәытә-натә аахыс иашьагәҭыз аублаақәа шәышықәса рыҩнуҵҟала ианыӡааит адунеи. Наунагӡа ирцәыӡит рқьабзқәа, наунагӡа ирцәыӡит рыбызшәа!
Уи аума нас ирԥеиԥшу иахьа адунеи атәылақәа жәпакы ирылаԥсоу аԥсуа мҳаџьырқәа?
Ажәаԥҟа «Зыԥсадгьыл зцәыӡыз – зегь ицәыӡит» иҳанаҳәо ахшыҩҵак, гәла-ԥсыла, шьала-дала зҳәаз еиԥш. ианелкааха, инақәрӷәӷәаны исҳәарц сҭахыуп, адунеи атәылақәа жәпакы ирылаԥсоу аԥсуаа еиқәхеит, урҭ рмилаҭ ха-реи рыбызшәеи рцәымӡит ауп иаанаго!
Ажәлар, шәхаҵкы! Шәлымҳа аҟынӡа иназгарц сҭахыуп ҭоурых документык иҳанаҳәо. Дыҟан Николаи захьӡыз, уи Шьариф ҳәагьы иарҳәон, Ладариак. Уи Аԥсны ақьырсианра дин алазырҵәақәоз дыруаӡәкын. Абри ахаҵа иаҳзынижьит «На заре моеи жизни» захьӡу гәалашәарак. Уи иҳанаҳәоит автор дышмаҷӡаз 1876-1877 шықәсқәа раан амҳаџьырра дшаԥыхьашәаз атәы. Николаи Ладариа иблақәа рыла ибеит, цәала-жьылагьы иԥишәеит аԥсуа мҳаџьырқәа зықәшәаз ахамышҭыхә. Уамеиқәаҵәа зхызгаз абри ауаҩ игәалашәара аҟнытә ҭыԥзаҵәык сышәзаԥхьоит. Шәхы аҟны иаажәг абри еиԥш асахьа: аԥсуа мҳаџьырқәа зҭаз аԥра-ӷба амшын
ихыхәхәала инаскьоит Ҭырқәтәылаҟа. Еилаҵәаҵәа аӷба иазназ аԥсуа мҳаџьырқәа амла инҵәоит, иӡышуеит. Ус урҭ инарыцлеит аршра чымазарагьы. Хыԥхьаӡарак рымаӡам анҵәара иаҿу ҳәсеи-хацәеи, зегь реиҳагьы ирацәаҩын асабицәа.
Ҳаизыӡырҩып уи атрагедиа зыблақәа рыла избаз, цәала-жьылагьы иԥызшәаз Николаи Ладариа. Уи игәалашәара урыс бызшәала ауп ишиҩыз. Еиҭагамкәа, уи абызшәала ҭыԥ заҵәык сышәзаԥхьоит.
Раԥхьаӡа акәны абри астатиа-хырзаман сԥыхьашәеит 1940 шықәса рзы. Усҟан сара 23 шықәса сырҭагылан, Қарҭ ақалақь, абызшәадырра Аинститут аҿы аспирантура сҭан. Сзыԥхьаз Николаи Ладариа игәалашәара убасҟак иснырит хә-мш роума, ԥшьы-мш роума изуа-исҳәо акы сақәымшәо ахагацәа реиԥш суада сыҩнан.
Нас снатәан изҩит «Амҳаџьыраа ргарашәа» захьӡысҵаз ажәеинраала. Шәхаҿы иаажәг убри еиԥш асахьа: амҳаџьырқәа зҭанҵәара иаҿыз аԥра ӷба аҩнуҵҟа ан гәаҟ лысаби чымазаҩ дылгәдырӷәӷәала дылкыуп, изылҳәоит агара ашәа. Абар нас ҳалзыӡырҩып ан.
Згәы шьҭыҵуа ацәқәрԥақәа
Уа урҵысуа урымами,
Аԥша унырдоит аԥра шлақәа
Аимҵәаҩ иӷба угарами.
Шьышь нани, шьышь нани,
Уцәа, сарԥыс, уанани.
Рыҩны уҟам уаби уани,
Амшын Еиқәа уамами.
Аԥша анырзас ӷәӷәалашәа
Ртәыла хәҷы рымнахырц,
Амшын шаҵааз угәаларшәа
Амҳаџьырқәа рылаӷырӡ.
Урыцҳара угәы иалазарц
Атәра узыԥшуп уаԥхьаҟа,
Аха уԥсадгьыл хашҭра ақәмзарц
Атәым жәҩан аҵаҟа.
Уандухалак, Амшын Еиқәа
Ур, уҩныжәқәа имыӡӡахьоу,
Аҟарма рыҟәных архнышьнақәа.
Амца еиқәуҵап ицәахьоу!
Асаба ақәтәа аҩны архәараҿ
Иубоит аҳәа мҩашьахуа.
Икных, икных! Уи ақәԥараҿ
О, изылшода иалшахуа!
Нас уи аҳәа уԥсы адкылаз
Ахьӡ зларгаз уабацәа.
Ахаҵа ихаҵа, уԥсадгьылаз
Раԥхьа унагыл ақәԥацәа!
Шьышь нани, шьышь нани,
Уцәа, сарԥыс, уанани.
Рыҩны уҟам уаби уани,
Амшын Еиқәа уамами!
Ажәлар, шәхаҵкы! Ҳаԥхьаҟа азыҳәан даараӡа ихәарҭо усхоит хымԥада, Ҭырқәтәылан инхоу-инҵуа, зхыԥхьаӡара миллион бжак инеиҳау аԥсуаа иреиуоу анацәа рысабицәа агара ашәа анырзырҳәауа, рашәа иналарҵа, зегьыҵәҟьа акәмзаргьы абарҭ аԥшьцәаҳәак:
Уандухалак, Амшын еиқәа
Ур, уҩныжәқәа имыӡӡахьоу,
Аҟарма рыҟәных архнышьнақәа
Амца еиқәуҵап ицәахьоу!
Аԥсны Ареспублика Аҳәынҭқарра Ахада ҳаҭыр зқәу Владислав Григори-иԥа Арӡынба инарҭбааны далацәажәеит иахьатәи аамҭаз Аԥсны аҭагылазаашьа, еиҳаракгьы хрыҩ азиуит адәныҟатәи аусқәа рхырхарҭақәа.
Араҟа мыццакрада. хшыҩеилаҵарала изыхцәажәатәу, иӡбатәу аусқәа рацәоуп.
Сыззыӡырҩыз ажәахә еиҭасзарҿыцит сыгәҭыхақәа. Сналс-ҩалсны акәзаргьы ҭоурых хҭысқәак срылацәажәарц сҭахыуп. Есқьынагьы ҳазҿлымҳазар ауп, ажәытәи аҿатәи реиқәҿыҭрақәа.
Ишдыру еиԥш, а-19-тәи ашәышықәса аналагамҭазҵәҟьа Аԥсны Аҳ Сафарбеи инаигӡеит иаб Қьалышьбеи ихы зқәиҵаз аҳәынҭқарратә ус. Аҳ Сафарбеи иҟаиҵаз аҳәарала Урыстәылатәи Аҳәынҭқар Алықьсандр  Аԥсны Урыстәыла иадиҵеит. Ари аҭоурых шьаҿа аԥсуа жәлар ирнаҭаз рацәоуп, еиҳаракгьы адоуҳатә культура аҿиара аганахь ала.
Уи ашьҭахь хынтә еиқәрццак амҳаџьырра Аԥсны ҭанарцәызаргьы, имыӡит аԥсуа жәлар рдац-ԥашә. Маҷмаҷ еинылеит аԥсуа интеллигенциа, ицәырҵит аурыс алфавит шьаҭас измаз аԥсуа ҩыра, ахы акит аԥсуа литература, аҿиара мҩа иқәлеит аԥсуа наука. Иналкаан иазгәасҭоит, уи ҳдоуҳатә ҿиара рӷьацаган иазыҟалеит аурыс жәлар ркультура дуӡӡа.
Аха иҟазаарын абас аԥсуа жәлар рыӷьацара зыбла ашьа хнарҵәалаз џьоукы. Урҭ Мрагыларахь ала иҳадынхалоз, ҳарҭ еишьцәак реиԥш ҳазхәаԥшуаз ҳгәлацәа ракәзаарын.
1918 шықәса рзы Аԥсны рымҟәҵархалеит ақырҭуа меншевикцәа рыр хәҭақәа.
Хы-шықәса мрахәагак злымԥхаӡоз иԥсҭҳәа еиқәаҵәаха амилаҭеилыхҩцәа-аменшевикцәа рымчра Аԥсны иахатәан.
1921 шықәса рзы Аԥсны ишьақәгылеит ихьыԥшымыз Ареспублика. Иаҳхаҳаршҭрым уи аҭоурых ус дуӡӡаҿы, даҽакала иаҳҳәозар. аԥсуа жәлар рхақәиҭра ашьақәгылараҿы Урыстәылатәи иаауаз Ар Ҟаԥшь ирылдыршаз.
10 шықәса Аԥсны ихьыԥшымыз Республикан. Нас иҟалазеи? Ҳлаԥшықәзҵада? Иабантә аси аԥшаӷьы?
1931 шықәса рзы Аԥсны ззин кьаҿӷәӷәӡаз Автономтә республикак аҳасабала Қырҭтәыла иаларҵеит. Аԥсуа жәлар уи рҭахызу ирҭахымзу аӡәымзар аӡәгьы дырзымҵааӡеит.
Зегьы зымчыз Сталини уи иарӷьажәҩа ашьаблаҟбаҩ Бериеи рыгәҭакы нарыгӡеит. Ақырҭуа меншевикцәа-амилаҭеилыхҩцәа ззыхьуаз дара ирылдыршеит.
Нас Аԥсны зқәымшәаз ҳәа иҟоузеи?
Иаҳгәалаҳаршәап 1937-тәи ашықәс еиқәаҵәа. «Жәлар раӷацәа» ҳәа ахара нарыдҵаны шьаҭанкыла индырҵәеит еиҵааӡан иҟаз аԥсуа интеллигенциа. Иаҳгәалаҳаршәап Аԥсны анапхгаҩы Нестор Лакоба ахәшә иҭан ишьра, аԥсуа школқәа раркра, аԥсуа алфавит ақырҭуа шрифт ахь аиагара, иааихмырсыӷьӡакәа Қырҭтәылантәи Аԥсныҟа ахҵәацәа раагара...
Абарҭ реиԥш аԥсуа милаҭ рҭоурыхтә шьаҭа зырӡран иҟаз аусқәа, адәныҟа, ус аҽраԥшраз ирыҭатәын мцыла еиқәрҽаҽазаргьы џьара наука ҵаҵӷәк.
Ақырҭуа милаҭеилыхҩцәа иаразнак ажәҩан ахь ихаргаларц иақәыркит Ингороҟва иантинаукатә теориа. Иҳанаҳәоузеи уи?
Абхазы захьӡу ныџьнатә аахыс ари адгьыл иашьагәҭу – қырҭқәоуп, аԥсуицы захьӡу урҭ адыга жәлақәа иреиуоуп, изакәзаалак, абызшәа инаркны хатәы ҳәа акгьы рымаӡам, ҩышә шықәса рышьҭахь ашьхақәа рахьтә Аԥсныҟа илбааит, урҭ «сасацәоуп» ари адгьыл акымзар акгьы рзалаӡам...
Аҩадахьы еиқәсыԥхьаӡаз мцыла еиқәрҽаҽаз амилаҭ шьаҭарӡгақәа иазмырҭәит ақырҭуа милаҭеилыхыҩцәа рыԥсымҭәра!
Нанҳәа мза 14 1992 шықәс азы қырҭтәылатәи аиҳабыра Аԥсны иажәырҵеит ар еиқәаҵәа рҵысны. Аԥсуа жәлар рҿаԥхьа иаақәгылахт акординалтә зҵаара: аҟазаареи аҟамзаареи. Ирыхьыз жәдыруеит
ҳақалакьқәеи ҳқыҭақәеи. Сазҵаарц сҭахыуп, ишьақәзыргылода ҳдоуҳатә культура иаиоуыз аԥхасҭа? Еицеиҟаран капангак иануҵар ҟалоума Аԥсны ахақәиҭра зхы ақәзҵаз афырхацәеи аԥсуа жәлар
шьаҭанкыла рықәхразы иҳажәлаз амҵарсыҩцәеи? Уаҩы изышьҭымхуа еидара хьанҭан зыжәҩахыр иқәӷәӷәада аԥсуа жәлар рхатәы ҳәынҭқарра дыргылар? Иҟарҵазеи цәгьарас Аԥсны иқәнхоу аџьажәлар аблокада иҭарымкыр аҷыдахаз ԥсыхәак ыҟамкәа? Жәларрыбжьаратәи аҭынчра иазкыу аусбарҭақәа Адунеи зегьы азыӡырҩыртә еиԥш рыбжьы зақәдмыргоузеи иахьа Аԥсны зҭагылоу азалымдара?
Здыруада анҭ ацәгьахәшьадцәа , Аԥсны ауадаҩра иҭаҳаргылар, иқәнхоу ажәларқәа хыла-гәла еилалап ҳәа гәӷрак рымазар, ргәы иажьоит. Аԥсны иқәнхоу ажәларқәа, милаҭеилых ҟамҵакәа. уажә еиԥш еилаҵәаны ахаангьы иҟамлац. Урҭ раӷагьы дырдыруеит, рыуагьы дырдыруеит, иахьа напхгара рызҭоу реиҳабырагьы зыԥсоу рдыруеит.
Аԥсны Қырҭтәыла анапы аҵаҟа ианыҟаз ақырҭқәа рзыҳәа, иаахтны иаҳҳәап, ари адгьыл колониак иаҩызан, даҽак ала иаҳҳәозар, қьафуран дара рзыҳәа.
Уи аамҭа аҵыхәа ԥҵәеит!
Иахьа аԥсуа жәлар, егьырҭ Аԥсны иқәнхоу ажәларқәеи дареи напеикәршарала, жәҩа-хыреибыҭарала аргылара иаҿуп ихьыԥшым ахатәы ҳәынҭқарра.
Иахьа шьала икәабоу Аԥсны иаҭахыуп ацхыраара. Ажәлар, шәхаҵкы!
Иахьатәи ҳаизара иалахәугьы уахь инарылаԥхьаӡаны, Аԥсны иқәнхоу ажәларқәа зегь рыхьӡала даҽазныкгьы аҳәара ҟаҳҵоит: Урыстәылатәи Апрезидент ишҟа, Адума иалахәу адепутатцәа рышҟа, Нхыҵ-Кавказтәи Ареспубликақәа рнапхгаҩцәа рышҟа, азҿлымҳара агырмыжьырц иахьа аблокада иҭадыргылаз Аԥсны.
Даҽазныкгьы аҳәара ҟаҳҵоит ҵыхәаԥҵәарала
иахәаԥшызарц 1810 шықәса рзы хатәгәаԥхарала Аԥсны знылаз аҭоурых мҩа: – Урыстәыла адлара азҵаара!
Ари ахырхарҭа аԥсуа жәлар, Аԥсны иқәнхоу егьырҭ ажәларқәагьы гәык-ԥсык ала ишырҭахыу иахьатәи ҳаизара мацарагьы иаҳнарбеит. Уи азхом ҳәа аӡәыр игәы иаанагозар, имҩаԥгазааит Ареферендум.
Кьыршьал Чачхалиеи сареи раԥхьаӡа акәны ҳаиқәшәеит Аҟәа ақалақь аҿы. Ари ҟалеит 1931-32 ашықәсқәа рзы. Усҟан сара аҵара сҵон Аԥсуа Рҵаҩратә техникум аҿы. Кьыршьалгьы абри аҵараиурҭа дҭалеит. Аха рацәак ара даанымхеит, агәамбзиара дыхҭанакит. Лассы дыхнымҳәыр ҟамлеит ихатә қыҭахь, Ԥақәашьҟа.
Абарҭ ашықәсқәа раан ашьха ӡиас Аалӡга аԥсҭа иҭыҩуа иалагахьан алаӷәм тҟәац быжьқәа. Ҳпоет гәлымҵәах Леонти Лабахәуа иажәақәа рыла иаҳҳәозар:
Гәрр-агәақь,
Арирахьтәи акәакь!
Гәрр-агәақь,
Анирахьтәи акәакь!
Аҵықь! Аҵықь! Аҵықь!
Инымхо шьанҵак, дацык!
Абас агәараҳәа аусеилашра иалагахьан шықәсқәак рыла иқалақьхаз Тҟәарчал! Ашахтақәа аадыртхьан, аизҳара, аҽеибыҭара иалагахьан ашахтиорцәа рықалақь. Аԥсны қыҭеи қалақьи зегь рахьтә Тҟәарчалҟа рхы дырхеит аҿар жәпаҩны. Убарҭ дрылан Кьыршьал Чачхалиагьы.
Иахәҭоуп иналкааны иазгәаҭазарц: ҿыц ашьақәгылара иаҿыз аусуцәа рықалақь Тҟәарчал
ирацәоуп апоет ҿа Кьыршьал Чачхалиа инаҭаз. Ашьақәгылара иаҿыз аԥсҭазара ҿыц иаҳа еилыкка ианыԥшит ауаатәыҩса рыбжьара иҟаз аиҿагыларақәа, аиҿыхарақәа, азалымдарақәа, арыцҳарақәа. Алаԥш ҵар зхаз апоет ибарҭахеит абарҭқәа зегьы.
Ихазуп ҳзыхцәажәо апоет аԥсуа поезиаҿы иааникыло аҭыԥ. Аӡәык-ҩыџьак акритикцәа иазааҭгылахьеит уи азҵаара, аха иахьынӡахәҭоу иҭҵаамкәа иҟоуп иахьанӡагьы.
Асатира ныҟәцаҩ – абас изаҳҳәар ҟалоит ҳпоет Кьыршьал Чачхалиа. Мшаҽны еиԥш уи иажәақәа цаҳә-цаҳәуеит, згәаӷ кны иназыцрасызгьы дырбылуеит иахьагьы!
Ус анакәха, ҳзыхцәажәо апоет дызражәуа мчы ыҟаӡам, иага аамҭа царгьы шьыжь шәаԥшь амрахәагеи дышрыцу даанхоит!
Идыруп, апоет иҟазара ахцәажәар имариоу усым. Сара иахьынӡаздыруа Кьыршьал Чачхалиа ирҿиамҭа зегь неидкыланы иахьынӡахәҭоу инарҵауланы иҭҵаам иахьа уажәраанӡагьы. Хашҭрак ақәмзар ауп амилаҭ поет дызнысыз имҩа заҟагьы иуадаҩыз, заҟагьы ихьанҭаз.
Ажәа ацәаҳәаҿы иара ишақәнагоу еиԥш аҭыԥ аназыԥшааха, усҟан ауп иара иахәҭоу амчхарагьы анаиоуа. Кьыршьал Чачхалиа зегь раԥхьаӡагьы исатиратә жәеинраалақәа рҿы, иааԥшит ажәа аԥсы ахьҭоу шидыруа, даҽак ала иаҳҳәозар, уи ажәа сахьарк дшазҟаза дууз.
Урҭ ажәеинраалақәа рыхьӡқәеи, реиқәршәашьақәеи. реихыршалашьақәеи рымацара аагарагьы, аргама иаҳдырбоит апоет иҟазара атәы.
Урҭ рахьтә ҳнарыхәаԥшып акык-ҩбак:
«Сеидыҟ амгәацәатыҟ!»,
«Рамадан – ичамадан»,
«Соуфыџь – исаԥыџь»,
«Тира изыҳәан – асатира»,
«Ацгәаба – ҵыхәабаба»,
«Хаџьгәаҭ – ахаҷгәа аҭ»,
уҳәа убас иҵегьгьы.
Даараӡа иаҭахны иԥхьаӡатәуп Кьыршьал Чачхалиа исатиратә жәеинраалақәа ааидкыланы рҭыжьра. Абар апоет ихатәы жәеинраалақәа рзыҳәан дҵас иҟаиҵоу:
Сажәеинраала, уара укәицыз,
Упырпылыз, ухәацыз,
Ацәгьараан – уаҳәа кыз!
Ацәгьа зыршуа, ацәгьа зхәыцыз,
Уцырцыруа уиҿакыз!
Сиқәшаҳаҭуп апоет: иага аамҭа царгьы хашҭра зқәым ҳпоет Кьыршьал Чачхалиа иажәа сахьарк, аԥсуа жәлар рыҟамзара зҭахыу иҿаԥхьа наунагӡа иаанхоит ицырцыруа аҳәа цҳафырны!
Шәлымҳа аҟынӡа иназгарц сҭахыуп хаҭала исхызгахьоу хҭыск. Уи акгьы бжьамыжькәа исзеиҭаҳәар, иахьатәи ҳаиқәшәара аҵакы иаҳагьы иарҭбаауашәа збоит. Аԥсуа жәлар ртрагедиа – аҵыхәтәантәи амҳаџьырроуп иара зыхҳәаау.
1940 шықәса рзы, сара 23 шықәса ирҭагылаз, Қарҭ ақалақь, Абызшәадырра Аинститут аҿы аспирантура сҭан. Апоезиеи анаукеи еиласыгӡоит ҳәа саҿын. Аԥсуа бызшәеи аԥсуа жәлар рҭоурыхи зныԥшуаз шәҟәык, документк саҩсыжьуамызт.
Ҽнак зны, абиблиотекаҿ исԥыхьашәеит  захьӡыз, 1891 шықәса рзы иҭыҵыз ажурнал. Уи адаҟьақәа рҿы икьыԥхьын Николаи Ладариа /уи Шьариф ҳәагьы иарҳәон/ истатиа  ҳәа хыс измаз. Астатиа ахы инаркны аҵыхәанӡа 1876-1877 ашықәсқәа рзы иҟалаз амҳаџьырра акән изызкыз. Николаи Ладариа дшыхәҷыз амҳаџьырра аӡхыҵра бааԥс даԥыхьашәеит. Зыӡбахә цәыраагаз астатиа – ари автор ихыигаз амыҟәмабарақәа аазырԥшуа гәалашәароуп. Астатиа ҩуп урыс бызшәала, еиҭагамгакәа иара уи абызшәала ҭыԥзаҵәык сышәзаԥхьоит. Аха уанӡа шәхы аҟны иаажәгарц сҭахыуп абри еиԥш асахьа: ...Амшын Еиқәа еиҩыцәуа инеиуеит аҭырқәцәа рыӷба, ипеи-пеиуа иҭәуп ҳәсеи-хацәеи хәҷи-дуи аԥсуа мҳаџьырқәа рыла, иара цоит Ҭырқәтәыланҟа ахы рханы.
Абар аҩадахьы зыӡбахә цәыраагаз астатиа ацыԥҵәаха иҳанаҳәо:
Николаи Ладариа, амҳаџьырра џьаҳаным зыблақәа рыла избаз, цәала-жьылагьы иԥызшәаз истатиа санаԥхьа, ҩымш роума, хымш роума изуа, исҳәоу акы сақәмшәоу ахагацәа реиԥш суада хәҷы сыҩнагьежьуан.
Нас снатәан изҩит ажәеинраала, иагьахьӡысҵеит «Амҳаџьыраа ргарашәа». Ишдыру еиԥш, уи ажәеинраала ҳкомпозитор Иван Лакырба музикала еиқәиршәеит, аха уи аамҭаз ауаа рышҟа ацәыргара мариамхеит.
Жәлар раӷа Бериа ишьапыӷәӷәара еимазкуаз усҟантәи Аԥсны аиҳабыра иалахәз џьоукы ари ашәа аӡбахә анраҳа, рхы аарыхнахит. «...Амҳаџьырқәа Аԥсныҟа рырхынҳәра ауп ари ашәа иҳанаҳәоу! Изахьӡузеи, нас «Уандухалак Амшын Еиқәа ур...» Уи ҟалашьас иамоузеи?» Абас иаӷьуа-иԥсуа, ажәеинраала зҩыз сара слаԥшықәҵаны инасышьҭалеит. Нас уи ашәа ацәыргара ҟалозма, иҵарҟаца ашәқәа нахадыркит.
Аха ҭоурыхла иҵабыргыу аиаша – ҵәахышьак амаӡам, мышк ахамшык аҵыхәа иара иазалхыу аҭыԥ ааннакылоит.
Шәара шәазхәц нас, изусҭцәада иахьатәи ҳаизара зхы алазырхәз? – Амҳаџьыраа рыхҭылҵ!
Ҳазқәмгәӷуаз ҳабла иабеит!
Ԥсыуа зхылаҳәоу зегьы иахьыҟазаалакгьы рыԥсадгьыл ашҟа рхы хазар ауп!
Рацәак мырҵыкәа ҳабла иабааит убас аамҭакы – ԥсыуа зхылаҳәоу зегьы иахьыҟазаалакгьы, нхарҭас-нҵырҭас ироуааит рыԥсадгьыл, тәылак иаламҩашьаӡоу Аԥсны!
Изылашааит Аԥснытәи амра хаа! Ирхалашааит шәахәа зыхӡам Аԥснытәи ажәҩан цеи-цеи!
Уажәы, азин сышәҭозар, сышәзаԥхьарц сҭахыуп, аҩадахьы зыӡбахә салацәажәаз «Амҳаџьыраа ргарашәа» захьӡу ажәеинраала.
Згәы шьҭыҵуа ацәқәрԥақәа,
Уа урҵысуа урымами,
Аԥша унырдоит аԥра шлақәа
Аимҵәаҩ иӷба угарами.
Шьышь нани, шьышь нани,
Уцәа, сарԥыс, уанани.
Рыҩны уҟам уаби уани,
Амшын Еиқәа уамами.
Аԥша анырзас ӷәӷәалашәа
Ртәыла хәҷы рымнахырц,
Амшын шаҵааз угәаларшәа
Амҳаџьырқәа рылаӷырӡ.
Урыцҳара угәы иалазарц
Атәра узыԥшуп уаԥхьаҟа,
Аха уԥсадгьыл хашҭра ақәмзарц
Атәым жәҩан аҵаҟа.
Уандухалак, Амшын Еиқәа
Ур, уҩныжәқәа имыӡӡахьоу,
Аҟарма рыҟәных архнышьнақәа.
Амца еиқәуҵап ицәахьоу!
Асаба ақәтәа аҩны архәараҿ
Иубоит аҳәа мҩашьахуа.
Икных, икных! Уи ақәԥараҿ
О, изылшода иалшахуа!
Нас уи аҳәа уԥсы адкылаз
Ахьӡ зларгаз уабацәа.
Ахаҵа ихаҵа, уԥсадгьылаз
Раԥхьа унагыл ақәԥацәа!
Шьышь нани, шьышь нани,
Уцәа, сарԥыс, уанани.
Рыҩны уҟам уаби уани,
Амшын Еиқәа уамами!
Аҵыхәтәантәи амҳаџьырра аӡыхәашь ҭәагшоуараха зықьҩыла аԥсуаа амшын ихнаҭәҳәалеижьҭеи аа-шықәса ракәӡан иҵхьаз. Кәдры аӡиас азааигәара Аҭара ақыҭан, ҽнак шарԥазӡа, ашара адәы иаақәлон еиԥш Ҷан Кәагә игәараҭаҿы ахәаҩ-ахәаҩ ҳәа хынтә еиқәрццак ахысбжьқәа геит. Гәлеи злеи, ҭахыи еибаргәрӷьеит, ирылаҩит Ҷан Кәагә ахҭылҵ дышиоуыз. «Хҵәареи хыԥсаареи рыда лахьынҵа змамыз ажәлар иреиуаз нхаҩык иҩнаҭаҿы ахаҵарԥыс иира, здыруада, бзиара дук иазҳәазар?
Уҵеи мшхааит, уаха иины инкашәаз, уара, асаби!» – абас иқәныҳәон Ҷан Кәагә иҩнаҭа ииз ахҭылҵ.
Аԥсуа литература шаны адәы иқәзҵаз Дырмит Гәлиа дызҵалаз аидара хьанҭа ицнагараҿы зегь раԥхьаӡа зыжәҩахыр иҵзыргәашаз аӡә иакәхарц дыҟазаарын, ҽнак шарԥазӡа Аҭара ақыҭан ииз, Самсон захьӡырҵаз уи асаби...
Самсон Ҷанба дышмаҷӡаз аҵара-лашара амҩа данылеит, аха ус имариамызт Аҭаратәи анхаҩы ҷкән изыҳәа, ижәлар кыр дырзаԥсахартә еиԥш бзиарак азкылсра.
Самсон Ҷанба ипублицистикатә статиақәа иаахтны иҳарҳәоит, дызлыҵыз ижәлар гәакьа аҵара-лашарахь ркылгара иахьеи-уахеи, дмыцәа-дымтәа аџьабаа ду шазибоз, ижәлар гәакьа ахақәиҭра ахьрымамыз хьаа дус ишимаз, урҭ ахақәиҭрахь икылызгаша амҩа хамеигӡарыла дшазықәԥоз.
Ақырҭуа меншевикцәа рымчра иԥсҭҳәа еиқәаҵәаха Аԥсны ианахаԥа, Самсон Ҷанба иаахтны даҿагылеит аԥсуа жәлар шьаҭанкыла рықәхра иазкыз урҭ амилаҭеилыхҩцәа имҩаԥыргоз аполитика.
Ашәҟәҩҩцәа реиҳараҩык рхадаратә ҩымҭақәа раԥҵарахьы инаӡаанӡа, ҽазыҟаҵара мҩакы ианысуеит. Самсон Ҷанба раԥхьаӡатәи иҩымҭақәа иҳарҳәо даҽакӡоуп. Аԥсуа жәлар рҭоурых ԥсҭазаараҿы зегь раҵкыс ихырзаманны ирзыҟалаз амҳаџьырра – абри атема ду ауп ҳашәҟәҩҩы раԥхьаӡа ибжьы зықәиргаз. Иагьиқәҿиеит игәы иҭеикыз, убасҟак уи ҩнуҵҟала дазыҟаҵан: данмаҷӡаз инаркны иаҳауа далагахьан ажәлар ргәеисбжьы, игәеилгараҿ иаҳа-иаҳа ашьаҭа аҳауан жәлар рышҟа имаз абзиабара, иазҳацԥхьаӡа иаҳа-иаҳа дазааигәахон, изгәакьахон уи ԥсра зқәым аԥсадгьыли ажәлари рлахьынҵа атема.
Ишаабо еиԥш, Самсон Ҷанба атема сса-мыссақәа инапы рылеимкит, амода темақәа дрызхымхит, уи ижәлар гәакьа рыԥсҭазаараҿы иҟалоз-инылоз ахҭыс дуқәа, аҭоурых мацараҿы акәмкәан, дызҭагылаз аамҭагьы налаҵан, ибжьы рықәиргон, урҭ ирылихуан напҟазара згымыз аҩымҭақәа.
Ҳашәҟәҩҩ ду ишьхақәеи, ирҩашқәеи, ибна кәазақәеи ибаашқәеи рыбызшәала дцәажәоит. Убри азы акәхап, зны-зынла ҳашьха ӡышқәа еилаарцыруа сылаԥш
ианааҵашәалак, дшеишеиуа даацәырҵуеит Самсон Ҷанба иаҳзаԥиҵаз, ԥсра-ӡра зқәым Ашьха ҭыԥҳа, уи лхаҿсахьа сеигәрӷьаҵәа сшахәаԥшуа, хра цаӷь-цаӷьк ақәцәан сылаԥш дааҵашәоит, ишәақь агәҭа кны, ашьабсҭа еиԥш далԥа-лԥо инеиуа, амҳаџьырра зҽазымҭаз афырхаҵа Баҭал. Данааҭгылалак, икәӷӷаша иаагылоит Кавказтәи ашьхарыуаа рхаҭарнакцәа. «Иаҳҭоубоуп! Иаҳҭоубоуп!» ҳәа рабџьарқәа леимҵакны урҭ қәуеит ахақәиҭразы ақәԥараҿы рыжәҩахырқәа шеибырҭо ала.
«Иаҳҭоубоуп! Иаҳҭоубоуп!» – мшаҽны еиԥш слымҳа иҭаҩуеит иахьагьы.
Самсон Ҷанба илшарақәа ируакыуп уамашәа ибеиоу ашәҟәҩҩы ибызшәа. Уаҩы игәхьааигартә иҟоуп, абри еиԥш абеиара хазына иахьауажәраанӡагьы инҭкааны иахьҭҵаам. Ҳакритикцәеи ҳабызшәадырыҩцәеи ирымбаҵәҟьоу, ма ирымбарц рҭахыу ҳлитератураҿы иҿкы бааԥсны иҳалалаз ачымазара? «Оригинал ахаҭа шҩызаалакгьы, аиҭагара аан ибзиахартә еиԥш...» абас ихәцқәоу ҳрывагыларан ҳаҟоума нас ҳазынтәыкгьы?
Самсон Ҷанба ихы идыруа даныҟала инаркны, аҵыхәтәантәи имшқәа рҟынӡа, анапхгараҿ даныҟазгьы, уи ашьҭахьгьы, ааԥсарак ҳәа изымдырӡо, игәы-иԥсы зегь адҵаны жәлар рымаҵ аура даҿӡан.
Иарбан ус хкыу ҳмилаҭ культура аҿиараҿы Самсон Ҷанба иџьабаа здым?
Сыԥсы ахьынӡаҭоу, сара сзы дыԥсым, мшаҽны еиԥш дџарџаруа саԥхьа дгылоуп уи ахаҵа.
Арымарахь ала сидыртәаланы, сҩымҭа хәҷқәа иаԥхьа инықәҵаны, дынҭгыла-ааҭгыло дрыԥхьон. «Ари ажәа ара иаҭыԥгәшьаӡам, иақәнаго даҽак азыԥшаатәуп. Иудыруазааит, дад, ажәа цәалашәрала идырны, иара иахьақәнагоу аргылара – аҟазарақәа ишыруакыу, иҟалап раԥхьа игылазаргьы!» – иҳәон Самсон Кәагә-иԥа илаԥш кыр иаасыдырхаланы.
Слахьынҵа исыԥнагалаз насыԥкны исыԥхьаӡоит, сыҩагыламҭаз абри еиԥш здырра ҭбааз, ҟазшьалагьы инаалаз ауаҩы дахьсықәшәаз. Сырҿиаратә мҩа санынангылоз аамҭазы инапы ӷәӷәа сԥишьит Самсон Ҷанба. Усҟангьы дсырҵаҩын, иахьагьы, иахьанахысгьы уи сара сзы даанхоит дырҵаҩ дуны. Уи есқьынагьы дрыдызбалоит ҳашьха еилаарцырқәа. Урҭ реиԥшҵәҟьа доуҳала уи дыцқьан, ламысла дҳаракын, гәамчлагьы дыӷәӷәан.
Ибжьы мырдуцәакәа хрыжь-хрыжь ицәажәашьа уажәыгь слымҳа иҭаҩуеит, аҳалалра зхыҳәҳәылаз ибла ҭбаақәа мшаҽны еиԥш сырхыԥшылоит, ихахәы жәпа цыҩ-цыҩуеит, деилфаҷа деилаҳәоуп, – иныҟәашәа ццакым, аха ишьаҿа ӷәӷәаны адгьыл иқәиргылоит...
Сыԥсы ахьынӡаҭо ус ауп дшызбо аԥсуа драматургиа ашьаҭакҩы Самсон Ҷанба.
Аԥсны Ашәҟәҩҩцәа Реидгыла анеиҿкааха аҽны инаркны, Самсон Ҷанба иакән аусбарҭа хантәаҩыс иамаз. Уи лассы-лассы ашәҟәҩҩцәа Реидгылахь ма иҩныҟа дсыԥхьалон, инарҭбаангьы дсацәажәалон, знымзар зны сихашҭны иҟамлацызт.
Ҳааҭагылт 1937-тәи ашықәс еиқәаҵәа. Ҭагалан ааиуа ианалага, иаҳагьы ирацәаҩхеит иҭаркуаз. Ашәҟәҩҩцәа рахьтә раԥхьа днаҳалыргеит апоет гәлымҵәах Леонти Лабахәуа.
Аҟәатәи аҳәынҭқарратә драматә театр аҿы ашьауӷа рыдԥхьаӡаланы руыс рыӡбраны иҟан, харак зыдӡамыз Аԥсны Аиҳабыра иалахәз: Вова Ладариа, Васил Лакоба, Михаил Лакоба, Михаил Чалмаз уҳәа даҽа ԥыҭҩык.
Шьыбжьонк азы, Аҟәатәи арҵаҩратә институт аклуб саадәылҵит, уа радиола ҳазыӡырҩуан аусӡбара апроцесс. Енгельс иулица ашҟа данаамҩахыҵ, даасԥылеит Самсон Ҷанба. Уи есқьынагь еиԥш уи аҽынгьы деилфаҷа деилаҳәан: изиацкқәа ишьхацырцыруан, ихылԥа ихыхны икын, ашла злаԥсахьаз ихахәы-жәпа макьана
ицыҩ-цыҩуан. Санаагәеиҭа , дааҭгылан даасацәажәеит, аха Самсон Кәагә-иԥа избац иакәмызт – илахь еиқән. Бзеила ҳәа насаҳәаны иҿынахамҭаз, дааҭгылан усгьы ҿааиҭит:
– Иуаҳазар акәхап, иахьа апроцесс аҿы иҽеимкәа сыӡбахә иалацәажәеит. О, анаџьалбеит, изакәтә аамҭа цәгьоузеи ҳаазҭагылаз! Бзеирак ҳԥеиԥшым ҳәа сыҟоуп... Ари аамҭа ӡеибафара ҳзалымҵыр ҟалоит... Шәарҭ аҿар ижәдыруаз, ҳарҭ изакәзаалак харак шҳамам, хаҭала сара, џьарамзар џьара шәытарак уаҩы изсыдбалом, алаӷырӡ еиԥш сыцқьоуп!
Самсон Кәагә-иԥа ихы кажь-кажьуа иҿынеихеит. Исзымычҳаит, ааха ӷәӷәак соузшәа зназыҳәа схы ҭууа сааҟалеит, аха сгәы ааԥсахны, саԥхьа инеиуаз снаишьҭалеит. Иара дцон, сара сишьҭан, амҩа ахаҵәирҭаҿ сылаԥш дныҵшәеит. Уаҳагьы дсымбарц сыҟазаарын, нцәак еиԥш сызхәаԥшуаз ари ауаҩ. дук мырҵыкәа дҭаркыит. Ҩбаҟа мзы ирхымгакәа Аӡҩыбжьа ақыҭа Баӷлан аҿы аҟәҟәаҳәа илеигәдҵан илгеит аԥсуа жәлар рҵеи хьӡырҳәага ду. Ԥшаашьак амамкәа наунагӡа ибжьаӡит ибаҩгьы.
Сгәы сымнаҟьеит ҳмилаҭ зегь азыҳәа ари арыцҳара ду иҟалаз... Исҵәахыр акәхеит, инапы ақәҩны исанеишьаз, лассы-лассы ицәырган сзыԥхьалоз, ҳаклассик ду ишәҟәқәа. Урҭ сзааныжьуамызт сахьыҩназ азеиԥшнхарҭа ауадаҿы, акылԥш-кылӡырҩцәа дәықәлахьан. Исыман сҿынасхеит Ҷлоуҟа, сқыҭа гәакьахь. Сабацәа рыҩны иҭасҵәахыит сырҵаҩ ду иҩымҭақәа.
Убарҭ инарыцҵаны иҭасҵәахыит 1937-тәи амш еиқәаҵәақәа раан Самсон Ҷанба иҭакра исызнарҵысыз схәцра хьанҭақәа ирхылҿиааз ажәеинраалак. Уи сгәаҵа иҭысҳәааз ажәеинраала иахьауажәраанӡагьы икьыԥхьӡам. Абар иаргьы:
«Жәлар раӷа» ҳәа ухьӡ анԥырҽуаз,
Сгәы сҭаҵәыуан, сгәы рыӷӷан.
Аӡәгьы ихеиҵомызт уздыруаз,
Аха урҭгьы рҿы шәаҳан.
Унапы ақәҩ ашәҟә исуҭаз,
Сыԥсы иаҵоуп, иҵәахыуп.
Сахьӡагәшьар, са сыԥсымҭаз,
Смаҭа ианасшьар сҭахыуп!
Аамҭала зны Самсон Ҷанба инап ала ианиҵаз жәлар рҿаԥыц ҳәамҭахьтә «Абзиабареи аиҩызареи» захьӡу ажәабжь иалсхит адрама. Ари исценастәыз жәлар рҳәамҭа инацысҵеит Самсон Ҷанба иаԥҵамҭа аҭоурыхтә ҩымҭа ду «Амҳаџьыр» аҟынтә аҵыхәтәантәи асахьа.
Абарҭ аҩ-хәҭакгьы неидҵаны ирыхьӡысҵеит «Аҭоуба».
Ари апиеса еицырдыруа ҳартист Шәарах Ԥачалиа уажә ааигәа Тҟәарчалтәи жәлар ртеатр аҿы иқәиргылеит. Сара иахьынӡаздыруа, Шәарах Ԥачалиа иџьабаа ду мыӡит. Ахәаԥшцәа гәахәарыла ирыдыркылеит.
Апиеса «Аҭоуба» иҳанаҳәоу акоуп: дацк иахылҵыз аԥсуааи адыгааи ныџьнатә аахысгьы рыцәгьеи рыбзиеи еилахән.
Адунеизегьтәи аепосқәа ирыламҩашьаӡо Нарҭаа дуқәа ирызкыу аҳәамҭа ҩы-жәларык еицырзеиԥшу доуҳатә мал дуӡӡаны иаанхоит наунагӡа. Уи адоуҳатә мал жәлар рыԥсҭазаараҿы илнамхыр ҟаломызт атрадициа ду. Ус еидызкылоз акы аԥҵаны иҟамызҭгьы, Аԥсны ашәарҭа бааԥс ианҭагыла, адыгаа рхьырԥар, абџьаршьҭыхныхатәгәаԥхаралаАԥсныҟа иаарымызт, рашьцәа аԥсуаа ирыдгыланы ақырҭуа фашизм иаҿагыланы хацәнамырха еибашьрымызт.
Шәарҭ ижәдыруеит, урҭ рахьтә шәҩыла рхы ақәрҵеит Аԥсны ахақәиҭра.
Аҭоурых наскьа шьаҭас измоу аԥсуааи адыгақәеи рыешьара наунагӡа еилшәарак ақәмзароуп, ишеибыҭац еибыҭаны иаанхалароуп арҭ аҩы-жәларык рыжәҩахыр, ирԥыларан иҟоу уаҵәтәи амш азынгьы акы акәзар ауп урҭ рхықәкы.
Абри ԥсра зықәӡам ахшыҩ ҵак ауп иҩымҭақәа рыла иҳабжьигоу аԥсуа литература аклассик Самсон Ҷанба. Абра иқәсыргыларц сҭахыуп высшьа змам даҽа зҵааракгьы.
Аҵыхәтәантәи ашықәсқәа рзы ҳашәҟәҩҩ ду Самсон Ҷанба дзыҩназ аҩны иахьа иууаӡа иҭацәны игылоуп. Иахәҭаны исыԥхьаӡоит Аԥсны аиҳабыра рҿаԥхьа даҽазныкгьы иқәҳаргыларц: ҳаклассик дзыҩназ аҭоурых ҩнаҿы иаартызарц Аԥснытәи ашәҟәҩҩцәа рлитературатә музеи. Уи амузеи аҿы зегь раԥхьаӡа нап арктәуп адунеи зыԥсаххьоу ҳашәҟәҩҩцәа рыԥсҭазаареи рырҿиаратә мҩеи ԥсыхәа ахьынӡамоу инарҭбааны изныԥшыша амаҭәарқәа реизгара. Абра иаҳгәалаҳаршәап зынарцә мҩа иқәлахьоу ҳашәҟәҩҩцәа: Самсон Ҷанба, Гьаргь Чачба, Иуа Коӷониа, Миха Лакрба, Мушьни Аҳашба, Ӡаӡ Дарсалиа, Иван Папасқьыр, Арушьан Касланӡиа, Владимир Агрба, Платон Ҷкадуа, Леонти Лабахәуа, Леуарса Кәҵниа, Шьалуа Ҵәыџьба, Қьаазым Агәмаа, Михаил Гочуа, Сандра Сангәлиа, Оҭар Демерџь-иԥа, Мҭы Ақаҩба, Кьыршьал Чачхалиа, Сҭеԥан Қәчбериа, Иван Ҭарба, Алықьса Лашәриа, Алықьса Џьонуа, Ҷыҷыкәа Џьонуа, Шьалуа Инал-иԥа, Шамил Аҟәсба, Таиф Аџьба уҳәа убас егьырҭгьы.
Идыруп, жәпаҩык ашәҟәҩҩцәа рыԥсҭазаареи рырҿиаратә мҩеи зныԥшуа амузеи ашьақәргылара, аусура иага еиҿкаахаргьы ашықәсқәа аҭаххашт, аха зыԥшра ҟамҵакәа иахьанатә нап арктәуп ари аԥсуа милаҭ зегь еицырзеиԥшу аус ду – Аԥснытәи ашәҟәҩҩцәа рмузеи аиҿкаара.
Аԥсуаа амшын ихымлар аҷыдахаз ԥсыхәа рымамкәа аҟымҟымра ианҭагыла, ҩнаҭак аиҳабы иҭаацәа рышҟа ихы нарханы усгьы ҿааиҭит:
– Дадраа, уа ҳахьнеиуа атәымдгьыл аҿы, рацәак сзынҵышам, лассы сынарцә мҩа сықәлоит. Џьаҳаным еилашыра сҭаблырц шәҭахымзар, абри исыдҳәало арҭмаҟ иҭоу снышәнап сгәы инықәԥсаны анышә сашәҭ!
Абас рыԥсадгьыл аҟәых анышәнап шьҭызхыз аӡәым-ҩыџьам, урҭ ыҟан зықьҩыла!
Рмаҟҿаҳәарақәа ирыдҳәаланы мшын нырцәҟа иргаз уи анышәнап алабжыш мацара акәмзаарын иагәлаҵәахыз, уи иҭаҵәахны иамазаарын ԥсра-ӡра зықәӡам абзиабара, ааи, аԥсадгьыл абзиабара!
Ҳаизыӡырҩып, аԥсуа жәлар реиҳараӡаҩык рыԥсадгьыл иқәзгаз – амҳаџьырра ҳәа изышьҭоу атрагедиа зыблақәа рыла избаз, цәала-жьылагьы иԥызшәаз Николаи Ладариа. Уи игәалашәара урыс бызшәала иҩуп, еиҭагамкәа иара уи абызшәала ҭыԥзаҵәык сышәзаԥхьоит:
Абри еиԥш ахырзаман ҳазҳәо адокумент санаԥхьа, усҟан 23 шықәса сырҭагылан, Қарҭ аспирантура сҭан, изуа-исҳәо акы сақәмшәо, ҩымш роума, хымш роума. ахагацәа реиԥш суада сыҩнагьежьуан. Нас снатәан изҩит ажәеинраала, хьӡысгьы иасҭеит: «Амҳаџьыраа ргарашәа» Ашьҭахь, ишыжәдыруа еиԥш, иашәахеит уи ажәеинраала.
Уи аҩымҭахьынтә ишәгәаласыршәарц сҭахыуп цыԥҵәахақәак.
Амшын еилаҽҽара агәҭаны ан гәаҟ лгәӷра еҵәа шеишеик еиԥш илҿамыҷҷозҭгьы, илгәдкылаз лысаби иаԥхьаҟа иԥыларан иҟаз амшқәа рышҟа дхьазырԥшышаз абарҭ ажәақәа агарашәа иналаҵаны изылҳәарымызт.
«Уандухалак, Амшын Еиқәа
Ур, уҩныжәқәа имыӡӡахьоу,
Аҟарма рыҟәных архнышьнақәа.
Амца еиқәуҵап ицәахьоу!
Асаба ақәтәа аҩны архәараҿ
Иубоит аҳәа мҩашьахуа.
Икных, икных! Уи ақәԥараҿ
О, изылшода иалшахуа!
Нас уи аҳәа уԥсы адкылаз
Ахьӡ зларгаз уабацәа.
Ахаҵа ихаҵа, уԥсадгьылаз
Раԥхьа унагыл ақәԥацәа!»
Еиҭасҳәахуеит, амҳаџьырра иқәнагаз аԥсуаа амшын
ианхылоз рмаҟҿаҳәарақәа ирыдҳәаланы Ҭырқәтәыланҟа иргоз анышәнапқәа иргәла-ҵәахызаарын, ԥсраӡра зықәӡам Аԥсадгьыл абзиабара.
Уи шаҳаҭра азиуеит, акыр зықәрахь инеихьоу, аха макьана абааш еиԥш еихаӷәӷәа-еиҵаӷәӷәа игало, еицырдыруа аҵарауаҩ, апоет, ауаажәларратә усуҩы, иахьа зынхарҭа-музеи аадыртуа ОМАР БЕИГӘАА.
– Уа бзиала шәаабеит, дадраа! – ҳәа дҳаигәрӷьаны даҳԥылоушәа ауп сшыҟоу ари анхарҭа аԥшәма.
– Иаҳхаагаз аибашьра иахҟьаны аҽеибыҭаха сахьымӡеит, ахашәхы ахышәымбаан, дадраа! Арахь шәааскьаны шәаатәақәа. Шәҭахызар, раԥхьаӡа ҳнарыхәаԥшып снапҩымҭақәа. Урҭ џьарамзар џьаргьы ирымкьыԥхьыц! – Абражәыҵәҟьа абас слымҳа иҭаҩуашәа ауп сшыҟоу еицакра зықәӡам Омар ибжьы.
Иҭабуп ҳәа расҳәоит Омар Беигәаа инхарҭа-амузеи аартра иахәҭаны изыԥхьаӡаз, ацхыраарагьы ҟазҵаз Аԥсны Ареспублика Аиҳабыра. Иара убас иҭабуп ҳәа расҳәоит ари амузеи аиҿкаара нап азыркыз Ахеидкыла «Аԥсадгьыл» анапхгаҩцәа.
Ари ахҭыс ҳаазҭагылаз аамҭазы ҳреспубликаҿы иаҳа иаҭахны иҟаз аусхкқәа ируакны исыԥхьаӡоит. Ҵабыргыуп, џьоукыхгьы «Амузеиқәа раартыха змада!» ҳәа тәамбашақә ицәажәалоит зны-зынла.
Рацәак сҽаламхалакәа, хыхь-хыхь акәзаргьы, шәҿаԥхьа иқәсыргыларц сҭахыуп, инагӡатәуп ҳәа исыԥхьаӡо зҵаарақәак.
I. Омар Беигәаа инхарҭа-амузеи аҿы еиҿкаахароуп Анаука-еилкааратә Совет /урысшәала иаҳҳәозар – Ученыҟ Совет/. Уи Асовет иалахәхароуп Ҭырқәтәыла инхо-инҵуа аԥсуаа рхаҭарнакцәагьы.
II. Омар ихаҭа илымшозар, иҟоуп ихшаз, иҟоуп иуацәа-иҭахцәа, иара убас иҩызцәа иашақәа. Убарҭ рахьтә изылшо хҩык роума, ԥшьҩык роума иаароуп Аԥсныҟа, урҭ рыбла иадырбароуп еиҿкаахаз анхарҭа-амузеи.
III. Омар Беигәаа иҩымҭақәа иарбан бызшәазаалакгьы излаҩу, икьыԥхьзаргьы напҩыразаргьы, иҟазар ауп ари амузеи аҿы, ианамуӡа рфотокопиақәа.
IV. Анхарҭа – амузеи аҿы иҟазар ауп, иара Омар ихаҭа идагьы, ихшаз, иуацәа-иҭахцәа, иҩызцәа иашақәа рфотоқәа.
V. Анхарҭа – амузеи аҿы зегьы иахьырбарҭо аҭӡамц аҿы икнаҳазар ауп Омар Беигәаа иабшьҭра асхема.
VI. Аԥсуаа Ҭырқәтәыла ианықәнагала иааркны, иҟоуп аԥсуаа рахьтә Ҭырқәтәыла аҳәынҭқарра аусқәа рҿы акырӡа зылшаз. Егьырҭ атәылақәа жәпак рыҿгьы имаҷҩӡам убарҭ реиԥш акыр зылшаз ауаа нагақәа. Амузеи аҿы иҟазар ауп урҭ рфотоқәа рыдагьы, ирылшаз зныԥшуа ашәҟәқәа, агәалашәарақәа, аҭоурых документқәа.
Ажәлар абзиара нагӡа шәзыԥшызааит! Иахәҭаны исыԥхьаӡоит, иахьа абраҟа еизаз ажәлар зегьы рыхьӡала, Ҭырқәтәыланҟа џьара нацҳашьак шәзыҟаҵозар, ҳашьа ду Омар асалам ҳазишәҭ. Изеиӷьаҳшьоит агәабзиара нагӡа, агәамч зҩыда!
Гәык-ԥсык ала иаҳҭахыуп, ҳагьазыԥшуп Омар Беигәаа ҭаацәаныла иԥсадгьыл ашҟа ихынҳәра!
Еиҭасҳәахуеит, ҳашьа ду Омар, иахьеи-уахеи ҳазыԥшуп Уԥсадгьыл ашҟа ухынҳәра!
Ишдыру еиԥш, уа Ҭырқәтәыла инхо-инҵуа аԥсуаа рхыԥхьаӡара миллион бжак акыр инеиҳауп.
Нырцә-аарцә амшын еиҟәнашаз аԥсуа жәлар реибабареи реиҭанаиааирақәеи рзыҳәа цҳас ихыларц алшоит иахьа Ареспублика Аԥсны аҳҭны-қалақь Аҟәа иаадыртуа Омар Беигәаа инхарҭа-амузеи.
Аҵыхәтәаны ҩ-ажәак. Амузеи еиҿкааҩцәа ижәдыруазааит: иҭыҵхьоу сҩымҭақәа Реизга ах-томкгьы ҳамҭас ианасшьоит иахьа иаадыртуа амузеи. Ус ҟарҵап ҳәа сгәӷуеит аԥсуа шәҟәҩҩцәа зегьы.
