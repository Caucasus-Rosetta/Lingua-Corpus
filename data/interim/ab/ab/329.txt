
Дырмит Гәлиа
(1874-1968)

Дымрит Иосиф-иԥа Гәлиа дреиуоуп аԥсуа жәлар ԥсра зқәым рҵеицәа дуқәа. Иара иоуп раԥхьаӡа акәны аԥсышәала асахьаркыратә ҩымҭақәа раԥҵара аԥшьызгаз, ихацзыркыз. Уи зеиӷьыҟам ала еиликаауан ажәлар рҿахәы, рыгәҭыхажәа аҳәараҿы ахатәы бызшәа иалшоз, иаҵанакуаз ҳәаак шамамыз, шьаҭамырӡганы ишыҟаз.
Ииашаҵәҟьаны, Дырмит  Гәлиа ибзоураны, раԥхьаӡа акәны, аԥсуа бызшәа, аԥсуа сахьажәа еиҳагьы иԥшӡаны, еиҳагьы игәазырҳаганы, еиҳагьы иҿахәҳәаганы жәлар ргәы иаақәҩит, ирылаҵәеит.
1912 шықәсазы аԥсышәала раԥхьаӡа акәны иҭыҵыз «Ажәеинраалақәеи ахьӡыртәрақәеи» захӡу ишәҟәы злаатуаз актәи адаҟьаҿы Дырмит Гәлиа иҩуан:

Аҳы, сышәҟәы, уеиҵамхан!
Гәы-шьамхыла укамҳан,
Гәарԥ-бжьарак убжьамхан,
Узҭаху рзы уҵәахымхан!

«Илԥхьаӡеит»

Башьлиа-иԥа Хыш иҭаца,
Длыцкламԥшыкәа лара лаца,
Ҟәарҭк лыртәазаап ҭагаланшәа,
Жәохәҟа кәҷакра наҵаҵашәа.
Ахьшь нышьҭасуа, ус мацара,
Уи иараӷеит уи лыкәҷара.
Нас дашшуан лгәылацәа рҿы:
– Сҟәарҭ иаҵан жәохәҟа кәҷара, 
Ахьшь нышьҭасуа, ус мацара,
Иаасзынхеит ҩажәа кәҷара.
– Унан, џьбеит, иҳаҳауазеи,
Нас араҟа ба бзашшуазеи,
Ахьшь амала ишьҭамсуазаап,
Акака ртәаны ицалозаап!

Марти ахьчеи

Амшцәгьа бааԥсқәа зегьы рышьҭахь
Мартгьы аҵыхәтәа уаҟа иԥҵәеит.
Ахьча иџьмақәа нҭеикын,
Ашә ӷәӷәала инаиркит.
Дзыргәаҟыз март азы днацәҳан,
Аҭыԥ ахь дцан, иҽирбеит…
Ас дшыцәҳаз март инаҳан,
Мыцхәы игәаан, еицәахеит.
Иааиуаз апрель мзахь ицан,
Хы-мыш ԥсахны иаанагеит.
Уи инаркны асы ауан,
Шьамханынӡа инканажьт.
Иааҟәымҵӡакәа ус иауан,
Хаха-хымшгьы нанагӡеит.
Ахьча ирахә амла иакын,
Ииура изымдыруа дҟанаҵеит.
Цгәык аҳаҭа инҭеикын,
Арахә рыгәҭа инкнеиҳаит.
Уи аҳаҭа архәар-хәарын,
Арахә рырҳан, иааикәагылт.
Ажаҳәара нархашҭын,
Амлашьрагьы нарыхҟьеит.
Ахаха-хымш аниас,
Амра ӷәӷәала инкаԥхеит…
Март хьаҳә-хьачан, иԥхашьан,
Шықәсныҟәара инҭакәкәеит.
Ахьча иџьмақәа ноуиштҭын,
Наҟ афаса инылалеит.
Аҳаҭа ахы ааԥиртлан,
Ацгәы наҟ инкаирԥеит.

1926.

Ааԥын

Си ҵааи зегьы ӡҭит.
Абӷьы пытын, зегьы шәҭит.
Ахьҭа абаҟоу, амра ԥхеит,
Аҵых иазҵан, амш иазҳаит.
Ажәлар хиоуп, ашәа рҳәоит,
Адгьыл рцәаӷәан, иларҵоит.

1930.

Тагә иԥҳәыс лҟызи лкәатеи

Аҟызи акәатеи еицҭакын,
Лассы иҭырмыжьит шьыжьымҭан,
Роушьҭра лхашҭзаап Ҟазырхан.
Акәата иазымчҳазт ныҿнаҭит:
«Та-агә, Та-агә, Та-агә!»
Тагә дабаҟаз, крифахьан,
Аколнхарахь наҟ дцахьан.
Тагә дшыҟамыз анадыр,
«Уах-уах-уах!» – ҳәа илатәеит,
Инагәжәажәеит, ус аҳәеит:
«Дыԥсгәышьазаап ҳаԥшәмаԥҳәыс,
Убри азакәхап ҳаҭзаҭкыу».
«С-с-су!» – аҳәеита ҟыз ахьтәаз, – 
Ус лыдумкылан Тагә иԥҳәыс,
Ҳара ҳусгьы усҵас ицап,
Ҳарҭгьы ҳаҭрыжьып, наҟ ус ҳцап.
1930.

Ахәыҷқәа рашәа

Арҭ шәахь избахьада, ауаа амхы рцәаӷәоны!
Чари, чари, чарирама, ауаа амхы рцәаӷәоны! (2-нтә)

Арҭ шәахь избахьада,  ауаа амхы ларҵоны!
Чари, чари, чарирама, ауаа амхы ларҵоны! (2-нтә)

Арҭ шәахь избахьада, ауаа амхы драшәны!
Чари, чари, чарирам, ауаа амхы драшәоны! (2-нтә).

Арҭ шәахь избахьада, ауаа аџьықәреи ҿфрхуаны!
Чари, чари, чарирама, ауаа аџьықәреи ҿырхуаны! (2-нтә).

Арҭ шәахь избахьада ауаа аџьықәреи рҭәаҭәоны!
Чари, чари, чарирама, ауаа аџьықәреи рҭәаҭәоны! (2-нтә).

Арҭ шәахь избахьада ауаа аџьықәреи рлагоны!
Чари, чари, чарирама, ауаа аџьықәреи рлагоны (2-нтъ).

Арҭ шәахь избахьада ауаа еинҟьа икәашоны!
Чари, чари, чарирама, ауаа еинҟьа икәашоны! (2-нтә).
1930.

Акәтыкаркарра

Амӡырхаҿы кәтык каркарит,
Иаақәырццакны рбӷьак ҟарҟарит,
Акәтқәа ааилат, зегь ҟарҟарит,
Аԥшәмаԥҳәысгьы даапарпарит:
– Иҟалазеи, мшәан, цәгьарас?
Изықәшәазеи арҭ уадаҩс?
– Дук бымгәамҵын, аԥшәмаԥҳәыс,
ЦӘгьарас ҳәа кгьҟамлаӡеит.
Арцына хәҷы кәтаӷьк аҵеит,
Ҳаигәырӷьашәа ашәак ҳҳәеит! – 
Аҭакс арбаӷь абас аҳәеит.
1931.

Аҭаҭын

Аколнхараҿы аҭаҭын,
Иарбан уҳәар, асамсун,
Игәазырҳагоуп, иҟатоит,
Ианаамҭоу идрашәоит.

Қәнагала иларҵан,
Иагы-иабзаз зегь ҟарҵан,
Ишнеиуаз, зегь неизан,
Мра ԥхала идырцәеит.

Зегь рыла иҟаимаҭхан,
Наҟ шашәала иныкнарҳаит.
Хәҷы-хәҷла инеиқәырҵан,
Идамаҭха инҿарҳәеит.
1931.

Сара сымхы

Сымхы ҟаимаҭ, уара сымхы,
Кырӡа уеиԥшуп уара ахьы.
Абра иҭагылоуп аџьықәреи,
Ишазҳаз убап унеир.
Алапҟьа дуқәа ирыбзоураны,
Иҭагылоуп абӷа ырхәаны.
Амра ақәԥхар, ицыр-цыруеит,
Аԥша насыр, ишәыр-шәыруеит,
Ақәа насыр, ахҳәаҵә ҿышәшәоит,
Уи збауа зегьы иџьаршьоит.
Сымхы ҟаимаҭ, уара сымхы,
Кырӡа уеиԥшуп уара ахьы.

Ашықә ҿыц аантәи ажәа

Иҟоуп ажәак, зеиԥшыҟам,
Ари адыдра аиҳа иӷәӷәоуп,
Ари ажәа убас иӷәӷәоуп,
Афырҭыни адгьылҵысреи реиҳа.
Ари ҵаруп амацәыс аиҳа,
Ари ажәа ныҟәзгауа – 
Хараӡа дреиҳауп ашьха ҳаракқәа.
Ари ажәа – Ауаҩ иоуп.
Ари аныҳәаҿа убри изкыуп.
Абри ажәа еиҳа иазҳаразы,
Еиҳа еиӷьны илашаразы,
Дырҩегь агәқәа еиҳа еиӷьны ррыԥхаразы,
Ари аныҳәаҿа изкыуп ҳтәыла аԥа.
Ари аныҳәаҿа изкыуп амч ӷәӷәа змоу,
Насгьы арыцҳашьареи аҳалалреи злоу.
Ари аныҳәаҿа изкыуп асовету аҩы.
Уи иреиӷьу агәабзиара имазааит!
УИ анасыԥ бзиа ду иоуааит!
1957.

Аҟызи акәатеи

Ҟызи кәатеи еиманы,
Шкәакәеи цәыши еиланы,
Лбаа абаҳча иҭаны,
Абгахәыҷы нарылалт.
Акакала ижәжәаны,
Рымҵәыжәҩақәа ҿыжәжәаны,
Рхы-рыхәда хыҵәҵәаны,
Абгахәыҷы нарылгеит.
Убраҟа еиқәхаз иеибганы,
Аҟыз ыит-ыитҳәа иҳәҳәаны,
Аҩбагь гәаҟуа, иццакны,
Рыҩны шыҟаз инкыдлеит.
Аԥшәмаԥҳәыс лхы ҭаҳәҳәаны,
Ашә даадәылҵит дыццакны,
Абаҳчахь лхы нарханы,
«Иҟалазеи?» – лҳәан, днахьаԥшит.
Ашыш ахы ныбжьакны,
Ахәда ду наҟ инарҳәны,
«Ԥышт!» – аҳәеит аҟыз шәаны,
Ари захьӡу «ҳақәнахт» ҳәоуп.
1932.

Ашьыжь ашкол ахь

Амра каҷҷа гәазырҳага,
Аҩны иҩнаԥхеит амырхәага.

Аҳы, ахәыҷқәа, шәнагыл шьҭа,
Уахь ашкол ахь иаамҭоуп, шәца!

Инагылеит ахәыҷқәа,
Инаршәырҵеит рышәҵатәқәа.

Нас иааццакны, рышәҟәқәа аашьҭых,
Амҩа инанылт уахь ашкол ахь.

Аусурахь зегь гәырӷьо ицоит,
Ахәыҷқәа рҽадцал аҵара рҵоит.
1932.

Аӡын

Аԥша хьшәашәа наҵысын,
Аӡқәа аҵаа нрыхнаҵеит.
Амш хәар-чарын, иааилахәан,
Асы шкәакәа нканаршәшәеит.
Ашьыжь аҷкәын дҩагылан,
Маҭәа ԥхала иҽеилеиҳәеит,
Ишәҟәқәа ишәыра инҭеиҵан,
Асы шкәакәа днылаԥалт,
Дыҩуа, дыԥо, дыхәмаруа,
Ашкол аҿы раԥхьа днеит.
1932.

Ааԥын ашьыжь

Ашәаԥшь ҟаԥшь инашьҭагыла,
Иаацәырҵит амра кәалкәаџьуа.
Аколнхацәа рҽагақәа аашьҭыхны,
Идәықәлеит амхқәа рахь иццакуа.

Арахә наҵасын, ицеит адәқәа рахь,
Иҳәы-ича игәарлашт рыҩнқәа рахь,
Уҭра-баҳча зегь кәазоуп уажәы,
Иԥшӡаӡоуп ашәыр-қәыр еихашьшьы.
1932.

Ҭагалара

Амра наскьан ихьшәашәеит,
Амшгьы шнеиуаз – икьаҿхеит,
Аҵла-мыҵла зегь ҩежьхан,
Урҭқәа рымҵа зегь бӷьыжәхеит.

Абаҳчагьы ҟәиҭ-ԥсиҭхан,
Аԥшӡарақәа нацәыӡқәеит.
Абӷьқәа заа инкаԥсеит, 
Аԥша хара иагаӡеит.

Аколнхацәа ршәыр ҭаргалеит,
Рҽаҩра заа ихаргалеит, – 
Рџьықәреиқәа, уҳәа рҭаҭын,
Иларҵақәаз быӷьпытын.
1932.

Аҵыс аҳәыҳәи

Аҵыс акаҭ ҩахаԥан,
Иԥаҟь-ԥаҟьуа иааҭахеит.
Аҳәыҳә ԥшқа наскьа наҟ
Ишахыччоз иааԥсаӡӡеит.

– Ишԥоухаԥеи уара абас
Акаҭ хаха кыга цәгьас?
Уԥхамшьаӡои уара, нас,
Уахьзацәымцо ацәҟьа наҟ?.. – 

Абас аҳәыҳә иаҳа-иаҳа
Аҟыр-ҟырҳәа иччауеит.
Аҵыс, рыцҳа, еилажәжәа,
Акаҭ иалоуп, иҳәԥыӡыԥуеит.

Аҳәыҳә гәырӷьоит, иԥыр-ԥыруеит,
Амахә аӡа тар-таруеит,
Амахә иамаз ашашәа
Иара иахамшәеи ахәдацәа!

Егьуқәнагоит, уара аҳәыҳә,
Узахыччоз уара аҵыс?
Абар иааргоит уара узыс
Арасамахә ӡыгаҵәыс!
1932.

Иарбан аамҭоу?

Абаӷьқәа каԥсеит,
Аҵлақәа цәҳәит,
Аҽаҩра ҭаргалт,
Ашәыр ҿырхит.
Иарбан аамҭоу?

Аԥсаатә маҷхеит, 
Аԥша хьшәашәеит,
Асы леит,
Аӡқәа ҵаауеит…
Иарбан аамҭоу?
1933.

Амҵи ашьхеи

Амҵи Ашьхеи неицәажәеит:
– Уара, Ашьха, аус ууеит,
Уахи-ҽни утәаӡом.
Зны уцоит, ашәҭ ааугоит,
Даҽазных – амати,
Џьоук урчоит, иабатәиу?
Ус зуам, ҳәыс зуам,
Саргьы убраҟа срылатәоуп,
Уцха самҵоуп, салачоит.
– Даара уздыруеит узакәтәу, – 
Ашьха иаҳәеит ацынхәрас, – 
Уара усгьы ушмучоу,
Иуфо анаҩсгьы ушԥырхагоу,
Азҩа ҿкқәа шырзынужьуа.
Убри азы урыпҟалоит,
Уаныршьуагьы ҟалалоит.
Аҵкыс иеиӷьми круулар,
Аџьанхацәа урчалар.
Урҭ рзыҳәан цәгьа умулар,
Уаргьы уаҟа учалар!
1933.

Аҭаҳмадеи аҷкәыни

Ҭаҳмада ажәӡак, ибӷа ырхәаны,
Днеиуеит дзазо, илаба иҵшьуа.
Ҵаҟа дыԥшуеит дкамҳарацы,
Деихоит ԥхьаҟа аԥхӡы илжжуа.

Аҷкән, игылаз зан лааигәа уа,
Иан длызҵаауеит абри џьашьауа:
– Еидара даҵам абри инеиуа,
Нас дзырхуазеи, дбажәгәалеиуа?

– Нан, уара, иубом уи иеидара,
Убри дызҵоу хьанҭоуп даара:
Дрыҵа днеиуеит шәышқәса ихьанҭоу.
Уи аидара ибом иҿоу.
Удухар, уажәыр – усҟан иубап,
Заҟа ихьанҭоугьы – усҟан иуҳәап.
1934.


Ахәҷы иабжьгатәу

Угыл шьыжьымҭанла,
Ушьҭамхан.
Уҿи унапи ӡәӡәала,
Уеиҵамхан…
Умаҭәақәа рышәшәаны,
Иаарласны иушәҵала.
Хҳәа цқьала ухы ҳәаны,
Крыф-крыжә узхара.
Наҟ уҩызцәа урыхьӡала,
Даара бзиа иҵала.
1934.

Аԥсабара ауаҩ изы

Ельбрус ԥагьа,
Ельбрус хаха,
Ҟәаԥа-ҿаԥа!
Аламалак
Уаҩ изхьамԥшуаз,
Бжьы ӷәӷәа дулагь
Уаҩ измыршәоз,
Хьча шәарыцаҩ
Рхы иазмырхәоз,
Зегь ԥхасҭазтәуаз,
Зегь ирхыччоз,
Ауарбажәҵәҟьа
Зхы иқәзмыртәоз,
Уажә қьафшақә
Ахы ауаа ықәтәоуп.
Шьоук аватәоуп,
Шьоук аҵатәоуп.
Ас иҟазҵазеи?
Изыҟалазеи?
Ҭакс абри азы
Ишәасҳәап уажәы:
Аԥсабара
Ауаҩ изы,
Зегь хырхәагас
Иара убри азы.
1934.

Сабдуи ааԥынреи

Сабду амра бзиа ибоит,
Амраҿ уи дынхоит.
Амшын ахь сабду дыԥшуеит,
Ацәқәырԥақәа иара иахь иаауеит.

Сабду иуапа ишәихит,
Афархь мца ус иаанижьит,
Ашәа иҳәон имоҭа изгьы:
– Ааԥынра аауеит,
Иаауеит уеизгьы!

Абас аниҳәа сабду – 
Иаауеит ааԥынра ԥшӡа ду!
1957.

Аусуҩ бзиа

Аусуҩ идырҵо азын дмаашьароуп,
Уи  бзианы иҟаиҵозароуп,
Ианаамҭоу далагроуп.

Иусутә заҟа ирласуа,
Уи бзиан заҟа иҟаиҵо,
Аусаз дара ибзиоуп,
Иара изгьы хьыӡ бзиоуп.

Абасала, ҳтәыла иазҳалашт,
Иаарласны ԥхьаҟа ицалашт,
Ҳа ҳазҭахыу аргәырӷьалашт,
Ҳа ҳазцәымӷыу ҳаҵашьыцлашт.

Адырра бзиа

Дырра бзиас ирԥхьаӡо абарҭ роуп:
Аӡә дмыргәаҟкәа ахныҟәгароуп,
Азалымқәа ицәымӷызароуп,
Агәаҟ изы дгәыбылҩызароуп,
Аԥагь-мдыр диабжьаҩызароуп,
Аҭынчра мҩа инықәиҵароуп.

Ҳара иаҳҭахым ақәылара,
Ауаҩшьра уҳәа, убас аибашьра.
Ҳара иаҳҭахыуп ҭынч анхара,
Қәыларада бзианхара,
Жәлар рбжьара абзиабара.

Абри еилазгаз ҳара дҳаӷоуп,
Аичырчара иашьҭоу уаҩуп,
Убасала уи деибашьҩуп,
Ауаа хәыҷқәа рмал игарц,
Убри азы дара ишьырц,
Уи ирцәиго дарбеиарц.

Ленин иԥсра

Ԥсыхәа змамыз аԥсра,
Имч анамырха,
Аколонна азалаҿ
Дыкҿарҵеит хәаха-хәымш.
Ауаа, ҵҩа змамыз,
Абираҟ ҟаԥшьқәа кны,
Инеиуан иахәаԥшырц
Зхәыԥштәы еицакхьаз ихиҿ ҩежь.
Насгьы игәы икыдыз,
Ҳаҭыр зқәу иорден ҟаԥшь.
Убри аамҭазы,
Аԥхарахьтә хәҭак
Игазшәа уахь иара,
Иҟалеит Москва
Ахьҭа цәгьалаӡа.
Дахьыцәаз аҟнытә
Хәаха-хәымш Москва
Ицәамызт аӡәгьы.

Октиабр аамҭа

Аџьажәлар рхы иақәиҭуп,
Ақалақь ҿыцқәа ҟарҵоит.
Афабрикеи азауадқәеи
Есымшааира ирызҳауеит.
Урҭ ажәлар ҵарала ԥхьаҟа ицоит,
Аҳаирпланқәа ҟарҵақәоит,
Аихамҩақәа нышьҭарҵоит,
Адәыӷбақәа нықәырҵоит.
Асовнхарақәа неиҵҳәаны,
Иҟарҵоит есымшагьы,
Аколнхарақәа урҭ ирышьҭоуп,
Рхыԥхьаӡара рацәаӡоуп.

Амшәи, аџьмеи, аҽи
(Алегенда)

Ишоуран. Аамҭагьы ԥхынран,
Убасҟан арахә рзы шьхацаран.
Зегь рырахә рыма амҩа ианын,
Ацәҳәырахь ҳнеиндаз ҳәа иццакуан,
Рахәқәакгьы рхала уахь ицон:
Ахьча ицәынхаз џьма цыркьыкгьы,
Аџьабаа збахьаз ҽан абаакгьы,
Наҟ ашьха цәҳәырахь рхы рханы,
Иеишьҭагыла амҩа ианын…
Мшәык дара имлашьуаны,
Алацәа еиқәԥсаны,
Фатәык иашьҭан игәагәауа,
Аџьма ааԥылт ицыркьуа,
Амшә надгылт иԥхашьо,
Инапырҟәыҷуа, имлашьуа:
– Иахьуасҳәогьы, сыԥхашьоит,
Иуасымҳәаргьы, сымлашьуеит,
Егьсыгӡам, абар, сыԥсуеит,
Угәы иалымсын, сухаҵкуеит,
Уара усфароуп, сыццакуеит.
–  Иуҳәо закәи, ухаҵкы,
Сара сыхиоуп убри азы.
Ҳара ҳзыҟоу фатәыс ҳәоуп,
Усҟак зуҳәои, са мап сҳәом,
Аха иуасҳәоит сара акы,
Акгьы саԥсам сара уажәы,
Сшыҟоу умбои, абаакы,
Сара сиыӷроуп ҩ-ӡаракы,
Исараӡа, мышә, ухаҵкы,
Даара усырчап мышкызны.
Ацәҳәыраҟынӡа са снашьҭы,
Аҳаскьын ԥыҭк насҿаҵа,
Нас акәац ԥсыла унахатәа,
Уаанӡа исааӡап ҩ-ӡаракы,
Урҭгьы бзиоуп уара узы.
– Иуҳәо иашоуп, иҵабыргуп,
Уца умҩахь, уццакы,
Ацәҳәыраҿы усзыԥшыз,
Иухоумыршҭын сызуркааз.

Аџьма цыркьы ашьха ицеит,
Амшә млашьгьы уаҟа итәеит,
Даҽакы иааиуа иазыԥшуеит.

II
Абар, иаиуеит ҽан абак,
Уигь, изцозар, ашьха ицоит.
Амшә млашь ду абр абан,
Иԥхашьаԥхаԥо уа инаԥылт.
Аҽан, рыцҳа, шьҭа иадырт,
иаразыҳәан ишмыждаз,
Иара абраҟа аџьал шааз.
– Аҽы бзиа, ԥырқәцәыргьала,
Гәчама ԥшӡа, ҵыхәеишьклаҳа!
Амла сагоит, исызҳәом уаҳа,
Абра усфароуп, узцом ашьха! – 

Абри адыруан аҽан рыцҳа,
Ирхианы иаман исҳәаша ҳәа.
– Даара ибзиоуп уара исоуҳәаз,
Уаҳа умҳәан, шьарда усмыҳәан,
Сара сыхиоуп уара узыҳәан.
Унеины, сбилеҭ-сышьхацага
Сҵыхәа иалоуп, наҟ иналх,
Нас уааиасны саԥхьа унагыл,
Угәы иалоу наҟ иналх. – 

Амшә неины аҵыхәа инадгылт,
Аҽы ҵыгьны, ахы инасит.
Амшә хышәҭын, наҟ инкаҳаит,
Аԥсы алышәшәан, акгьы азымҳәеит.
Аҽан нықәлан ашьха ицеит,
Амшә гылан, ашьҭа инхылт,
Дук мырҵыкәа ашьха инкылст.
Аха урҭқәа уа иабаҟаз,
Изақәымшәеит аҽан ахьыҟаз,
Излаԥшаауаз аџьма ахьгәарҵыз, -
Ишажьаз усҟан блала иабеит.

III
Амла иаргәаҟуаз амшә хәаауеит,
Инаԥш-ааԥшуеит, иԥшаауеит,
Аҩызцәа зегьы ирызҵаауеит.
Ус, ишнеиуаз, харантә иабеит:
Уаса гәарҭак иҳәы-ича итәоуп,
Ахьшьцәа зегьы наҟ инасҭхоуп,
Рлақәа ракәзар, рнаҩсшәа итәоуп.
Рааигәа инеиуеит, иреиҩаӡоит,
Уасаҵәрык уаҟа имҵанарсуеит,
Шьҭа изгап ҳәагь наҟ индәықәлоит,
Излацашагь уа игәанаҭоит.
Аха ауасаҵәры убас анаҳәоит:
– Сацәшәаӡом сара аԥсра,
Абарҭ ишырбо, зны уара
Уаақәланы абра укәаша,
Инырхаашәа ашәак ҳәа,
Нас унасыха, наҟ сгала,
Уаҟа ИФ-ижә узхара.

Иақәшаҳаҭхоит амшә ду,
Иазымхәыцкәа ибыбӡеит,
Иааҟрым-ҿрымын, убас аҳәеит:
«Иаа  рушьан, шьақарума?
Иару-мару, ҟәарҽарума?»

Абри абжьы алақәа ираҳаит,
Ахьшьцәа ракәзара, урҭгьы ираҳаит.
Зегьы еибарҩын, амшә ахь иааит.
Амшә абарҭқәа зегь абан,
Аԥсы аарла ирцәаган,
Нас игәрымуа инатәеит,
Иара абасгьы уи иаҳәеит:
– Са сзеигӡазеи аџьма баа,
Изысымфазеи аамҭа анаа,
Ахы, аԥацәа ирыласхызыз,
Са сабатәиз, сзыџьмахьчадаз,
Ашьха ишьҭны изсырԥсылоз?
Аҽабаа акәзара – са иалсхыз,
Уи абилеҭ са сзаԥхьарыз?
Са сабатәиз, сызписардаз?
Ауаса акәзар, изысымгазеи,
Закә ашәазыз, сзыркәашаӡоз,
Ианбыкәз са санкәашаҩыз,
Атеатрқәа рҿы ашәа анысҳәоз?

Абгахәыҷи аҵыси

I
Аҵыс тәоуп аҵла ашьапаҿы,
Абга иаҩаӡоит уи акрацы.
Наҟ инаԥан, иакит уи аҵыс,
Изацәцома, иакит фатәыс.
Аҵыс хәҷы ҷыр-ҷыруеит сышьҭы ҳәа,
Схәҷуп, срыцҳауп, сумфан ҳәа.
Афатә шьахә уақәсыршәап сара ҳәа.

АБгахәыҷы иоунашьҭит Аҵыс,
Аҵыс наԥрын, инықәтәеит араҿыс.
Дабеит адәагәҭан инеиуаз аԥҳәыс,
Ишналгоз асаара азна ачыс.
Аҵыс наԥрын, лаԥхьа инатәеит,
Изымԥыруашәа-изымцошәа аҽылнарбеит.
Лсаара наларгылт илкырц уи аҵыс.
Ус дшашьҭаз, днаскьацәеит наҟ хара.

Абга иабон иҟалаз убра.
Иналагеит асаара аҭарцәра,
Крафеит ишзалшоз уи азхара.
Насгьы ус аҳәеит Абгахәыҷы:
– Иҭабуп, Аҵыс, абри азы
Аха суҳәоит даҽаказы,
Сызхара сырчча абра уажәы.

II
Инеиуан ҩыџьа аҷкәнцәа адәаҿы,
Иркын лабак-лабак рнапаҿы.
Аҵыс ԥрын, инықәтәеит руаӡәк ихы.
Иҟьеит иҩыза илаба, аҵыс ишьразы,
Аҵыс наԥрын, инықәтәеит араҿы,
Иаахеит иҩыза илаба, ижьы ицаратәы,
Иалагеит аисра убри азы.

Абга ччоит, икаҳауеит адәаҿы,
Насгьы еиҭаҳәахт даҽаказы:
– Сырҩ сызхара абра адәаҿы,
Мамзар ускыроуп усфаразы!

Аҵыс наԥрын, аҵәамахә инықәтәеит,
Ҵыс бызшәала алақәа ирыԥхьеит:

«Шәи-ит, шәи-ит, шәи-ит!
Лаӷра-лаԥшь, лаӷра-лаԥшь!
Ишәкы, ишәкы, ишәкы!
Шәи-ит, шәи-ит, шәи-ит!
Лаӷра-лаԥшь, лаӷра-лаԥшь!
Ишәкы, ишәкы, ишәкы!»

Лаӷреи лаԥшьи агәашә икылԥеит,
Абга уаҟа иныԥхадырсит,
Адәаҵыхәан инахьибагӡеит.
Иркит, иааиҵыхны инышьҭарҵеит.
Даргьы ҳаш-ҳашуа инадтәалеит.

Ҳара ҳқыҭан
Амразы

Ҵҩа змам шықәса
Амра лашоит,
Ҵҩа змам шықәса
Аԥхара ҳнаҭоит.
Иҟам уахынла амра,
Уахынла амра аԥсашьоит…

Амра аҵкыс еиӷьуп хараӡа
Ауаҩы игәы
Уахьтә уахгьы ҽынгьы
Аԥхара ҳзаауеит уеизгьы.
Агәы иаздыруам ааԥсара,
Агәы иаздыруам аҭынчра.

Амза азы

Амза анрықәҷҷо ашьхақәа,
Иҟаимаҭуп даараӡа,
Ажәҩан ианкыду аԥсҭҳәақәа
Иҟарҵозеи убасҟан урҭ уа?

Иҟоуп ҳара ҳқыҭан
Хыбра хәҷык,
УАхьынтә рахәҵас уи иахылҵуеит,
Зегьынџьара уи ахьӡоит…

Афымца лампақәа
Амза аҵкыс ирымоуп лашара.
Урҭ ирԥырхагам аԥсҭҳәақәа.
Абас ирацәоуп ҳқыҭан амзақәа.

Аҭаҳмадеи аҳақьыми

Ҳқыҭа ахыхь – аеҵәақәа,
Инҳаҵакны – аԥсҭҳәақәа,
Идуӡам ҳара ҳқыҭа – 
Иҟоуп ҭӡы ҩажәаҟа.

Шҭакы дҭысны даҽакахьы,
Иҭахызар, днеиуеит аҳақьым,
«Абас, убас!» – иҳәоит, убри,
«Шәычмазҩымхан!» – иҳәоит уи!

Шәышықәса зхыҵуа Кан
Иџьеишьоит, ԥыҭкгьы дазасамарҟәлны:
«Ҳашларгьы ҳҳақьым дыҟам дазыразны.
Уи азы аҳақьым иуиҭоит мышкгьы»,

Аӡыхьқәа

Ԥаса иҳаман ҳара ӡыхьк
Ашьха ҳарак ду ашьапы аҿы.
Уи алахалан наҟ агәахьы,
Ацаҟьа казказқәа рыбжьара.
Ҳқыҭан инхоз зегьы
Убри ак акәын иҳамаз ӡыхьс.

Уахь уцозар – сааҭк уаҭахын,
Аӡыхь ахьтә хахь – сааҭк уагон,
Аӡыхь атара – сааҭк уаҭахын,
Уанаԥырҵлак – сааҭк угәы есиуан.
Убри еиԥш аӡыхь ҳаман
Ҳара ҳахьынхоз ақыҭан.

Уажәы ҳара аӡыхьқәа
Иҳамоуп ҩажәаҟа.
Еихатә гәаҩала аҩны иаҳзааиуеит.
Убри ахыхь ацаҟьа иалҵуаз
Уажәы ҳашҭақәа рҿы ӡыхьқәас иҳамоуп.

Сагьасагьы аӡыхь имоуп,
Дауҭгьы аӡыхь имоуп,
Батагьы аӡыхь имоуп…
Аҭаҳмада Кан ибзиоуп, иҳәеит ажәала,
Аӡыхь иаҳзаауа еихатә гәаҩала.

Абду идҵа

Ақалақь дара ихароуп,
Ақалақьа ҟынӡа иҟалап километрк
Шәкы еиҳазаргьы ҟалап,
Ашьха ухыҵны уцалароуп.

Аҭаҳмада Кан дцоит аԥошьҭахь,
Ателефон дҭацәажәоит, ус иҳәоит:
– Ари ақалақь аума? Ари амаӷазиоума?
Иабаҟоу убра апапирос?

Иабаҟоу убра апапирос бзиақәа,
Иаҳҳәап, ма «Казбек?»
Иаҳауеит Кан ақалақь ахьтә:
«Уааԥшы уаҵәынӡа, уаҵәы уаҟа иуоуп!»

Ателескоп

Ҷкәынак, быжь-класск рҿы итәаз,
Иара ихала иҟаиҵеит ателескоп.
Уи ақыҭантәи ауаа зегьы абри азы
Еизеит убри аҷкәын иашҭаҿы.

Зегьы амаза иазыԥшуан,
Зегьы рыхқәа дырыҵсуан,
– Дуӡӡакгьы егьыхарам.
– Амҩагьы уахь дук идуӡам.

Зегьы ирҭахын амзаҿы
Ԥыҭрак аҟазара,
Сааҭк аҟара уаҟа аанҿасра,
Нас ашьҭахь дасу иқыҭахь.


Ҳара ҳфицар

Иԥсы ишьарц дааит аҩныҟа аҳәаахьтә,
Дааит ҳара ҳфицар,
Асовет афицар ҷкән, изахьӡыз Қьаамын.
Дныҟәоит иаша ԥшӡа, иӡара паны,
Афицар салам риҭоит иԥшӡаны,
Аорденқәа игәы икыдуп ирацәаӡаны,
Убарҭ зегьы цырцыруеит ула хнакуаны,
Ҳаҷкәынцәа убас рҳәоит:
«Аамҭа ласы ицондаз!
Ҳаргьы абас ҳҟаларын!»

Асааҭқәа

Уажәы ҳара ҳқыҭан
Асааҭқәа бзиа аус руеит.
Урҭ иаша иныҟәоит,
Аҭӡаҿы икнаҳауагьы,
Анапы иахоугьы.

Аҵхыбжьон асааҭқәа ирҳәон
Кремль адә ҳарак аҿы.
Зегьы рсааҭқәа ԥыршәон, ирԥшуан,
иазыӡырҩуа ҳара ҳ-Москва.

Адәаҿы ӡынроуп, асы шьҭоуп,
Ҳара ҳхыхь – аеҵәақәа,
Ҳара ҳаҵаҟа – аԥсҭҳәақәа.
Атәыла зегьы ҳара иҳацҟоуп.

Амч ӷәӷәара иахҳәааны

Алым
Алым шәарах ӷәӷәас ирԥхьаӡоит зегьы,
Уи еиҩнажәоит хәҭа-хәҭа аԥстәқәа зегьы.
ЕИбга изцашам уи ахаԥыц зкьысыз акы.
Зегьы ԥыххаа иканаԥсоит иххны,
Даара мчы змоу шәарахыу убри.
Убас уи дара иӷәӷәоу акоуп,
Иуҳәар ҟалоит: уи уаҩ иџьеишьаша ԥстәуп.

Аслан
Аслан ҳарак ду – иубоит харагьы,
Уи аӡбахә шәаҳахьазар ҟалап шәаргьы.
Иҟалап алым аҵкыс иӷәӷәазаргьы убри,
Ԥстәы дууп, ҩнык иаҟароуп,
Харантә иубар, уацәшәар ҟалап.
Аҵлақәа аԥсычкеиԥш иԥнаҵәҵәоит,
Ахаҳә дуқәа ххны иканаԥсоит.

Аԥша
Иццкуеит ԥхьаҟа цәгьаӡа,
Инаԥылаз зегьы абра
Урҭ аԥссоит, иканаԥсоит хара.
Аԥша аиҳа иласузеи?
Аԥша аиҳа иӷәӷәоузеи?
УИ мыч ду злоу акоуп,
Иназысыз азгьы – бааԥсроуп!

Амшын
Амшын еисуеит,
Амшын еисуеит,
Акәша-мыкәша ардыдуеит.
Иаанызкылозеи уи амч дуӡӡа?
Амшын зынӡак идуӡӡоуп,
Амшын дара иӷәӷәоуп!

Аӡымҩас
Аӡымҩас цоит, илеиуеит,
Уи ҵыхәаԥҵәарак амам,
Аӡы агоит уахгьы ҽынгьы,
Иааԥымҵәаӡакәа, ԥсшьарада.
Иаргьежьуеит аӡлагара абарбал,
Иагоит аҿаҳәара дуқәа,
Ақьарсҭақәагьы арҳәазоит,
Ажәлар алашара рнаҭоит,
Иӷәӷәоуп аӡымҩас!

Ауаҩы
Уи дук ддуӡам, уҳәап,
Аха заҟа мыч ду илоузеи!
Инап хәыҷқәа заҟа иӷәӷәоузеи!
Ихшыҩ акәзар – мыцхәы иӷәӷәаӡоуп.
Уи алым ԥсыцәгьа маанала икны
Акәцҳа иҭеикуеит,
Амахҽ аусура аирҵоит,
Аусуразы уи ҟаимаҭхеит.
Аԥшагьы аусура азиԥшааит.
Абри ауаҩ абас ҟаиҵеит,
Амшынгьы мчыда иеирсуеит,
Уи амч ӷәӷәа зегьы иркәадеит,
Аӡымҩасгьы убас ирҭынчит,
Аҭыԥ ҿыц ахь ахы наирхеит.
Шьҭа уазхәыц уара абра,
Иӷәӷәада абарҭ зегь реиҳа?

Аԥхын ашьхақәа рҿы
1.Аԥсны
Сара стәыла ԥшӡа Аԥсны,
Унықәыҵшыр ашьхахьтә уааԥшны,
Абра амра шьарда илашоуп,
Ажәҩангьы мыцхәы ицқьоуп, ииаҵәоуп.

Амра ӷьеҩ зҭахыу аӡәы уакәзар – уааи абрахь!
Ашәыр бзиа зҭахыу уакәзар – уааи абрахь!
Амшын уҭахызар – уааццакы абрахь!
Аԥсны какаҷ, Аԥсны бзиахә, сара стәыла!

Насыԥ змоу тәылоуп Аԥсны,
Насыԥ змоу ҳаԥсадгьыл ду аҿы, Асовет тәылаҿы.

2.Атуристцәа рымҩаҿы
Ашьха мҩапа хәҷык аҿагылоуп,
Уи амҩапа атуристцәа ирымҩоуп.
Амҩапаҿы иҟоуп ӡыхьк убра,
Ӡыхь хәҷык иказказуа, ицқьаӡа

Уи аӡыхь хәҷы дара ихьшәашәоуп,
Аказказра асаркьа иеиԥшуп.
Инавсуа зегьы уеизгьы-уеизгьы
Рхы ларҟәны инахәоит ргәы ҟарҵарцы.
Абрахь ирҿаԥхоит, асаркьа иеиԥшны,
Москватәи, убас Сибратәигьы,
Аҭаџьықь уҳәа, аукраингьы,
Убас убас урҭ рацәаӡаны,
Ҳсовет уаа – рацәаӡаны.

Имаҷуп уи аӡыхь ашьхаҿы,
Аха иамоуп ауацәа рацәаны.

3.Амашьына
Изакәузеи иӡсауа аԥсҭҳәа ирхыкны,
Мыцхәы игәыр-гәыруа идыдуашәа?
Изакәзеи абраҟа ашьхақәа рханы,
Цәгьаӡа ицыр-цыруа имацәысуашәа?

Арҭ ҳара ҳқыҭахь, ҳара ҳахь,
иаауеит машьына ҿыцк абрахь.
Убри ауп игәыр-гәыруа идыдуашәа,
Ицыр-цыруагьы – иблақәоушәа.

Абри ҳзаарышьҭт Горкинтә ичаԥаны,
Абраҟа, ашьхақәа рҿгьы
Аус ауеит ибзиаӡаны,
Адәкаршәрақәа рҿы еиԥшӡаны.

Аус ауеит ӷәӷәала иццакны,
Алакә рашь иеиԥшны ашьхаҿгьы.

4.Амшын аҿы
Ашьхақәа идырҿыӷьзар угәы,
Иҳамоуп ҳара, агәыҟаҵага-мшын.
Амшын Еиқәа, амшын еиҵҳәа,
Гәыкала бзиа иаабауа ҳара.
Ахәыҷқәа хәмаруеит агаҿаҿы,
Зыхьӡ умаҳауада абра амшын аҿы!
Абра иҟоуп: Ваниа Смел,
Иара убас Петро, Жәраб,
Исак, Исмаил,
Таниуша, Ҭамара,
Сиранушь, Сураиа…
Излоугәалауршәарызеи урҭ зегь абраҟа!

Ахәыҷқәа амра иариқәаҵәеит,
Ахәыҷқәа амшын иаргәырӷьеит.

Инеиуеит аԥаҩ иаваланы,
Аԥсаҵлақәа, ашәырқәа ирывсны,
Аҳа, аҵәа, атама инарывсны.
Ашәҭ-мышәҭқәа уҳәа инарывсны.

Даара иоуны, идуӡӡоу,
Иҳаракны, мыцхәы иҭбааӡоу,
Даара иԥшӡоу абзиа,
Аӷба ҟаимаҭ «Россиа».
Аԥаҩ ахьтә рнапқәа рҟьоит:

Ваниа, Смел,
Петро, Жәраб,
Исак, Исмаил,
Таниуша, Ҭамара,
Сиранушь, Сураиа,
Зегьы злоугәалашәарызеи абраҟа?

Иҟаимаҭуп сышьхақәа рҿы аҟазара,
Ибзиоуп ҳамшын ԥаҩ аҿы агылара!

5.Ажь
Ашәшьыраҿ стәоуп сара,
Схаҿы икнаҳауп ажьымжәа.
Аӡахәа нашьҭуп итартаруа,
Абӷьқәа ҵысуеит ииаҵәаӡа.

Ажь жьҭаан иҭазгалап,
Иҿысхып, нас исхәалап,
Аҩы бзиа алысхып,
Аԥаҭлыкақәа инарҭасҭәап.

Нас арҭ аԥаҭлыкақәа
Налсып Асовет тәыла, – 
Абыргцәа уи рыжәлап,
Ахәыҷқәа рныҳәалап:

Ваниеи Смели,
Петрои Жәраби,
Исаки Исмаили,
Таниушеи Ҭамареи,
Сураиеи Сиранушьи,
Урҭ зегьы злоуԥхьаӡозеи?!

Абыргцәа ус рарҳәап ахәыҷқәа:
– Ишәызҳа, шәдуха шәара,
Шәҟәышқәак шәҟала,
Шәыбзиаха, шәлахҿыхха,
Ибзианы ишәҵала,
Шәаби шәани ргәахәаразы,
Ҳтәыла ду шәыргәырӷьаразы!

Ашкол сышҭалаз
(Агәалашәара)

I
Зны, хәылԥазык саб аизарахьтә дхынҳәны аҩны дааит, жәабжь ҿыцк ҳаиҳәарц шиҭахыз уаҩы игәы азцаратәы иҟан, аха цқьа иԥсы ишьаанӡа иҽааникылт.
Иԥсы анишьа, аҭаацәа зегьы анааилатәа, еиҳарак сан аха анлоу, иҳәарацы ииҭахыз ахы аацәыригеит. Убри аамҭазы ҳгәылацәа ҩыџьагьы абра иақәшәеит.
– Иахьа Аҟәантә ҳасҭаршын дизаарышьҭит акануеи Мырзаҟәыл, ашәахтәлхрақәа рҿы дицхрааразы…
– Дарбан Мырзаҟәылу? – лҳәан, дазҵааит сан.
– Дарбан мырзаҟәылу бымбои, ибгәаламшәои, уи ҳара ҳҿы ҩынтә раҟара даахьеит. Зны уахыкгьы даҳҭан, даҽа зныкгьы дҳалатәахьеит.
– УИ Мырзаҟәыл иоума ашәахтәқәа рзы иаарышьҭ? – лҳәеит.
– Ааи, абри иоуп. Аха исҳәарц исҭаху уи дыззаарышьҭыз акәым, ииҳәаз ажәа ауп.
– Ииҳәазеи ажәас? – деиҭаҵааит сан.
Саб дааччан:
– Ииҳәаз сҳәарыма Гач?! – иҳәан, снапы аанкыланы сааидихалт.
Сара саныхәыҷыз саб Гач ҳәа дсышьҭан. Исеиҳәаз сзеилымкаазт, уамашәа ибаны сынихәаԥшит.
– Уи снаскьеиԥхьан, дара сгәы иахәоз ажәак сеиҳәеит, иажәа аҳәара дналагеит саб. – Аҟәа школк ыҟоуп, аԥсуа ҷкәынцәа, абри уара уҷкәын иқәра зықәроу ашәҟәы иахьадырԥхьо. Иацы убраҟа аҷкәынцәа аҷҷаҳәа ашәҟәы иаԥхьо ианызба, абри уара уҷкәын даасгәалашәеит. Уҷкәын ҵарык иоуп, иззымҵо иакәӡам. Уара уала-қәлала зҳәаз иеиԥш, дузҭаҵар, казенла драаӡоит, – ҳәагьы нациҵеит. Нас ашколқәа ртәы бзиа издыруаз АЛмысхангьы убра даасықәшәан, убригьы дара иаасымаирҽхәеит.
– Аҟәа иҟоуп, иҳәеит, ашкол, аха уаҟа казенла 25-30-ҩык аҷкәынцәа иреиҳаны иааныркылом, убриа ҟнытә уаҟа аҷкәынцәа рҭаҵара уадаҩуп, дара цхырааҩ бзиак думамзар… Абра уажәы, Аҟәа даны дыҟоуп Қәҭешьтәи агубернатор.  Убри ашәҟәы иуҭар, аҷкәын днаганы диурбар, дидикылар ҟалап ҳәагьы сеиҳәеит, – даҿын ажәабжьҳәара саб. – Ҳписар Леуантиагьы дара исабжьигеит, аҷкәын уажә думаны уцаны, агубернатор иҿы уашшы ҳәа.
– Уажәы, ианба, сынтәоу? – лҳәан, дизҵааит сан.
– Сынтәа закәызеи, уаҵәи-уаҵәашьҭахьи руакы дызгарацы ауп ирҳәо.
Сара сабаргои аасгәахәын, сшәаны, схәы-сжьы ааилагылт.
Сан, акҿаҩраҿы акы лҭахушәа дныкҿагылан, акраамҭа арахь дыкҿымҵит. Алашарахь, амцахь данааи, лылақәа ҟаԥшьӡа иҟан, дҵәуозаарын.
Санду (саб иан) ари ангәалҭа, излацәажәоз анеилылкаа, уи зынӡа аргама аҵәуара далагеит, ҳаԥшқа дабажәгои, зҿы дыншәыжьуада ҳәа.
Сангьы иаалзымчҳазт ақьып-шәыпра далагеит, нас сара сыззыԥшыхзеи, саргьы саақьызқьызын, аҵәуара сналагеит. Саб хәыҷык игәы иаацәымыӷхан, ила ҭраа дҳахәаԥшуан.
Ҳгәылацәа итәазгьы иаарцәымыӷхан, сан дрыжьжьарызу, санду дрыжьжьарызу рзымдыруа, игачамкны иаақәхеит, нас саб даӷьуа далагеит:
– Уажәраанӡа ҳаҷкәын аҵара иманы дҳамандаз шәҳәон, уажә џьара аҵара ахьиоуша дызгоит анысҳәа, аҵәуара шәалагеит, џьаргьы дызгаӡом, абра дшәымаз, – иҳәан, днатәеит.
Саб ас аниҳәа, аҵәуара иааҟәыҵқәеит, саргьы сҽаасырҭынчит.
Нас ҳгәылацәа руаӡәы даацәажәан:
– Шәыҷкәын аҵара иоур, дара инасыԥ дууп, шәҵәуахуама! Ижәдыруази, аҷкәын аҵара иоур, писарс дҳахәарҭахо дҟалар, уажә ҳписар Леуантиа иаҳҭо 90 мааҭ иара иаҳамҭалари. Шәыҷкәын, шәыҩны дыштәоу, 90 мааҭ шықәсык ианиоу, уаҳа ишәҭахыузеи, уи дара насыԥ бзиами, шәҵәуахума? – иҳәан, даарабжьеит.
Егьи ҳгәыла, уаҟа итәаз, гәынкылагас убасгьы нациҵеит:
– Писарс дҟалар бзиоуп, аԥхьашәа Гәдым ишиҳәаз еиԥш, иҩны дыштәоу 90 мааҭ иоулап, мап анакәха, акануеицәа дреиҳабхап. Иҽи икәадыри еиқәҵаны, дԥеиԥеиуа ддәықәзаап, аха еиҳарак иабџьар дақәиҭны дҟалоит, насгьы 140 мааҭ иоуеит шықәсык.
– Шәара шәгәы ишаанаго еиԥш, ус иаарласынгьы уа дрыдыркылом, аха уеизгьы уаҵәашьҭахь ҽеи дызгап, днадсырбап, – иҳәан, саб аҽа ажәак ахь диасит.
Ус ишеицәажәоз, агәылацәа руаӡәы ус ҿааиҭит:
– Абри аҷкәынцәа рзы ашкол ҟарҵаргьы, иҭарҵаргьы, уи егьаурым, аха абри аӡӷабцәа рзы ашкол зхәарҭоузеи? Аӡӷаб аҵара анлоу, акгьы даԥсам, аҷкәынцәа асалам шәыҟәқәа рзылыҩуа далагашт.
Зегь абри иақәшаҳаҭхеит – аӡӷаб лзы аҵара акгьы ишаԥсам.
Абри ашьҭахь аизараҿы иҟаз ажәабжьқәа инарылалан, акрамҭа ицәажәо итәан, нас агәылацәа ҩагылан, рыҩнқәа рахь ицеит.
Адырҩаҽны сан дара лылахь еиқәны дыҟан, аха илындырԥушамызт. Сандугьы лылахь еиқәын, аха саб иаԥирҟәҟәаауазаап, рылахь еиқәҵаны сара исыдмырбаразы, сара сгәы камҳаразы. Сара усҟан, 1883 шықәсазы, 9 шықәса сырҭагылан.
Исыгыз исыбзаз зегьы аадырхиан, саб сааиҽхьниҵан, Аҟәаҟа ҳцеит.
Уи аҽны аусҳәарҭақәа ирҭыҵхьан. Ауха басла ацҳа ааигәара, саб иидыруаз дқьанхчьак иҿы ҳаангылт. Ауха, сзышьцыламыз афатә ахьысфаз акәу (Ачарҳәы рацәаны исфеит), аҵхыбжьон сааҿыхеит аӡба сынҵәо. Егьа исычҳандазгьы шаанӡа исзымычҳаит. Ашарԥазшәа саб сынивҵын, сцеит ӡыжәра ацҳа ашьапахьы (уа акәын адәқьанхьча аӡы ахьитоз. Уи ахәылԥазы игәасҭахьан).

Азҵаарақәеи адҵақәеи
Закә ажәабжьузеи Гача иаб иҭаацәа ирзааигаз?
Ишԥарыдыркылеи ари ажәабжь аҭаацәа?
Агәылацәа иахырҳәаазеи ари ажәабжь?
Иабацеи адырҩаҽны Гачи иаби?
Аӡӷаб лзы аҵара ишԥахәаԥшуаз аԥсуаа усҟантәи аамҭазы?
Иагәылыжәҩаа аҭаацәа ираҳаз ажәабжь ҿыц шрыдыркылаз атәы зҳәо аҭыԥ.

II
Уаҟа сахьлеиз, ацҳа ашьапы флыкак адҳәалан. Афлыка аӡә дҭаиазаарын, днеины афлыка ахы дықәгыланы, Басла аӡаҿы аӡкаҭәара дшаҿыз збеит, нас уи зжәуазма, схынҳәын, сааины сышьҭалеит.
– Уабаҟаз, иуҭахузеи? – ҳәа саб дсазҵааит.
– Аӡба сакын, аӡаҿы сцеит, аха аӡы злазжәышаз ак сымгазт, аӡы ымжәкәа сааит, – сҳәеит.
Иаҳҳәоз адәқьанхьча ианиаҳа, абӷьааҳәа амаҵуҩы ҷкәын имза дырҩны дишьҭын, графинкак азна аӡы иааиргеит.
Аӡы ахьынтәааигаз здыруан, аха сыԥхашьан, егьымҳәаӡакәа, аҵәыц ду казна снаҵашьшьы изжәит.
Аҽны ианааша:
– Аҷкәын ашкол иаархәаразы агубернатор прошениак исҭап ҳәа сгәы иҭоуп, убри еиԥш зыҩуа иҟада? – диазҵааит саб адәқьанхьча.
– Абазар аҿы унеир, азҟаҩ уҭаху аҟара убоит аурысқәа, убри еиԥш апрошение зыҩқәо, – иҳәеит уи.
Абазар аҿы ҳахьнеиз, убраҟа саб дибеит иидыруаз кануеик, убри даҳзиԥшааит урыск.
Убри аурыс ҳиманы дәқьанк аҿы днеин, ашьҭахьтәи ауаҭах аҿы дныҩнатәан, қьаад ҟьаҟьа дук наимҵаҵаны, аҩра далагеит. Ԥаҭылкак азна аҩы лаимҵаҳаргылан, акануеи ишҳаиҳәаз еиԥш, аҩрагьы даалгеит, аԥаҭылкагьы ааҭаирцәит, нас мааҭбжак аҟара наиаҳҭан, ҳапрошение ҳаманы ҳцеит. Ҳанцоз апрошениа амарка ақәҵатәуп ҳәа ҳаиҳәеит.
Саб дахьцоз саргьы схысхысуа сишьҭан, ихы шхаз бала еиҵагәаны иҭәыз дәқьанк дук аҿы днеин, дрызҵааит амарка шәымоума ҳәа.
– Мамоу, иҳамам, – рҳәеит.
Сабу амашәа ибеит абри еиԥш адәқьан ду аҿы амарка хәыҷӡа ахьрымамыз.
Даҽа дәқьан дук аҿы ҳнеит, аха уаҟагьы акгьы ҳмоуит.
– Уаҩы иабаиоури амарка? – ҳәа дрызҵааит.
– Ахазынаҿы  иуоуеит, – ҳәа иарҳәеит.
– Уаҟа аԥсшәа здыруа ҳәа ӡәыр дыҟоума? – диазҵааит ауаҷар еиҳабы.
– Уаҟа дыҟоуп, аԥсшәа здыруа, Бабала-иԥа Бида-иԥа Иуана, – ҳәа иеиҳәеит. Уи саб дидыруан. Абӷьааҳәа ҳаццакны уахь ҳцеит.
Амш шьыбжьышьҭахьан.
Ахазына ахьыҟаз аӡәы иаҳирбан, ҳнеит. бабала-иԥа Бида-иԥа Иуана ззырҳәозгьы уа даабеит. Саби иареи еибадыруан, аԥсшәа ааибырҳәеит, аха ауаа рацәаны аҿхышә иадибагәала игылан, цқьа изымеицәажәеит. Ҳара амрка имаҳхыз ҳаманы ҳандәылҵын, ақьырсҭа дуқәа икажьызакы ҳнықәтәан, ҳапрошение иеиҵаҳхит, аха амрка ахьақәҳҵарыз ҳзымдырызт, амаркагьы апрошениагьы иманы деиҭацеит Бадала-иԥа иахь. Уи иахьақәнагаз аҭыԥ аҿы инақәырҷабны иҳаиҭеит.
Нас иҳаманы, ҳаццакны ҳнеит агубернатор дахьыҟаз аҩнаҿы (уи ԥаса акануеи иаҳирбахьан, иааигәан).
Уа ҳахьнеиз, ҭырџьманс агубернатор иҿы игылаз Бабала-иԥа Бида иакән (Иуана иаб), саби иареи дара бзиа еибадыруан.
– Аамҭа аныҟало сара ишәасҳәап, – иҳәан, ашә аҿы дгылан. Уаҟа ҳара ҳаԥхьа инеиқәаз ауаа иқәыԥсычҳауа игылан, харантә иааз уаазар ҟаларын.
Сгәы анҿыӷь, адәаҟны, дук ашә иацәыхарамкәа, хаҳә дук кажьын, ласба шкәакәа хәыҷык уаҟа иаватәан, аҽарԥхон амраҿы. Хәыҷык сналахәмарыр сҭаххеит, аха «ӷ-ӷ!» аҳәан, ахаԥыцқәа ааснарбеит. Сшәан, наскьа сгылан сазыԥшуан уамашәа ибо: аласбақәа ианакәзаалак ас ргәыжәла цәгьаны иҟаломызт, ари абас изыҟалазеи ҳәа.
Нас снеин ахаҳә снықәтәеит, аха ахаԥыцқәа снарбо ианалага, сшәан, саҟәыҵт. Убри аамҭазы, саб уааи ҳәа сызҿиҭит. Ахаҳә ахьтә сынкаԥан, аласба аҵыхәа снақәԥалан, сыҩны сҿынасхеит ашә ахь. Аласба ҳәа сзышьҭаз ҩаҵҟьаны, инсышьҭалан, сшьапы иацҳаит. Аха уеизгьы агубернатор иахь ҳаҩнамлар ҟаломызт, уахь ҳаҩналт.
Агубернатор ҳашәҟәы днахәаԥшны:
– Ибзиоуп, аҷкәын даанаҳархәап ашкол аҿы, аха уажәыҵәҟьа изыҟалом, уажәы аҩныҟа уца. Адырра ануаҳҭалак даага, – иҳәан, ҳандәылҵит.
Уахьынтәи ҳандәылҵ, сшьапы слахәаԥшызар, ашьа ацрашы иҟан. Смесҭ иалырҟьаны уаҳа изымцҳазаап. Саб – уи ажәхьеит, ласбаӡам, ԥиноуп, аласба еиԥш уалахәмарыр ауам, – иҳәеит. Аха уеизгьы исыцҳахьан, иалгахьан.
Саб адәқьан аҿы днеин, хәыҷы-мыҷык ихәҳан, аҩныҟа ҳдәықәлеит.
Саб гәалас иман, ашкол сизҭамҵакәа аҩныҟа сырхынҳәны сахьигоз. Сара сгәанала сеигәырӷьон аҩныҟа сахьцоз.
Аҩныҟа ҳандәықәлашаз ашкол аҿы снеиган, ахәыҷқәа сирбеит. Ашәҟәыԥхьара иалагахьазаарын. Ампыл иасуа, еибарыҩуа, ихәмаруа амӡырха иқәын… Ахәыҷқәа реиҳа адуцәа рацәан. Акраамҭа уа ҳрыхәаԥҵшуан. Ҵоуп, ԥыҭракгьы сааилаҳаит уа аҟазаара: ампыл асра, ахәмарра…
Нас саб дыҩҽыжәлан, сара сааиҽхьынҵаны ауха аҵхыбжьон аҩны ҳааит. Сани сандуи ҳара ҳцеижьҭеи егьымфаӡакәа иҟазаарын. Сан дышҵәуоз хыхьк аалызҵысын, дышьҭан, ҳара ҳанааи. Сшылбаз еиԥш даабзиахеит, абӷьааҳәагьы дҩагылт. Ҳхәы аадырхиан, зегьы краҳфеит, Аҟәантәи  ача, ачарҳәы уҳәа, иаахәаны ирзаагаз еигәырӷьаны ирфеит. Ашьҭахь, сан лажәа зеиԥшраз ала, знык Аҟәаҟа санырга, ашкол аҿы срыдыркылар лҭахын. Избан уҳәа, иаразнак ақыҭа ирылаҩит сара ашкол сҭарҵаразы Аҟәаҟа сшыргаз. Адырхаҽны схынҳәны, срыдрымкылакәа сахьнеиз, хәыҷык иԥхалшьон, насгьы лычгара, лҵәуара зегьы амала илзынхеит. Арҭқәа анызба, саргьы хәыҷык гәалас иҟасҵеит сахьрыдрымкылаз.
– Дук мырҵыкәа аҷкәын иԥхьарацы дыҟоуп Аҟәаҟа, ирыдыркылаз аӡә иеиԥш дыԥхьаӡоуп, – иҳәан, даахыҽхәашәа аҳәара далагеит саб.
Нас ала ахьсыцҳаз сшьапы сан ианылсырба, хәыҷык даазгәаашәа, хәыҷыкгьы даазысамарҟәылшәа, саб иахь лхы налырхан:
– Сыҷкәын Аҟәа дганы ала ирцҳаны даага ҳәа уасҳәазма, – лҳәан, даахыччеит.

Азҵаарақәа
Изырҩыда Гач иаб апрлшениа?
Иабаргеи урҭ рпрошениа?
Ииҳәазеи агубернатор?
Ирзеибаузеи Гачи аласбеи?
Ишԥаԥылеи Гач ихынҳәра аҭаацәа?

III
Ҳаԥшит мчыбжьык, ҩы-мчыбжьа, хы-мчыбжьа, мызкы, хәымыз, иабаҟоу, исмыԥхьаӡеит
Шықәсык аҟара ааҵуаны, саб Аҟәа даан, ашкол еиҳабы иҿы дашшит. Сыҷкәын дшәыдышәкыларазы ҵыԥх агубернатор сақәиргәыӷын, сынтәанӡа дзынхазеи ҳәа.
– Сынтәагьы макьана иҭыԥ ыҟам, аҭыԥ шааҟалалак адырра уаҳҭап, усҟан дааугап аҷкәын, – иҳәан, наҟ днеиԥырҵит.
Саб дхынҳәны днеит аҩны, илахь еиқәны.
– иуаҳазеи? – ҳәа сан дыниазҵааит.
– Исарҳәац еиҭасарҳәеит, – иҳәеит, – дук мырҵыкәа адырра уаҳҭап аҷкәын дааугаразы, уажәазы аҭыԥ ыҟам, – рҳәеит.
Дырбегьых аԥшра ҳалагеит, адырра анбаҳарҭо ҳәа… Аха адырра ҳәа акгьы ҳмоуит уи ашықәсан.
Адырхашықәсан (1885 ш.), аҷкәынцәа ашкол ахь иандәықәырҵоз аамҭазы симаны дааит Аҟәа (усҟан сара 12 шықәса сырҭагылан). Прошениак аӡәы иирҩын, аокруг аначальник ииҭеит.
– Аҷкәын џьара ҭыԥк изыԥшаа мызкы-ҩымыз рҟынӡа дахьаабаша, уаанӡа ашкол аҿы днеины ашәҟәы даԥхьалааит, нас аҭыԥ хтып, аҷкәын даанадырхәап, – ҳәа иеиҳәеит.
Ҳанындәылҵ, саб аҭырџьман диазҵааит:
– Ишԥазури? – ҳәа.
– Абра иудыруа аӡәыр дыҟазар, убри иҿы дааныжь аҷкәын мызкы-ҩымыз раҟара, уаанӡа аҭыԥ хтып, аначальник ишиҳәаз еиԥш, нас даанадырхәап ашкол аҿы, – иҳәеит аҭырџьмангьы.
– Абри аҭыԥ хтыр рҳәоит, измааноузеи? Уажә аҭыԥ хҩаны измоузеи? – иҳәан, диазҵааит саб аҭырџьман.
– Уи змааноу убри ауп, уажәы аҷкәынцәа азхара ҭоуп ашкол, уи иамцхәны аӡәы дрызрыдкылом. Убри аамҭазы аӡә дыԥсып, ма дҭырцап, ма иара ихала далны дцап, убысқәа ҟалақәоит, нас уҷкәын даанадырхәап, – иҳәеит аҭырџьман.
– Ашколҷкынцәа аӡә дыԥсыр, сыҷкәын даанадырхәоит ҳәа абра сыҷкәын дахьынсыжьуа егьыҟам, – иҳәан, симаны абазар шыҟаз иҿынеихеит.
Абазар аҿы ҳахьнеиз иидыруаз ҭеразык дибан иааицәажәан, убри иҿы саанижьит. Ҽынла ашкол ахь сцоит, уахынла аҭеразы идәқьан аҿы шьҭаларҭас исыман.
Ҩымчыбжьҟа, хымчыбжьҟа ниасуаны, излаҟалаз сыздыруам, ашкол аҿы срыдыркылт.

Азҵаарақәеи адҵақәеи
Заҟа иԥшызеи аҭаацәа?
Габ иаб дабашши?
Еиликаазеи Гач иаб?
Гач изы мацара аума усҟан ашкол аҭалара зуадаҩыз?
Ажәабжь хәҭала ишәша?
Иагәылыжәҩаа ишәгәаԥхаз аҭыԥқәа.
Ажәабжь захьӡу шәгәалашәыршәа.
Ажәабжь «Ашкол сышҭалаз» ахәҭақәа урак аплан азыҟашәҵа, ижәҩы аиҭаҳәа.


Тҟәарчал адәыӷба ҩеит

Тҟәарчал адәыӷба иахьа иаарц иҟоуп анырҳәа, тҟәарчалаа хәыҷи-дуи зегьы еизеит астанциаҿы.
Абраҟа зхаан адәыӷба зымбацыз ауаа рацәаҩӡан. Убарҭ иреиуан аигәылацәа Маци Жьаци. Абарҭгьы адәыӷба иазыԥшын.
Хараӡа адәыӷба абжьы раҳаит арҵәааҳәа… Инаԥшызар, алҩа ахылыбб, агәгәа ахга, иаауеит адәыӷба. Зегьы шазыԥшыз, астанциаҿы ԥшьаала аҽааннакылт.
Ахахьы ицо, аҵыхәахь ицо, ауаа авеибаҳәа ахәаԥшра иаҿын. Атҟәарчалтә Хәаҭ уаҟа дҭазаарын, – дааҭыҵит, – егьи очачмыра дҭалт.
Жьаци Маци Хәаҭ инаидгылт.
– Изеиԥшроузеи, кыр ауаҩы даҟьома, дарыҵсуама? – иазҵаауа иалагеит.
– Аҽкәар зыбӷа ҭынчу уарҵысуеит, ари дара ҭынч уаанагоит, – иҳәеит Хәаҭ.
Нас даацәажәан:
– Очамчырантәи амҩан ҳахьаауаз аӷдараҿы акамбашьқәа, ажәқәа уҳәа изымбацыз адәыӷба анырба, ирҳаны, абна хыла иасны, инылабга ицон, урҭ уаха игәарымларгьы ҟалап. Егьырҭ зегьы урҟәаҵ, алақәаҵәҟьагьы иууа, ишуа, рҵыхәақәа рышьҭарҿаланы, еибарыҩны рыҩны абарҵақәа ирыҵаԥалон, митәык аауеит ҳәа ишәаны, ссирын иҟаз, – иҳәеит Хәаҭ.
– Жьац, уаала уаха Очамчырана ҳцап, уаҟа ауаа дсымоуп, уаха уа ҳаҟазаап, уаҵәы арахь ианаауа ҳалаап. Ҳабацәа зныкыр ари иақәтәахьазу, ҳаргьы иаабахьазу, аӡбахә ҳаҳахьан акәымзар, – иҳәеит Мац.
– Адәыӷба аабамоу, абра Тҟәарчал зны Шьмаф Ачба иҽы аҽқәа аҵаҳәаны ҽуардынла, џьоукы аан, уамашәа иаабон излаази ҳәа, – иҳәеит Жьац.
– Ссируп арҭ ҳаиҳабыра иҟарҵаз! Кәазан иқалақьха иныҟарҵеит, Аҟармара акәзар, абӷа дуқәа шьагьырҭас иахьрымаз, уажәы агәырқьҳәа арацәа аҵхра иаҿуп, аҩны заманақәа гылоуп. «Абна» акәзар, идырхиан, ԥаса 4-5-ҩык реиҳа знык аӡы иҭаланы рҽахьырзымкәабоз, уажәы жәаҩыла, ҩажәаҩыла иҭаланы рҽыркәабо иҟарҵеит, уажәы адәыӷба ҳаҩны, тҟәарчал иаҳзааит.
– Аа, ас ианакәзаалакь иаабап ҳәа ҳақәгәыӷуазма?! Абас знымзар зны иҟалоит ҳәа аӡәы иҳәаргьы, лакәс иҳаԥхьаӡон, уажәы лабҿаба иаабоит, – иҳәеит Жьац.
– Уаала, Жьац, цҳап ҳақәтәаны Очамчыран?а. Ҳара ҳзы уи абӷа цәҟьап ҳәа умшәан, ҳабацәа зныкыр иақәтәахьазу, ассир ҳзыҟалеит, умбои! – иҳәеит Мац.
Аха Жьац, аҩныс еилахоуп, иахьа сызцом, абри амчыбжьык ала сцар ҟалап, иҳәан, миуит.
Нас Мац абилеҭ ааихәан, адәыӷба днақәтәан, Очамчыраҟа дцеит.
Ауха Мац Очамчыра иуак иҿы дыҟан. Ауха игәазхара изҳәомызт адәыӷба аҭыӡшәа. Адырҩаҽны Қарҭтәи ианааи, адәыӷба деиҭанҭалан, Тҟәарчал дааит.
Мац дааит ҳәа Жьац ианиаҳа, днеин, дизҵааит:
– Ишԥаҟаз ақәтәара, иманшәалазма?
Мац даацәажәан:
– Очамчыраҟа санцоз, ашәаԥыџьаԥ зегьы, аџьқәа уҳәа Тҟәарчалҟа иаауазшәа збон. Арҭ зегьы Тҟәарчал инеир – егьа бнаду ҳзыҟалап, сҳәон. Адырҩаҽны, Очамчырантәи Тҟәарчалҟа санаауаз, ашәаԥыџьаԥқәа зегьы, ԥаса Тҟәарчалҟа ицоз, ихынҳәны, очамчыраҟа ицоны избеит. даараӡа гәала дусгьы иҟасҵеит: очамчыраа амҿазы дара имаҷын, арҭ ашәаԥыџьаԥқәа уахь ирызнеир, иаразнак иаарысны, ихыршьаап ҳәа сгәы иаанагеит, – иҳәеит Мац.
– Нас ашәаԥыџьаԥқәа наҟ-ааҟ ицо-иаауа ибжьан, уҳәама Мац? – иҳәан, дизҵаит Жьац.
– Ааи, сара адәыӷба сақәтәаны санцози санаауази ус акәын ишызбоз. Аха адәыӷба анаанҿас, ааигәа иҟаз ашәаԥыџьаԥқәа, очамчыраҟа амҩа иқәыз зегьы. дасу рҭыԥқәа рҿы ишгылаз збеит, ҵысрак рымаӡамкәа. Зегь реиҳа ссирс избаз-исаҳаз, адәыӷба ҵысны агәгәа ахга иахьцоз абасшәа аҳәауашәа саҳауан:

Аӡәы ынмыхан,
Ак уцәнымхан,
Шәыгәшәҽаныз!
Аӡәы унымхан,
Ак уцәнымхан
Шәгәышәҽаныз!

– Уара ассир уҳәома, адәыӷба ас шԥаҳәоз, изцәажәома, уара? – иҳәеит Жьац.
– Сеидру, ицәажәозу. имцәажәозу, аха сара убас аҳәошәа еилсыргон, – иҳәеит Мац.
– Уи, уи ауп, аха дырҩегьых – Гәыԥ шыҟоу, Аалӡга аӡы ҳаныр, ҳахьынаскьаз, арыӷьарахь Мықә ақыҭа акәын, арымарахь, аӡнырцә Ԥақәашь, Ԥадгә ҳәа ақыҭақәа ыҟоуп, уаргьы ишудыруа еиԥш, аха сара урҭ ирзызуаз, урҭ срызхәыцуамызт, аха иаалырҟьаны адәыӷба абас аҳәо иалагеит:
Мыџә, Гәыԥ,
Ԥадгә, Ԥақәашь!
Мықә, Гәыԥ, 
Ԥадгә, Ԥақәашь!

– Уара иуҳәо ҵабыргызар, Мац адәыӷба цәажәаҵәҟьозаап. Мап анакәха, уара усшәа иуаҳазар ҟалап, – иҳәеит Жьац.
– Адәыӷба иаҳәозу, сара ус исаҳау сыздыруам, аха ишуасҳәаз еиԥш саҳаит, – иҳәеит Мац.
– Иахьоуп ианаа адәыӷба, арҭ  ҳқыҭақәа рыхьӡқәа  азырҵада, иабаҳаи? – деиҭаҵааит Жьац.
– Акыр здыруоу, уабс аҳәозшәа саҳаит, – иҳәахт.
– Ари амчыбжьык ала Очамчыраҟа сызцом сҳәан, аха егьа сеилахазаргьы, уаҵәыҵәҟьа сцоит, – иҳәан, Жьац аҩныҟа дцарцы днагылт. – Ԥыҭрак ҳамԥсыр, ҳаб ихаан иаҳамбац, иаҳмаҳац кыр аус бзиақәа ҳнарбар ҟалап ари аамҭа ҳазҭагылоу,  – иҳәан, иҿынеихеит.
Азҵаарақәеи адҵақәеи
Изеизазеи тҟәарчалаа астанциаҿы?
Еибырҳәазеи Жьаци, Маци, Хәаҭи?
Мац иибазеи амҩан?
Адәыӷба иаҳәазеи? Ииашаҵәҟьаны ус аҳәозма, ма усшәа иаҳауазу Мац?
Жьац иџьеишьазеи? Аҵыхәтәан ииӡбазеи уи?
Ажәабжь ианыԥшуа ажәлар рлаф, риумор шәазааҭгыл.
Иаанарԥшуазеи ажәабжь? Аамҭас иаҵанакуазеи?
Еиҿшәырԥшы ишәҵаз Д. Гәлиа иажәабжьқәа: «Тәҟарчал адәыӷба ҩеит», «Ашкол сышҭалаз».
Ижәҩы ажәабажь аплан ала аиҭаҳәа.


А. М. Ҷоҷуа

Аҷкәын цәа-лаха

Аԥхын шьыжьымҭанла мыцхәы ихаауп ацәа. есышьжьымҭан аџьабаа сыдбаланы акәын сышдырҿыхалоз. Ҽнак сан аарлаҳәа слырҿыхеит. Сангыла, амра акырӡа ихалахьан. Сан лыда, сҭаацәа зегьы какал кны усура ҳәа амҩа ашҟа ицахьан.
Нан, сымыш, акрыф, ақьамҭажә ашҟа бамба рашәара ҳцароуп, – лҳәан, ашәи абысҭеи аишәахьтә инықәҵаны исылҭеит.
Сара, ашьжьымҭан ацәа салыбхит ҳәа сыҽсыргәаан, акгьы сымфарц иақәскит.
– Абысҭа хьшәашәеи, ари ашә-са кьакьа хәҷи сҭахым сара, ибҭахызар, бара ИФ! – сҽынахсыршәааӡеит сара, иҵегь исыдылцалап сгәахәын. Аха сан изаҟаразаалакгьы акрыфара сыдлымцалауа далагеит, уи моу, рацәак лҽадмырхалаӡакәангьы дааин, схәы аасымҵыхны, адулаԥ инҭалыргылеит, саргьы ақьамҭажә ашҟа бамба рашәара слыманы дцеит.
Абамбарҭаҿы ҳахьнеиз, сан ҽагак ааслыркын, сналываргыланы абамба арашәара сналалыргеит. Шьыбжьаанӡа абамба арашәара ҳаҟәымҵӡакәа ҳаҿын, шьыбжьон аҩынҟа ҳааит.
Аҩны ҳахьааиз, ашьыжь адулаԥ иҭалыргылаз схәы ааҭганы, инасымҵалҵеит сан. Абысҭа ахьшәашәареи ашә-са акьакьареи саарзымхәыцӡакәа, ахыԥыҳәа акрыфара сналагеит.
– Нан, уажәы абысҭа ԥхаҵәы-ԥхаҵәуа иҟоуп ҳәа сгәы иаанагауеит, иара ашә-сагьы татаӡами? – лҳәан, сан дсазҵааит.
– Мап, уажәы абысҭагьы хаауп, ашәгьы татаоуп, – сҳәеит сара. Иҵабыргынгьы, убасҵәҟьа избон уажәы ари абысҭагьы, ашә-сагьы.
– Ифала, нан, иузыҳалалхааит! – лҳәеит сан, сара исҳәаз ажәақәа даареигәырӷьан. 

Зегьы аусура иаҿуп

Хьымца ашкол дҭан. Ҽнак, шьыжьымҭан Хьымца иан акры иҿалҵан, ашкол ашҟа ддәықәылҵеит. Аҽны амш бзиан, амырхәагақәа иахьабалакь икаԥхауан. Хьымца уи аҽны аҵара игәы аҳәауамызт, ахәмарра ихы иҭашәаны дыҟан. дышнеиуаз, ашкол амҩа даамҩахыҵын, абна днылалеит. Дышцоз акәымкәа, шьхацк даниеит. Ари ашьхыц шәҭык иналатәон, уи иналҵны даҽакы иналатәон, игәаҭеиуа акы иаҿын.
– Ашьхац, ашьхац, уааи ԥыҭраамҭак ҳаицыхәмарлап, – иҳәан Хьымца ашьхац даԥхьеит.
– Мап, аха сымам, – иаҭанакит ашьхац. – Иумбои ацха аҟаҵара саҿуп!
Хьымца ари ашьхац ааныжьны иҿынеихеит. дышнеиуаз, лак ааиԥылеит.
– Ала, ала, уааи ҳамҭакы ҳаицыхәмарлап! – иҳәеит Хьымца ҩаԥхьа.
– Мап, иаҭанакит ала, – аха сымам. Сара сыхәмарлартә еиԥш уажәы аамҭа сымам. Сара сыԥшәма иҩынгьы, игәарагьы уахынла еиԥш, ҽынлагьы исыхьчалароуп!
Хьымца алагьы днаԥырҵны иҿынеихеит. Дышнеиуаз, ҵыс хәҷык ибеит.
– Аҵыс хәыҷы, аҵыс хәыҷы, уааи ҳамҭакы ҳаицыхәмарлап! – аҵыс даҳәеит Хьымца.
– Мап, – иаҭанакыхит аҵысгьы. – Ахәмарха сызҭада, сара сыҭра ҟасҵароуп.
Хьымца аҵысгьы днаԥырҵны иҿынеихахт. Дышнеиуаз, цәкы днадгылеит.
– Ацә, ацә, уааи ҳамҭакы ҳаицыхәмарлап! – даҳәеит Хьымца ацәгьы.
– Мап, сара ацәаӷәатә сымоуп, уара уахәмарха сымам! – аҳәеит ацәгьы.
– Мап, сара ацәәаӷәатә сымоуп, уара уахәмарха сымам! – аҳәеит ацгәы.
Хьымца дааҭгылан, ахәыцра дналагеит: иаасыниаз зегьы хаз-хазы срыҳәеит ԥыҭраамҭак ҳаицыхәмарлап ҳәа, аха зегьы иааибырҳәазшәа мап ркит, уск-уск рыман азы ахәмарра рҭахымхеит. Сара сыцмацара соума иусданы иҟалаз? Иаҳа еиӷьуп саргьы сусутә аагәыгәҭамыжькәӡакәа иансыгӡаларц, – иҳәан ашкол ашҟа иҿынеихеит.
Иҵабыргынгьы, убри аҽны инаркны, Хьымца ашкол иҽагирхомызт.


Аҵабырг хәы амам

Спирдон хәҷы ҳәызбак иман. Есқьаангьы дҟыцәҟыцәуан, иибалакь ԥиҟауан.
Зны Спирдон иаб илабашьа, акҿыҩраҿы иахькыдгылаз ибан, даасны иҿаҟәеит. Спирдон иаб, илабашьа ҿаҟәаны ианиба, даараӡа игәы иалсит, абасгьы иҳәеит:
– дызусҭада слабашьа зҿаҟәаз? Дыздырыр ӷәӷәалаҵәҟьа дшысыпҟауа идыруазааит!
– Сагьыпҟа, гәыбӷангьы сыҭ, сара соуп улабашьа зҿаҟәаз, – иҳәеит Спирдон хәҷы иааиамхацәгьахан.
– Абри алабашьа саб иҭынханы исымоу акоуп, уи сара дара ҳаҭыр ақәсҵоит, убри азоуп сыгәгьы изалсыз слабашьа ахьыуҿаҟәаз, аха уара уҵабырг хәы амаӡам, уаҭасҵауам! – иҳәан, аб иҷкәын дааигәыдыҳәҳәаланы, ихы ааишьышьит.

Аби аԥацәеи

Нхаҩык быжь-ҩык аԥацәа иман. Иԥацәа  бзиа еибабомызт, аӡә ииҳәауа аӡә ихеиҵомызт.
Зны раб быжь-ҷынк ааидҿеиҳәалан, аӡәаӡәала иԥышәҵәа ҳәа иԥацәа раԥхьа инышьҭеиҵеит.
Аишьцәа аӡәаӡәала аҷын еидҳәала ԥаҳҵәоит ҳәа иалагеит, аха ирызԥымҵәеит.
Нас аҿаҳәара ааԥиртлан, раб акакала аҷынқәа ԥышәҵәҵәа ҳәа реиҳәеит. Аешьцәа, џьабаа рыдымбалакәа аҷынқәа зегьы ԥырҵәҵәеит.
Раб ус реиҳәеит: «Дадраа, сыҷкәынцәа абас ауп шәшыҟалаша шәаргьы; шәыгәқәа еивҵаҵаны, бзиа шәеибабонаҵы, аӡә дышәиааишам, аха хаз-хазы шәдәықәлар, шәҳәоу еиқәымшәо шәҟалар, абарҭ аҷынқәа ирыхьыз шәыхьуеит.

Аиаша уаҩы дыҭнагоит

Ҳәынҭқарра хәҷык аҿы, аиаша мҩа иқәыз, аҵабырг иашьҭаз ҳәынҭқарк дыҟан. иадгьыл аҿы иҟалалакь идырларацы иҭахын. Зегьы дрышьҭан, дрыхәаԥшуан, дрызҵаауан, дрызхәыцуан, зегьынџьара днеиуан.
Ҽнак бахҭак абаа дҭалт. данынаԥш хҩык абаандаҩцәа шеицәажәоз ибеит; днеин шәызҭакузеи ҳәа дразҵааит. руаӡәы ус иҳәеит:
– Сара бзиарамзар цәгьара сымуӡацт, аӡәгьы игәы дасмыргацт, аха сгәылацәа зегьы уаацәгьақәан, исыҵашьыцуан, еибыҳәаны ахылаԥшцәа сҭаддыркит. Хара ҳәа акгьы сымаӡам, анцәа идырааит.
– Сара сеиԥш уаҩы қьиа адунеи аҿы дыҟаӡам. Аиашеи аҵабырги ракәын енагь сзышьҭаз. Суаҩ иашан, аӡбацәа, малаӡа иҩашьаны сҭаркит, – иҳәеит егьи.
Аҵабырг акәзар, аҩыџьагьы уаа цәгьан, уаа бааԥсын.
Ахҩыктәи ихы ларҟәны, ҵаҟа дыԥшуа, дхәыцуа ус иҳәеит:
– Сара рыцҳак соуп, ууолаҳ ҳәа сыҟоуп; акгьы сымаӡам, амла санаргәаӡа, ԥара ԥыҭк џьара иманшәаланы сақәшәан  исамхаӡеит. Сахьӷьычыз азы сыкны сҭаркит. Аиашазы, исықәнагоз сзыруит.
Аҳәынҭқар дааԥышәырччан, ус иҳәеит:
– Шәара шәҩыџьагьы, мыцхәы шәқьиазаап, ари иеиԥш аӷьыч дшәыцҭакызар шәыбжьихуеит; убри азы шәара ара шәаҭкыз, ари ихы дақәиҭзааит.
Аҳәынҭқар аӷьыч рыцҳа, аҵабырг зҳәаз, дауижьит; егьырҭ, амц зҳәаз, абахҭаҿы иаанижьит.
Амц егьа ахәа ақәуԥсаргьы, иааԥшуеит.

Жәыжә-Гьылдыз

Ажәытәӡа, зны Аӡҩыбжьа ақыҭан Сима ҳәа ԥҳәыс еибак дынхон. Сима ԥа заҵәык длыман. Жәыжә ихьӡын иара. Сима лыҷкәын  ԥышәҭрықьла длааӡеит. Жәыжә инацәа ӡы хьшәашәак  нақәҭәазаргьы, иан илуамызт, лыҷкәын ахьҭа илалар ҳәа дшәон.
Ус, Жәыжәгьы дарыԥсхеит. Уаҩы дахьихәаԥшуаз иоура иагмызт, иҭбаара иагмызт, дҭыгга, уаҩы наӡааӡак дахьубац дыҟан. Аха Жәыжә иан, иара дшыхәыҷыз аусура далмыршьцылазт, усутәык баны дынхомызт иара. Ашкол дҭарҵан егьиызмҵеит, аҩынгьы акы даԥсамхеит.
Сима илулакгьы, лгәылацәа лыцырхыраауа, луҭрақәа лалҵон, егьанаа лхы ныҟәылгон. Убас мацара дааиуан.
Аусуреи агәырҩеи ддырҩахьан лара. лцәеи лыбҩи еикәыршан, убас илыгын, илшәымызт, илыҟәнымызт. Жәыжә иакәын, ашьжьымҭан инаркны, хәлаанӡа дҟыруа ақыҭа далан, дгьалдызуа, иабанырхуеи иабанырҵои ҳәа агәылацәа дрыбжьан. Усда-ҳәысда дахьдәықәыз азы Жәыжә-гьалдыз ҳәа ишьҭан дыздыруаз.
Сима жә-камбашь заҵәык ылман. Ари ажәкамбашь еимгәан, уажәы ачкәаҳара иаҿын. Лкамбашь иаҿалҵашаз ԥыҳә-нымҩак лымамызт аҟнытә Кәыдры аҟарабжьараҿы инаганы иқәылҵеит. мчыбжьынаҟьак Жәыжә иҳәара даҿын лара, дцаны акамбашь аҩныҟа иааицарц. Аха Жәыжә даашьан, уаха, уаҵәы ҳәа аамҭа ахырԥауа дааиуан.
Сима илулакгьы, ҽнак Жәыжә даалыргәыбзыӷын, камбашь аацара ддәықәылҵеит. Аԥаҩ аҵаҟа Кәыдры аҟәыҵәа ыиасуан. Жәыжә ари аҟәҵәа дахьаахықәгылаз аҽеилыхра далагеит. икьаҿ ааишәихуан еиԥш, мҩасҩык дааидгылеит.
– Дад, укьаҿ зушәухуазеи, уеиқәа ашькылқәа аахьаурҽыр иазымхои, – иҳәеит амҩасҩы.
Жәыжә даахәыцхәыцын, аҵабыргыҵәҟьа сеиҳәеит игәахәын, икьаҿ ҩаԥхьа инишәиҵеит. иеиқәа ааишьихын, иааиларҽны, аҟәҵәа иахагылаз амжәа-ҵла амахә еилачыра аҟны иналеиҵеит. Абри ашьҭахь иара аҟәҵәа дынҭалан, нырцәҟа дырит. Деимдауа днықәлеит аҟәарабжьара.
Акыр дныҟәеит, дыԥшааит, деимдеит. Аҵыхәтәан дақәшәеит ркамбашь ӡыжьк иҭатәаны аҽшархьуаз. Жәыжә, акамбашь нҭицан, иаԥцаны аҩныҟа иҿааихеит. Агәылацәа наԥшызар, абар ассир: Жәыжә еиқәада, акамбашь иаԥцаны, ақыҭа далаланы дааиуан.
– Уа, Жәыжә, уанаџьалбеит, уеиқәа згазеи, уеиқәа? – ҳәа изҿырҭуа  иалагеит.
Аха агәылацәа зҿыз изеилмыргеит иара. Ашҭа дахьааҭалаз иан дангәалҭа, илзымбатәбарахеит.
– Уара, уеиқәа урӡма, иабоугеи? – лҳәан диазҵааит лара.
Жәыжә ихы аарҟәны днаԥшызар, иеиқәа абаҟоу иуаҭәа-шәпарақәа ҟьантаз-ҟьантазӡа илаԥш нарықәшәеит.
– Ҳаи, афы асааит, иабасхашҭи! – иааџьеишьеит иара ихаҭагьы. Ихы быӷ-быӷуа дгыланы акыраамҭаӡа ахәыцра даҿын, аха ихы аҟны иааиуамызт иеиқәа ахьынижьыз.
Такәаамҭа ҵхьан еиԥшаан, Жәыжә аарлаҳәа иааигәалашәеит амжәа-ҵла амахә еилачыра ишалеиҵаз. Уаҳа ибжьы мыргаӡакәа, дыҩны дцеит амжәа ҵла ахьгылаз ихы ақәкны.

* * *
Зны Сима лгәы бааԥсхеит. Дычмазаҩны дышьҭан. Ашоура лыман. Лҿы ҭбауан.
– Нан, Жәыжә, адулаԥ унҭаԥшны, асындыкәра ааҭыганы, ӡык суржәуандаз! – лҳәеит лара, Жәыжә ишҟа лылақәа ҭраа дыԥшуа.
Жәыжә адулаԥ дынҭаԥшын, асындыкәра ацынхәрас калам џьам дуӡӡак ааҭиган, иааганы, иан лаԥхьа игылазх аскам инықәиргылеит.
– Нан, асындыкәра ҳәа уасымҳәазз, уара акалам џьам ааугеите, закәзеи, иара убрыгьы аӡы анымҭәалаӡакәа? – лҳәан, иан диазҵааит.
– Афы асааит, ишԥасхашҭи, – иҳәахт Жәыжә. Абри ашьҭахь Жәыжә акалам џьам адулаԥ иҩҭаиргылахын, асындыкәра иманы аԥҳал аҟны даннеи, аԥҳал ҭацәын, ӡ-кәармакгьы ҭамызт.
– Ди, аԥҳал аҟны ӡ-кәармакгьы ҭам! – иҳәан, ибжьы налықәиргеит иан.
– Нас, аԥҳал аашьҭыхны, аҵџь аҟны унеир, аӡгьы ааумгари! – иааҭалкит Сима.
Жәыжә аҵеџь днадгыланы аӡы атара даҿын. Ус амӡырха иҳәуа иҭаз ркамбашь агәашә инасын, иаартны аҿыҩанахеит. Жәыжә дызҿыз аӡ тара дааҟәыҵын, дыҩуа акамбашь днахьӡеит. иааимԥыхьашәаз фырмахьцк аашьҭԥааны акамбашь даасуа ихнырҳәны, амӡырха иааҭеицалан, агәашә аиркит. Абри ашьҭахь иаргьы днахынҳәны, аҩынҟа дааит.
– Жәыжә, нан аӡы сзааугазар? – лҳәахит иан ачымазаҩ.
– Афасааит, исхашҭзеи ҳәа сыҟан! – иҳәеит Жәыжә.

* * *
Шықәсык зны Жәыжә, аусҳәарҭаҿы асҭаршын диԥхьеит. Жәыжә дахьнеиз, асҭаршын ус иҳәеит:
– Абри иааиуа амҽыша аҽны ҳқыҭан аизара ду ҟалараны иҟоуп. Агантә ахылаԥшцәа аауеит. Аизараҿы аӡә дагымкәа зегьы ааироуп. Аисаул дычмазаҩхеит. Убри ицынхәрас уара унапы ианысҵоит, шәара шәҳабла аҟнытә аӡә дагымкәа, зегьы ирылоуҳәарц, зегьгьы кылсыртә еиԥш уныҟәарц.
– Ибзиоуп, – иҳәеит Жәыжә, – ирасымҳәакәа, ишԥарасымҳәои!
Аҽны аизараҿы зегь кылсит, Жәыжә иҳабла аҟнытә уаҩ дмааӡеит акәымзар.
Асҭаршын ари ангәеиҭа, Жәыжә дааиԥхьан, диазҵааит:
– Жәыжә, шәҳабла аҟнытә аӡәгьы ыдҟаӡамеи, иҟалазеи?
– Афы асааит, исхамышҭи! – иҳәахт Жәыжә.
Жәыжә иара абри аҽны инаркынгьы, «Жәыжә-Гьалдыз-Агәхашҭҩы» ҳәагьы ихьӡырҵеит.

* * *
Сима лашьа Иақәыԥ – Самырзаҟана дынхон. Уи длымбацызижьҭеи акырӡа ааҵуан, дыгәхьаалгеит. Абриа ҟнытә лыҷкәын даалыргәыбзыӷын, «ҩаха-хаха уаарылаԥхьа, иышҟоу-ишаныу убап», лҳәан, лашьа ишҟа ддәықәылҵеит лара.
Иақәԥ даараӡа деигәырӷьеит иаҳәшьаԥа иара. Жәыжәгьы ҳаҭыр иқәарауашәа аниба, дасны ҽхәара далагеит. «Акәасқьа сиыргылаз, арахә рацәа шанысҵаз, абаҳча бзиаӡа шыҟасҵаз» иҳәан, амци аҵабырги ааиԥшьуа, амыхьтә зегьы реиҳәеит иара.
Иақәԥ ииҳәара издыруамызт, ииура издыруамызт, иаҳәшьаԥа диеигәырӷьаны, ихаҵкы дкаиршуәамызт. Аб бзиеи ан бзиеи рыԥҳа заҵәы дшеихрараҵара, Жәыжә дааилаҳәа-еилаца, аԥара иҭаны, амаҭәақәа хԥа-хԥа напы иҭаны, акырӡа дааскьаганы дааишьҭит Иақәԥ.
Абри ашьҭахь ԥыҭк аҟара ҵхьаны еиԥшаан, иақәԥ дыҩҽыжәлан, саҳәшьа дызбап ҳәа, Аӡҩыбжьа дааит. Дахьааиз иаҳәшьа иибац дабаҟоу, уу-алаҳ ҳәа лыԥсы ҭакьакьоуп, лцәеи лыбаҩи еикәырша, аарлаҳәа лыԥсы ҭоуп. Анкьа иибахьаз рыҩны акәзар, убрыгьы ахыб ақәбаан, ашыцламшә ақәтата, ишынеилаҳара иҟоуп. иақәԥ иаразнак иааиликааит Жәыжә имцқәа зегьы.
– Жәыжә, укәасқьеи убаҳчареи збаӡомеи, иабаҟоу? – иҳәан, иақәԥ иаҳәшьаԥа диазҵааит.
Жәыжә даахәыцхәцын, абас иаҭеикит:
– Уахгьы-ҽынгьы сгәы иҭоуп кәасқьа дуӡӡак сыргыларц, баҳча дуӡӡакгьы ҟасҵарц, арахә жәла бзиагьы анысҵарц!
Жәыжә дызызмдыруаз Иақәԥ заҵәык иакән, уигьы дидырит уажәы, уи иԥшра ада ак шиламызгьы ибеит, аха шьҭа изхәарҭазз!

Аӡәы иуеиҳәауа уазхәыц, аха…

Нхаҩы гаӡак иҷкәын диманы, иҽы аидара ақәҵаны аџьармыкьа ашҟа дцон. иара иҽы днақәтәеит, иҷкән иҽы аԥхьа днаргыланы иҿынеихеит. Ишнеиуаз акәымкәа, амҩан аӡәы даарԥылеит.
– Уанаџьалбеит, уабатәиу, уара уҽы уақәзза уцоит, уҷкән дааԥсан, уаҳа илам, уааҽыжәҵны, аҽы дақәуртәарауазеи, дрыцҳами? – иҳәеит ирԥылаз ауаҩ.
«Ари ауаҩ исеиҳәаз ҵабыргуп», – иҳәан, аб афырҳәа дынҽыжәҵын, иҷкәын аҽы днақәиртәеит, иара аҽы аԥхьа днагыланы иҿынаихеит. Ԥыҭк иахьынаскьаз даҽаӡәгьы даарԥылахит.
– Аҳәынҵәа ухьтата ацара еиӷьумшьауазар, аҽы унақәтәаны, уҷкән даауҽхьнуртәалар, уцқьаӡа ақалақь уналамлауазз! –  иааџьеишьеит ирԥылаз ауаҩ.
«Ҳаи, иара абрыгьы ииҳәаз ҵабыргыуп», ааигәахәт аб. Иҷкәндынҽыжәихын, аҽы иара днақәтәан, иԥа днаиҽхьынҵаны, иҿыҩеихеит.
Ақалақь ианналала, дызбалакгьы иқәҿырҭуа иалагеит:
– Уаҳа ухы егьыԥнамҟаӡои, аҳаиуан зцәажәом, аха убрыгьы аԥсы ахоуп. Уахәаԥшишь, уҽы аԥхӡы ахьшы, ашәах ахәлачы ишыҟоу!
Анхаҩы иҷкән диманы дынҽыжәҵын, ахәцра далагеит: «шьҭа иаасԥыалуа, ма уҽы уаҵаланы ига ҳәа сеиҳәоит, мамзаргьы еицәоу даҽак сабжьеигар ҟалоит.
Уи аҵкьыс сгәы ишаанагауала сныҟәап» иҳәан, иҷкән аҽы днақәртәан, иара днарԥызан, иҿынеихеит.

Анамыси аԥареи

Қыҭак аҿы дынхон нхаҩ ӷарк. Иԥҳәыс данԥсы, ҷкәына хәҷык дизаанхеит.
Ҽнак аӷар амхы ирашәон. Шьыбжьон дышны дшыҟаз, адгьыл хьшәашәаҿы днатәан, аӡы хьшәашәа анижә дычмазаҩхеит. Акыраамҭа ииарҭа дзылымҵит, имхгьы абабира ахыҵәеит.
Дангыла ашьҭахьгьы, ихы дзахәомызт, аус изуамызт – убасҟак имч маҷын. иҟаиҵахуаз, ахәҷгьы иаргьы амла иаго ианалага, дҳәо-дчо иқыҭа днарылалеит.
Зны илеихашәы-ихәлаанӡа, ихәҷы инапы данкны ддәықәын, аха уаҩ дизхьамԥшит. Дқәқәма-шәқәмаха, ихы ицәымыӷханы аҩныҟа дхынҳәит. Дшааиуаз арҭмаҟ илаԥш нақәшәеит. Днеин шьапыла днагәҭасзар, – абар ассир, арҭамаҟ ахьхьа аахгеит. Иаашьҭыхны данынҭаԥшы, арҭмаҟ ахьи аразни ҭажьын. Аӷар дгәырӷьаҵәа дааҟалан, ус игәы иаанагеит: «Шьҭа ма амла ҳакрым, схәҷгьы саргьы, анцәа имчала, иҳауит ҳхы зланыҟәаагаша».
Убри аамҭазы Анамыс аацәырҟьан, ус ианаҳәеит: «Арҭ, икажьны иубаз аԥарақәа, уара иутәым, ԥхашала иумырҳаит. Уи зтәу, зџьабаа аду изырхынҳәы!» Аӷар Анамыс ианаҳәаз дақәшаҳаҭхеит, насгьы аԥара шибаз ақыҭа ирылеиҳәеит. Аԥара зцәыӡызгьы иаарласны дцәырҵит. Уи аԥаралхҩы иакәзаарын: ақыҭа уаа ашәахтә рылхны дышцоз ицәыӡит.
Аԥаралхҩы иԥарақәа аниба, даараӡа дреигәырӷьан, аӷар ԥара ԥыҭк исҭоит ҳәа далагеит. Аха уи аԥара идимкылеит. «Сара издыруеит арҭаԥарақәа уара ишутәым, насгьы уара ушбеиам. Сара аԥара аҵкьыс иеиӷьасшьоит аҳақ. Анамыс исанаҳәо», – иҳәеит анхаҩ ӷар.

Адырра абеиара аҵкыс иеиӷьуп

Аӡәы ҩыџьа аԥацәа иман. Аиҳабы иԥсы дизалхуамызт, убас бзиа дибауан. Дыԥсуа далагаргьы, иааиҭынхауаз амазара зегьы аиҵбы акы имҭаӡакәа, аиҳабы изы инижьырц иҭахын. Аҷкәынцәа раб игәы иҭаз ран илдырит. лара лакәзар, уи аҩыџьагьы лзеиԥшын, бзиа илбауан. Дхаҵеи лареи анԥслакь, рмал зегьы еиҟараны ишаны, рыхшара ироурц лҭахын.
Ҽнак лхаҵа даазырхәцны диацәажәеит, дара аныԥслакь, мрал зегьы рԥацәа аҩыџьагьы еиҟараны ирзынрыжьырц.
– Аҩны аиҳабы сара соуп, сара исыӡбаз ҟасҵароуп, уи бара бус алам! – иҳәан, иԥҳәыс ахәгьы-аҿгьы дықәимыргылаӡеит.
Уахгьы-ҽынгьы гәырҩас иылман аҷкәынцәа ран лхаҵа ииӡбаз. Аб иажәа наигӡеит, иԥа аиҵбы даважьны имал зегьы иԥа аиҳабы ихьӡала ашәҟәы ииҭеиҩит.
Аиҵбы егьшимоуаз аниба, «шәымш аабзиахеит» иҳәан, дындәылҵны, ихы ахьынахаз дцеит. Ана аус иуа, ара аус иуа, ихы ныҟәгауа, ашкол дҭалеит, аҵара ду иоуит, ихьӡгьы рҳәо дҟалеит.
Иашьеиҳаб уаҩ аашьаҩык иакәзаарын, иаб иҿы дтәан инапқәа игәҵаԥсаны, усда-ҳәысда. Дук мырҵыкәа иаб дыԥсит. Иаб иҭынхаз амазара ихы изамырхәеит иара, иԥхасҭахеит, иаргьы ихы ааизныҟәымгауа, иахьанырхуа-иахьанырҵауа ҳәа ақыҭа дналалеит.

Аӷьыч игиԥырхыз

Ԥхнын, даараӡа ишоуран. Хә ԥшӡак аҟны ра дук гылан. Ара ашәшьыраҿы шьыбжьонла, акәша-мыкәша аус зуаз ауаа, ԥсшьарҭас ирыман. иагьараан унасларгьы, ара ашәшьыраҿы шьыбжьонла ауаа ҭахәхәа ишыцәаз убауан.
Ҽнак ԥыҭҩык ара амҵан ицәан. руаӡәы дааԥшызар, идиалаз ауаҩы иџьыба, иԥараҭра ааҭшәазаарын, ишиваршәыз илаԥш нақәшәеит. Аԥараҭра хә-мааҭк ҭан. игәы иамузт, аԥара иамхаӡеит. Ииӡаз аԥара ааилеиџьгәан, икьаԥаҭра илҭеиҵан, днаҳәын ҽырцәа ҟаиҵеит.
Дук мырҵыкәа, аӡәаӡәала зегьы ҿыхеит. Шьыбжьы хыҵхьан, аха анхацәа даҽа ԥыҭрак итәан, абырқьҳәа аҭаҭын иахауа, асамраҟәл ҳәауа. Зԥара рӡаз икалҭ данынаха, иԥараҭра шкаршәыз ибеит.
– Афы асааит, сџьыба иҭзыршәазеи! – иҳәан, иԥараҭра аашьҭихын дынҭаԥшит. иабаҟаз, ихә-мааҭк, ыҟаӡамызт! – Ҳаи, сыхәмааҭк згаз уарбану? – иҳәан, иҩызцәа даарылаԥшит.
«Абааԥсра ҳахьит, рҳәан, итәаз зегьы иаарцәымыӷхеит  рҩыза иԥарақәа ахьыӡыз, аха иркызз.
– ҳаи, шәанаџьалбеит, ижәбауоу, аӷьыч ихҭырԥа амца акын, аԥырԥырҳәа абылра иаҿуп! – иҳәан руаӡәы дҩаҵҟьеит.
Анхацәа азынказы изакәыз рзеиылмкааит, анаԥш-ааԥшра иалагеит. Аӷьычҵәҟьа изымҳасабкәа, ашырҳәа ихҭырԥа ааихиԥаан, дахәаԥшуа далагеит.
Зегьы неихәаԥшы-ааихәаԥшит…
Анхацәа аҷкәын иҳәҳәабжь анраҳа, русутәқәа нкажьны, еибарҩны иаазар, аҷкән, аччара даҿын. Ахџыџ дықәгыланы.
Даҽазныхгьы абас ижьеит.
Дук мырҵыкәа, аҷкәын иџьмақәа иманы дахьынгәарҵыз, иахьынтәааз уара идыр, қәыџьмак ашырҳәа иџьмақәа иаарылалт Аҷкән, ақәџьма аниба, дшәан аҳәҳәара далагеит. Анхацәа ираҳаит аҷкән иҳәҳәабжь, аха уаҩы иҽимырҵысит. «Дырҩегьых ҳаижьарц иақәикит, ацәикк» ҳәа ргәы иаанагеит дара.
Аҷкән аҳәҳәара даҿын, аха иара уаҩ дизхьамԥшит, игәхьаа имкит. Ақәџьма иџьмақәа иаарылагьажьын, рыбжак рыхәдақәа ҭыжәжәаны инканажьит.

Ахьы хәҷыуп, аха хәба ицоит

Шьмаф мҽышак аҽны ҟызк иманы, исҭиуеит ҳәа ақалақь ашҟа дцеит. иҟыз иҩыҵрак икны аџьармыкьа дшалаз, Иақәԥ аҟармаҵыс шааихәаз диқәшәеит. Иақәԥ шә-мааҭк ԥхьаӡаны, аҟармаҵыс ааимихит.
Шьмаф игәы иаанагеит: абри аҵыс хәҷӡа абри аҟара ахҭнызҵаз ауаҩ, сара с	ыз аахә ҳәа идызгалар иагьа сиҭап ҳәа. Ашырҳәа иақәԥгьы днеихьӡеит.
– Иақәԥ, сҟыз мариала исҭиуеит, иааухәауазар! – иҳәан даахьаирԥшит.
– шаҟа иукуазеи, умҳәои? – Шьмаф диазҵааит Иақәԥ.
– Ҩышә мааҭ ҳәа исҭиуеит, – иҳәеит Шьмаф.
– Уара ухагахеит сгәахәуеит, – иааџьеишьеит Иақәԥ. – Ҩышә мааҭ ҟыз абак иахҭнызҵауа аӡәыр дубахьоума?!
– Ишԥа? Ҭаҷкәмк иаҟарам ҵыс хәҷык шә-мааҭк анахҭнуҵа, нас сара сҟыз дуӡӡап ҩышә мааҭ захҭнумҵара сыздыруам, сара сахьудыруа азы иумаҳәауазар! – иҳәан, шьмафгьы Иақәԥ ииҳәаз омашәа ибаны дааихәаԥшит.

Агаӡа аҩны ширгылаз

Гаӡак дышнеиуаз кәкәмдрак амҵан жьак штәаз днахҭыгәлеит. Ажьа иибаз дара деигәырӷьеит ари ауаҩ-гаӡа.
Ус игәы иаанагеит:
«Шьҭа исыбаргузеи, лабала саасны, абри ажьа сшьып. Инаганы аџьармыкьаҿы исҭип. Иаҭнысхуа аԥара ала кәтык аасхәап. Акәты акәтаӷьқәа акаҵкәыр аҟны иныхҵаны, акәты хсыртәалап. Ус ишнеиуа сыкәты акәҷарақәа хнахып. Акәҷарақәа андухалакь иҭины, шьышьык аасхәап. Иара ашьышь андухалакь, рыцԥхьаӡа жәаҩ-жәаҩа шьара сзыдрип. Ашьарақәа зегьы андухалакь, иҭины ҽанк аасхәап. Аҽан есышықәса аҽҵарақәа ариилап. Аҽҵарақәа ааӡаны исҭилап. Аҽҵарақәа рыхә ала ҩнык неиҵҳәаны исыргылап. Ақәаҵеи ауҭреи ҟасҵап. Ауҭреи ақәаҵеи рыҟны аӡәы акы имӡарц азы днаганы аҟарул дықәсыргылап. Саргьы скәасқьа абарҵан снықәтәаны аҟарул сыбжьы наиқәсыргылап:
– Еи, уара! Цқьа ихьчала смал, цқьа ихьчала!» ҳәа.
Ауаҩ-гаӡа иааидихәцлаз зегьы  ҵабыргызар аҟара игәы ааӡан, акиҳәа ибжьы ааҭиргеит, ажьа шәан, иҩаҵҟьаны абна инылашәкәа ицеит. Ауаҩ-гаӡа иҿы раҳаны, ажьа злацаш абна ашҟа дшыԥшуаз даанхеит.

Аӷьычи арбаӷьи

Ӷьычҩык сасра дыҟан. Аԥшәмацәа рысас дара ибзианы дныҟәыргеит. Аха ауха, асас дахьышьҭаз аӷьычра игәы иааҵалан, дамырцәеит. ианаацәылаша дҩагылан аԥшәма ихкаара дынҭалеит акыр збауазар ҳәа. Аха аԥшәма згәы зҽаныз уаҩызаарын, ирахә зегьы ԥхьакны иман.
Аӷьыч акгьы данынмиаӡа, акәтҵара дынҭалан, иреиҳаз арбаӷь дук акәтқәа ирааылихын, икәымжәы акалҭ иныҵакны иҿынеихеит.

Аҭакәажә

Амҩа ианыланы инеиуан ҷкәнки ӡӷабки. Урҭ раԥхьа днеиуан ҭакәажәык. дара ихҵәрыран. Аҭакәажә днықәҵәырны дкаҳаит.
– Бысҭ, сышәҟәқәа аанкыл, – иҳәан аҷкән ишәыра аӡӷаб иналиркит. Афырҳәа днеины, аҭакәажә длыцхраан, диргылеит. Дхынҳәны данааи, аӡӷаб дҵааит:
– Ари уара уанду лоума?
– Мап, – иҳәеит аҷкән.
– Уан лакәзар? – иааџьалшьеит иҩыза,
– Мап!
– Нас уан длаҳәшьазар, ма иудыруа аӡә лакәзар?
– Мап, мшәан! – иҳәеит аҷкән. – Ари аҭакәажә сара дсыздырӡом, уажәада дсымбаӡац.

Аҭаҳмадеи аҷкәни

Ҭаҳмадак абаҳчаҿы аҵәа еихеиҳауан. Аҷкән дааин ус иҳәеит:
– Ирылоухузеи, дад, арҭ еиҭоуҳауа. Арҭ духаны аҵәа анырҿало, уахаанхарыма?
Ус аҭак ҟаиҵеит аҭаҳмада:
– Ари ашәыр анҿало сара сахьымӡар ҟалап, аха даҽа џьоукы ахьӡап. Ашьхыцҵәҟьагьы иара ахазы мацара аус ауам, нас ауаҩытәыҩса даҽа џьоукы рыгәхьаа имкыр ҟалома. зегьы ухазы акәм.

Ацаркьи алашәи

Лашәыки царкьыки шнеиуаз ӡымҩаск инхықәгылеит.
– Абар, аԥан бзиа, аха изхәарҭагәышьоузеи, сара сшьап кьаҿ сақәгәыӷны сызҭалауам, – иҳәеит ацыркь.
– Сылақәа убри аԥан рбом акәмзар, сшьапқәа ирыбаргәузеи, ирылымшауа иарбану! – иҳәеит алашә!
– Нас ухәда саақәуртәар,с ыблақәа амҩа удырбап, уара ушьапқәа ҳарыргап, – иҳәеита цыркь.
Алашә дазыразхеит ацыркь ииҳәаз, аҩыџьагьы рҽааиԥыршьын, аӡы ирибагеит.
Ҭандел

Ҭандел хәҷы ала дасит. Ала наизыҭрысын, инапы иацҳаит. ҭандел инеиемиҭәан, акьыжыҳәа аҵәыуара далагеит. дышҵәыуаз иаҳәшьа дылбеит.
– Иухьыз уқәнагоит, ҭандел, – лҳәеит лара, – шьҭранахыс ианакәзааалакгьы ала уасрым! Алагьы ажьы шахьуа удыруазароуп.

Ауаҩы-каҷбеи

Қыҭак аҟны дынхон Никәала ҳәа аӡәы. Никәала уахгьы-ҽынгьы хәҷырҭас имаз абеиахара акән. Ихкаара аҵыхәан уаҩы иахьимбаша џьара кәбарк ыҵаҵан иман. Ишәымызт, иҟәнымызт, ифомызт, ижуәамызт Никәала. Иааимԥыхьашәауаз зегьы  наганы иҟәбар инҭаиршәуан. Никәала дзеиԥшраз иқыҭан зегьы ирдыруан. «Имоу иара дақәиҭым, аҩысҭаа итәуп» ҳәа акән ишизырҳәауаз иара дыздыруаз зегьы.
Никәала дыздыруаз зегьы рзыҳәан дтәымуаҩын: иҩны аӡәгьы дааиуамызт, иаргьы уаҩы иҩны днеиуамызт.
Уахык ицәарҭа данылаиауаз, ихы алыӷәра ашҟа иҩаирхан, аныҳәара далагеит амазара ду иоурц азы.
– Ааҵәала ахьы умазарц уҭахыу? – иҳәан алыӷәраа ҟнытә бжьык аагеит.
– Е, ахьы соуандаз… – ҳәа иҿы анааихих еиԥш аан, алыӷәра иналшәан, ԥараҭра хәҷык акәаԥҳәа ҵаҟа инкашәеит.
– Абри аԥараҭра баша ԥараҭроу џьумшьан, – игахт ҩаԥхьа алаӷәра аҟнытә игац абжьы. – Иара аҩнуҵҟа иҭоуп жәаба ицо ахьы. – Ахьы ааҭух-цыԥхьаӡа иара ацынхәра нҭалауеит. Заҟа уҭахыу аҟара ахьы ҭых, нас аԥараҭра ганы аӡымҩас иалаужьроуп. Иеизугауа ахьы ухы иархәа, ауаа ирхьыгӡа, мамзар ухьы зегьы хаҳәы-ссаны иааумпыҵахауеит.
Никәала иаҳаз деигәырӷьеит, азынказы дхагахарцгьы егьааигымхаӡеит. иаашьҭихыз аԥараҭра иазиура изымдыруа, акыраамҭаӡа дшанханы дахәаԥшуан. Нас иҭыԥ данаақәла, иԥараҭра ааиртын, акакала ахьы ҭихуа иҿааихеит. Хьык шааҭихлакь еиԥш, иара ацынхәра ааҭалауан. Ашьжьымҭан ааҵәак азна ахьы ҟалеит, аха Никәала иԥсы мҭәит, изхара ҟамлеит. Адырбегьых ицәарҭа днылатәаны, иԥараҭра ахьы аҭыхра дналагеит.
Убас Никәала иԥараҭра дадтәалан уахгьы ҽынгьы иааиԥмырҟьаӡакәа. Амла данакӡалакь, ицәарҭа днылҵуан, аԥараҭра шикыу, бысҭахьык днацҳауан, нас ҩаԥхьа ицәарҭа днылатәаны иԥараҭра ахьы аҭгара деиҭаналагахуан.
Никәала аԥараҭра дшадтәалаз уаҳа иламкәа дажәит, аџьықәреи цәырҳәы еиԥш иҩежьӡа, Никәала иҩны ахьы ҩнажьын. Убас ицәарҭа дшылатәаз, иԥараҭрагьы шикыз дыԥсит иара,  ахьы зегьы хаҳәы-ссаны иааҟалеит.

Анхаҩи аӡызлани

Нхаҩ рыцҳак иеиха аӡы ицәҭаҳаит. Иара аӡы дынхықәтәалан, ихы кны аҵәыуара далагеит.
Ӡызлан анхаҩы дрыцҳалшьеит, ашырҳәа х-ӡаарҟәыла ҟалҵан, хьтәы еихак бзиаӡак ааҭылгеит.
– Ари уара уеиха акәзар? – лҳәан диазҵаахт лара.
– мамоу, ари аиха сара истәӡам, – иҳәеит анхаҩы илаӷырӡқәа иҿаҳәҳәы. – Сара сеиха џыртәын.
Ӡызлан ҩаԥхьа х-ӡаарҟәыла ҟалҵахын, раӡны еихак ааҭылгахит.
– Абри акәзар уара уеиха?
– Мап, абрыгьы сара истӡәам, сара сеиха ас иԥшӡамызт.
Ӡызлан дырҩегьых лхы ааӡаалырӡәрылан, анхаҩ иеиха ҭганы иаалгеит.
Анхаҩ илаԥш иеиха  ишынақәшәазҵәҟьа, ихы-иҿгьы ааихаччеит, деигәырӷьеит.
– Аа, абри ахаҭа ауп сара сеиха, иҭабуп, иҭабуп! – иҳәеит иара, иеиха анааилыркы.
Ӡызлан ҩаԥхьа х-ӡаарҟәыла ҟалҵан, ахьтәы еихагьы, араын еихагьы ааҭыганы илҭеит. Иара  дгәырӷьаҵәа, иманы аҩныҟа дцеит.
Анхаҩы, аҩны дахьааиз, дзықәшәаз зегьы игәылацәа иреиҳәеит. Агәылацәа руаӡәы иеиха аашьҭихын аӡы аҟны инаганы, ирууаӡа иршәны иналаижьит. Аиха аӡы иахьналаҳаз, ҟлып арган, инӡаакәкәала ицеит. Иара аӡы ахықәан дынхықәтәалан, акьыжыҳәа аҵәыуара далагеит.
Ӡызлан анхаҩ иҵәыуабжь анлаҳаз, ашырҳәа аӡы дааҭыҵит.
– Иухьзеи? – лҳәан, анхаҩы диазҵааит лара.
– Сеиха заҵәы аӡы исыцәҭаҳаит, ада сымаӡам, иара збом! – иҳәан, иааимеиҭәаӡеит иара.
Ӡызлан х-ӡаарҟәыла ныҟалҵан, хьтәы еихак уахьынтә иааҭылгеит.
– Абри акәзар уарау еиха? – лҳәан, анхаҩы диазҵааит лара.
– Ааи, иара ахаҭа ауми, иабаббеи? – иҳәан дгәырӷьаҵәа, анхаҩы инапқәа рхха дналзыҩит.
Ӡызлан, ари анхаҩы амц ахьиҳәаз аҟнытә лыхьтәы еихагьы иылмҭеит, иара итәгьы изҭылымгеит.
Абас ихьит ауаҩ шьыц.

Амреи, аԥшеи, аси

Шьаҟауаҩык дышнеиуаз, амҩан иниеит Амреи, Аԥшеи, Аси.
– Мшыбзиа! – иҳәан, амҩасҩы днараҩсны иҿынеихеит.
Амрагьы, Аԥшагьы, Асгьы иеимаркит ҳауа мшыбзиа ҳәа амҩасҩы изеиҳәаз ҳәа.
– Сара соуп амҩасҩы мшыбзиаҳәагьы зеиҳәаз,  дагьзеихырхәаз, – аҳәеит Асы. – Избан акәзар, уи сара сизгәаар, имҩа аҳарҭа-сырҭа умбауа дыхсырҟьап, сҽынаиқәжьынгьы дысхәаҽып!
– Мамоу, амҩасҩы дзеихырхәазгьы, «мшыбзиа» ҳәа зеиҳәазгьы сара соуп, – аҳәеит Аԥша. – Уи сааизгәаар, ихылԥа наихԥааны, ихы аахсыршәаауеит! Ари амҩасҩгьы идыруан аҟнытә сара дсеихырхәеит.
– Шәара ишәҳәауагьы саҳауеит, аха сгәы иаанагауеит амҩасҩы дзеихырхәаз сара соуп ҳәа, – раҭанакит Амра. – Избан акәзар, сара соуп уи аԥхарра изҭауа, имбагьы зырлашауа.
Ажәа анеимарк, акы аҟны изкылымсызт, амҩасҩы ихьӡаны изҵаарц иақәыркит. Инаишьҭалан, иаразнак иааихьӡеит, иагьиазҵааит «мшыбзиа» ҳәа зоуҳәаз ҳауа дарбану ҳәа.
– Сара сзеихырхәазгьы, мшыбзиа ҳәа засҳәазгьы Амра ауп, – иҳәеит амҩасҩы. – Избан акәзар, ԥсы зхоу зегьы рзыҳәан зегь реиҳа абзиара зуа Амра ауп. Уиа ҟара зҳәатәузеи, иара шәара шәхаҭақәагьы Амра ала ауп адунеи шәызлақәу.

Шьаҳсмели араԥ Амбери

Ажәатә зны Аԥснытәи ақыҭақәа уракы аҟны дынхон раԥ хаҵак, Амбер ҳәа. Амбер ҽы бзиаӡак иман. иахьӡын иара Шьаҳсмелм ҳәа. Шьаҳслам еиԥш ҽы бзиа Аԥсны ахьынӡа-наӡааӡауаз уаҩы имамызт.
Иҵабыргны, Шьаҳслам зегьы рыла ибзиаӡан: аныҟәашәа бзиан, абӷа арҵысӡомызт, ачымазаҩҵәҟьа дақәуртәаргьы дарҭынчуан. Ахәмаршьа акәзар  иамыршьыцрыз иҟадаз! Аҩшьа аҵкьысгьы иеиӷьын, ахыкәалаа ахьӡомызт. Аӡбахә иахьабалакгьы инаҩхьан, Аԥсны уи ззымдыруаз хәҷгьы-дугьы уаҩ дыҟамызт.
Нхыҵ дынхон хаҵа ӷәӷәак, ихьӡын иара Шьаҳсмел ҳәа. Шьаҳсмел акырынтә иаҳахьан Амбер иҿы аӡбахә. Даара иҭаххеит убри аҽы иара имазарц.
Шықсәык зны, Шьаҳсмел ԥара гәарҭак рыҭаны, араԥ Амбер ауаа изааишьҭит, уҽы сырхәҳа ҳәа. Аха Амбер имҭиит. Амбер иҽы уахгьы-ҽынгьы Шьаҳсмел ихы иҭан, ибла лаԥшҵашәараны иҵашәон, ииура издыруамызт:  аахәарҭа имоуит, аӡарҭа дақәымшәеит. Ифомызт, ижуәамызт, даныцәо иԥхыӡ иалан, данҿыхаз дгәаҭеиуа ддәықәын: џьаракыр сылаԥш иҵашәозар, амариа збауазар ҳәа.
Зны Шьаҳсмел иҽырччианы ахәшә-мыхәшәқәа ихьшьны, дцәыршәагаха, араԥ Амбер иқыҭа даалалеит. Ишышьыжьымҭаныз днеины, Амбер дызлацашаз мҩанык аҟны аганахьшәа днатәеит. Амра акыр инхалахьан еиԥш аан, Амбер иҽы днақәтәаны, Шьаҳсмел дахьтәаз дааивалеит.
– Ари иааиуа ауаҩ, ууаасзыӡырҩ знызаҵәык, – иҳәан инапқәа рхаха, Амбер ишҟа инаирхеит амҩан итәаз аччиа. Амбер иҽы аӷәра ааҿакны иааникылеит.
– Иахьа хы-мшуп егьымфа-егьымжә сыҟоуижьҭеи, – даҿын аччиа, – сымчқәа зегьы каԥсеит, снапқәа, сшьапқәа акы сыхәом, ууаҩытәыҩсаны, намыс уманы уҟазар, усыцхраа! – ибжьы ҭаа, ацәажәара даҿын аччиа.
– Уааи, усыҽхьынтәала, аҩынҟа узгап, – иаҭеикит араԥ Амбер.
– Сгылартә еиԥш амч сымам, – иҳәеит аччиа, зынӡа иҽирчмазаҩӡан.
Араԥ Амбер, афырҳәа дынҽыжәԥан, аччиа днаихан Шьаҳслам днақәиртәеит. Аччиа знык Шьаҳслам данақәтәа. Амбер днаигәҭасын, аҽы аӷәра наҿархха, ишьхәа аирбан, дҩаҵҟьан ддәықәлеит. Араԥ Амбер ихьыз цқьа еилиргаанӡа егьи акыр днаскьеит. Нас аҽы аӷәра наҿарххны иааникылан, ус ҿааиҭит:
– Амбер, уҽы уашьҭамлан, иуоураны уҟаӡам, ари згаз сара соуп, Шьаҳсмел!
Убасҟан ауп араԥ Амбер, ихы аҟны ианааи иҟалаз.
– Ухаҵаны уҟазар, жәа заҵәык уасҳәоит уҽаанкыл! – иҳәан, Шьаҳсмел инаиқәҿиҭит Амбер.

– Сузыӡырҩуеит! – иҳәан, Шьҳасмел даахынҳәит.
– Ибзиоуп, сҽы шугалакгьы иугеит, қәашьс  иуоуааит, аха ухаҵазар, сҽы злауоузуахьнеиуа уаҩы иҟны иумырӡан, ажәлар ирдырыр, Аԥсны арыцҳашьара ыӡуеит. Ачымазаҩ амҩа даныжьланы дырбаргьы дышьҭырымхуа иҟалоит. Идырны иумаз, убасҟан уара ухарала ацхыраареи агәблыреи Аԥсны ишацәыӡуа.
Шьаҳсмел, акәадырырҭа днатәаланы, ахәыцра далагеит. Нас ахьышәҭҳәа дынҽыжәҵын, аҽы аҿы ианкны, аӷәра Амбер инаиркны даагәыдикылеит.
Абри инаркны Шьаҳсмел араԥ Амбери рыԥсы рзеиылмхуа, бзиа еибабауа, еиҩызцәа бзианы иҟалеит.

Раԥхьаӡатәи ашкол

Аԥсны раԥхьаӡа ашкол аадыртит Оқәм ақыҭан. Убасҟантәи аамҭазы Аԥсны цқьа ирыздыруамызт ашкол шыбзиаз, ишхәарҭа дууз. Убри аҟнытә оқәмаа рыбжеиҳараҩык ашкол ҳҭахым ҳәа иқәгылеит. Урҭ ргәы убас иаанагон: «ашкол ҳзаадыртыр – ҳаԥхьаҟа ашәахтә дуӡӡа ҳақәнаҵар алшоит» ҳәа.
Абри ашкол аартра аҵыхәала Оқәм аизара ҟарҵеит. Абриа ус алацәажәара ианалага инаркынгьы аимак ӷәӷәа роуит ажәлар. Шьыбжьааира ҵыҭк шагыз еиԥш, аиҳабацәа руаӡәы, аизараҿы даарылагыланы, абас рылеиҳәеит:
– Шәарҭ шәарбанзаалакгьы аӡәы ашкол шәацәымшәан, ҳаҷкәынцәа ашкол ашҟа идәықәаҳҵалап, аҵара роур – рыблақәа хтып, лашарак рбап. ҳаҷкәынцәа рылашара иара ҳаргьы инҳақәԥхап, иара аҵара амчалагьы, ҳаргьы алашьцара ҳныҵыҵны, алашарахь ҳнеип.
Аиҳабы ииҳәаз ажәа ажәлар рахьынтә згәы иахәаз рацәаҩхеит. Оқәмаа рыҷкәынцәа ашкол ашҟа идәықәыраҵуа иалагеит. Ус, егьырҭ ақыҭақәагьы абарҭ иаарҿыԥшын, рыҷкәынцәа ааганы, Оқәмтәи ашкол иҭараҵуа иалагеит.
Абри ашьҭахь, аҵара зыԥсаз анеилыркаа, егьырҭ ақыҭақәа рҟныгьы ашколқәа хыртит, ажәлар рҵеицәагьы ашколқәа рышҟа инарышьҭуа рҿаареит.

Аӡын абнаҿы

Бӷьы рҿаӡамкәа, рымахәқәа хахаӡа игылоуп аҵлақәа. Аԥша ҵәыҵәы анасуа, абна ауу бжьы ахылҵуашәа иуаҳауеит.
Аҵлақәа урылԥшны, инахараны иубоит алақәа ҟәзгаӡа, алымҳақәа џарџаруа, аҭырас илаҟәҟә ажьа.
Асы быбышӡа ирықәнауеит ашәаԥыџьаԥ, адәҳәыԥшқәа аахҟәашаахеит.
Иааибаргәырӷьеит ажьақәагьы, рхамы иҭашьшьы. Шьҭа рацәак уаҩ илаԥш иҵашәом урҭ рыӡын маҭәа – рхамы шкәакәақәа.

II
Ҿыц иаақәнарҳәҳәыз асы ианпыҟҟала иануп ашәарах шьҭақәа. Урҭ днархыланы иҿынеихеит ашәарыцаҩ.
Абнаҿ ашьҭақәа рацәоуп. Абар, инықәԥал-аақәԥалеит ҵлак аҟнытә даҽа ҵалк ашҟа ацыӷ лас. Абар, алашьцараҿы инцәырҟьа-цәырасит аиаш. Абар, адәҳәыԥш инықәлеит икылԥш-кылӡырҩуа абгахәыҷы гызмал.
Ашәарыцаҩ абна дылалан днеиуеит. Џьара ацаблыкь нылирԥрааит, ҽаџьара ацыӷ днеихсын, аҵла илашәны инкашәеит.

III
Ҵла гәаҩа дук ашьапаҿы илаԥш нақәшәеит амшәҭыҩра.
Ҭагалан инаркны амшә аҭыҩра аҟаҵара иалагоит. Аҵла махәқәа ԥыҵәҵәаны уахь инанагоит, аҵла ацәа адыжәжәаны еизнагоит. Иԥхаӡа, иҭбааҭыцәӡа ауп абнаҿы амшә аҭыҩра шыҟанаҵо.
Ииоуп Мышә наҳәы-ааҳәуа. иара аҭыҩрахь ашәарыцаҩ даннеиуагьы азгәаҭом.

Агәеилгара

Ԥхынран. бааԥсылашәа ишоуран. зафас хәҷы есымша иҳәыс аӡы аиржәлауан.
Ҽнак Зафас игәгәм аӡы шҭаз, иҳәыс аӡы ахьаиржәлоз ахкаараҿы ихашҭны аҩныҟа дцеит. Аӡба инҵәо иҟаз лаҳәак, ӡ-кәарак абазбари ҳәа еимдауа ишааиуаз, алаԥш иақәшәеит ари агәгәм. Алаҳәа гәырӷьан, агәгәм ахы инықәтәан, ианынҭаԥш, аҵан аӡы шҭаз абеит. иҟанаҵахуаз, акыраамҭа агәгәм иавагьежьуа иаван: ахы иҭанаршьшьын, аха аӡы аҟнынӡа изынамӡеит, иара агәгәм ахаҭагьы хьанҭан, иазхыршәҭуа иҟамызт.
Абри ашьҭахь ицо-иаауа, агәгәм ахаҳәқәа рҭаԥсара иалагеит. Ахаҳәқәа нҭаԥса-цыԥхьаӡа агәгәм аҵан иҟаза ӡы хәҷы-хәҷла аҩеира иаҿын, дук мырҵыкәаны, аӡы ҩхалеит. Абри ашьҭахь алаҳәа ахы лҭанаршьшьын, азхара аӡы ажәит.

Аҳәыҳәи ашышкамси

шышкамск аӡыхь аҟны аӡы ажәуеит ҳәа ишаҿыз иналшәан, аӡы иныхшәалеит. Ашышкамс аӡы иаанахәан, иашьуа иалагеит. Убри аамҭазы, ари ашышкамс аӡы ишашьуаз, ҳәыҳәк иабеит. Аҳәыҳә бӷьыцк аҵла иааҿнаршәан, ашышкамс иазиашаны, аӡы инаҭанаршәит. Ашышкамс абӷьыц инықәлан, ԥыҭраамҭак аӡы ихын, ашьҭахь аԥшаҳәахьы аҽнықәнаршәын, иеиқәхеит.
Шәарыцаҩык ақаҭа кыдҵаны имазаарын. дук мырҵыкәа абри акаҭа инықәтәеит ашышкамс еиқәзырхаз аҳәыҳә. Ашәарыцаҩ ари аниба, сыкаҭа сааханы, аҳәыҳә инахарԥаны искып ҳәа инапы дҩахауаны еиԥш аан, ашышкамс аҟыҿыҳәа инапы иацҳаит. «Афасааит, сиыцҳаз закәзеи» ҳәа инапы анааиҟьа, аҳәыҳә дгәанаҭан, инықәԥрааны ицеит.


Агәбылра

Зны сҩызаки сареи шәаырцара ҳцеит. Ахәлбыҽха ҳашнеиуаз, бардк аҟны бынкәтык аҭра ишыхтәалаз аабеит. Абанкәты ҳанаба, ишәан иԥрит. ҳҩыџьагьы иаразнак ҳаихеит. Абанкәты ҳхәит. Аҭраҿы ҳнеизар, акәҷарақәа шыхтәалаз аабеит. Уа ҳашгылаз ран абжьы гауа иалагеит. Ҳанынаԥш, дук бжьамкәа, адгьыл аҟны итәан иара, ашьаҟәада ахьшы.
Сҩызагьы саргьы ҳнеиҳәҭҟәҟәлан, иҟанаҵауа аабап ҳҳәан, иара ҳазыԥшуа ҳҽаанаҳкылеит. Абанкәты ҳара ҳабауан, аха иара ахы иацәымшәаӡакәа, ашацаҳәа аԥацәа рышҟа аҿаанахеит. Аԥацәа ран анырба, иаразнак амҵәыжәҩақәа инрыҵибаҳәалан, иныҵатәеит.
Абри еиԥш анааба, ҳаргьы дара аарыцҳаҳашьан, абанкәты уаҳа ҳамеихсӡакәа, ҳнаԥырҵны ҳцеит.


Ашьхауарбеи акәтқәеи

Ашьхауарба ԥыруан аԥҭа аҵаҟа. нас илбааԥрын хыбрак инықәтәеит.
Ашьхауарба акәтқәа ианырба, кәтык, аҩызцәа иаарылагылан, ус ранаҳәеит:
– Шәыԥшишь, абар, Ашьахурба ахьықәтәоу. оумашәа избеит абри абасҟак ҳаҭыр зақәырҵауа! Ҳара излаҳаиԥышмзеи? Иаргьы ҳара ҳаиԥш аблақәа ҩба амоуп, амҵәыжәҩақәагьы ҩба амоуп, ҩ-шьапык аҵоуп, ҳара ҳаҵкыс иеиӷьынгьы иԥыруеит ҳәа сыҟам, иаасҭаххар, саргьы иара еиԥш хыбрак аҟнытә сԥырны, даҽа хыбрак снықәтәар сылшоит!
Ари агаӡа-ажәабжь Ашьахуарба ианаҳа, акәты бзамыҟә ус анаҳәеит:
– иуҳәауа ҵабыргыуп. Ашьхауарбақәа ҵаҟа адгьыл аҟны ианылбаауа, акәты еиԥш ауп ишыԥыруа, аха иарбанзаалакь кәтык Ашьахуарба еиԥш аԥҭаҟнынӡа изыԥыруам, – аҳәан, амҵәыжәҩақәа ашыҩ-шыҩҳәа иааинҟьаны ианыԥыр, амҵәыжәҩа ԥша акәты ҽхәа ахьгылаз иаарбырбырит.
Абас ауаҩгьы илымшаша даламыҽхәааит.

Аҩыза бзиа

Нхаҩык ла бзиак иман Џьаҭқьар ҳәа. Анхаҩы иқыҭан шәаырцарак ааҟалар, Џьаҭқьар рымгар руамызт. Иҵабыргны Џьаҭқьар ала бзиа ишахьу мҩашьо иҟан. Шәаырцара иргацыԥхьаӡа аашьышьқәа хԥа-ԥшьба анамкуаз ыҟамызт. Џьаҭқьар абжьы амала игашамызт. Аҳәа-ду абар шьаҿак инанашьҭуамызт, иаразнак џьара иааларгәгәны акаҩ-акаҩҳәа аҳәара иалагон. Ашәарыцацәа иршьуаз ашәарах аныршоз, Џьаҭқьаргьы ахә хазы иалырхуан.
Адунеи иқху еицакра зқәым егьыҟам. Џьаҭқьаргьы иажәуа иалагеит: ахаԥыцқәа каԥсеит, алымҳақха ирмаҳауа иалагеит, алақәагьы ирыгхеит. Џьаҭқьар ахьӡи аҳаҭыри ыӡит. Анхаҩы иагьараан исшьуеит ҳәа иҽазикхьан, аха изыгәаӷьуамызт, иалӷырӡ аҳәҳәыҳәа иаауа иалагон.
Џьаҭқьар зынӡак иажәӡеит. Ҽнак анхаҩы ила ԥырихырц иақәикит. Абысҭа хьшәашәа аашьҭыхны, ала днаԥхьан, иааигәара аӡҭачы иҟаз аҟны днеит. Анышь ихгылаз Џьаҭқьар иманы дынҭалан, аӡҭачы дынхылеит. Аӡҭачы агәҭа даннеи, анхаҩы ила азхара наҿеиҵан, ахәда хаҳә-дук надиҳәалан, дагәҭасны аӡы иалаижьит. Џьаҭқьар нҵааҟәрылт. Анхаҩы ала анҭаижьуаз, анышь ааҟәара-ҟәанҽан, аӡыжь агәзҳәа длалаҳаит. Анхаҩы аӡсара издыруамызт, иаразнак дынҵааҟәрылт. Џьаҭқьар ахәда иадҳәалаз ахаҳә аамыҩрын хыхь инхалт. Ианынаԥш анхаҩы аӡы дшашьуаз абеит. иаразнак инхаз ахаԥыцыжәқәа рыла дааимлагәа дыкны, аӡыжь ахықәахь иӡсауа аҿынанахеит, анхаҩгьы игәы ааиԥсахын, дмадаӷь-мадашәан, Џьаҭқьар днахьынҳалт. Ирулакгьы анхаҩи Џьаҭқьари аӡҭачы ахықә аҟны инеит.
Уи нахыс анхаҩы ила, анкьа ишибауаз, бзиа ибауа далагеит.
Алыгажә аҳаҭыр иқәҵа – уаргьы улыгажәхоит.


Абаӷыр

Данаҟаи шәарыцарантә дхынҳәны, қәаҵак дыҵаланы дааиуан. дамышә захьӡыз ила иаԥхьаҟа инеиуан. Днаԥшызар Дамшә ашьи-ашьи еиқәҵауа, икылԥш-кылӡырҩуа, акы ишеиҩаӡауаз ибеит.
Абри ала иабазеи ҳәа ихы данааҩаха, ҵыс-ԥшқак илаԥш нақәшәеит. Ари аҵыс аԥынҵа ҩеижьӡа иҟан, ахәы еилажәжәа-еилаԥԥы, ҿыц аара иаҿын. Аԥша ахьасуаз, аҵла амахәқәа аартызаарын, иаргьы убасҟан аҭра иныхшәан, ҵаҟа инкашәеит. иара ахьынкашәаз ишәаҟьаны итәан.
Дамышә хәҷы-хәыҷла аҵыс-ԥшқахь инеиуан. Убасҟан ирхагылаз аҵла аҽалыркәрны, акәапаҳәа ала аԥхьаҵәҟьа аҽынканаршәит. аҵыс-ԥшқа ан. Иахьынкаԥазҵәҟьа ахәы хаххала иаарбабан, ажьы ҵарыхәҵәаҟа, амбатәы ршуа, имшәаӡакәа икәакәаԥуа. Дамышә ашҟа аҿаанахеит. Ала шьҭахьҟа имгьежьит, аха иҟалаз азымбатәбарахан, азынказы иаашанхеит.
Аҵыс шааиуаз, аԥа шеибгаз анеинакаа, иҷырҷыруа, аллеи аҵыс-ԥшқеи иаарыбжьагылеит. Агәы адыԥ-дыԥҳәа иеисуан, иахьгылаз аҟәара-ҟәара ҳәа иеиҵасны иқыџьқыџьуан иара.
Изакәтә цәыршәага гмыгыузеи иара азыҳәан ари ала? Аха иара аҵла амахә иахьықәтәаз илбааԥшны аԥа зықәшәаз ашәараҭа анеилнакаа, аҽырҭынчны иызмтәеит. Ала иагьа иацәшәазаргьы, аԥа агәбылра аиааит, уи абзиабара илбаанарԥрит ҵаҟа.
Данаҟаи иибаз изымбатәбарахан, акыраамҭа дгыланы аҵыс дазыԥшуан. нас днеины, аҵыс-ԥшқа аашьҭихын, инаганы аҭра инхиртәалеит, илагьы ааиргәабзыӷын, иманы аҩынҟа ддәықәлеит.
Данаҟаи даараӡа игәы иахәеит ари аҵыс хәҷӡа иҟанаҵаз азҵаара.

Аҵысҭра

Ҽнак Михеи Басеи шнеиуаз рацәак иҳаракымкха, ҵлак аҟны ҵысӷрак рбеит. Аҵысҭраҿы аҵыс-ԥшқақәа ҩба хын. Дара хәыҷқәан, ицәҳәыҟьантаԥсӡа иҟан. басеи Михеи ари иааигәырӷьаны, аҵыс-ԥшқақәа ихырхын, ирылахмәаруа иалагеит. Аҵарақәа шәан, рыгә хәыҷқәа аҭҳара-ҭҳара ҳәа иеисуан.
Ус, ҭаҳмадак дшымҩасуаз, даарыхҭықәлеит.
– Иҟашәҵауа хәарҭам, дад, – иҳәеит аҭаҳмада.
– Аҵыс ԥшқақәа ран ааины, аҭра аҟны аԥацәа анамбалакь, иԥшаауа, игәырҩауа иалагашт, ирыцҳахашт. Арҭ аҵыс ԥшқақәа ракәзар, урҭгьы шәара акры шәзырҿаҵарыма, амла ишәцәагап, уи аҵкьыс инаганы рыҭра инышәыртәал!
Аҭаҳмада иажәақәа аҷкәынцәа акыр иархәыцит, аха аҵыс ԥшқақәагьы рымпыҵрыжьырц рзыгәаӷьуамызт.
– Шәазхәыци, – ҿааиҭит ҩаԥхьа ари аҭаҳмада, – шәара шәан аҩны данааилакь шәылмбар, шәара аӡәы шәиманы лара шәахьылымбауа џьара дцар, шәан дыгәхьаашәымгаӡари? Ларгьы дрыцҳамхаӡари? Шәгәы ишԥаанагауеи? Шәазхәыц, ишышәҭахыу иҟашәҵа! – иҳәан, аҭаҳмада днараҩсны, имҩа днықәлеит.
Басеи Михеи ааихәаԥшын, иркыз аҵыс-ԥшқақәа наганы рыҭра иныхдыртәалан, рыҩынҟа ицеит.


Ахәлԥҵыси, амӷи, аҷныши

Ахәлԥҵыси, Амӷи, Аҷныши џьара иеицынхауан. Зны арҭ еицәажәеит ахәҳахәҭра иалагарц, аба ҭира адәқьан хыртырц азы.
Ахәлԥҵыс, аԥсаатәқәа инрылылан, аԥара маҷымкәа иаԥсахит. Инықәлан ишынеимаз ба аахәара ҳәа, амшын нырцәа ицеит. Иахьнеиз даараӡа иманшәаланы ихәҳахәҭит. иаархәаз аба зегьы Аҷныш инақәырҵан, ирыманы ихынҳәит рыҩныҟа.
Амҩан амшын аацәгьахан. Аҷныш азқәа аба нықәҩрын, амшын иналаҳаит. Амшын иалаҳаз аба, ԥсыӡ дуӡӡак ақәшәазаарын, ишырбауаз инылбаанадеит. Абри ашьҭахь арҭ иҟарҵахуаз, имида-гәидаха рышьҭахьҟа ихынҳәны иааит.
Иахьааиз инеицәажәан. Аҷныш иадырҵеит рба зфаз аԥсыӡ аԥшаара. иара убри аахысгьы Аҷныш аӡымҩасқәеи, аӡиасқәеи, амшынқәеи иаарҭасуа, сԥыӡс иамԥыхьашәауа зегьы кны, рымгәақәа рҟьауа, инҭамԥшыкәа иоунашьҭӡуам, дара иаархәаз аба акәу, мамзаргьы даҽакыу ааилымкаакәа иоунашьҭӡауам. Ахәлԥҵыс ауалҳәацәа ирымкразы, ҽынла ицәырҵӡауам, уахынла ауп адәы ианықәлауа.

Ахьшьи ашьхыци

Зны ахьшь ашьхыц ус анаҳәеит:
– Уамашәа узбоит, еснагь уаҟәымҵӡакәа аус ууеит: асаранџьқәа ҟауҵоит, ашәҭқәа ацха рымухуеит, уцоит, уаауеит, абас тәамҩахә умам, уԥсы ушьом. Насгьы асҟак ухы зургәаҟуазеи? Аҩбагьы акоуп ашьхымӡаҿы уарау уусмҭа аӡәгьы изгәаҭом; ухьӡ ыҟам, уԥша ыҟам; уӡбахә уаҩы изымдырӡакәа ус ункыдыԥсыла уцап.С ара даҽакала сыҟоуп. Сԥырны, хыхь ажәҩан саналоу, зегьы сырбоит, зегьы сыцәшәоит.
– АШьхыц аҭак ҟанаҵеит:
– ҵабыргуп, уара уԥыруа ажәҩан уалоуп, зегьы урбоит, аусура уаҭәаушьом, акы абамҵасырсри ҳәа ушаҟьоит. Сара ус сыҟам, абарҭ асаранџьқәа санрыхәаԥшуа избоит: урҭ сара сџьбаагьы ԥыҭк шрылоу.

Абӷьқәеи аԥашәқәеи

Ҳиаҵәҟаҟараӡа ҳаҟоуп, ҳаԥшӡоуп, зеиԥшра шәшьыра бзиахәузеи иҟаҳҵауагьы, аҵарақәа наҳалаԥры-ааҳалаԥыруа, аҷҷа-ҷҷаҳәа ашәа рҳәаратәы ргәы ҟазҵауагьы, иара  абри аҵла ахаҭа зырԥшӡауагьы ҳара ҳауп, – рҳәан, аҽхәара иаҿын абӷьқәа.
– Шәыҽхәала, иагьа шәзыҽхәауазаргьы, шәыҽхәала, – раҭаркуан абри заҳауаз аԥашәқәа, рыхқәа анышә иаакылырҳәҳәаны, – аха аҽхәарагьы ҳәаак шамоу шәхашәмыршҭын, ҽаҩраҭагалн шәҩаны, ахьхьаҳәа шәышкаԥсауа, иахьа уажәраанӡагьы шәыԥсы злаҭоу ҳара ҳала мацара шакәугьы аабара ҳаҟоуп!

Аџьи ауасҭацәеи

Уасҭацәак ааклысын, шәы-шықәса зхыҵуаз џь-дук ԥҟаны инкарыжьит. Амахәқәа амырхит, хәархьла ихырҵәҵәеит. Амахәқәа асалқәа аарылхны, аџь иналаҵо иналхуа аршьшьара иалагеит.
– О-ох гәышьа! – аҳәан, аџь ааӷзит. – Сышьаҭа саанкны сԥызҟаз аиха уи аҟара сазымгәааит, абрис ара сцәеи-сжьи ирыларҵаз асалқәа реиԥш. Урҭ сеиҩыршьшьаны сахьықәырҵауа ауп сгәы сахаԥызжәауа!
Абас ауп ауаҩгьы дшыҟоу: атәым уаҩы, иугәыцхәым абааԥсы узиур уиаҟара угәы иалсуам. Иузааигәоу, иугәыцхәу абааԥсы узиур, уи уԥсы ҭанаҵы иухашҭуам, гәыԥжәагас иузынхоит.

Аҽа зшьыз иашьа ида иашьа димоут

Ҩ-еишьцәак ацәгьаҳәара рыбжьалан рыгәқәа еизынхеит. Аишьцәа еиҿыҵны, иырмаз шаны, хаз-хазы анхара иалагеит.
Аиашьа еиҵбы ацәгьаҳәацәа уаанӡа ус иарҳәауан: «уеиҳабы угәхьаа дагауа џьумшьааит, егьарааны шәеиҿызаргьы иара днеи-ааилашт, уара уныҟәицалашт; акыр шәымазар изырҳаз уара уоуп, ианышәшо зегьы иара ихы иадиԥхьаӡалашт. Уи аҵкыс уиҿыҵны унха, уара узы ҳара иҳалымшара агьҟаларым».
Аиҳабгьы, аиҵбы ишиарҳәоз еиԥш, ацәгьа иарҳәауан. Аишьцәа аицәажәара иаҟәыҵит, аицәгәшра иалагеит.
Ҽнак аиашьа еиҵбы аԥсҭа шәарыцара ҳәа дахьынҭалаз, ҽак ишьит. Имала изаамгошәа аниба, иуапа еиҵыхны аҽа инақәыршәны ақыҭарахь ацхыраацәа аазгоит ҳәа дцеит. Иахьиҭаххалакь акы аҿы рхы ицәырымшаҭашазшәа изырбауаз ауаа рҿы днеин, иалаԥысшәап ҳәа аӡәаӡәала ус реиҳәон: «Сынасыԥ цәгьан, сызцәнымхарыз машәырк сымхауит, аҳ-иԥа дсымԥхаԥсит, дсыцуҵәахыроуп» ҳәа. Реиҳа дзықәгәыӷуазгьы аӡәы дааҳәны дихәамԥшит. «Уара узқәӡрыз» аус ууит, зара ҳзықәынурҵәозеи, аҳ иԥа моу, ила ушьны ҳудибалар ҳацәынхарымызтеи», рҳәон аҭакс аӡәаӡәала зегьы.
Аиашьеиҵбы иҿынеихан иашьеиҳабы иҿгьы днеин, анҭ ишреиҳәаз еиԥш иеиҳәеит. «Уи еиԥш ҟамлар бзиан, иамукәа уанақәшәахгьы, схы абацәысҵәахуеи ҳахьҭахауа ҳаицҭахароуп» иҳәан аиашьеиҳаб икаруал-шәақь, аҭаҳәҭеи инҭаҵаны, ихәда иаахишьын, илабашьа аашьҭихын иашьа днаишьҭалт.
Аишьцәа аҩыџьагьы еиманы аҽа шьны иахькажьыз инеит. Аиашьеиҳабы ауапа кны данааха, аҽа еиҵхуа икажьыз днахәаԥшит. Уи изссирхеит аҳ-иԥа имыцхәрас аҽа ахьибаз. Аиашьеиҵба ус иҳәеит:
– Сара сымдыррала исыжьрамыз, исцәарамыз рҿы ишсанаҳәаз еиԥш, рыгәгьы сзыҟаз џьышьаны, иахьанӡагь угәы саваланы, схы уцәырҟьаланы сыҟан. Сызҭахыу дгәасҭарцы, уара ишуасҳәаз еиԥш, зегьы срылаланы ирасҳәеит, аха ожәраанӡа уара уеиҳа сызҭахыушәа зхы сзырбоз аӡә дааҳәынгьы дсызхьамԥшит. Шьҭа издырт агаӡара шсыхьыз, уара уда ҭынха дышсымам.
– Удырҩатә еиӷьхааит, ҳаԥхьа цәгьара ҳақәымшәааит, ҳаиԥымхааит, – иҳәан аиҳабы инапқәа рџаџаны иашьеиҵбы даагәдкыланы, акаҩҳәа ажәеиԥшьаа рашәа ааҭирҟьеит.
Аишьцәа аҽа аҩынҟа иааргеит, агәлацәа ааизганы чара рзыруит. Аиҵбы «амашәыр сақәшәеит» ҳәа зеиҳәақәаз, иҟалаз анраҳа, иԥхашьан ачарахь имнеит.
Уи нахыс аишьцәа рҳәатәы еиқәшәаны, анцәа ишиҳәарала анхара иалагеит.















Пл. Шьаҟрыл

Аҟәыдыршьшьыга

Ааԥынран. Ақәаԥсата леиуан. Аҽны Адгәыр хәыҷы аҩны дыҟан. Адгәыр иан лгәылаԥҳәыс лыҩныҟа длышьҭит. Назифа дыԥҳәысеибан, ажәрахьгьы днеиуан. Адгәыр ҩ-цык рыда змамыз аҟәыдыршьшьыгала аҟәыд шлыршьышьуаз ибеит, иахьзеи ҳәагьы длазҵааит.
– Иажәит, нанхеит, сара сеиԥш, ацынхәра сзыҟазҵагәышьода, – ҳәа  иалҳәеит. Адгәыр аҩны данааи, аикәаӷеи аҳәызбеи иԥшаан, иманы абаҳчахь дцеит. Уаҟа мжәаҵла дук хиҵәеит. Аҟәыдыршьшьыгақәа алысхуеит ҳәа дшаҿыз, Кадыр хәыҷы дааидгылеит.
– Уҵатәқәа уҵахьазар акәхап, иазкәызеи узҿу? – Кадыр Адгәыр диазҵааит.
– Сара сҵатәқәа асабшаҽны исҵоит, амҽышаҽны аҩны срыцхраауеит, – иҳәеит Адгәыр.
– Уи усоуп, аха сара зны-зынла арҵаҩы дсазҵаарым ҳәа сгәыӷны сҵатәқәа анысымҵо ыҟоуп.
– Уара аҵара зуҵо арҵаҩы изы аума, ухазоуми?
– Исаҳаит, суқәшаҳаҭуп, – иҳәеит Кадыр, насгьы Адгәыр ажәа ииҭеит уажәшьҭарнахыс, иара диеицәамкәа ишиҵало ала.
Адгәыр аҟәыдыршьшьыгақәа ҩба иманы аҩны дааит. иангьы илеиҳәеит – урҭ ырҟаҵара игәазырԥхаз ргәылаԥҳәыс Назифа шлакәыз. Уи ҩ-цык змаз аҟәыдыршьшьыгала аҟәыд шлыршьшьуаз аниба дышрыцҳаишьаз.
Назифа илзыҟаиҵаз аҟәыдыршьшьыга иманы Адгәыр агәарԥ дынҭҟьеит. назифа дара дгәырӷьеит, насгьы Адгәыр диқәныҳәеит: уԥсынҵры духааит, уқәрахь уаннеилак, уеиҵбацәа рахьтә цхыраареи, ҳаҭырбареи, патуқәҵареи угымхааит ҳәа. Адгәыр егьи аҟәыдыршьшьыга ашкол ахь игеит. Ирҵаҩы ирбаны аҟазарҭаҿы, амыргуа хәыҷқәа ахьыҟаз, инаганы инарылаиргылт.

Аҷкәын қьиа

Ашьыжь амра хааӡа ацәаҳәақәа ашьац иаҵәара иланаԥсон. икәалыкәаџьо аӡаӡа цәыкәбарқәа ирныҷҷалон уи ԥшшәы рацәала.
– Амра хәыҷы! – ӡаӡа цәыкәбар ҟәазк ианыҷҷалоз ашәахәа хәыҷқәа илаԥш нарыдхалеит Баӡ. – Заҟа иԥшӡоузеи! – дааҭгылт илаԥш изаҟәымго.
– Иубазеи уара уа? – Ӡаӡ иҩыза дааҳәны  днеизыԥшит. – Уааццакы, ашкол ҳагхоит.
«Изеиԥшроузеи ҷыдала абри ацәыкәбар, –  илаԥш изаҟәгомызт Баӡ, – избан мшәан, егьырҭ рылымкаа еиҳа иҟаԥшьӡа изыҟоу?» – длаҟәны днахәаԥшит.
– Иубазеи? Иубаз ҳзеиԥшуп! – Баӡ днаидгылт Ӡаӡ.
Баӡ ихы-иҿы ихаччо, дгәырӷьаҵәа Ӡаӡ иирбон зцәа ҟаԥшьыз карандашь ԥшӡак.
– Ишԥаԥшӡоу! Ҩ-ԥшшәык змоу карандашьуп ари.
«Изтәызаалак иагьа игәы иалоуп, ырцҳа, – дааиԥхьхәыцааит Баӡ. – Уажәгьы исхашҭуам исцәыӡыз счақы. Ҩ-ҿык аманы, заҟа ибзиаз. «Абри акарандашь зтәыдашь?», – ахәыцра даҿын Баӡ. Ашкол агәара инҭалт аҷкәынцәа.
– Аҵәҵәа ҟалахьазаап! Аурок ҳагурхеит! – дыҩны иҿынеихеит Ӡаӡ.
Баӡгьы дыҩны днеихьӡеит. Ашҭаҿы уаҩы дыҟамызт. Ҷкәына заҵәык иакәын иҩны иааиуаз. Аха уи акласс ахь акәмызт, уахьынтә акәын дшаауаз.
– Уабацо, уара? Аҵәҵәа ҟамлаӡаци? – ибжьы наиқәиргеит Ӡаӡ.
– Скарандашь! Заҟа икарандашь ԥшӡаз! Сашьа исзааиган, сицәыӡит, – днарывҟьеит аҷкәын.
– Иарбан карандашьу? Изеиԥшраз? – ибжьы наиқәиргеит аҷкәын.
– Иҟаԥшьын, ҩ-ԥшшәык рыла иҩуан! Уара, ҳашьҭахь шәааиуан, ижәбазар? – дџыхӡа дааҭгылеит аҷкәын.
– Иумҭан! – Ӡаӡ ибжьы ныҵакны, баӡ днеиҿахәыҭхәыҭит.
– Исҭоит, иара итәуп, изеиԥшраҵәҟьоу иҳәеит. Дрыцҳауп, – акарандашь аҷкәын иахь инаирххеит Баӡ. – Абри аума? – аҷкәын днеиҿаԥшит.
Агәырӷьара ааиҿықәыҳәҳәеит аҷкәын. – Ааи! – акарандашь дназыҭрысит, аԥырқьҳәа амцаԥшь наиҿықәтәеит. Али-ԥси рыбжьара иҽааиԥсахын, акарандашь ааимихит Баӡ. – Иҭабуп, иҭабуп… Уара учақы ахьыҟоу сара издыруеит, уаҵәы иузаазымгозар убап! – афырҳәа дынрыдҟьеит.
Игәы ааҭгәырӷьааит Баӡ. «Абри азы акәзаап сан «Абзиара уны аӡы иаҭ» зылҳәо», – иҩыза днеиҿаԥшит уи.






С. Ҷанба

Аџьажә ду

Иааит ааԥын, ихааӡа.
Амра аҳәиҵәҳәа иаҟьоит амырхәагақәа. Икаԥхоит, икаҷҷоит, еилаарыцыруеит. Аладахьы амшын агәы амра хыҷҷала илеиҩеиуеит, аԥсыԥ иахҟьауа иқәсуеит аҟәара барфынҵас ишәыршәыруа. Аҩадахьы Ерцахә шкәакәаӡа иҭгыла иԥшуеит.
Аколнхара «Аззабаара» аҿы аколнхацәа аус руеит. Аиха, аигәшә, абаҳа, аҽага уҳәа иахьырҟьауа амра рныҷҷала, анна-ара ицәырҟьа-цәырасуеит. Ор-хьи! ҳәа ирыҵаҟьоит ак
аҭанақәа ирыҵакыу акамбашьқәа. Аандахьшәа аттрактор абжьы гоит, аколнхара дгьыл ԥырффауа.
Ашәа гәырӷьага аколнхара иҭыҩуеит, акыуҳәа ахапа зҳәауа иашәа ҵарӡа ажәҩан кылнаҵәоит. Егьырҭ аӷыу ҳәа идырӷызуеит. Атрактор аккаҳәа ашәа рыцнаҳәоит.
Нури игәы ашәа аҳәоит. Иара дкомҿаруп, дколнхаҩуп. Ихы-иҿы аиқәара аахҟьоит. Иԥынҵа – хьшьԥынҵоуп. Илақәа мцабзуп. иџьымшь – ҟаитанеиқәаҵәоуп.
Ашьабсҭа еиԥш адыхҳәа дладыххылт ал Нури. Уи амахәқәа кАҿатәын, ашәшьыра амхы иахьанаҭауаз азы. Еикәаӷак ццышәха икын. Ал днахьыԥшын, иеикәаӷа ишьҭахь имаҟа инавҵеиҵеит. Иҽынеиреиџьын, ашырҳәа даԥҟьазшәа иҽыҩеиҵихын амахә днахьынҳалт, нас ацгәы еиԥш ал далкьа-алҟьауа хыхь дҩеит. Дҩаԥшы-лаԥшит. Аколнхацәа рашәа, рус ашьҭыбжь, аттрактор абжьы еилала аӷыуҳәа дахьықәтәаз иҩеиуан. Нури игәы ашәа иацԥыруан, дахьықәтәаз ашәа дацшәышәуа далагеит.
Ус иаб Ноурыз иашәабжь иылмҳа иааҭаст. Ашәа даҵаҟьауа, ахапа акеҩҳәа иҳәауан:

Ҳаит, амарџьа, афырхацәа!
Ҳаҳаи, аӡә аашьа умыхьын!
Гә-махәҿала аус шәкы,
Ишәҳәа аӷьеҩҳәа аколнхара ашәа!...

Аӷыуҳәа ицдырӷызуан егьырҭ.
«Саб ашәа иҳәауеит» ааиҳәеит Нури гәаныла, игәгьы ааҭгәырӷьеит. «Ашәа иҳәауеиТ» инеиҭеиҳәеит, нас илахь ааиқәлан, ус нациҵеит: «Ԥыхьа шәа иҳәаӡауамызт» ҳәа.
Ахәыцрақәа аҳәиҵәҳәа, ашьха реиԥш, инеихатәан ажәытә ихысқәаз рахь дынҭаргалт:
Ари анакәз астражникцәеи аҭауадцәеи аныҟаз акәын. Иаб усҟан ԥацха әхәҷык алҩақ иага дыҩнан, зурбақь – ахан ԥшӡа ду, уажәы ишколу.
Нури ихыҵуан быжь-шықәса.
– Уца, дад, ихьча акамбашьқәа. Иубооу, нахьхьи аџьажә ду игылоу. УИ уахымсын наҟ. Аҭауад Зоурьбақь идгьыл ауп. Иқьаҳиа ибар икеицоит. нас Зоурбақь аҿыхга ду  неиуҭароуп. Зоурбақь, дад, Нури, дқәыџьмоуп, ҳара ҳзы енагь ицхыуп. Дҟәараӷны даҳхатәоуп, – ҳәа наиеиҳәеит иԥа хәҷы раԥхьаӡа камбашь хьчара данишьҭуаз.
Нури далагеит есымша акамбашь хьчара. Икеицауан рыҳәра, хара-хара давсуа аџьажә ду иршәагаха.
Иара уи ицәыршәагаха, амахә ртаӷа ажәҩан иалаҵа, абна иахагылан идоумбеиӡа. Амахә хахаӡа Зоурбақь инацәкьар-хәхәақәа ракәз џьушьарын.
Нури иҩызцәеи иареи иеизырцауан акамбашьқәа ажәлар рзеиԥш адәаҿы. Агәҭа аӡмах ыҟан. Шьыбжьон ашоураан уахь ҽырхьшәашәара иеихауан акамбашьқәа.
Иҭатәан ашыр-сырҳәа рыхқәа ҟьауа, ижаҳәауа, рылақәа ҭыршаша, иҳалалӡа ахәҷқәа акьаброу иахьасуаз ирыхәаԥшуа, аккаҳәа аҵәца еиԥш рыбжьқәа, ахьхьаҳәа ахьархьар еиԥш, рыччабжьы уҳәа иозыӡырҩуа. Иҭатәоуп, инаҳәы-ааҳәуа, иҭабылгьауа, рыбӷа адаӷьқәа ықәԥалауа, акәуақәа рцәымсакьакьа иҭашьшьы икыдыззалауа.
Ахәылбыҽхарахь ианеихалакь акамбашьқәа рыманы идәықәлауан ирықәтәа, ма рызқәа иқәиа.
Нури дцоит икамбашь азқәа дықәиа, игәы аҩада иҩарха, ишьамхқәа харҟәала, ихы инапы аҵаҵа, ашәа «деили-оделиа» ҳәауа.
Дышнеиуаз, иашәаҳәара дааҟәыҵны ҿымҭ ажәҩан, ичуан дуӡӡаны ашәыга иаҵәа аҵшь ихарԥоушәа, даҵаԥшуа далагеит, аҵан анна-ара асыс шкәакәақәа реиԥш аԥсҭҳәақәа быбышӡа илеиҩеиуаеит. Илаԥш иааҵашәеит аԥсҭҳәа иылахәмаруашәа ауарбажә ихагьыжьуа.
«Сызуарбами, аԥсҭҳәақәа акыи-акыи снарықәԥыруа сдәықәмзаарызыз» ҳәа ааигәахәт нури.
Амра ала инхыҷҷалт. Илацәа ааиқәиԥсеит, ҿыцха днықәиеит, аӡмах аҳәынҵәа афҩы, акамбашь аԥхара иҿарсуа, дҟәындҟындуа.
Ашыржә ааихигеит.
Иҟала иызмдырт, афырҳәа дҩықәԥан дынхьаԥш-аахьаԥшит, аӡәгьы димебит. Дааԥышәырччеит, акамбашь аҵыхәа акән.

* * *
Уахык Ноурыз рыцҳарак ихьит. Изкамбашьк аҿаҳәага ԥҵәаны, аџьажә ду иаҩсны иқәлт Зоурбақь иадгьыл. Ашьжьымҭан дкылҟьа дааит ақьаҳиа, иҟамчы еиҩырҿа, Ноурыз иқәырххауа, даӷьуа, зоурбақь дуԥхьоит ҳәа диманы дцеит. Дахьнеиз уа икамбашь ҿаҳәан. Ноурыз иҟаиҵахуазыз, икамбашь ахә нахшәааны иманы дааит. Аха Зоурбақьи иареи ажәа анааимарк, Ноурыз изымычҳазт, «аҵырбел» ҳәа иеиҳәеит Зоурбақь.
Дук мҵыцкәа Ноурыз дишьҭаххы дааит дыцәгьаӡа астражник. Ноурыз дааиԥхьеит. Ноурыз иԥацха ашәыхмс даахыҵит.
– Ҳаида! – иҳәан астражник Ноурыз дҩеиқәҟааит.
Ноурыз иҟалаз изымдырызт, ила ҭраа сабеиго ҳәа астражник длеиҿаԥшит, дымцаразгьы иҽааирххеит. Астражник иҟамчы дҩахан ашырҵә ааихиргеит Ноурыз.
Акәкәу ааҭлыргеит Нури иан.
Ноурыз иаахаз, мцабзны дбылбылуа иҩеиӷралт, ила амцаԥшь ныҵҟьеит, аха иҟаиҵахуазыз, дабџьардан, ихы наикәаҽит.
Нури хәҷы ари ибауан.
«Избан саб дызис?» иҳәан дааицралт Нури, иаҳәызба хәҷы иџьыба ашырҳәа иааҭиԥаан астражник длеидԥалт.
– Наҟ, аччиахша! – иҳәан илақәа ырцәгьа, ишәақь ашьхәала наҟ днеиршәт. Нас даахьаҳәын Ноурыз иахь:
– Пошол! – иҳәан ишәақь аԥынҵа Ноурыз ибӷа инадиргылан, днеигәҭаст.
Нури дырҩегьых днеихеит, аха иан даанылкылт.
Игәы хәҷы еилашуа адыԥ-дыԥ ҳәа иеисуан, аҵәыуара иҟырҟы иааин икылагылт.
– Анцәа дыҟамзаап! – иҳәан, Ноурыз ихы иқәжь иҿынеихеит.
Мчыбжьык Ноурыз уахь дырман. Даҭкын, «аҵырбел» ахьиҳәаз азы.
Уи инаркны шәа иҳәомызт, дыччомызт Ноурыз.

* * *
Акраабжьыст уи ашьҭахь. Урыстәылан иҟалеит абольшевикра. Лассы-лассы иааҩуа иалагеит аҭыӡшәа. ноурыз дааргәырӷьон, Зоурбақь дарӡыӡуан уи.
Зны Ноурыз, ижәытә шьанҵа шәақь иахьыкнаҳаз иаакнихын, днылашьшьы дцеит. Дабацеи ҳәа хәцырҭас иман Нури.
1921 шықәса.
Идыды-мацәысуеит март 4 аҵх. Игәаргәаруеит џьара абзырбзан бжьқәа, иԥжәоит, итәҟацуеит ашрапнель, апҟақь-апҟақьҳәа игоит ашәақьқәа рбжьы, атта-ттаҳәа иеиқәрыԥсоит апулемиотқәа. Ави-виҳәа иқсәуеит аԥшатлакә. Амшын цәқәрԥа иазыҩуеит аҟәара…
Ишеит.
Апҟаҩҳәа, ахыҭҟьа еиԥш, икылҟьеит абольшевикцәа. Иҟалеит аџьажәлар ргәыӷра мчра. Ишәыршәыруа бираҟ ҟаԥшьла аҽаҩычеит Аҟәа, еицрыхәхәа игылоуп Ар Ҟаԥшь, игылоуп «кьаразаагьы» бџьарла ихиа, урҭ дрылагылоуп Ноурыз, ишьанҵа шәақь иҵаргәа.
Ҩын-ду ԥшӡак асоф, иҩызцәа иваӷӷа, даақәгылт уаҩасак. Ахәыҭхәыҭ бжьы ҵаҟа ажәлар игылаз иаарылалт. далагеит ацәажәара. Имцаӡа иҿыҵҟьоит раӷацәа ҵәылхуа, аӡаӡ рылаҵауа, иажәа асамрҟәл алаԥсауа.
Шьоукы ааҵааит:
– дызусҭда, дызусҭда ицәажәауа?
– Уи ҳ-Нестор иауп, – иҳәеит Ноурыз дахьгылаз. Дааит аҩны Ноурыз деихаччауа. Дгәырӷьан иԥа.
– нури уажәшьҭа ани аџьажә цәшәарҭам, икаца уахь акамбашьқәа, хьчара рҭахӡам. Иҟам уаҳа Зорубақь астражники рымчра. Ҳара ҳамчроуп иҟоу! – ҳәа наиеиҳәеит Ноурыз-иԥа.
Нури дԥыруа, акамбашьқәа аџь инавцаны индәықәҵаны даахынҳәит аҩны Ноурыз деихаччауа.  Дгәырӷьауан иԥа.
– Нури, уажәшьҭа ани аџьажә цәшәарҭам, икаца уахь акамбашьқәа, хьчара рҭахӡам. иҟам уаҳа Зоурбақьи астражники рымчра. Ҳара ҳамчроуп иҟоу! – ҳәа наиеиҳәеит Ноурыз-иԥа.
Нури дԥыруа, акамбашьқәа аџь инавцаны индәықәҵаны даахынҳәит. Дшааиуаз аџь данаавала, иеикәаӷа ҩеирххан, ишимчыз ала атахҳәа илалеиҵеит.
– Еҳ! – иҳәан, иеикәаӷа аалхны иҿынеихеит.


* * *
– Ех! – ааиамхаҳәеит Нури хыхь ал дахьықәтәазгьы. Аикәаӷа дҩахан ал амахә атахҳәа илалеиҵеит.
– «Ҳаи, амарџьа, афырхацәа!» ҳәа иаб иашәа ҿацаӡа дырҩегь илымҳа иааҭаст. Нури ҵаҟа аколнхара мхы дынҭаԥшит. Игәы ааҭгәырӷьааит, игәеисра иақәрццак атах-атахҳәа аикәаӷа ал махә иаарлыгьежьит.

Агәаҟ ашәа
(Иҟалахьоу)

Ииаҵәаха, дәыԥшӡарак ахра иргәҭылак иҟан. Агәҭа, амахә ртаӷа ажәҩан иалаҵа, ажәытә ажәабжь агәаҵаҵәахы, игылан ҭәа-ҵла дук. Аҵаҟа еикәша итәан аџьажәлар.
Ирылацәажәон аусқәа.
Ҿымҭ еиқәыӡырҩуа ирхагылан ахрақәа.
Ажәа иаҳәон Ҳаџьмаҭ, ақыҭсовет иаиуаз. Маҭҵас ирлакь ихы иакәыршан ахҭырԥа шкәакәа. Ижакьа ӡхыҽҽара шәахҵас ҵаҟа илеиуан. дцәажәон кыраамҭа, аҵҟа дыԥшуа, илабашьа ыҵарсуа. Зны-зынлагьы ихы дҩахон, илаԥш гәхьаак хҵаны, иџьымшь инарыҵырԥш хара инаиршәуан.
Даалгеит иажәа…
Ирылацәажәеит аусқәа, иалгеит аизара, аҿар аӷьӷьа рхга иааикәагылт. Ашәаҳәареи акәашареи имцаха иҩеибакыит…
Иԥыруа, ишьацәхартәуа иаақәлеит аҿар…
Рабацәа ргәы иахәо, еиҿаччо ирыхәаԥшуан, иҿыхазшәа ргәы иабо…
Изымычҳаит лыгажәык. Ашырҳәа дҩаҵҟьан, иҟама ахы дламҵасны, дшьацәзартәуа даақәлеит… Аҿар ҩеицралт… Агәақь-агәақь ҳәа ахысбыжьқәа аагеит… Ахәшәыбылы аарылачит.
– Мап, еҳ, ус акәмызт!.. Адгьыл сшьапы иқәмырскәан, сԥыруа сшыкәашалоз, аха уажәы сыбаҩ хәарҽхеит, – иҳәан дыччо днеин итәарҭаҿы днатәеит.
Ашәа ааихсыӷьт. Аҿар гәҿыӷьра ааруит.
– ҳабацәа рҳәатәы аауроуп: иазыӡырҩааит, ирхадмыршҭааит ҳабацәа рашәа, ажәытә ҭоурыхқәа, – иҳәан иаацәыригеит ҳаџьмаҭ «Агәаҟ-ашәа».
Аӷыуҳәа иаадырчызит ашлацәа.
Ашәа угәы акуа, адәҟьаш ааҭнарҭәааит, ахрақәа инрныҩ-аарныҩит.
Ҳаџьмаҭ ихы-игәы азышьҭ ашәа аҳәара даҿын иҽаҭаны. 
Ус кыр ашәа рҳәон.
Ашәа ааԥҵәеит. Ацыԥҵәаха нархылҵын ицан ахра инаахеит. Агәаҟ-ашәа рылахь ааиқәнаҵан, еиқәыӡырҩуа ҿымҭ илеилатәеит. Бжьык гомызт, аҭәа-ҵла ду абӷьы ашәыршәыррада. Даақәԥсычҳаит ӷәӷәа Ҳаџьмаҭ, ихы неикәаҽит.
– Иууазеи, Ҳаџьмаҭ? – рҳәан иаарцәымыӷхеит икәша итәаз.
– Акгьы… ус… ашәа… – иҳәеит илахь еиқәҵаны Ҳаџьмаҭ. – Ижәдыруоу ари ашәа зыхҿиааз, иаҭоурыхыу? – Ишәасҳәап, шәазыӡырҩы, – иҳәан дналагеит.

* * *
Акрааҵуеит уи ҟалеижьҭеи.
Канџьак амала ицон ҭырқәтәыланҟа. Аԥра ргыла амшын ихын иныршә-ааршәуа, ԥарԥалыкьк хшәалазшәа.
Аканџьа игон ҭырқәак.
Аԥынҵаҿы дықәтәан, ихәцырҭа дуны, Чаҳмаҭ иҭаацәа иманы.
Урҭ ашьҭахьӡатәи амҳаџьырцәа ракән. Аҳәынҭқари ашьхаруааи реисра аҵыхәа ԥҵәеит. Амҳаџьыррагьы еиқәтәахьан. Аурыси аҭырқәеи реибашьра ашьҭахь акән.
Еимырҵәаз, ирблыз иқыҭаҿы Чаҳмаҭ иҽаанкыланы дыҟан.
Амшқәа аиасра иаҿын. Ашьха ианыҩуамызт уаҳа аԥацәа рашәа. Ахәқәа, аԥсҭақәа, архақәа ирҭагылан, ашәы ршәушәа еиқәаҵәаӡа, ицәыббылӡа аҩынқәа рышьаҟақәа, рбаҟқәа.
Аҵых лашәын, иеиҭымхаз ақыҭақәа рҿы иуыууа иааилалон алақәа, ицаз ирыхьҵәыуа, насгьы тыкыи ԥсаатә заҵәыки кьииуа. Чаҳмаҭ кыр аамҭа итәыла игәы азыбылреи, иашьцәа рқьамҭажәқәа иқәблааз кажьын Ҭырқәтәылаҟа ицаз рыгәхьаагареи деимаркуан, дгәаҟуан. Еиҳарак аҵхлашә каууа, бжьык мго иқыҭа ҭацә инышәынҭраха ианаахатәалакь изаҵәра иацнаҵон, игәы ԥнажәон.
Аҵыхәтәан изымычҳаит алыгажә…
Афырҳәа иҽааидикылан, иҭаацәа иманы ддәықәлеит Ҭырқәтәыланҟа, иашьцәа амҳаџьырра иахьагаз.
Дылбааит Чаҳмаҭ иҭаацәеи иареи амшын ахь. Агаҿа иаваз ҭырқәа канџьак иаманы ихылт амшын.
Амш каххааи аҵых лашәи рҽеиҭакуа инеиуан.
Аҵых лашьца дамраны иқәӷәӷәон. Алыгажә дыӡны ихы ибон.
Дықәтәан дкәаҩӡа аканџьа аԥынҵаҿы Чаҳмаҭ дыгәхьаауа. Зны-зынла ихы дҩаханы илаԥш неиршәуан Аԥсныҟа, аҵых лашә, ирацәашәшәыраха иԥырагылан. хыхь иханы, ажәҩан иаҵан икәицха аиаҵәақәа. Илаԥш рыдхалон. Иқыҭақәа збылуаз амца иацыԥхьны ибон.
Амшын ахьарчҳәа аканџьа иаадсылоит. Чаҳмаҭ ихәцырҭа ааихҟьеит. Дхыршәлан амшын, Аԥсны дацәыӡт, иаԥхьаҟа ишьҭан дахьцо цәыршәагаха, ишьҭахьҟа – еиқәблы итәыла, ҟәараӷла ихәарны…
Аҭырқәа гаҿа ршьапы нықәдыргылеит зтәыла ныжьны ицоз.
Кыраамҭа, ҿымҭ ихықәтәалан амшын. Чаҳмаҭ иҭаацәеи иареи рылаԥш шәаԥырҳаԥуа иқәхеит иырмбаӡацыз атәыла.
Ԥсык зхоу убомызт.
Ицәыҩҩажәӡа, ибылӡа ишьҭан улаԥш ахьынӡанаӡоз. Амра амца анаркуан атәыла: Ичуанршха ирхагылан ажәҩан, ибылуа амҳаџьырцәа.
Идәықәылт инеишьҭаҳауа, рыла ахьынаԥшуаз. Мши-ҵхи иргәаҟгаха инарыԥгылт.
Ибылуан, иԥсылымткуан, реирыӡ ҭацә уаҳа рӡышара иахәомызт.
Ацәҳәыра аԥсра аахыҩлеит.
– Аӡы-ы-ы! – ҳәа ус акәша-мыкәша аазхьызшәа игеит. Уи аҭак бжьаны ус хыхьынтә иааҩит:
– «Кьыу! Кьыу!»
Рханы ауарбажә рхагьежьуан.

– Ааигәа аӡыхь! – ҳәа рхшыҩ-шаба назцеит. рылақәа –ырхаха илҭалт.
Иахьтәо ҳәа иназыҭрысит агәаҟцәа. Аха иламӡакәа аҽҩшьҭнахит, икәалаауа аҿыҩанахеит рылаԥш ахьырԥшы. раԥхьаҟа ажәҩан илалӡ ицеит.
– Ҳҭахоит! – иҳәан дааӷьаҵәы-ӷьаҵәит Чаҳмаҭ.
– Саб! – ааҭирҟьеит Ҭемыр, Чаҳмаҭ иԥа, – сашьҭалоит ауарбажә!
Игәы былуа днахьыԥшын ашырҳәа иҿыҩеихеит.
Чаҳмаҭ иԥа уаҳа дыхнымҳәит.
Иаанхеит рымлазаҵәык – ран аҭакәажәи лыҷкән аиҵби.
Аҳәыгәра ақә адгьыл шы аабӷьаҭны инеиварҵеит Чаҳмаҭ иԥҳаи иареи.
Ҩынтә амыш аҵых аԥсаххьан.
Ахы-мҳ ишлеиуаз аԥсы илеихагылт. Ҭемыр иакән.
Ииаст даҽа мышкгьы.
Лыҷкән иӡышра иацлоит ҳәа дшәаны аӡы аӡбахә лҿалыршәуамызт иан, аха аԥсрахьы данынхықәгыла: – аӡы! – ҳәа аалыҿҟьеит.
Ԥсыхәа амамызт.
Иҽноуижьт ҵаҟа лԥа, иан дахьышьҭаз длыцыԥсырцы.
Аԥсра ргәы анакы, аҷкән «Агәаҟ-ашәа» ааиҿшәеит.
Иан, аԥсра иаҿыз, лыԥсы ааизылган, ылҷкән  даалгәыдырӷәӷәала иааицлырӷӷзит.
Убас, ацәҳәыра былраҿы, рнапы еикәрша «Агәаҟ-ашәа» иа-ын ани аԥеи.
Рлымҳа иааҭаст дырбегьых: «Кьыу! Кьыу!» ҳәа. Ауарбажә кәалаауа ҵаҟа илҭалт, аҳәыгәра илавашәеит.
Аҷкән дҩаҵҟьеит, дгәаҟуа иҿынеихан аҳәыгә дыҩхаԥалт. Ҵаҟа ахьхьаҳәа аӡыхь ыҵхәруан.
Ауарбажә шәан, иббаӡа хыхь иҩхалт.
Ауапцәа хылԥа аӡыхь инаҵеикыит.
– Сан!.. Аӡы!... Аӡы!.. – иҳәан дыҩуа днеин иан лқьышә инықәикыит.
Хыхь ирхагьежьуа ирхан рыԥсы еиқәзырхаз ауарбажә.

* * *
Ани аԥеи иааит Аԥсныҟа. Дук мырҵыкәа лара дыԥсит.
– лыҷкән?
– Уи шәаԥхьа дтәоуп. Уи сара – Ҳаџьмаҭ – сакән.
Уи иҳәан, ихы дҩахеит. Илақәа игәаҟра рхыубаауан. Иааихҟьеит илахьеиқәҵара.
Ҳаџьмаҭ илақәа ааихаччеит, дааԥышәырччан ус нациҵеит:
– Уажәы, дадраа, иагеит ажәытәра уи Агәаҟ-ашәа!... Ашәа гәырӷьа цәырҵит уи ацынхәрас! – иҳәан, аҿар рахь ихы неирхеит: – Аха, дадраа, ишәҳәа акомҿар рашәа!
Аӷьеҩҳәа иааҭдырҟьеит аҿар ашәа имцаха. Ахәқәа иашәаха инеиныҩ-ааиныҩит.
 (С. Ҷанба. иалкаақәоу. Аҟәа, 1958).








М. Лакрба

Оҭҳаратәи аԥҳәызба хәыҷ

Аштаб ахьтәаз дааҩнашылт ԥҳәызба хәыҷык.
– Сшәыҳәоит сшәыдышәкыларц саргьы! – лҳәеит лара.
– Баагылишь, баагылишь! – иҳәеит аотриад иеиуаз Қьаазым, – Шьааб имоҭа бамии бара?
– Ааи, – лҳәеит лара.
– Ибыхьӡузеи?
– Шьесиа.
– Аиеи, аиеи, Шьесиа, – иҳәеит Қьаазым, – Исгәалашәоит. Уажәааигәа сыҟамзи шәа шәҿы!
– Заҟа шықәса бхыҵуазеи, аҭыԥҳа?! – иҳәан длазҵааит аотриад акомандир.
– Жәаҩа шықәса сырҭоуп сара сынтәа. Сдууп шьҭа. Аԥшьбатәи акласс аҿы стәоуп. Сшәыҳәоит саргьы шәотриад салашәҵарц.
– Ԥшьаала бца аҩныҟа! – иҳәеит акомандир дааԥышәырччан.
– Иеибашьыша ауаа ҳаҟоуп: адуқәа, ахацәа. Ҳагьмаҷым. бымшәан, бара быдагьы ҳаӷацәа ааҳашьҭырм. Аҵара бызҿу ибзиаӡаны ибзынгӡар иеиӷьу фырхаҵара бзурым бара ҳ-Аԥсадгьыл азын. – Усгьы иҳәеит, иаргьы дындәылҵит.
Акыраамҭа дгылан Шьесиа дхәыцуа, ыҿмҭкәа. Нас уаҳа лымҳәаӡакәа, ларгьы дындәылҵны лыҩныҟа дцеит.
…Ҽнак шырԥазӡа, Шьесиа абна дылаланы днеиуан, лабду Шьааб ихәы ылманы. шьааб арахә иманы аԥсҭа дҭан. Ус, лгәылҽанӡамкәа иаалҿаҳаит џьоукы: хҩык ыҟан дара, Ар Ҟаԥшь ырмаҭәа ршәын. Аӡӷаб данаарԥыла, дааныркылан:
– Бзышьҭоузеи, бабацои? – илазҵааит.
– Абрахь, сабду ихәы згоит, – лҳәеит Шьесиа.
– Арахь дабаҟаз бабду? Иҟаиҵозеи? – иҳәан дҵааит ураӡәы.
– Сабду дыхьчоуп, – лҳәеит Шьесиа, «изусҭқәада» ҳәа дырҿаԥшуа, – ҳколнхара арахә дырцуп. Ана, аԥсҭа дҭоуп ирахә иманы, – лнапгьы налырххеит ашьхабжьара шыҟаз.
– Шәколнхара абаҟоу, анахь акәу абрахь акәу? – дҵааит дырбегьых. ҿымҭкәа, ацынхәрагьы мҳәакәа, акыраамҭа дрыхәаԥшуан Шьесиа.
– Баҳцәымшәан, аԥҳәызба хәыҷы, – иҳәан ҿааиҭит уажәраанӡа рышьҭахьӡа игылаз ауаҩы, – избоит бышҳацәшәаз. Бзыршәозеи? Ҳара Ар Ҟаԥшь ҳреиуоуп. Арстәи акыр ихароуп ҳар ахьтәоу. Убри азоуп аратәи аҭыԥқәа макьана ба беиԥш цқьа изаҳзымдыруа. Иҳарба амҩақәа!
Илгәамԥхеит Шьесиа арҭ рцәажәашьақәа, рыгәра лымго далагеит. «Баҳцәымшәан иҳәарызма Ар Ҟаԥшь иреиуоу ауаҩы?» – аалгәахәт азныказгьы.
– Ари бызну амҩа аԥсҭаҟа акәзар иахьгоу, ақыҭа абаҟоу, абрирахь акәхап, – иҳәан дҵааит раԥхьа илазҵаауаз, инапы лара дызлаауаз амҩахәасҭа ашҟа ирханы.
–Абрахь амии, – лҳәан лнапы налырххеит Шьесиа, зынӡа даҽаџьара.
– бабду иахь ҳга, бабду иахь! – иҳәеит рышьҭахь игылаз. – Аҭаҭын дахоу бабду?
– Ааи, дахоит! Шәаала нас, сабду иахь! – лҳәан днараԥысит. Иналышьҭалт даргьы.
– Бабду имацара иоума уа иҟоу? – иҳәан дҵааит илышьҭанеиуаз.
– Ааи, ааи, имацара иакәгәышьоуп, – лҳәеит Шьесиа.
– Аҭаҭын бзиаҵәҟьа даҳархап, бзиа ибозар, – иҳәеит иара. Дыццакны, дкәараҵо раԥхьа днеиуан Шьесиа, ашьабсҭа еиԥш, абахәқәа днарҿаԥала-аарҿаԥалон. Ишнеиуаз, абна иаалҵны адәышкәаӷьаз иаақәлеит.
– Мшәан, иабыкәу ҳахьыбго? Ақыҭахь акәу, аԥсҭаҟа акәу? – иҵаауа иалагеит дара, аӡӷаб хәыҷы даанкыланы.
– Аԥсҭаҟа ауми ҳахьцо, сабду иахь! – лҳәеит лара.
– Ақыҭа ааигәахошәа избоит иаҳа-иаҳа, – иҳәеит рышьҭахьӡа иааиуаз.
– Мамоу, ақыҭа иауазеи арахь? Шьҭа дук бжьам сабду иҭыԥ аҟынӡа. Шәааила, шәааила ус! – лҳәан, иаҳагьы дыццакуа лҿыналхеит лаԥхьаҟа. Аарлаҳәа илыхьӡо илышьҭанеиуан даргьы. Ус ишнеиуаз, ҿыбгара дук иахьынхықәгылаз, Шьесиа ашырҳәа дууаӡа дыԥан, ҵаҟа дылҭалт. нас ауп ианеилыркаа ацәгьахәыццәа ари аԥҳәызба хәыҷ ижьаны иахьаалгаз! Ақыҭа агәҭаҵәҟьа иаалгазаап бнала мацара! Шьҭа дара еиқәзырхо акы заҵәык ауп: излааз ала изцар. Ахал ара ауаа иралҳәар? Ашырҳәа итапанча ааҭиԥаан, длышьклахысит руаӡәы, длеихсит егьигьы, аха дацәынхеит Шьесиа. Ахы маҷк лыжәҩа инакьысзаргьы, уи услымтәит. Дышзахәоз дыҩны лҿыналхеит ақыҭсовет ахь.
– Шәнеи, шәнеи! Шәрыхьӡаны ишәмышьҭын! Ишәкы! – ҳәа дыҳәҳәо длыҩнаххит ақыҭсовет. лгәы аҭҳара-аҭҳара еисуан. Ашьа лгәыҵатата, абар, абар, дышкаҳара дгылан. Уаҟа итәақәаз руаӡәы дҩагылан, иҟәардә днаханы днықәиртәеит.
– Изусҭқәада? Изусҭқәада зыӡбахә ыбмоу? – илыкәшаны иаалхагылт егьырҭгьы.
– Ҳаӷацәа! Ҳаӷацәа! Афашистцәа! Исԥылан наҟ амҩа дсырбошәа абрахь иаазгеит. Аҿыбгараҿы инсыжьит.
Ари заҳаз рабџьарқәа шьҭыхны афашистцәа ирышьҭалт.
Аштаб аҿы убри аҽны, ахәылԥазы, апионер ԥҳәызба Шьесиа илацәажәон.
– Бара бхәыҷуп макьана, жәеиза шықәса роуп ибхыҵӡогьы, аха аус дуӡӡа ҳзыбуит иахьа. бара быбзоурала хҩык афашисттә фицарцәа ҳкит. Афырхаҵараҵәҟьа ныҟәыбгеит быԥсадгьыл ахьчаразы!

Асас

Аҭаҳмада Цыгә ҳанашә иашҭаҿы, аӷш-ҵла аҵаҟа ашәшьыра дыҵатәаны, ажәцәеимаақәа иӡахуан. иԥазаҵә Ҭемыр иакәын иззиӡахуазгьы. Ус ала шын, Ҳанашә ихы дҩаханы днаԥшызар, арыԥск дыццакуа, агәара даахыҵын, ашҭа дааҭалт. Ҳанашә дҩагылан, иааиз асас днеиԥылеит.
– Бзиала уаабеит, дад! Улеи аҩныҟа!
– Бзиа убааит! Сышьразы исышьҭоуп, ауаа, сҵәахы ламыс умазар! – иҳәеит асас.
– Уааи арахь! – иҳәан, днаиаԥысит Ҳанашә. Дыццакуа днеин, акьыба ааганы, инадиргылеит аҭӡывара, нас инеиирбеит: – Хыхь ухал, дад, абрахь! Аҭуанахь ухал! Уа аласа ықәуп, унеины унылатәа. Иааиуа сара дызбап, уара умшәан.
Асас аҭуанахь данхала, Ҳанашә акьыба иган, аҩны ашьҭахь ахәачараҿы иҵәахит. Нас днаскьан днаԥшы-ааԥшит акыр, аха аӡәгьы димбеит дааиуаны. дааласшәа днеин днаиҵагылан, диазҵааит исас:
– Изусҭқәада, дад, сысас, «сыршьразы исышьҭоуп» ззуҳәаз? Умшәан, аӡәгьы дызбом ааигәа-сигәа. Узыхдырҟьозеи умҳәо?
– Ауаҩы дысшьит, – иҳәеит аҭакс асас.
– Ҟоҳ! Ауаҩы дысшьит уҳәоу! Дзыхурҟьазеи душьит аха? – Изымбатәбарахеит аҭаҳмада.
– Сҽыжәланы сшыхәмаруаз сҽы дасит иҟамчала. Уи сара дсысыр иаҩызан, – иҳәеит асас.
– Убызшәа хәанчашәа избоит. Уашәуоума, дад?
– Ааи, сашәуоуп сара.
– Издырит уцәажәашьала. Акыс – шәарҭ ашәуаа шәҿоуп иаҳа иахьхьымӡӷ дуу, ушҽыжәу даҽаӡәы уҽы дасыр. дызусҭоу умҳәо иушьыз?
– Дсыздырам дызусҭоу. Иахьадагьы дсымбацт. 
Ус алашыбжь го иалагеит.
– Сишь! Усҭыҳә! Иааит ҳәа сыҟоуп! – иҳәан дындәылҵит Ҳанашә. Данскьан, ааигәа уаҩ данимба, алашбжьы ахьгаз ашҟа дыԥшуа далагеит хара, инапы илахь иадкыланы. Цқьа данԥшы, ибеит инахараны џьоукы ахәы иқәланы ишаауаз.
«Имҩасцәоу, арахь акәу иахьаауа?» – ҳәа дышхәыцуаз, иара иашҭа агәашә ахь рхы шхаз мҩашьо иалагеит. Ҷкәынак даараԥысын, агәашә ааиртит. Ашҭа иааҭалеит ауаа маҷҩымкәа, аӡхгьы дааҭаргалеит сакасала ауапа иқәыршәны. дааганы ашәшьыраҿы даашьҭарҵеит. иааицәымыӷхан, «Дызусҭада ари? Иҟалазеи?» -ҳәа азҵаахагьы имҭакәа, иааиз даарылҵын, Ҳанашә дааидгылт Баз хабыб, иу бзиа, игәыла.
– Уҽырӷәӷәа, ҳанашә, «зеиԥш ҟамлац ыҟам» – рҳәоит. Уԥазаҵә Ҭемыр дыршьит иахьа…
Имч ааилӡаан, длеизҟәыҿит дахьгылаз Ҳанашә.
– «Зԥа дымԥсыц уԥа диумырҵәуан» – рҳәоит. Ҵыԥх уажәааны сара сзықәшәаз ауп иахьа уара иухаԥаз ацәгьара, – даҿын Баз Хабыб ацәажәара…
Аха аҭаҳмада ак иаҳауамызт: иԥсы илшәшәеит. Аҵәуара ҭалт ашҭа. Агәылацәа еизеит. Ҩаха-ҩымш еихсыӷьра рымамызт аҳәҳәареи аҵәуареи.
– Сызфада? Дызшьыда сыҷкәын? – иҳәан дҵааит Ҳанашә иԥсы анаа.
– Ашәуаки иареи аҽқәа шдырхмәаруаз акы ааимаркын, икьарахә ааҭԥааны дхысит ашәуа. Уи иаџьал алазаарын Ҭемыргьы, иаразнак акәхеит, – иҳәеит арԥарацәа ураӡәы.
– Дабатәиу? Дабаанагеи уи ашуәа? Дыздыруада?
– Уаҩгьы диздыруам – даарагьы сҵаан, аха, – иҳәеит даҽа арԥыск. – Аӡәы дицны днеизар акәхап аха, ас ацәгьара аниу, дназгазгьы ихы ирзом, даҳзеилымкааит.
– Нас еимаркзеи зырҳәа?
– Изларҳәаз ала, еимаркыз уи ауп, – Ҭемыр ашәуа иҽы дасит ҟамчыла. Уи хьымӡӷ-дус иԥхьаӡазаап ашәуа…
– Еилкаауп шьҭа зегьы… еилкаауп, – иҳәеит Ҳанашә деихаԥсны.
Хаха-хымш аԥсы дықән ацәарҭаӷәы, дырҵәуон, хаха-хымш аӡәгьы имырбакәа афатәи аӡи нхагаланы ииҭон Ҳанашә аҭуан иқәтәаз исас. Аԥшьымш азы, аԥсы дыржын, ауаа анеимпы, Ҭемыр иқәлацәа-иҩызцәа Ҳанашә инаишьҭалеит аҩныҟа.
– Аԥсра иқәшәандаз убри ашәуа! Абра џьара абна иҽеиҭан иҽыҵәахны дтәоуп… Амҩақәа ҳкит, ҳаихаҩоит, иԥшаара ҳаҿуп иахьабалакь, аха даҳԥыхьашәом макьана, – иҳәеит руаӡәы.
– Дцәырҵып, дабацари! – иҳәеит даҽаӡәгьы. – Уи шьҭа уара иунаҭо егьыҟам, аха ҳара уԥа иҩызцәа ҳуал ма инаҳмыгӡари; сара саӡәыкны ҳаҩныҟа схынҳәуам Ҭемыр ишьа сымукәан
Абас еибырҳәан, ицеит арԥарцәа. Имаҟара данаанха, Ҳанашә амакәан ирҭәит фатәыла, нас днеин, акьыба ааиган, аҭӡывара инадиргылан, ҿааиҭирт исас иахь:
– Улеи, дад, сысас, шьҭа арахь! Сымацара соуп уаҳа ара уаҩ дыҟам.
Дналбааит асас.
– Абри аанкыл, сысас! – иҳәан, Ҳанашә исас инаииркит амакәан. – Абра амҩаныфа ҭоуп, иузырха, Ашәы, уҩны унеиаанӡа. Арҭ, иушьыз иҩызцәа, рымақаршьа уаҳауазу?.. – дынхьаирԥшит ҩадахьшәа инеиуаз амҩахәасҭахь. – Абри амҩахәасҭа уанымҵкәа уца: хәадҟала уалнагап уи ҳқыҭа, урҭ иушьҭоу удмырбакәа. нас ушзахәо уцала Нхыҵҟа. Уҳалҵып уеибганы. Уца, умҩа бзиаз.
Длаҟәын, Ҳанашә икәымжә акалҭ дагәӡит асас, нас уаҳа мҳәакәа убри амҩахәасҭа днанылан, иҽнеиҭеит алашьцара…

Раԥхьаӡатәи аԥсуа шәҟәы

Ажәа иалымшо егьыҟам. Амала, аҳәашьоуп аус злоу.
Ҩ-ҳәынҭқаррак еибашьуан. Руакы аҵахо ианалага, изықәгәыӷуаз агәыларатәи ҳәынҭқаррак ашҟа аҳәара ҟанаҵеит агәаҟра ҳамоуп, шәҳацхраа ҳәа. Даара игәыӷуан ма ар ҿыц ҳзаап, мамзаргьы абџьар ҳзаарҭип ҳәа. Ус даакылсит ҭаҳмада хәыҷык, аарлаҳәа ишьапқәа еихго, илабашьа иҵарсуа. Кьаҳәк, абак, ԥшрадак иакәын иара.
– Сара сшәыцхраарц сышәзаарышьҭит, – иҳәеит аҭаҳмада.
– Уара умацара уаарышьҭну? –иџьаршьеит. – Ҳара, ар, ма аџьаԥҳаны ҳзаарышьҭып ҳәа ҳгәыӷуан, – ргәы нкаҳаит азныказы.
– Сара сазхоны рыԥхьаӡеит ауп, – иҳәеит аҭаҳмада.
«Ари цасҳәа ауп изаҳзыруз» рҳәан, даараӡа рхы иақәырҵеит, иқәнагамыз ажәақәакгьы рхырҳәааит аҭаҳмадагьы даазышьҭызгьы. Аха иара зегь ичҳаит. Ашьҭахь ԥшьшьала днеин, иаҵахаз ар ахьтәаз даарылагылеит. Ибжьы ааиҵыхны дырзаԥхьо далагеит ажәеинраала ссирқәа… Ари – даараӡа збаҩхатәра бзиаз поет дузаарын. Иажәа ссирӡақәеи ибжьы бзиахәӡаны иаԥхьашьеи убысҟак изыӡырҩуаз ргәы иахәеит, рыԥсы иаҵалеит, амч ҿыц рыланаҵеит. Игылеит ар зегьы, аӡәгьы даанымхакәа иҵысит, ашырҳәа инагьежьын, раӷа ижәлеит. «Ҳаиааит!» ҳәа згәы рҭынчны иааиуаз аӷацәа ҟәаҟәаса иқәырҵеит!
Абасҟак алшеит ажәа бзиа!
Абри сгәаланаршәеит иеицырдыруа аҭаҳмада бзиа Шҳангьери Бжьаниа исеиҳәаз ажәабжь.
Амҳаџьырра ҟалеит, гаграаи, бзыԥааи, гәмааи, далааи, ҵабалааи рыԥсадгьыл иқәҵны Ҭырқәтәылаҟа ицеит. Абжьуаагьы урҭ ирхьыԥшны уахь ацара рҽазыркит. Акысгьы, абжьуаа раҳ Гьаргәал Чачба заа иазыҟаиҵахьаз ажәлар ирылаҵаны иман, урҭ еихьырԥшны, амҳаџьырра идәықәырҵаларц.
Амшын Еиқәа иаахгылеит аҭырқә ҳәынҭқар иааишьҭыз ашхәақәеи азандалқәеи рацәаӡаны. Убраҟа аԥаҩ азааигәара, харантә зегьы ирбаратәы еиԥш ҵла дук ахықәцәан икнаҳан амзеи аеҵәеи рсахьақәа зныз аҭырқә биарҟ. Абри аҵла амҵан акәын ицоз амҳаџьырцәа зегьы ахьеизоз.
Ихҵәаны аира иаҿын: мыркәылаа, мықәаа, кәтолаа, тамшьаа, џьгьардаа, гәыԥаа, ҭхьынаа, ҷлоуаа уҳәа убас егьырҭгьы. иаауан аӡәаӡәала, гәыԥ-гәыԥла еихьԥшны, уардынла, ҽыла. шьапыла, ирзышьҭхуаз рымаҭәақәа, рымҩаныфа рыманы. Аҳәсақәа рхәыҷқәа ргәыҵакын, ачымазцәа ирыҵагылан иааргон. Урҭ ирышьҭагыланы аиауаз алақәа ԥхьарцон наҟ. Аҳәсақәа ааҟәымҵӡакәа аҵәуара иаҿын,  зыҽзызнымкылацәа ақьызқьызра иаҿыз ахацәагьы рацәаҩын. Ауаҩтәыҩса иԥсадгьыл кажьны иқәҵра еицәоу гәаҟра зыҟалом.
Ааԥынран. шаанӡа ақәоура иалагаз еихсыӷьуамызт. Аҵлақәа ирыҵадыргылаз ачымазцәеи, ахәыҷқәеи, аҳәсақәеи лаҳәит. Ақәа кыдхаҽан илеиуан, Аԥсны ааныжьны ицоз ирыхьҵәуозшәа.
– Шәымшәан абаақәа, шәымшәан! Шәаҟәыҵ аҵәуара! – иҳәан ибжьы рыӷәӷәаны ҿааиҭит зегьы еицырдыруаз, аҭарантәи иааз Сааҭқьери. – Усҵәҟьа шәгәы кашәмыжьын! Шәыҽшәырӷәӷәа! Ӡра-ԥсра ҳцом, «сашьцәа» ҳәа ҳрыцҳашьаны иаҳзааишьҭит абарҭ ашхәақәа.  Ижәбауама иахьыӡхагылоу?! Уахь ицаз зегьы бзиахәӡа инхоит рҳәеит
Ирацәаҩӡан иааихьаз. Азандалқәа ирҭалақәазгьы маҷмызт. Ус, иааины иаагылеит ҩыџьа арԥарацәа. Аӡәы д-Аӡынбан, Џьегьым ихьӡын, д-Џьгьардатәын. ЕГьи д-Адлеибан, Асҭана ҳәа, д-Ҷлоутәын. Ихацәа ӷәӷәақәан аҩыџьагьы.
– Ажәлар, шәхаҵкы! Шәааӡырҩы, иҟалозар! – иҳәан, ҿааиҭит Аӡын Џьегьым. «АБри ииҳәарызеишь?» ҳәа иааизыӡырҩит зегьы.
– Саҭашәымҵан, абысҟаҩык сеиҳабацәа сышәагыланы сахьшәацәажәо. Аха иахьала уи сара исуалны исыԥхьаӡоит!
– Иҳәа, дад, иҳәа, ҳаузыӡырҩуеит! – иҳәеит ҭаҳмадак.
– Иҽеим ишәыӡбыз! – далагеит Џьегьым.
– Шәыԥсадгьыл кажьны амшын шәхылоит, аха шәзықәгәыӷуазеи? Ӡраԥсроуп шәахьцо, шәҽаанышәкыл! Шәымцан џьаргьы! Шәхы ҭашәмырхан башаӡа!
– Башаӡа зхы ҭазырхо уара уоуп, Џьегьым! – иажәа дааԥыҩлеит аӡәы. – Уаргьы ҳахьцо уаала уҩызцәа уманы! ицаны иааз изларҳәо ала, дала ахьнеиз ибзиахәӡа инхоит, ҳара иҳахьп зугәахәуазеи!
– Сара схаҭа сыҟан Ҭырқәтәыал, – дақәшаҳаҭны, даацәажәеит аӡәы. Уи иазыҟаҵаны иҟаз иакәзаарын. – Гьыргәал Чачба сицын аԥадишьаҳ, диашьапкрацы ҭырқәтәыла данцоз. Ҳнеит, иаабеит дала ахьынхозгьы. Адгьыл заманақәа рымоуп зегьы. Аҩны бзиақәа риҭеит аԥадишьаҳ. Трабзан ааигәароуп иахьынхо. Трабзан абжа аҟарагьы дара ҳаԥсуаа рнапаҿы иҟоуп… Ҳаргьы убарҭ раҵкыс ҳаицәаны ҳандырхап ҳәа шәыҟоума?
– закәызеи иуҳәо, џьым? Ҳара ҳабацәа, рабацәа ахьжу, убарҭ рыԥхӡаша иарҵәхьоу, ҳара ҳзааӡаз-ҳзыхьчаз ҳадгьыл ныжьны иабыкәу ҳахьцо? Ахаҵа зхылаҳәоу шәарбанзаалакгьы шәышьҭахьҟа шәхынҳәы. Ҳақәԥалап ҳаԥсы ахьынӡаҭоу! – иҳәеит Џьегьым.
Уи иажәа даалгоны, ауаа наскьа-ааскьо иалагеит. Ус, ҽыла дааины даарылагылеит, иҩызцәеи ишькылкыҩцәеи ицны Гьыргәал Чачба.
– Иҟашәҵозеи, Гәдиса, уажәыгьы шәырҭамлаци ашхәақәа? Шәыззыԥшузеи? – иҳәан, дҵааит иара, қәрала зегьы иреиҳабны ирылагылаз Гәдиса Хьиба ихы наиқәкны. – А)аларҭа шәымбоу?
– Иаабоит, Гьыргәал ухаҵкы, аха…
– «Аха» закәызеи?
– «Аха» закәугьы убриа уп: лакәк аҿы абгахәыҷы алым ианаҳәоз иеиԥшхеит ҳаргьы ҳусқәа. Аҭаларҭа ахьыҟоу аабоит, аҭыҵырҭа ахьыҟоу ауп иаҳамбо! – иҳәеит Гәдиса.
– Улакәқәа уаарҟәаҵны, улараԥыза абарҭ амшынахь, ашхәақәа рахь, ус иаҳа еиӷьушәа збоит! – иҳәеит дааҽхырччан Гьыргәал. – Ус акәымкәа, абырсҟаҩык абра шәшеилагылоу рбар, аурысқәа ҟәҟәаҳәа илашәылаҵаны иаашәылгоит! Убри ауп илакәҵәҟьахараны иҟоу. Аурысқәа ҟразшьақәа шәыздырам шәара цқьа!
– Иашоуп ҳаҳ Гьыргәал ииҳәо! – иҳәан даагылеит Гьыргәал иҩызцәа руаӡәы,М аф зыхьӡыз.
– Абра иџьаҳанымхаз ҳ-Аԥсынра аҵкыс еиӷьми, шәаанџьалбеит, Ҭырқәтәылан! Уа иџьанаҭуп ҳара ҳзын, ижәдыруазар! Сара схаҭа ссылала избахьеит.
– Ҭырқәтәыла убасҵәҟьа иџьанаҭзар, иара иҭаацәа здәықәимҵозеи? Иаҳҳәап, аҳкәажә Мариам, иан аҳкәажә, ихәыҷқәа?
– Сара иаҳарак, хыла ҭаацәас исыԥхьаӡо – схәыҷқәагьы саргьы ҳзааӡаз ҳабраа шәоуп, суаажәлар, шәара! Ишԥасмышьҭуеи урҭгьы зегь шәахьцо? – иҳәеит иаархаашәа Гьыргәал. Нас ицыз иреиҳәеит: – Шәнеины иаажәга арахь анна иааины иҟоу!
Урҭ цан, дук мырҵыкәа иааргеит Гьыргәал Чачба иҭаацәа: иан аҭакәажә, иԥҳәыс, ихәыҷқәа аҩыџьагьы.
– Шәца, сан аҳкәажә, шәҭал азандал, абарҭ шәнарԥызаны! – иҳәан даагәыдикылеит иан. – Саргьы ласы снашәышьҭалоит сусқәа сшаарылгалакь.
Рҿынархеит зегьы амшын ышҟоу, ашхәақәа рахь…
– Шьҭагьы ихашәымҵои сара гәык-ԥсыкала сышшәацәажәоз? – ажәлар дразҵааит Гьыргәал.
– Ҟаҳ! Шьҭа ҳзыцәшәарызеи, дадхеит? – иҳәан иааҵәа дҩахеит Гәдиса, ацара иақәкны.
Идәықәлеит егьырҭгьы амшынахь. (Гьыргәал иҭаацәа Баҭым ианнеилакь иӡхыҵны рыҩныҟа иаарцы ргәы иҭан).
Убри аминуҭ азыҵәҟьа зегьы иаарылаҩҩит ҷкәына хәыҷык иҳәҳәабжь: «Уа-уаау, уаау! Усҟәаҵ! Сцом! Сцом!» – ҳәа.
Инаԥшызар, иеибарххоит ҭаҳмадаки жәаҩаҟа шықәса зхыҵуаз ҷкәына хәыҷыки. Аҭаҳмада аҷкәын инапы кны дихоит амшынахь, аха аҷкәын иуам.
– Уаала, уара! Уаала! Ҳмцои, ҳаргьы зегьы ахьцо?! – иҳәоит аҭаҳмада.
– Сцом ҳәа уасҳәеит, сцом сара уахь!
– Изакәызеи еимашәкуа? – дразҵааит Гьыргәал днарзааигәахан. – Ари уҷкәын иоума, Мсоусҭ? Еимашәкуазеи?
– Мамоу, ухаҵкы, – иҳәеит аҭаҳмада Мсоусҭ, – ари Быҭә Ҳабыџь рыцҳа иԥа иоуп. дысгәылан, даныԥсуаз снапы даниҵеит, уаҳагьы уаҩ диҭнымхеит. Бсааӡеит сымч ахьынӡаиқәхоз. Дахьеиҭымыз азы Оқәым аурысқәа рышкол даанахәан, убра дҭан. Аха уажәааигәаӡа, изыблых уара идыр, џьоук амца ацрарҵан ирыблит убри ашкол. хҩык аҷкәынцәагьы алаблызаап… Убас адәы данықәха, даахт са сҿы. Уажә уаала уаргьы амҳаџьырра ҳахьцо сҳәан, иуам.
– Иуам уҳәоу?! Ҳы… дузҿамҳәаӡои шахала? – дагьааччеит Гьыргәал. нас диазҵааит аҷкәын: – Узыржагьозеи, аҷкәын? Узымцозеи зегьы ахьцо?
– Исҭахым! – иҳәеит аҷкәын быргҵас иаахтны аҭакс.
– Иуҭахым! – гьыргәал аҷкәын дааицеикит. – Арҭ зегьы ирҭаххаз аума уара заҵәык иуҭахымхаз?! Аҷын еиӷьушьазар?
– Сара еиӷьасшьо аҵароуп! – иҳәеит аҷкәын иҽаарбаӷьаны.
– Уҳәашьоузеи уара агәымха?! – длаиқәыҵәҟьеит Мсоусҭ. – Сгәы ԥуҵәахьан усгьы «аҵара!», «аҵара!» ҳәа. «Ар еибашьуан Ҳабыџь дцәаӷәон» ҳәа, акаамеҭ ҟалан зегьы хҵәаны амҳаџьырра ицоит, уара закә ҵароузеи ухы иҭоу?
– Аҟәагьы иаадыртит рҳәеит даҽа школкгьы. «Горскаиа школа» ахьӡуп ҳара ҳтәы еиԥшҵәҟьа. Убра сҭалар сҭахуп!
– имцуп уи! – иҳәеит Гьыргәал. – Цасҳәа ауаа еилазго роуп абас ажәабжьқәа зманы идәықәу… закә школузеи зыӡбахә умоу? Ԥшьаала абри аҭаҳмада узааӡаз улаиаԥысны, уҭала абни ашхәа!
– Умшәан! Умшәан арԥыс! Иухьӡузеи? – ибжьы ныҵакшәа диазҵааит Џьегьым, аҷкәын ишҟа дааскьашәа.
– Абзагә сыхьӡуп, – иҳәеит аҭакс аҷкәын.
– Сара суазҵаарцын исҭаху акы заҵәык ауп: абыржә ааигәа исаҳаит ԥсышәала икьыԥхьу шәҟәык ҭыҵит ҳәа. Уара иубахьоума убри?
– Ааи, избахьеит, – иҳәеит Абзагә.
– Изеиԥшроузеи умҳәо? Егьырҭ ашәҟәқәа иреиԥшу?
– Ара исымоуп иара. Иусырбап уҭахызар!
Аҷкәын имакәан дылҭаԥшын, ишәҟәқәа иаарылихит иԥшӡаӡа иҟаз шәҟәык. нас зегьы ишырбоз Џьегьым инеииркит, игәра ганы. Ирзымбатәбарахеит ирыкәшаны иӡырҩуаз зегьы. иааскьаны игылеит даргьы ирбаратәы.
Џьегьым уи ашәҟәы ааникылан инарҳәы-аарҳәуа акраамҭа дахәаԥшуан. иааиртын, абӷьыцқәагьы днаргәылаԥшит.
– ҳаргьы иаҳшәырбандаз, ҳаргьы! – иааиларыԥсеит анахьынтә-арахьынтә.
Џьегьым қдык дҩықәгылан, иҳаракны идирбеит раԥхьаӡатәи аԥсуа шәҟәы. рыблақәа ҭырхаха убри иахәаԥшуан зегьы. Амшынахь иҵысны ицозгьы рҽааныркылақәеит.
– Иаагишь, Џьегьым, исырбеишь! Снахәаԥшышт! – диҳәеит Џьегьым инаҩс игылаз Асҭана Адлеиба.
– Усҭ, уахәаԥш!
– Аԥсышәала акәу, абри ашәҟәы иану шану? – дҵааит Асҭан иибоз изхамҵо.
– Нас ишԥа! – иҳәеит Џьегьым. – Схаан исымбацызт аԥсышәала иҩу ашәҟәы!
– Уарамоу, дад, сара шәышықәса среиҳауп, аха саагылеижьҭеигьы исымбац! – иҳәеит а)аҳмада Генаа Смел. – Избахьада ас?
– Ҳаргьы иаҳшәырбеишь, шәанаџьалбеит, ҳаргьы!
Ицеит уи ашәҟәы ауаа рнапы иқәланы. Иахәаԥушан, иџьаршьон, иеигәырӷьаон…
– Ибзиоуп, аха иаԥхьода ари? – дҵааит аӡәы, иахьеилагылаз.
– Иара дамԥхьои, иара аҷкәын ихаҭа! – иҳәеит Џьегьым. – Иаажәг арахь, даҳзаԥхьап!
– Ишәҭ! Ишәҭ! Даҳзаԥхьааит! Ианугьы ҳмаҳари! – ҳәа абжьқәа гон анна-ара.
Ашәҟәы ааганы Абзагә идыркит. Аҷкәын зегьы дырбаратәы, драҳаратәы днаган ақды дҩықәдыргылеит. Ишәҟәы ааникылан, даԥхьо далагеит: Ан, Аб, Аԥсны, Аԥсадгьыл…
– Ассир! Ассир! – иааилалхт зегьы.
– Дад, акы суазҵаашан, – иҳәеит Смыр Сааҭқьери. Рҽааиқәырԥсны иӡырҩуа иааилагылеит ара игылаз. Ашхәақәа ирҭалахьазгьы ҭыҵны иааины игылан, уи ашәҟәы аӡбахә анраҳа. – Иаҳзызхәыцда? Иаԥшьызгада абас ҳара ҳзын?
– Ара иануп ари ҳзызхәыцыз ижәлагьы, – иҳәеит Абзагә. Насгьы даԥхьан иҳәеит: – Услар.
– дызусҭада умҳәо? Дасԥуаӡами?
– Мап, даурысуп. Аурыс фицаруп иаҳзызхәыцыз. Дгенерал дууп.
– Мшәан, аԥсшәа иалидыраауазеи уи?
– Имҵеи! Ҽнак, акласс ҳҩанатәаны ҳшаԥхьоз, ҳгәыҳҽанӡамкәа дааҩнашылан, ҳаирԥхьо далагеит абри аԥсуа шәҟәы. Уи дҳазҵаауан, дҳацәажәон аԥсышәала. Ицқьаӡа иҳәон аԥсшәа!..
– Ассир!
– Уаԥхьеи, дад иҵегьы! Уаԥхьеишь наҟ, иану аабап! – иҳәеит аӡәы.
Аҷкәын ақды икажьыз даақәгылхт ишәҟәы кны, иааскьақәеит зегьы. Аӡәгьы иҟытбжьы мырго, амҵ ԥыруазар амҵәыжәҩа абжьы уаҳаратәа.
Абзагә аԥхьара даҿын. Зегьы ӡырҩуан ираҳауаз рзымбатәханы, ашәҟәы аԥсышәала иахьцәажәоз иеигәырӷьон, иџьаршьон.
Ус, ашәҟәы алгарҭаҿы дырзаԥхьеит: «Аҵыхәтәанӡатәи аубых» ҳәа ажәабжьк. Ихәыҷын, икьаҿӡан уи ажәабжь. Аубых зхылаҳәоу зегьы шеибакәыз аӡәаӡәала еихьыԥшны, рыҩнқәа, ргәарақәа кажьны амҳаџьырра ҳәа ихҵәаны Ҭырқәтәылаҟа ианцоз, иҽаанкылан ыдмцеит ҭаҳмада заҵәык. Убри иӡбахә акәын уи ажәабжь иаҳәозгьы. дара уаҩ игәы зырԥшааша акы акәын иара. Иаҳаракгьы – данԥсуаз иқәшәаз аурыси иареи еибырҳәаз ажәақәа.
Аҭаҳмада-аубых данычмазаҩха, ақьаԥҭажә аҿы иԥацха дыҩнаиан имацара заҵәык. Ихылаԥшрыз ҳәа уаҩытәыҩса димамызт, дгәаҟуан, аԥсхыхра даҿын.
– Уара узаанхазеи умацара заҵәык? Узрыцымцазеи, егьырҭ зегьы ахьцоз? – ҳәа аурыс даниазҵаа, аҭаҳмада-аубых аарлаҳәа даацәажәан, убас иеиҳәеит:
– Атәым жәҩан аҵаҟа иаҳа исзеиӷьхап ҳәа, сыԥсадгьыл кажьны сзықәымҵит,с ымцеит џьаргьы! Сагьахьхәуам! – уа иааихыҵит иԥсы, аҵыхәтәанӡатәи аубых.
Абзагә аԥхьара даалган, ашәҟәы ааиркит. Акыраамҭа ҿымҭуа игылан ари заҳаз зегьы, рыхәдақәа рыкәаҽны. Иҭынчӡаран рыкәша-мыкәша. ЏЬара-џьара аҳәсақәак рҵәуабжь гон акәымзар.
– Аҳы! Шәҵысы шьҭа! – ибжьы аагеит Гьыргәал Чачба. – Шәдәықәла иахьақәышәкыз! Урыск асабицәа алаижьларацы «акы иҷышәзар» – уи шәара шәзаршанхазеи ас?
– Ишԥоуҳәеи, гьыргәал? – дааҵҟьеит Хьыб Гәдиса. – «Ак рҷышәит» ҳәа аума абри ашәҟәы бзиахә уара иахуҳәааӡо?
– Нас бзиак шәзырхәыцып ҳәа уҟоума шәнырҵәара иашьҭоу аурысқәа? – иҳәеит Гьыргәал. – Уаҩ ҟәышс усыԥхьаӡон, Гәдиса, аха сабиҵас уцәажәо уалагеит излазбо ала. – Дааиԥхьхәыцаан инациҵеит: – Иҟалауеит усгьы, ауаҩы данажәӡалакь, анкьатәи исабира ихьӡоит.
– Мап, уа сара суқәшаҳаҭым, Гьыргәал, ухаҵкы! – иҳәеит уажәыраанӡа ҿымҭкәа иӡырҩуаз Смыр Сааҭқьери. Шәышықәса дреиҳан, акыр ибахьан, акыргьы идыруан уи. Хшыҩла дыӷәӷәан, хар змам ҳәа дыԥхьаӡан, даараӡагьы ҳаҭыр зқәызу аҩын. – Сара сахьахәаԥшуа – абарҭ аурысқәа аԥсуа жәлар ркәакәылах ықәҳхроуп, инҳарҵәароуп ҳәа имааӡеит абра. Мамзар, шәазхәыц: аҩн ҿыц хазынақәа ргыланы ашколқәа заадырутазеи ҳаҷкәынцәа рзы? Дара рхарџьала аеҭымцәа еизганы ирааӡоит, аҵара ддырҵоит. Аиҳарак иџьоушьаша, аԥсуаа иҳаамӡамыз ашәҟәыҩра ҳзырхәыцын, иԥшӡакәакәараӡа иааҳдыркит ҳаԥсуа бызшәала ицәажәо ашәҟәы! Иазыруазеи абарҭқәа зегьы, ҳнырҵәара, ҳақәхра мацара иашьҭаҵәҟьазар? Иуаӷоу акгьы иызмдырт! – Сааҭқьери Абзагә иахь даахьаҳәит:
– Дад, быҭә Ҳабыџь, ухаҵкы сара сыҟоуп! Уара усабиуп, аха иахьа уара зегьы уҳаиӷьхеит хшыҩла! Убас уҟазҵазгьы – убырҭ ашәҟәқәа роуп урҟәамҵын, умаашьакәа инагӡа амҩа узықәлаз, инагӡа аҵара! Иҭабуп ҳәау асҳәоит саргьы абри ахшыҩ иахьа иахьсурҵаз. Суцаанхоит саргьы абра! Џьаргьы сцом саргьы, амҳаџьырра ҳәа сыԥсадгьыл кажьны! Абри аубых иеиԥш сыԥсааит абра! Зны уаала, уназгап зыӡбахә умаз Аҟәатәи ашкол ахь. Срыҳәап урыдыркыларазы.
– Ҳа! Уара уаанхозар, саргьы саанымхои! – иҳәеит Мсоусҭ. «Саргьы!» «Саргьы!» – иааиларԥсеит зегьы.
Убас, ианцоз еихьыԥшны ишдәықәлоз еиԥшҵәҟьа иара уажәыгьы аӡәи-аӡәи еихьыԥшны рҽааныркылеит, имцеит амҳаџьырра, иааннакылт ԥыҭҩык.
– Убарҭ убас реиқәырхара зыхҟьаз, абри раԥхьаӡатәи ҳаԥсуа шәҟәи, абниа убых данысԥуаз аҵыхәтәанӡатәи иажәақәеи роуп, дад! – иҳәан, иажәабжь даалгеит Шҳангьери.
Убри ауп саргьы ажәа иамчу ани хыхь зыӡбахә сымаз алегенда сгәаалзыршәаз.
(Миха лакрба иҩымҭақәа реизга. Актәи атом. 
Ановеллақәа. Аҟәа, 2009 )

Кәҷыта ила

 Кәҷыта абнара дылаланы дышнеиуаз, уу-бжьык иаҳаит, дук ихарамкәан. «Закәызеишь?» – иҳәан дымҩахыҵны днеизар, ахәачара илажьын лак, бааԥсыла ихәны. Ашьа алҩрны ицон, ахьаа ишаргәаҟуаз ҩашьомызт. Иууан, аԥсхыҵра иаҿын. Аԥхҭра ахьуазаарын, ахәы каԥсан, џьара-џьара иҟьантазӡан, ахьҭа иакны аҟәараҳәа еиҵасуан. Кәҷыта игәырҵҟәыл ала иеиликааит уи ала аблақәа ирҳәоз: «Срыцҳашьа, сеиқәырха, ууаытәыҩсзар!» Кәҷыта ишьхәа даақәгьежьын, иаҳа абӷьықәа змаз аҵла махәқәа ааԥыҵәҵәаны, иааилышьны ишышны, игәаҟуаз ала нықәижьын, даханы иҩыныҟа игеит.
Ус-ус, ишихәышәтәуаз мызкы анҵы, ибзиахеит ала, ахәра ӷьеит. рыԥсқәа рзеилымхуа еишьцылеит Кәҷытеи иареи! Дахьцалакь икәҟьашо, иеигәырӷьо ицын уи илагьы.
Ҽнак, ргәылара қыҭак аҿы, Кәҷыта ила ицны дышнеиуаз, даарԥылеит изымдырӡоз аӡәы.
– Сақәыл уоума, мшәан, сҩашьоу? – иҳәан, иџьашьао дааҭгылеит ирԥылаз. Алагьы ацыҵхәа рышәшәо, инеины инапқәа арбзо иалагеит. Инапқәа аҟәаҟәа иқәшьуа, иааиргәыбзыӷт иаргьы. «Сақәыл рыцҳа, Сақәыл! Уԥсы ҭоума уарамыжда, сулгеит ҳәа сыҟамзи»… – иҳәон ирԥылаз.
Кәҷыта ҿымҭкәа дрыхәаԥшуан, иҟақәаз игәы азҩо…
– Иабоубеи, ухаҵкы, абри сла? – дҵааит ирԥылаз.
Ишьны иахьылаужьыз! – иҳәеит аҭакс Кәҷыта, уаҳа нацимҵакәа.
– Ари сара цәгьаӡа бзиа избон, аха иԥхҭын, ианыцәыршәагаха, ҳарахәгьы аҟьашьыр ҳәа сшәаны, абнараҿы инаганы сеихсын, уа илажьны сцеит, – иҳәахт ирԥылаз, насгьы инациҵеит: – Аха сара истәуп, ишубо еиԥш. Иухәышәтәит-егьит, аџьабаа иадубалаз азы ахә сшәоит. Заҟа усҭарызеи?
– Ак соуп ҳәа акәымкәа, ирыцҳашьаноуп сара изысхәышәтәыз, – иҳәеит Кәҷыта, маҷкгьы игәы иалырсны. – Ига, иумаз ула, сара ишԥаумаскуеи! Амала, иахҭысыз ҳазхәыцны қәнагала ҳазынҟәар, иаҳа иахәҭоушәа збоит.
– Ишԥа? – дҵааит ирԥылаз.
– Иара ахаҭа далнахааит, уареи сареи ҳауа еиӷьнашьо. Ҳцап хаз-хазы, досу ҳамҩақәа рахь, хьаԥш-кәаԥшрак ҟамҵакәа. Ҳауа еиӷьнашьо, иара ахала изыццаз – уи изынхааит!
– Ибзиоуп нас, усгьы акәыз! – иҳәеит ирԥылаз. Уигьы ааибырҳәеит, ырмҩақәагьы инарықәлеит хаз-хазы: аӡәы арымарахь, егьи – арыӷьарахь. ицон ихьамԥшкәан. Ала зны, ԥыхьа изтәыз инаишьклаԥшит, нас иаахьаԥшит Кәҷыта иахь. зынгьы наҟ инаҭрысит, ԥыхьатәи иахь, аха иааҭгылан, арахь Кәҷыта иахь иԥшуа иалагеит. Иҩашьомызт, агәи-агәи шеилашуаз… Аха нас, аҵыхәтәанӡа ишиашаз иҩны Кәҷыта инаишьҭалеит, иагьихьӡеит. Иццеит, уаҳа знымзар-зныкгьы ԥыхьатәи иахь ихьамԥшуа…

Баба уитәу, ди ултәу?..

Сынтәа Гал сыҟан, суак иҿы. очамчыраҟа ҳцараны ҳаҟан иареи сареи. Ачаи фабрикахь дцеит, аус ахьиуаз, уажә саауеит ҳәа, аха акрааҵит, ихабар ыҟам. Амашьына ҳзыԥшуп ашҭаҿы, дшааилакь ҳцоит. Иԥҳәысгьы аџьарымкьахь дцан, дыҟамызт. Рхәыҷқәеи сареи ҳаизынханы ҳаҟан.
Аҷкәын еиҳабаӡа, хәышықәса зхыҵуаз, акубикқәа еихаргыло «аҩны» аҟаҵара даҿын, уи иеиҵбацәа еибарыҩуа иҩнан аҩны. Схы ҭырҟьеит, аха ишԥазурыз, исычҳар акәын, агазеҭ саԥхьо, сеиҭаԥхьо, стәан акәакьаҿы.
Ус, дааит ран. Ажь аалгазаап.
– Ди! Ажь сыҭа!
– Ди! Ажь сыҭа! – ҳәа илықәпапаны дыркит ран аӡӷабцәа хәыҷқәа.
– Марина, ажь бысҭоит, ибҳәозар, баба битәу, ди былтәу?..
– Диа сылтәуп, диа! – дааҳәҳәеит иаразнаказы Марина, иеиҳабшәа иҟаз.
– Ус акәзар, бааи, бысҭ ажь! – лҳәан, иналлыркит.
– Ди, сара? – лҳәан, длазҵааит аиҵбӡа, Додошка захьӡыз.
– Сара исыбымҭои ажь?
– Бара бызтәыда Додошка?  Ди алкәу, баба иакәу?
– Ди! Ди сылтәуп салгьы, – лҳәеит Додошкагьы иаразнак.
– Уара узтәыда, Амурчик: ди лакәу, баба иакәу? – диазҵааит реиҳабӡа. Аҷкәын-хәыҷ «аҩны» еихаргыло акыр иҩеигахьан, ус дшаҿыз, даҟәымҵкәа, иҳәеит аҭак:
– Сара баба ситәуп!..
– Уальа гаӡа, ус умҳәан. «Ди сылтәуп ҳәа, акәымзаль, ажь уауам», – ҳәа иахәыҭхәыҭуа иалагеит маӡала иаҳәшьцәа хәыҷқәа.
Ахәыҷы ибжьыхра иаҭахузеи?

Аҭырас

Амҳаџьырраан ауп ари аныҟала. дыҟоума аԥсуак убри аԥсуа жәлар реиҳараҩык ықәызхыз арыцҳара ду – амҳаџьырра аӡбахә змаҳац, изызмдыруа?
Изыхҟьаҵәҟьаз атәы – аҭоурых дууп, хара ҳагап, ҳзалаларызеи? Амала, изхарахазаалакь, амҳаџьырр иахаану, зыла иабаз, зхаҭалагьы изхызгаз аҭаҳмадцәа изларҳәо ала, убасҟан арыцҳарақәа иҟалаз зегьы иреицәахаз – еихьыԥшроуп! Агәаҟра ду иҟалаз ззымчҳаз андәықәла: «Иҳахьлакь еицҳахьааит, ҳахьԥсуагьы ҳациыԥсааит!» – рҳәан еихьыԥшит ауаа. Ариа рыцҳара ду иҟалаз зхы иархәаны ажәлар ржьара, рырҳәра иалагаз ауаагьы маҷымхеит. Амшцәгьақәа раан рыԥсы ҭалоит ахәацқәа. Амҳаџьыррагьы иара убасҵәҟьа ицәырнагеит ауаа хәаԥсақәа, ацәгьахәыццәа, ахәымгақәа: ауаа жьаны, – шәаала, шәаала – ҳәа амҩа иқәырԥшны, нас рмал, рҷан ирҭынхо ала ибеиахаз. «Аҭырқә шхәақәа инырҭажьны ауаа амшын агәы ихызҵаз! Ауаа ықәызхыз, ауаа нырҵәаны хаҭала икьаҭахаз Озбақь мцацәа!» – рҳәон аԥхьарца ианҵаны. «Озбақь мцацәа» даӡәымызт. Ара, анна иырман ажәлар ижьо, еихьырԥшуа… Изҭахымызгьы – изакәзаалакь уамак рызхәыцны, иқәҵны имцар ԥсыхәак рымамкәа иҟарҵон. хала анакәымха – мчылагьы иқәырцо ианалага, иҵысит ақәԥара.
– Шәымцан џьаргьы! Шәабацои шәыԥсадгьыл кажьны?! Ҳақәԥап! – рҳәан, игылеит ажәлар рԥацәа иашақәа аӡәырҩы. Дал аԥсҭаҿы убас ицәырҵыз афырхацәа драԥызаны даагылт Аӡын Данаҟаи ҳәа арԥыс еиҵамхаӡак. Дхаҵа ӷәӷәан, шәара зықәӡамыз аӡә иакәын Данаӡаи. Анхацәа рыҷкәынцәа еизганы ҭауади-аамсҭеи рсотниеи аказакцәеи драбашьит, насгьы урҭ иҩызцәа зегь иманы Дал аԥсҭа иҭалт рҽырцәгьаны. Ажәлар ирыларҳәеит: Амҳаџьырра ҳәа ицаз цеит, иаанхаз уаҳа џьаргьы имҵысырцы.
– Ақәԥара! Ақәԥара! Шәҽеидышәкыл ақәԥаразы! Уиада ԥсыхәа ыҟам ҳзықәшәаз агәаҟра ду аҿы! – рҳәан, идырҵысит иаанхаз ажәлар. иаҳа-иаҳа иазҳауа иалагеит иқәԥоз рхыԥхьаӡара. Ихҵәаны амшын ахылара зҭахымхаз зегь абрахь еиханы изаауан Данаҟаи. Абри анхацәа рықәԥара абзоурала ихымҵәакәан инхаз рацәаҩхеит. Ҭауади-аамсҭеи нхыҵ ицан асаӡқәа уҳәа, нас аҟарачқәа қьырала инкыланы иаарган, ҵҩа змамыз ар рыманы иҭалт дал аԥсҭа. Рхы хҵәа ирышьҭан Данаҟаи иҩызцәеи. Аха ирԥыхьашәомызт дара ишырҭаху иманшәаланы. Ажәлар ирҵәахуан. Дымшәакәа амшын агаҿахь дкылслон данаҟаи иҩызцәа иманы –  џьоук хыҵны ицоит ҳәа иаҳар. Ҽнак, чагьамаа хыҵны ианцоз дрызлеит амшын агаҿа. Азандалқәа инарҭалоны даарыхьӡеит.
– Арԥарцәа, шәымцан, абаақәа! Ҳақәԥалап ҳаԥсы ахьынӡаҭоу! Иҿаҳхып Ҳаԥсадгьыл! – ибжьы нарылаиргеит. Иҳәатәы хаҵаны иаанхазгьы маҷымхеит убри аҽны. Аха реиҳараҩык цеит. Имариамызт ихҵәаны идәықәлаз раанкылара. Ицеит ирацәаӡаны арԥарцәагьы. Урҭ дрылаланы дцеит данаҟаи иқәла бзиа, иуа Сеиҭгьы, Шлар Сеиҭ!
– Иаԥсам ақәԥара, дара рацәаӡоуп, ҳара ҳмаҷуп, баша ҳхы  зҭаҳархарызеи?! – рҳәеит. Ишәеит. Аӡәы дымшәазаргьы – иҭаацәа дырхьыԥшит; даҽаӡәы бзиа иибоз ԥҳәызбак дызлыцрымҵт. Урҭ зегь реиҳагьы абни Шлар Сеиҭ ицара ауп Данаҟаи игәаҵанӡа изырхьыз.
Аа-шықәса ҵит убри ашьҭахь. дала амҳаџьырцәа ԥслымӡрак, хҩаа-хыԥсаарак аҿы инықәдыркьакьаз ақьалақәа ирыҵатәан афатә рымамкәа, аӡба иԥсуа. рааигәа-сигәа аӡы ыҟаӡамызт џьаргьы. Трабзан ақалақьи дара ахьтәази шә-верск рыбжьан. Изылшоз цалон уахь, хәлаанӡа ақалақь иалан имида-гәидаха. дара-дара ааиҿаҳалон амҳаџьырцәа. Еизҵаалон Аԥснынтә жәабжьк ыҟазар ҳәа. Ҿыц иааз иӡбахә раҳар дрыԥшаауан, иазҵаауан. Ираҳалон Аԥсны ақәԥара ишаҿу аӡбахә. Ианыхәлалакь, уа ақалақь иалахар ҟаломызт. Аҭырқә полициа мчыла иалырцон, иалахаз ҭаркуан.
Ҽнак, дала ахьтәаз аԥслымӡраҿы ихы рықәкны иҿааихеит ҭырқәак, иҽы ахәда чықьмаџьак ықәкны.
– Далаа шәоума ара итәоу? – ҿааиҭит аҭырқәа ҽуаҩ.
– Ҳара ҳауми далтә аҳабла иеиуоу!.. – рҳәан, иааины иааикәшаны игылт арҭ, «иҳаиҳәарызеишь?» – ҳәа.
– Очамчырантәи сааит сара абыржә ааигәаӡа. Аџьықәреи аазгеит Трабзан. Убра Очамчыра џьоук неит сзандал аҿы, арԥарцәақәак, абри ачықьмаџьа рыманы. УАхьнеиуа Далынтә амҳаџьырцәа џьаракыр иуқәшәоны уҟалозар, абри ачықьмаџьа ҳазырҭа ҳәа даараӡа исыҳәеит. Усгьыс аауан арахь, мап сзырцәымкит, уа акыр исыцхраан азы, иаазгеит. «Аллаҳ иныс, иахьыҟазаалакь, Трабзан ааигәа-сигәа иҟазар, иԥшааны ишрысҭара» – ҳәа сдырқәит. Иагьынасыгӡеит сажәа. дал иҭыҵны иааиз шәара шәакәзар – шәысҭ, ижәга! – Ачықьмаџьа надиркын, днахынҳәны дахьааз дцеит аҭырқәа ҽуаҩ.
– Иҭоузеишь ари ачықмьаџьа? Иаазҭидашь? Иззаадашь хыла? – ҳәа илеилалеит.
– Сеиҭ, уара иаҳа уазааигәаны уахагылоуп, иаартишь ахҩа! – иҳәан ҿааиҭит днаскьашәа дахьтәаз аҭаҳмада Сеидыҟ. Уа иҟаз зегьы дреиҳабын Сеидыҟ қәрала.
Шлар Сеиҭ ахҩа ааникылан, дҩаханы иааиртит ачықьмаџьа, нас иааҭыхны инадиркуа далагеит уа иҭаз акасқәа, аԥҳәыс касқәеи! Икасы мацран уа иҭаз зегьы. Касык-касык ркын зегьы, изкымызгьы даанымхеит, хәыҷгьы-дугьы. Ирацәан акасқәа. Иџьаршьон зегьы. Касык-касык кны игылан арԥарцәагьы инеиҿаԥшы-ааиҿаԥшуа, измааноу ӡәыр ихы иҭалазаргьы иахиҳәаара иҿамшәо.
– Иуаӷоу акгьы изеиылмкааит… – иҳәеит даақәыԥсычҳан аҭаҳмада Сеидыҟ. – Абзиаҵәҟьа убар изузымдыррызеи!? – нас арԥарцәа, акасқәа иркыз наҟ иказыршәқәаз рахь дынхьаԥшын, инациҵеит: – Излазбо ала, зегьы еилышәкааит арҭ аҳәса ркасқәа змааноу! зыԥсадгьыл ԥсахны зуаажәлар ықәызхыз амаҳагьақәа рҳәатәы хаҵаны, ҳаԥсадгьыл бзиахә кажьны – џьанаҭ ҳшашьҭаз – џьаҳаным ҳаанагеит абра… Ҳаԥсыр ҳадгьыл ҳамеиуа… Ас шәара ишкашәыршәыз еиԥш арҭ акасқәа анҟ ркаршәра – мариаӡоуп! Уи акәым аус злоу аԥсуа хаҵа изы. Мап! «Ҳақәԥап, шәымцан џьаргьы!» – ҳәа данаҟаи афырхаҵа агаҿа ианҳаиҳәоз шәгәалашәо? Ақәԥара! Ақәԥара ауп иаҭаху асԥуа жәлар мыӡӡарц азы. Аҳаҳаи, аӡә уаанымхан абра ақәԥара зылшо! Аԥсныҟа! Аԥсныҟа шәеиха абаақәа! Арҭ акасқәагьы – ас икаршәны акәымкәа – бираҟ цынхәрас иҟаҵаны иҳаракны ишәкы! Ара акәым, уауп иахькаршәтәу акасы иуку, арԥыс! Ма икасуп ари, ма ибираҟуп. Уԥҳәысу ухаҵоу – убри акасы ала еиликаарц иааишьҭит данаҟаи!
– Ҳақәшаҳаҭуп! Ҳақәшаҳаҭуп иуҳәаз Сеидыҟ! – иҳәан, аӷьараҳәа ҿааиҭит арԥарацәа руаӡәы Адгәыр захьӡыз. – Иара абыржәыҵәҟьагьы ҳцап, ҳдәықәышәҵа!
– Акасы зхазҵо аԥҳәыс лоуп. Арсҟатәи кассы заҳзаарҭиз, иҳалшаша гәарҭарц азоуп! – иҳәеит даҽаӡәгьы, – Иагьҳақәнагоит! Шәаала ҳахьынтәааз ҳаԥсадгьыл ахь! Аԥсынҟа! зегьа коуп – ара бзиарас иаабо егьыҟам. Ҳцап иахьаҵәҟьагьы!
– Уи зегь бзиоуп, аха, – ҳабацои ҳцаргьы? Араҟа ани Абыхәба ааигәаӡа иааз ииҳәоз шәмаҳауази? Иқәҵыз зегь ҳаҩнқәа амца рыцраҵаны инықәыццышәшәаа ирыблызаап аҭауадцәа. насгьы атәымуаа ҳадгьылқәа рендла иқәырҵазаап, аҭаҭын ларҵозаап иахьабалакь. Ҳнеиргьы – ҳашҭақәа, ҳџьынџьқәа ҳарҭап ҳәа шәыҟоума урҭ ықәцаны. Шәхагымхан, – иҳәеит даҽа ҭаҳмадак.
– Насгьы, ешыраа хынҳәны ианнеи ирзыруз ҳәа Трабзан абазараҿы уахьтә иааз Лаз Осман иҳаиҳәоз раҳәи Шьарыф! – игеит наскьа аӡә ибжьы.
– Ааи, ааи! – инаигӡеит уи аҭаҳмада «Шьарыф». –Ассир ҳаиҳәеит Лаз осман уи аҽны. «Акардон» – ҳәа агаҿа иаакәыршаны ауаа ртәаны ирымазаап, уа ҳ-Аԥсынра. Арстәи аӡәгьы днармышьҭуазаап урҭ рахь. Урԥыхьашәаргьы абахҭа егьи акәымкәа, иара уа иулгозаап агаҿаҿы. Нас арстәи ирулакь – абыржә Сеидыҟ ишҳадугалаз еиԥшҵәҟьа зандал дук рҭәны ешыраа неизаап. Азандал ианааҭыҵҵәҟьа, уа итәаз акардон аарыкәшазаап! Нас иара уа агаҿа аҟныҵәҟьа аҟәҟәаҳәа иаарыларҵо, аӡә даанымжькәа иршьызаап зегьы-зегьы. Уажәала Аԥсныҟа ахынҳәра – хыдароуп.
Иааҭынчрахеит, рҽааиқәкны иааилатәеит зегьы. Иргәырҩауан, ихәыцуан, ҟытбжьык гомызт ԥыҭраамҭак.
– Сишь, сишь! Ари жәбо, ари! – ибжьы аагеит Сеиҭ ачықьмаџьа дышҭаԥшуаз. Инхьаԥшит зегьы уи ишҟа. Сеиҭ иҩҭихит ачықьмаџьа аҵанӡа иҭахаз акасқәа злаҳәаз… аҭырас! Иҩахьаз аҭырас. – Аҭырас жәбо, ари? Далтәи аҭырас! – дааигәырӷьаны ибжьы ҩеиҵихит иара, иааҭихын ирбаратәы дҩахеит. – Аа-шықәса сылаԥшгьы иҵамшәац аҭырас!
– далтәи, Аԥснытәи аҭырас?
ИКанӡахьаз, иҩахьаз аҭырас хҵәахақәа еимданы ирыффыҩуан, ирыгәӡуан, иргәыдкыланы рылаӷырӡ ақәҭәо иҵәуон.
– Аҭырс! Далтәи аҭырас! ҳаԥсуа ҭырас! – иааҟәымҵӡакәа абарҭ ажәақәа ракәын ирҿакыз, «Ҽаанбзиала!» – ҳәа еибырҳәошәа.
Ԥыхьа Аԥсны ианыҟаз, ацәаӷәараан,м а арашәараан ацәшьхәа, аҽага иадыргоз аҭырас – уажәы ара рыԥсадгьыл афҩқәа ргәаланаршәан, ашәҭқәа раҵкыс еиӷьхеит ари. рымч ҭалан, ршьа ааилашит, дырҩегьых ироуит ирцәыӡхьаз агәыӷра.
– Ҳцап, дадраа, ҳцап! – ҳәа ибжьы рдуны ҿааиҭын даақәгылт ани уажәраанӡа «Аԥсныҟа ахынҳәра хыдароуп» ҳәа изыԥхьаӡоз аҭаҳмадагьы:
– «Аԥсра бзиа зыԥсоузеи!» – рҳәоит. Аԥсра бзиа аҵкьыс еиӷьузеи шьҭа ҳара ҳзы? Ҳаԥсааит ҳаԥсыргьы – ҳаԥсадгьыл аҿы! Ҳцап! Ҳаӡхыҵып уа, ҳақәԥап! Ҳаршьыргьы – ҳаԥсадгьыл иамоури ҳабаҩқәа! Ҳшәышьҭы!
– Иауазеи ҳзыршьуа? Ҳхы дҳаршьрым! Ҳақәԥап! – иҳәеит Сеиҭ. – Ҳрымбакәа ҳаӡхыҵып, нас ҳаицхыраап Данаҟаи! Ҳшәышьҭы Аԥсныҟа!
– Аԥсынҟа! Аԥсынҟа! Далҟа! – ҳәа иааилалеит зегьы. Ирысны иԥдыргеит рқьалақәа, рымаҭәақәа ааҿарҳәеит, иҩаразқәнырҵеит. Аҳәсақәа рхәыҷқәа ааиларҳәан иааргәыдыркылт. Еихеит рымҩа иашахь – Аԥсныҟа! Рыԥсадгьыл ахь!..

Аргәын Сеидыҟ

Ҽаҩраҭагалара иаамҭан, ақәа кыдыҩр илеиуан, ихәлахьан, илашцьан. Еш Џьарназ иашҭаҿ алақәа аашит.
– Уа аԥшәма, уҟоума? – ҳәагьы аӡәы ибжьы аагеит.
– Ҳаи, сыҟами! – иҳәан даадәылҟьеит аԥшәмагьы.
Шаҟа игәы иахәазеи Џьарназ иуа бзиа Кәҷыта иааира.
– Аригьы уҭаца лоуп, шәеибадыр! – иҳәеит иԥҳәыс лзы Џьарназ. нас ларгьы ус леиҳәеит:
– Ари зыӡбахә басҳәахьоу Кәҷыта иоуп. Арымаа Кәҷыта. Арии сареи ҳаиқәлацәоуп, ҳаихааӡалоуп. Аргәын Сеидыҟ иааӡамҭақәа ҳауп ҳҩыџьагьы. Ҳшыхәыҷқәаӡаз нахыс ҳаишьцылоуп, бзиа ҳаибабоит. Суацәа зегь раԥхьа дгылоуп – убас дысҭахыуп. иагьагьы былшозар аҳаҭыр игыбмыжьын с-Шькәакәа!
– Ҳаҭаҳмада дышԥаҟоу умҳәо, Џьарназ, Сеидыҟ дышԥаҟоу? – иҳәан дҵааит Кәҷыта аԥсшәа анеибырҳәа ашьҭахь.
– Сеидыҟ ибаргәузеи, ҿаа-ҿывҳәаҵәҟьа дыҟоуп макьана. Жәаха аҽы ирхәмаруан. иҟаиҵақәоз убондаз! Иқәгыланы ихәаԥшуан зегьы, дџьаршьон. Ма изакә ҽузеи иҽыхәа-иаҵәагьы! Уара акыр ҵуоу думбеижьҭеи?
– Имҵыкәа, хәышықәса ҵып шьҭа, – иҳәеит Кәҷыта, ииҳәаз дагьацәыԥхашьашәа.
– Ҟаҳ, иагьзлаучҳазеи, уанаџьалбеит?! Уи акәзаап дызсазҵаауа сибацыԥхьаӡа: «Кәҷыта дышԥаҟоу, иҟазшьоузеи, иуаҩышьахазеи?» – ҳәа. Хәышықәсагьы думбаӡацзаап! – иџьеишьеит Џьарназ. – Саргьы сеилахоуп мыцхәы, аха ыҩмз-хымз дсымбар дыгәхьаазгоит…
– Шәеизааигәоуп иареи уареи, – иҳәеит Кәҷыта, – иаауҭаххар унеины дубоит, ҩба-хԥа қыҭа роуп ишәыбжьоу. Сара дысцәыхараӡоуп. Акысгьы, џьара сцо саауа сыҟам, сеилахаӡоуп. Сан дажәит, илылшом шьҭа, сара сымацара сакәхеит, сзаҵәуп.
– Ак уасҳәашан. Мшәан, уззыԥшузеи, назира ҳәа Ҟаԥшьаа рҭыԥҳак дҳәаны дузтәамзи? Исаҳахьан уи шәыӡбахә сара. Дзааумгацзеи уажәгьы?
– Аиеи, аиеи, дзааумгаҵәҟьозеи, уан аҭакәажәи уареи  шәымацара шәеидхалеитеи? – лҳәан дазҵааит аԥшәмаԥҳәысгьы акҿаҩраҿы дыкҿагыланы рхәы ахьыҟалҵоз. – Дрыцҳами уан аҭакәажә?!
– Ус ауп, бхаҵкы сцеит,  аха имариамхеит Назира лаагара. Иамуит, – иҳәеит дыԥхашьашәа ибжьы ларҟәны Кәҷыта.
– Ыы, дахьхәыма? Ажәа улымҭахьази? – дҵааит Џьарназ.
– Дахьхәыз иаҩызами, дааҟәымҵӡакәа аҿҳәара иахлырԥалозар?! Зны акы дазыԥшуп, даҽазны – даҽакы. Ари лҳәан – иҟасҵеит, ани лҳәан – уигьы насыгӡеит. Уажә илҭаххаз ауп сара сзын игәаҟраҵәҟьахаз! Убри ауп уажә уара уҿы саазцазгьы.
– ҳы… – дааԥышәарччеит Џьарназ – убас гәаҟрак уаанамцар, даҽа хышықәса сымԥынҟа уқәларымызт уара избо. Иҳәа угәаҟра! иҟалазеи?
– Арыш Хабыгә иҽеиқәа-ду умбахьеи, Џьарназ? – дҵааит Кәҷыта.
– Ааи. Хабыгә и-Џьара ззымдыруада! Нас?
– Жәаха Аацы чарак аҿы дыҟан, убри аҽы ирхәмаруан Хабыгә. Саргьы сыҟан уа, избон иаҟазшьоу. закә ҽы бзиоузеи уҳәарауазеи! Иссируп, иссир!
– Аԥшӡара икны иагоит иалаухәузеи. Нас, нас? Убри аҽы лҭаххама уажәы Назира?
– Уи ауми! «Убри уара иутәны, ухаҭа уақәтәаны иурхәмаруа зыҽны узбаз аҽныҵҟәьагьы суццоит» – лҳәеит.
– Ҳаи, ассир лҳәеит убама! – иџьеишьеит Џьарназ. – Нас илоуҳәазеи аҭакс?
– Иласҳәозеи? Лҟазшьақәа уздыруам азоуп ус узҵаауа. Ацәажәара – башоуп уи лҿы. Аҽоуп ара шьҭа ԥсыхәас исымоу, уаҳа акгьы.
– Уи ус акәыз, аха… Хабыгә иоуп ҳәа сыҟам уи. Аԥара, ашьара шаҟаҩы идыргалахьоузеи сара издыруаны, аха иҭиуам.
– Изымдыруеи! – иҳәеит Кәҷыта. – Сизымцеи сара Хабыгә! Ауаа идызгалт, аԥара, арахә иагьа иҭахызаргьы сҳәеит, сгәаҟра зеиԥшроугьы илымҳа инҭысшьит, аха дымԥсуанда! Имуит.
– Иуам, иуам, издыруеит, – иҳәеит Џьарназ. – Иҭиуам уи абас иԥсы злоу иҿы. Хабыгә итәы уажә избама? Мап аниҳәа – малуп. «Ажанаа иикыз – икит» ҳәа ззырҳәаз диҩызоуп.
– Избоит шьҭа уи саргьы, – илахь ааиқәиҵеит Кәҷыта, – башагьы сызгәыӷрызеи шьҭа.
– Аиеи. Ҟалашьак змам усуп уи, – иҳәеит Џьарназ. Кыраамҭа итәан ҿымҭкәа ихәыцуа аҩыџьагьы.
– Акоуп шьҭа ԥсыхәас исымоу, – иҳәеит Кәҷыта ихәыцра даалҵны. – Сақәӡуазаргьы сақәӡааит убри! Усгьы Назира лыда схәарҭам. Иҟалалакгьы ҟалааит.
– Иуҳәарцы иуҭахузеи, Кәҷыта? Иухәыцзеи ԥсыхәас? – дҵааит Џьарназ. дааҭгылан дӡырҩуа далагеит аԥшәмаԥҳәыс Шькәакәагьы.
– иӷьычтәуп пҽы, – иҳәеит Кәҷыта. – Уаҳа ԥсыхәа аманы избом уи сус.
– Даараӡа иуадаҩуп уи. хабыгә дхагахоит иҽы бзиахә ицәырӡар. дыԥсаанӡа дашьыҭмҵӡакәа дашьҭазаап…
– Знык исԥыхьашәар, уи изыԥшаарым иалоухузеи: адамыӷ сыԥсахып, аԥшшәыҵәҟьагьы… Издыррым ибаргьы, – иҳәеит Кәҷыта дааԥышәырччан. – Аӷьычроуп аус злоу амзар…
– Цәгьа иҷаԥшьоит Хабыгә иҽы. Акыс, илацәагьақәа роуп икаамеҭҵәҟьоу. Уаарԥыхьашәар уеимыржәжәоит.
Анеирҭақәа, ааирҭақәа сурбар – снеип сара убарҭ алақәа срымбакәа. Усыцнеи, ЏЬарназ, сиырба амҩақәа!
Акраамҭа ҿымҭкәа дхәыцуан Џьарназ, нас даацәажәеит:
– Уара уахьцо егьыҟам уахь. Ацара анакәха, сцап сара. Ас иахьыҟоу имцхәу дԥырхагоуп. Уара амҩақәа анеирҭа-ааирҭақәа уздырам, ари алашцьараха иусрбеит ҳәагьы, цқьа урықәымшәар ҟалоит. Унха аҩны. Сара сымала сцап, исылшалакь убап.
– Ишеиӷьу, ишеиӷьу… – даақәшаҳаҭхеит Кәҷытагьы.
– Ҳасас-бзиа акриҿаҵаны дышьҭаҵа, с-Шькәакәа, – иҳәан дҩаҵҟьан иҽааирхиеит ацаразы.
– Умцан, сгәы исанаҳәо хәарҭам… ухала уҽдуршьуеит… умцан, – лҳәеит Шькәакәа.
– Бымшәан, с-Шькәакәа, акгьы сыхьуам, – нас асас ишҟа даахьаҳәит: – уара уааԥсоуп, Кәҷыта, какалк укры уԥсы шьа, ушьҭаланы уцәа. Угәы ҭынчыз, саагылеижьҭеи сымӷьычыцт, аха уара узы схы сышԥеигӡари?
Иаацәылашоны, аҽқәа нҿаҳәаны дааин, ԥшьшьаала асас димырҿыхаразы ҟытбжьык мыргакәа ашә аартны дааҩнашылеит иҩны. Иуаӷоу иҩны дааҩнашылааит ус! Уаӷеимшхаран ила иабаз: акәакьҭаҿы харԥзаҵәы, иара уигьы еихьыжәжәа-еикәыжәжәа, лыхцәы еилажәжәа илықәыԥсаны, аԥенџьыр дадтәаланы лылаӷырӡ лыкәааша аҵәуара даҿын Шькәакәа. лааигәара иҟаз лиарҭаҿы – лыхчы, лхыза, лцәарҭаларшә, лгәабан уҳәа зегьы хыла-гәыла еиларҵәи иқәжьын. Арирахь даахьаԥшзар – ииарҭаҿы иҽеиҵҳәа дықәиан дыцәан исас Кәҷыта. Игәы аҵанӡа иналҵәрааит Џьарназ. Еиликааит ара ацәгьара шыҟалаз. Днеины дааихагылан, зны ԥыҭраамҭак, ҿымҭӡакәа дихәаԥшуан, нас дааирҿыхеит исас:
– Угыл, Кәҷыта, иаазгеит Хабыгә иҽы! Угыл! – Кәҷыта илацәа аахитзар – Џьарназ дихагылан. Знызаҵәыкгьы дынхьаԥшит акәакьҭахь, Шькәакәа лышҟа, нас дҩаҵҟьан иаарласны иҽааилеиҳәеит, ажәакгьы аҳәашьа дақәымшәакәа.
– Цқьа ишаанӡа аӡәы иумырбакәа ига иузаазгаз аҽы. Усҭ уҟамчы! –инаииркит.
Кәҷыта иҟамчы ааимихын, уаҳа акгьы изымҳәакәа ашә аартны дындәылҵит.
Аҽқәа руакы днақәтәан, руак ивакны ашҭа дааҭыҵын амҩа днанылахьан:
– Уаангылишь, Кәҷыта, ажәак уасҳәашт, – иҳәан ҿааиҭит ЏЬарназ. дааҭгылт Кәҷыта. Днаскьан, днеины уи днаидгылеит Џьарназ.
– Усасуп. Уаҳа иуасҳәо сымам Кәҷыта. Акызаҵәык суҳәоит, убри нагӡа «аламыс» ззырҳәо акыр угәы аҵан инханы иҟазар. Абри аҽы ахьноугаша инаганы ишуҵәахлакь – уизца ҳабаӡӡеи, ҳзааӡаз Аргәын Сеидыҟ. иаҳәа уаха уареис ареи иаҳзеибауқәаз зегьы ак мӡакәа. Нас уаҳа уара уҿы ус сымам. Иҟауҵауоу ишуасҳәаз? Исуҭоу ажәа?
– Иуҳәаз саҳаит Џьарназ, сшыбзоу сыԥсуп шьҭа сара, аха… Иусҭоит ажәа.
– Уца нас шьҭа! Инагӡа умҩа.
Кәҷыта дцеит. Дахьнеиша днеин иҵәахит иааигаз аҽы. насгьы аангылашьак ҟамҵакәа дизцеит аҭаҳмада Аргәын Сеидыҟ, Џьарназ ажәа шииҭахьаз еиԥш. Дахьнеиз, иҳәеит акакала иҟалаз зегьы ак мӡаӡакәа, Џьарнази иареи ирзеибауз. рабаӡӡеи иашҭаҿы акәын иахьеицәажәоз арҭ. Кәҷыта ииҳәашаз зегьы ҳәаны данаалга, иабаӡӡеи днеиҿаԥшит. Аха аҭаҳмада иҿаԥшылара ицәыхьанҭахан ихы лаирҟәит. Ԥыҭраамҭак ҿыруҭамызт аҩыџьагьы. Дхәыцуа дгылан Сеидыҟ ҿымҭкәа, иҭаҭыныжәга дахауа.
– Абра сузааны иуасҳәарц ажәа сымихит Џьарназ, – даацәажәеит Кәҷыта.
– Иқәнагаҵәҟьаны иудиҵеит уи Џьарназ, – иҳәеит аҵыхәтәаны Сеидыҟ. – Иқәнагаҵәҟьаны уааишьҭит сара сышҟа, сара узааӡаз сышҟа, избан акәзар, уара иууз аламысдара уара умацара уакәӡам изхароу: еиҳаракгьы сара соуп; усзымааӡазаап. Уара уанысааӡоз исыгхақәаз рацәаӡазаап. Уара ас ануу, Џьарназ ақәнагаҵәҟьа ихәыцит, аха саргьы… – иҳәан, икьарахәгьы ҩҭиԥааит Сеидыҟ. Ихы ларҟәӡаны дгылан, аха уи гәеиҭеит Кәҷыта. «Сишьааит, иагьсықәнагоуп» – ааиӡбеит азынказы иара, насгьы илацәақәа хҩаны дыԥшын уажәы-уашьҭан ҳәа… Ус, игеит ахысбжь, Кәҷыта илацәақәа даныҩарыха, аҭаҳмада Сеидыҟ деизҟәыҿны агәараҳәа дкаҳауан. Уи икьарахә ихы иладкыланы иҭаирцәызаап, иаргәҵысҭа инацәхыкны иԥаҵа ашлара ырҟаԥшьуа ахәхәаҳәа аҿынанахахьан ишьа.

Аб

Ҭаркьыл Шьааб Анхәа дынхон, нхаҩ бзиак иакәын. Иԥазаҵә Ардашьын ихьӡын. Ардашьын дшыхәыҷӡаз иан дыԥсит азы, иаб иашьцәа ракәын аиҳарак дзааӡоз. Дшыхәыҷӡаз дахьеибахаз акәу, изхароу здыруада, аҷкәын иаҩцацәаны дырқьынцыцны драаӡеит. Ииҭаххалакь ирҭо,  ииҳәалакь руа – дыбжьырхт. данарԥысха илеишәа бааԥсӡахеит.
Ҽнак, иаб дыҟамызт, имацара аҩны даанхеит. Рыҩны ааигәара амҩахәасҭа игаз ала, ашәа ҳәо, аҟәҟәаҳәа иыхсуа имаҩсуан ҽцәақәак. Урҭ, ҭацаагацәан, Аацынтә ицон ҭацаагара Ешыраҟа. Ардашьын игәы иалсит урҭ игәашә аԥхьа ианиасуаз ашәаҳәара иахьаҟәымҵыз. Ирықәҿиҭит:
– Шәарбану ашәа ҳәо ара имҩасуа?
– Иууазеи, арԥыс! Иҟамлои ара ашәаҳәара? – иҳәан ацынхәра ҿааиҭит изаҳаз руаӡәы.
– Шәаҟәыҵ ашәаҳәара, наҟ хара шәнаскьаанӡа! – дҩарықәҟааит Ардашьын, иҽырзажәны, насгьы икьарахә ааҭихын, аҵықьҳәа дҩарылахысит.
Арҭ ирылагылан инеиуаз амаҳә иҽы ахыҵәҟьа иҭашәазаап ахызаҵә, агәараҳәа иҩкаҳаит. Амаҳә икьарахә ааҭиԥаан, уаҩ дааизыбзиамхаӡакәа, Ардашьын инаиқәкны дхыст. Ардашьын игәы ахы ыҵшәан, иаразнак акәхеит, асофаҿ дахьгылаз дыҩхышәҭын, дыԥсит. Арҭ ахысбыжьқәа анраҳа, еизеит ааигәа-сигәа иҟаз ауаа. Аҳәсақәа аҳәҳәара ҭарҵеит… Ардашьын дызшьыз д-Гәынбан, аҭацаагацәагьы бжаҩык Гәынбақәан, Аҷандаратәқәан.
Ас ацәгьара аныҟала, аҭацаагацәа хынҳәын рышьҭахьҟа идәықәылт, аха «ҳашьа дызшьыз дышԥаҳашьҭуеи?» – рҳәан, хәадҟала ирыкәшан ацәгьа уны ицоз рымҩа ԥырҵәеит Ҭарџьылаа Ԥсырӡха аӡаҿы. Ишакәхалакь дыркит ашьа зуз а-Гәынба. Анхәа даарган деиқәԥах дҿаҳәаны дҭаркит.
Аҷандара, Гәнаа, ас иҟалаз анраҳа, рашьа дҿырхырц изылшоз зегьы ршәақьқәа шьҭыхны иааин, Ԥсырӡха аӡы нырцә иадтәалт. Арахь, аарцә ршәақьқәа кны инадтәалт Ҭаркьылаагьы.
– Дҳашәҭ ҳашьа, акәымзар, ицҟьа иаагоит шәқыҭа! – ҳәа ҿырҭит Гәнаа.
– Шәааи, дыжәга шәхацәазар! – рҳәеит аарцәҟа итәазгьы.
Еиҿатәеит ар реиԥш наҟ-ааҟ ауаа рацәаҩны. Уажәымзар-уажәы аибашьра иалагарц егьрыгмызт. Ус, дааит Самырзаҟан иҟаз Ҭаркьыл Шьааб, Ардашьын иаб. Шьааб длеит иҩны, иԥа ихьыз ибеит. Ауацәа, аҭахцәа дрызҵааит, иҟалаз-инылаз зегьы еиликааит цқьа. Иԥшын зегьы, ииӡбозеишь Шьааб, иҳаиҳәарызеишь ҳәа. Шьааб аӡ-нырцә итәаз ауаа рзишьҭын дрыԥхьеит. иааит Гәнаа рахьынтә хәҩык ахацәа. ҭаркьыл Шьааб иашҭаҿы еизеит ирацәаҩны хар змамыз ауаа.
– Ҳнапаҿы дыҟоуп, дҿаҳәоуп ашьра зуз. даҳшьуан уажәаԥхьагьы, аха уара уаара ҳазԥшын. Ҳилгап уажәыҵәҟьа азин ҳауҭозар, – рҳәеит Ҭаркьылаа.
Дхәыцуа дгылан акыр Ҭаркьыл Шьааб.
– Даажәг арахь, дысшәырба сԥа дызшьыз! – иҳәеит Шьааб аҵыхәтәанӡа.
Ицаны дааргеит ашьра зуз Агәынба. Акраамҭа дихәаԥшуан Ҭаркьыл Шьааб иԥазаҵә дызшьыз ауаҩы.
– дыԥшәыртла! – иҳәан, дааԥдыртлеит иҿаҳәаз арԥыс. ҿымҭкәа ихы ларҟәны дгылан ашьра зуз.
– Ишәасҳәо жәдыруоу, сашьцәа ҭаркьылаа? – иҳәан Шьааб, ишҩаҵҟьара еикәша игылаз иашьцәа даарылаԥшит. Урҭ зегь бџьарла ихиан. – Сыҷкәын ихала ихы ҭаирхеит, сара ара излеилыскааз ала. Гәаҟрак имаӡамкәа, мчыла иара иаџьал ааиаанӡа даԥылеит уи. Харада-барада, ҽыҵгак ыҟаӡамкәа дааҵҟьан дшәылахысит. насыԥшәа, уара уакәымкәа узықәтәаз уҽы иаахан инуҵыԥсаа ицеит. Сыҷкәын даҳзымааӡеит шәаргьы саргьы! Дышхәыҷыз анапы игхеит, ахылаԥшра имоуит, қәнагала дааӡамхеит. Мыцхәы игәшәымшә ҳҳәон, ииҭаххалакь, ииҳәалакь ҳахыԥомызт. Ишакәхалакь – мыцхәы дырқьынцыцны дҳааӡон, илеишәа бааԥсхеит. Ауаҩы илаиҵаз ауп иааирыхуа! Иламысым уи! – Шьааб ацәажәара даҿын. Ҿырҭуамызт егьырҭ уаҟа игылазгьы.
– Уаб дыҟоума, арԥыс? – иҳәан дҵааит Шьааб, ауаҩшьра зуз ихы наиқәкны.
– Мап, саб дыԥсхьеит, – иҳәеит арԥыс аарлаҳәа, ибжьы ларҟәӡаны.
– Иумада ҭынхас?
– Сеибоуп сара, аӡәгьы дсымаӡам, сзаҵәуп, – иҳәеит ибжьы зынӡа еергьҳәа иааҭкааны.
– Иухьӡзеи?
– Ардашьын!
– Ардашьын, уҳәоу? Уаргьы Ардашьын ухьӡну?! – иҳәан, иџьашьаны дҵааит Шьааб.
– Ааи, Ардашьын сыхьӡуп…
Шьааб дахьгылаз даахәыцны ҿааиҭит:
– Сԥазаҵә, ихаара-ихарам, душьит иахьа. Сзаҵәхеит ишубо шьҭа. Ԥас уҟасҵар ԥак иеиԥш усызныҟәару, дад? Уақәшаҳаҭума сԥа ицынхәрас уҟаларц…
Зхы зқәыжьны игылаз арԥыс ахьышәҭҳәа дҩышьамхнышлан Шьааб икәымжәы акалҭ днагәӡит.
– Умаҵ зулап уԥсы ахьынӡаҭоу! Саб иеиԥш узбап, ухаҵкы сцеит, ԥа цынхәрас судкылозар, – иҳәан, ибжьы ааҭикааит арԥыс.
– Угыл, дад, нас сгәыдкыл! – иҳәан, инапқәа ааикәыршаны дааигәыдиҳәҳәалт Ҭаркьыл Шьааб, ҿыц ԥас иҟаиҵаз арԥыс.

Ажәлар рҵеи

Аԥсны Асовет мчра анышьақәгыла раԥхьатәи ашықәсқәа рзы акәын. Гәаҟрак дақәшәан, зықәрахь инеихьаз нахҩык Аҟәаҟа дааит. Иӡбеит ашшыԥхьыӡ алеиҵарц «зегь иреиҳаӡоу аначальник» ихьӡала. Ус еиԥш Аԥсны иҟаз Нестор лакоба иакәын, изыгәдуны ажәлар рҿы Ҷнагә ҳәа изыԥхьоз.
Аҭаҳмада еиликааит «зегь иреиҳаӡоу аначальник дахьынхоз, аха аҩны диқәымшәеит. Дызлааишаз амҩаҿы дгыланы аԥшра иқәшәеит.
Акраамҭа дыԥшын. дааит лакоба. Аҭаҳмада уи даниба, длышьамхнышлан, ашшыԥхьыӡ иикыз уи иахь инаирххеит:
– Суҳәоит, дад, ҳаиҳаб ду, уаԥхьа абри сышшаԥхьыӡ, усыцхраар, ырцҳак соуп.
Лакоба дшанханы дыԥшуан.
– Узышьамхнышлазеи? Угыл абыржәыҵәҟьа! Угыл! – иҳәеит Нестор.
– Мап, мап, Ҷнагә ухаҵкы, – аҭак ҟаиҵеит аҭаҳмада – сгылаз сшьамхы арсны… Сышшыԥхьыӡ усҟан иаҳа уахаҵгылоит…
– Саргьы уара уеиԥшҵәҟьа сынхаҩуп, – иаркьаҿны иҳәеит лакоба. – насгьы уара акыр уқәрахь унеихьеит, уеиҳабуп қәрала сара саҵкыс. Уҩагыланы исаҳәа усс узықәшәаз.
- Мап, сара сгылом абри сқьаад уаԥхьаанӡа, – иаҿаиршәит аҭаҳмада.
Ари ахҭыс ҟалеит аҽнышьыбжьон, ауаа рацәаны изныз Аҟәа амҩадуқәа урак аҟны. Избаз-изаҳаз ауаа рыднагалеит. Иԥшын ирылибахуа аабандаз ҳәа. Аҭаҳмада дшымгылоз агәра анига, лакобагьы ишьамхы арсны дҩагылан ҿааиҭит:
– Уажәшьҭа ҳаиԥшуп, уаргьы-саргьы. Иаага уашшаԥхьыӡ, исаҳәа узынҟьаз-узынԥаз.
Ари збаз ауаа аҭаҳмада изҿырҭуа иалагеит:
– Угыла уара, иҟоуҵозеи? Ҳара ҳ-Чнагә ишьамхы арсны дургылеит! Угыл!
Аҭаҳмада дыԥхашьԥахҵо дҩагылан Нестор дицны иҩны дныҩналеит.
Адәахьы игылаз ауаа акраамҭа иалацәажәон рыбла иабаз.
– Ауаҩы шаҟа ихшыҩ дуу, убриаҟара иламысгьы дууп, – иҳәеит уаҟа игылаз аӡәы. – Ҳара ҳ-Ҷнагә марцхалк иадамхаргьы илам аԥагьара. Уи ажәлар дырҵеи иашаҵәҟьоуп.

Ақәыџьмеи асыси

Дәык аҟны ауасақәа ҳәуан. рааигәара ахьшьцәа аҿарпын арҳәо итәан. Алақәагьы насҭха рҽырҭынчны ицәан.
Убри аамҭазы қәыџьма млашьк ауасақәа ахьҳәуаз иаарывагылеит.
– Акы уԥшаауеит сгәахәуеит? – иҵааит ауасақәа ирылҵны игылаз асыс.
– Аҳаскьын ԥшқа сыԥшаауеит. Уара иумдыруеи, аҳаскьын иаҵәҟаҟараӡа, иқашәқашәо иахьыҟоу адәаҿы аҳәра зегьы ишреиӷьу. Уа узхара ҳаскьын ыфаны ӡыхьк унаҿыхәар – уи аҵкыс еиӷьу иҟоузеи! – аҳәеит ақәыџьма.
– Ишызбо ала, уара акәац чысхәыс иумамзаап. Уааи, ҳаишьцәазааит, ҳаицыз иахьарнахыс уаргьыс аргьы, – аҳәан, асыс ақәыџьма иацҳәуа иалагеит.
Ақәыџьма хәыҷы-хәыҷла асыс наскьанаго, иахәмаруа иалагеит. Ишахәмаруаз, ақәыџьма аԥсыцәгьара азаан, асыс аашьҭԥаа абна инылабгеит.
(Абга ахәыжә аԥсахуеит, аха ацәаҩа азыԥсахуам).

Џьабаала ирҳау

– Уажәшьҭа ухәыҷым уара, ухала ухы ныҟәугартә уҟоуп. Уца, ухы ахьынахоу, уашьҭала учахә арҳара. Уагьыхынмҳәын аҩынҟа, мааҭк иадамхаргьы, ԥара умамкәа, – абас иеиҳәеит ҽнак аб иҷкәын.
Аԥа, иаб иажәақәа атәамбашәа дааԥышәырччан, дындәылҵны дцеит. УАҩы аашьаҩык иакәын иара, џьара уск зуп ҳәа игәы иҭамызт.
Аҽнынтәарак дгәеигәеиуа ддәықәын, ахәылԥаз даагәарлеит аҩныҟа. Дҿылхит иан, аԥҳәыс  гәыԥшьагьаҭҳа: жәа-мааҭк аԥара илҭеит маӡала.
Аб урҭ аԥарақәа ԥыжәжәаны илкаиԥсан, ус ҿааиҭит ибжьы рӷьны:
– АРҭ аԥарақәа уара уакәӡам изырҳаз. Уца наҟ усԥырҵны, сыла уәоумырбан, ҟәрышьк иадамхаргьы, уара унапала иурҳаанӡа!
Аԥа ииҳәара иҿамшәеит, иазҳәада иаб арҭ аԥарақәа иара ишимырҳаз?..
Аҽнынтәарак еиҭах дҳалиуа акрыфарҭақәеи акаҳуажәырҭақәеи дрыҵан. Ахәылԥаз, иышҟаиҵац, аҩынҟа даахынҳәит. деиҭаҿылхит дзықәгәыӷуаз иан. Аԥара шилҭац еиҭа илҭеит.
Иаб иаԥхьа днагылан, иџьыба иааҭыганы:
– Усҭ, саб, абарҭ аԥарақәа сара сџьабаала исырҳаит, – иҳәан, аԥарақәа наииркит.
Иԥыжәжәаны инкаиԥсеит аб еиҭах арҭ аԥарақәагьы. ԥаса аԥарақәа анииркыз ииҳәаз иҳәахт уажәгьы.
Ииӡбарыз издыруамызт аԥа. Иалидыраазеи иаб арҭ аԥарақәагьы иара иџьабаала ишимырҳаз.
Ахымш раан уи иӡбеит, иагьиашаҵәҟьаны, џьара ус куны, аԥара ирҳарц. Амахәҿа ӷәӷәақәа ируша рмоур ҳәа ушәо, аԥхӡы илхны, дкараха ахәылԥаз аҩныҟа дхынҳәит арԥыс.
Иаб днаидгылеит!
– Усҭ, аа, – иҳәан, инаииркит иџьабаа иалҵыз аԥарақәа.
Аб урҭ ааимихын, иԥижәарц иҽыназикит. Аха убри аамҭазы иҷкәын, излаидимбалацыз ала, аҟыԥҳәа инапы даамҵасын, арҵәаа ааҭиргеит:
– Иҟоуҵозеи? Иԥумжәын! иахьантәарак аус зуан сара абарҭ сырҳарц азыҳәан. Аа, урыҵаԥш снапсыргәыҵақәа, уажәгьы ибызбызуеит! – иаб дныҵаирԥшит инапсыргәыҵа. Убасҟан аб дааԥышәырччан, ус иҳәеит:
– Абыожәшьҭа агәра згоит уара уџьабаала ишурҳаз. Уԥхӡаша адуп азыҳәаноуп абас узахӡыӡаауа

Ашәаргәында

Ӡыкәр, данхәыҷӡаз инаркны, ианду длааӡон. даныҩеидас дылган ашкол дҭалҵеит. Аашьара иламызт Ӡыкәр. Ирҵаҩцәа иаарҳәоз зегьы наигӡон, акы дахыԥомызт. Урҭ ишиарҳәоз еиԥш, есышьыжьымҭан ииарҭа дшаалҵлакь ицәарҭа аарҽеины, зегь раԥхьаӡа иҿы иӡәӡәон, ибаҩ ирҵәуан. Уи есымшаггьы игәы ԥыруа дҟанаҵон, имахәҿақәа арӷәӷәон, насгьы ианду дгылаанӡа илыдигалон амҿы, аӡы уҳәа убас аҩнарҭа иаҭахқәоу зегьы.
Урҭқәа данаарылгалакь, ҭынч даатәон ишәҟәқәа кны. Цқьа иҽазыҟаиҵон ашкол ахь ацара: иԥишәон, игәеиҭон иахеижьҭеи ииҵози ииҩқәози ирыгыу-ирыбзоу.
Убас, ҵаралагьы, ҟазшьалагьы есааира иаҳа-иаҳа дшеиӷьхоз, изҳаит аҷкәын, ддухеит, жәаҩа шықәса ихыҵуа дҟалеит. зегьы ддырҽхәон, дызҭахыз ргәы ҟаиҵон, иандугьы диеигәырӷьон сыҷкәын дыбзиахеит ҳәа. иаашьаны иззымҵоз аҷкәынцәа иҵашьыцуан.
Амала, ус аӡәгьы дақәымгәыӷӡо, дызҭахыз зегьы ргәы еихьнашьуа, гра бааԥсӡак аҷкән идырбало иалагеит – ашәара.
Аҩнаҭа хаҵак дыҟаӡамкәа длааӡон, диеигӡацәаны илбалакгьы зегьы дрыцәлыршәалозу, изхарахалакгьы дшәаҩхеит Ӡыкәр! Бжьы бааԥсык иаҳар – дырҳауа, иахьаҭахыугьы, иахьаҭахымгьы игәииҽанны, иахьабалакгьы дшәаԥырҳаԥуа иаахәлар, ишаалашьцалакь дшәаны адәахьы дыздәылымҵуа дыччархәхеит. Иҩызцәа деибадырбо, ихыччо иалагеит. Урҭ цқьа изызмҵоны иҵашьыцқәоз аҷкәынцәа ракән.
Ҭыԥ ирҭомызт: «Шәаргәында!» «Шәаргәында» ҳәа харанатә иқәҿырҭуа, аҟырҟырҳәа ихыччон, игәы инықәсуан, ицәхасуан, шьапҿаршә изыруан, аҳәынҵәа дыларыжьуан…
Есыуаха имаҭәақәа рыӡәӡәара дзахәомызт ианду аҭакәажә. Акысгьы, дара игәнылгон абни игра бааԥсы. Бжеиҳан уахынла дзыцәомызт, убри дшазхәыцуаз, дышәҵәуоз илыршон.
Ҽнак, мҽышак аҽны, шьжьымҭанк имаҭәа цқьақәа ааишәылҵан, акрыфара ианалага, даалыртәан ус иалҳәеит: 
– Нан, сымш, иахьатәи амш аԥсшьарадагьы изызкыу удыруоу уара узы?
– Ы-ы! Изызкыузеи, нанду, уаҳа? – дҵааит Ӡыкәр.
– Иахьа уара уаниз амш ауп: нанҳәа жәаба! Иахьа – жәаха шықәса урылган, жәиԥшь унарҭагылеит. иудысныҳәалоит, нан, иузҳааит иҵагьы, уԥсынҵры духааит, аныҳәаԥхьыӡ угымхааит! Сукәыхшоуп, нан!
– Нас, ус акәзар, аӡәык-ҩыџьак сҩызцәа саарыԥхьап! – иҳәан, дгәырӷьаҵәа дааҵҟьеит Ӡыкәр.

– Ибзиами, нан, ишьахәуп уигьы, – лҳәеит ианду, –  аха уи уашьҭан ҳахьӡап. Уажә зны сара акы уасҳәараны сыҟоуп умацара. Уара уда даҽаӡәы иаҳар сҭахым уи. Уабду иуасиаҭ ауп иуасҳәараны иҟоу.
– Ы-ы! Уажәраанӡа изсабымҳәазеи, ус акыҟазаргьы? – иҳәеит иара.
– Иҟалозма, нанхеит! Иахьанӡа иуасҳәар сақәиҭымызт. Ус иуалны исыдиҵеит иара данԥсуаз, – лҳәеит нанду.
– Нас исаҳәа изакәу? – иҳәеит дазыҳаҵҳаҵауа иара.
– Ҭынч уаатәаны уаасзыӡырҩ. Ссирӡак уасҳәараны, хазынаӡакгьы усҭараны сыоҟуп, уабду даныԥсуаз иуасиаҭ иалаҵаны иузынижьыз, – абри лҳәан, днеины ашәындыҟәра ду ахҩа дҩахан иааҭылхит чықьмаџьа хәҷык. Ачықьмаџьа ахҩа аалыртын, уахьынтә макәанк ааҭылхит, иӷәӷәаны шашәала ахы ҿаҳәаны. Ашашәа ааԥлыртлан, иааҭылхит барфын-чабрак акы ылаҳәаны. Ачабра ааԥлыртлан иаагәылылхит ацәашьаршь акәршаны акы. Убри ацәашьаршьгьы анааԥлыртла – иаацәырҵит амзаҿа асахьа аманы шәҟәҭаӡк ԥшӡаӡа. Асахҭан изҭаӡахыз ҟаԥшьын, асырма ҟаитан  аҵдан.
– Ҟаи, ассирҵәҟьа сзынижьзаарын сабду, сара исыздырӡомызт акәымзар! – иҳәеит даахыччашәа Ӡыкәр.
– Ус уахымыччаӡан, нан, – лҳәеит лара маҷк лгәы иаалырсны. – Ус изхыччара акы акәӡам ари, иудыруазар. «Аҳаҭхәжә иҭоу умбакәа уахымччан» ҳәа ажәа изалоугьы абарҭқәа рзы ауп.
Ӡыкәр дааԥхашьан, иҽааиқәикит.
– Ихазыноуп, нан, ари! Ихазынаӡоуп, атәы цқьа иуздыруам акәымзар, – лҳәеит лара, дырҩегь инарҳәы-аарҳәуа дахәаԥшуа.
– Ы-ы! иалоузеи, ыбмҳәои, иара хазынарас? – иџьашьаны длазҵааит Ӡыкәр.
– Абри жәларык ақәӡхьеит, нан, иара еимакуа, – лҳәеит ианду. – Ҩышә шықәса рылахыс Аџьамсҭантә иаанагеит Нхыҵ – Ашәыҟа. Иеимакуа, еимырдо, иагьақәибарԥсуа ирыман уаатәи ахацәа ӷәӷәақәа…
Аҵыхәтәанӡа уа, Ашәы, измаз аӡә иӡбахә рҳәеит, Аџьгьери-иԥа Қәчуқә ҳәа хаҵаӷәӷәак. Убри ихәда иахшьын абри ҩажәаҟа шықәса. Урҭ аҩажәа шықәсагьы Қәчуқә иеиԥш хаҵа ӷәӷәак дыҟамызт, рҳәоит Ашәы. Ус иаҟазшьоуп ари: зыхәда ихшьу уаҩ дизааиуам!
Убри аламҭалаз ҳ-Аԥсны дыҟан уама згәаӷьуаз арԥыс ӷәӷәак Кәҿ Капыта ҳәа, Ҵабал дынхон. Абасоуп ҳәа абри аӡбахә аниаҳа, дашьҭаланы дцеит Ашәыҟа. Хымз убри дашьҭаныҟәеит, излаиԥыхьашәа здырхуада, ииулакь иааигеит абри, абрахь Аԥсынҟа.
Жәохә шықәса абри ихәда иахьынӡахшьыз Кәҿ Капыта иеиԥш хаҵа ӷәӷәа дзыҟамлеит ҳабжьыуаа рҿы.
Ус, бзыԥынгьы инаҩит абри аҭыӡшәеи Кәҿ Капытеи рыӡбахә. Бзыԥҭа ақыҭан дынхон арԥыск, Инаԥҳа Кьагәа ҳәа. Даараӡа згәыжәла бааԥсны иаагылаз аӡә иакәын уи. дашьҭаланы дааит Ҵабал. Мчыла ишизицәымгоз идыруан аҟнытә, хара-харала дишьҭаныҟәон Капыта, ишьҭра дхын дахьцалакь дизкылԥш-кылӡырҩуа. Ҩымз дишьҭаныҟәон; аҵыхәтәанӡа изымнашәалахан – дақәшәеит имариа: уахык, Капыта абри аҭаӡах ихәда иаахихын иҩнарҭаҿы иҽшикәабоз, игәиҽанӡамкәа Кьагәа длаиқәлан, ицәганы, иманы дцеит бзыԥынҟа.
Жәаа шықәса Кьагәа ихәда иахшьын абри. Кьагәа ихаҵашьа ҳәа Ашәангьы ирҳәоит, иудыруеит уаргьы. Убас Инаԥҳа Кьагәагьы дзырхаҵаз абриа уп!
– Ибзиоуп, аха сабду идызгалазеи иара? Изҭада? – дҵааит Ӡыкәр.
– Инаԥҳа Кьагәа даншьан, иаҳәшьаԥа иакәын уабду, – лҳәеит дааиҵамхаӡакәа ианду. Иеицныҟәалон бжеиҳан, бзиагьы дибон Кьагәа уабду.
Ҽнак, аҟрачқәа хыҵны Ԥсҳәы иақәлеит. Кьагәеи уабдуи убарҭ ишрабашьуаз рхи рыхәшәи нҵәеит! Ари зыхәда иахшьыз Кьагәа дзыцәшәоз? Дрыжәлеит аҟарачқәа хаха, жәалрык ихәахәеит, ицҟьеит… Аха дахьрақәԥоз изгәамҭаӡакәа иаҵдаз аҟаитан ԥҵәан ицәкашәеит. Уи ада данаақәха, имқәагьы кәадахан, дызгарыз ахыӷәӷәагьы иқәшәеит. Уабду Кьагәа дҩышьҭиԥаан, дганы дышьҭеиҵеит убра ҳаԥык аӡбахә, аҭоурыхгьы, иеиҳәеит иахьицәыӡызгьы.
Иқәлаз аҟарачқәа ахырцан, аибашьра анааихсыӷь, уабду дцан Кьагәа иахьиеиҳәаз дыԥшааит, иагьибеит абри ахькаршәыз. Сара сыда уаҩгьы издыруамызт абри аҭаӡах иара ишимаз. шамахамзар ихихуамызт, дахьцалакгьы ихәда иахшьын.
– Нас, абри акәзма изыбзоураз бабаду ихаҵарагьы? – длазҵааит иара.
– Аиеи, аиаша ҳҳәозар, – лҳәеит ианду лыбжьы ларҟәны. – Амала, уи аӡбахә, аҳаҳи аӡәгьы иоумҳәааит, нан!
– Ишаԥҟалои! – иҳәеит иаргьы. Нас иаалымихын, инарҳәы-аарҳәуа кыраамҭа дахәаԥушан. – Нанду, абри сыхәда иаахысшьыр, саргьы сымч азҳару?
– Нас ишԥа! – лҳәеит дааццакны ианду. – Умч азнарҳауеит, нан, уаҩы ишимбац ала. Анҭ, «Шәаргәында!» «Шәаргәында!» ҳәа иахьанӡа иухыччақәоз, иахьарнахыс ишәаны умԥахьгьы изымааиуа иҟалоит, абри ухәда иахоуҵар. Ихазыноуп, нан. ари! Ихазыноуп! Убри азоуп абри уара уабдугьы иуасиаҭ иалаҵаны изузынижьыз! Мамзаргьы, нан, шьҭа уара уқәла зықәлоу ас дшәо иуаӷоу дибааит! – «Аҷкән уакәм иахьарнахыс уара. «арыԥс» ҳәоуп ишузырҳәо! Арԥысгьы данарԥысха, ашәара иламзароуп! – иааимылхын ихәда инахылшьит. – Ахьӡ алоугааит, нан! – лҳәеит. – афырхаҵа узырҳәааит! – даагәыдылкылеит.
…Ӡыкәр, убри аҭаӡах ицәа инадлеижьҭеи, имчқәа ирызҳауа ишалагаз иара ихаҭагьы ибо далагеит. Иҽааирбаӷьан, анахь-арахь длеиҩеиуа иҩызцәа даарыаллеит. Дԥышәырччо дихәаԥшуан иандугьы.
– Уаргьы игәоумҭан, нан, умчқәа шрызаҳуа? – дҵааит лара.
– Ааи, ааи! Игәасымҭакәа, – иҳәеит дгәырӷьаҵәа Ӡыкәр, иаԥхьа игылаз аҟәардәгьы ҩышьҭиԥаан, ишилшз ала ишьамхы илықәикшан, иԥыххаа ицеит аҟәардә…
– Нан, нан, иҟоуҵозеи?» Иамоукыузеи аҟәардә? Иахьақәнагоу ауп умч ахьԥушәаша ҳәа, ари иамоукыузеи?
– Аиаша! Аиаша, нанду! – иҳәеит Ӡыкәр. Шьҭа издыруеит иахьԥысшәаша сымч: анс исхыччақәо аҷкәнцәа сылакьысааитишь! – даахәыцын, ус днарықәмақарит иара.
– Амала, нан, улеишәа бзиаз, ишыбзиац. Иуԥырхагам, зхала иуламкьысуа зегь раҳаҭыр бала. Уҭынчыз. Уара хара умамкәа аӡәы ихала дулакьакьозар, – «Усҟәаҵ, исымоукыузеи?» ҳәа иаҳәа. Ма, уидҵ, уца даҽаџьара. Уигьы иазымхакәа, мчыла ихы улаигало далагар – ари ахазына ухәда ишыхьшьу умырзакәа, ус иаҳәа, мчыла иара иеиҳа уара ушыӷәӷәоу. Хаала ирдыр ушицәымшәо. Уи иара ихаимҵакәа, дуеисуа далагар, – уиеис уаргьы, дкажь! Дусыр, уис  уаргьы! Амч ду шумоу, ушымшәогьы ирба! Нас даауҟәаҵып иарау аҵәҟьа. даҽазынгьы уаҳа изыгәаӷьрым. УИ збаз иара иҩызцәагьы рыхшыҩқәа аанагап.
Ус иниасит уи амҽышамш, Ӡыкәр ашҭаҿы имчқәа шԥишәоз… Адырҩаҽны ашкол аҿы аԥхьара иалагн ианоурыжь, Ӡыкәр ихыччалоз аҷкәнцәа дырҩегь амҩа изыркит.
«Шәаргәында!» «Шәаргәында» – иҳәан, дааины, дицәхасуа далагеит урҭ аҷкәынцәа иреицәаӡаз Џьегьым.
– Усҟәаҵ, суҳәоиот, – иҳәеит Ӡыкәр. – Сулакьысуам, исымоукыузеи?
– Ушәаргәындоуп уара, уаҳа иумактәузеи?! – иҳәеит Џьегьым.
– Сара, баша иаԥса?амкәа, аисра, ақәԥара ианакәзаалакгьы сеилаҳауам, уи акәхап уара суцәшәошәа узырбо. Соужь! – иҳәеит Ӡыкәр, иаарӷәӷәаны.
– Ииҳәақәо шәаҳауоу, ииҳәақәо? – инацәа наиқәикын аҟырҟырҳәа дыччо далагеит. иааччеит егьырҭгьы.
– Уара амч узҭада сара усцәымшәартә? – дҵааит Џьегьым.
– Агимнастика! – иҳәеит дааиҵамхакә Ӡыкәр, дзықәгәыӷҵәҟьоз ани ихәда ихшьыз акәын аха. – Уи уара ашкол аҿы есқьынгьы ухы ацәугоит, аҩынгьы иҟауҵом, издыруеит. Сара бзиа избоит, ихҭакынгьы исымоуп ашкол аҿгьы аҩныгьы. Нас сара сеиҳау ара иузҭарызеи амч?!
– Уааи, нас, иԥаҳшәап ҳаиҳа амч змоу! – иҳәеит Џьегьым.
– Уааи, – иҳәеит иааркьаҿны Ӡыкәргьы. Атах-сахҳәа иааидыслеит аҩыџьагьы. Ӡыкәр имахәҿа ӷәӷәақәа рыла дҩышьҭиԥаан, – азныказы акәхеит. Џьегьым акы ааилмышаӡакәа дааиларҟәҿны днышьҭеиҵеит. Ашьҭахь дааихыҵын – даҽаӡәгьы уҟазар уааи изҭахыу! – ҳәа аарықәҿиҭит егьырҭгьы. Аха уаҳа уи иақәԥара зҭаххаз ҳәа уаҩгьы дҟамлеит.
Ӡыкәр ԥшьаала имҩахь иҿынеихеит. «Каҳа изхара каҳа ҟалом» ҳәа ажәа иалоуп, Џьегьым ихьыз хьымӡишьеит. Ишьҭыбжьгьы мыргаӡакәа, Ӡыкәр игәиҽанӡамкәа ишьҭахьала днаихьӡаны дисын, дыҩны дцеит. Ӡыкәр даахынҳәны днаишьҭалан, хара димышьҭыкәа дихьӡеит.
– Ихаҵарам уара иууа, Џьегьым, – иҳәеит дааникылан. – Уҽӡаны акәым, абасоуп асра шаҭахыу, – иҳәан, диҿасит иаарӷәӷәаны. Џьегьым иԥынҵа кны днаиԥырҵит. Ӡыкәргьы дцеит иҩынҟа.
Убри аҽны инаркны Ӡыкәр ихыччара иаҟәыҵит зегьы. Уаҳа аӡәгьы «шәаргәында» ҳәа иҿыҵшәомызт.
Ус, иниасит хымзҟа.
Ҽнак ашкол аҿы ашәҟәыԥхьара ишаҿыз дук ихарамкәа ҳәҳәабжьык геит. Цәгьарак шыҟала ҩашьмоызт. иаадәылҵны иԥшызар, ҩнык амца акын абылра иаҿын… Иеибарҩны ицеит зегьы уахь. Уа ианнеи, амцабзи алҩеи аҩны иахыҵәахьан, иара удырбмоызт. Иеизаз ауаа рацәан, аха амца рзырцәомызт: изладырцәарыз рымамызт, аӡыҵәҟьагьы ааигәа иҟамызт. Ԥҳәыск деимырхха дыркын, амца лҽалалыжьыр лҭахын азы. «Сыҷкәын!» «Схәыҷы далаблит!», «Схәыҷы далаблит!» – ҳәа аҳәҳәара даҿын, лыӡӷқәа цәыԥԥуа…
Ус, зегьы ишырбоз, аӡәы хҭырԥала ихы ҭаҳәҳәаны, днеин дууаӡа дыԥан далаԥалеит амца…
– Унан, хаас! Иигәаӷьӡазеи, иҽимбли! – арҵәаа ааҭлыргеит ԥҳәыск.
– дызусҭадашь, дызусҭадашь?! – иааиларԥсеит зегьы…
– Иҿы ҭаҳәҳәан хҭырԥала, амца иаԥырхагамхаразы, – иҳәеит даҽаӡәы.
– баша иҽиблит, ахәҷы амца дахьалихуа акгьыы ҟам шьҭа,- лҳәеит ԥҳәыск.
– Аа-а… афырхаҵа! Афырхаҵа! Дызусҭазаалакгьы, – ҿааиҭит даҽаӡәы. Ус амца далҵит иара, агара кны. Агарагьы иаргьы амца ркын…
– Дгаршәх ахҷы, иаарласны, дгаршәх! – иҳәеит иара, ибжьы ҩаҳаракны. Амцабз ахҟьа абылра иаҿын агарагьы, ахәҷы дызлаҳәаз амаҭәақәагьы… Ашырҳәа амаҭәақәа ааԥыжәжәаны даагарырхит ахҷәы, деибгаӡа, амца икьымсцкәа…
Арыԥсгьы – ихҭырԥа, иеиқәа, икьаҿ зегь амца ркын… Дахьаадәылҵыз ихҭырԥа ааихырԥаазар – абар, !ыкәр!
– Афырхаҵа Ӡыкәр! Афырхаҵа Ӡыкәр! – ҳәа икәшон зегьы, инапы имхуа, дгәыдкыло, иџьаршьо…
Акгьы имыхьит Ӡыкәр, маҷк инапқәа блит акәымзар. Жәамшҟа дырхәышәтәуан, далгеит уигьы.
Ҽнак, ихәда иахшьыз аҭаӡах дахәаԥуша, ианду убас иалҳәеит:
– Нан амца уахьалаз икыҷит уҭаӡах, асахҭан ԥсахтәуп. – Иара амца ахьасыз аҟнытә иагькыҷын.
– Ишеиӷьу, нанду, ишеиӷьу, – иҳәеит иара. Аҭаӡах ихәда иаахылхын, амаркатыл ала асахҭан ааԥылҟан, ирҽны иҭаз ақьаад иара инаиркны, асахҭан ҿыц аԥҟара лҽазылкит, лыблақәа цәыҵырԥшны иара дихәаԥуша.
– Избапишь абри иану, – иҳәан, иааиҵихын длахәаԥшит ианыз. Зны акраамҭа дахәаԥушан иџьашьаны, нас даԥхьеит ларгьы илаҳаратәы: «Ашәара – гра бааԥсуп, нан, иагьыхьымӡӷ дууп уара уқәра зықәроу арыԥс изын! Уара иумоуп амч, аха агәаӷьра улам. Игәаӷьы! Умшәан! Нас ауп уанхаҵоу».
– иеиликааит ианду изылхәыцыз Ӡыкәр. Иеиҿаԥшны иччон акраамҭа аҩыџьагьы.
– иеиликааит ианду изылхәыцыз Ӡыкәр. Иеиҿаԥшны иччон акраамҭа аҩыџьагьы.
– Нас, Ӡыкәр, ианду дҩышьҭиԥаан, дгәыдкыло, дгьежьуа дааҩналеит аҩны, ишылџьишьарыз иызмдыруа…










Ӡаӡ Дапрсалиа

Мышә

Аԥсҭа ахаҩаӡара, џьара ахьара иныҵс-ааҵсуа, инҭаҳа-ааҭаҳауа, ибеиуан Мышә цәыбблы. Ана-ара инкыдгылауа, ацәыҵарақәа ирыҵафыҩшәон иара. Амгәа рацәак еидшәаҟьаламызт, аха уеизгьы амла иакуан. Ахьа макьана иҟамлацызт, ашымҳа нҵәахьан. Араҟа, аиаша ҳҳәар еиӷьми, ашәыр Мышә агәы ԥнаҵәахьан. иаҭахыуп хаатәык – акәац, ма ҽеи абаҟоу акәымзар, аҵла гәаҩа иааҭыхны, ацха ахьыкәкәа иҟоу асаранџь. Уи, абри анагәалашәалак, аҿыҵа аӡы ҭыжжы иаауан.
Ус пыввыҳәа шьыхцк амшә инавҟьеит. Абар анасыԥ! Ус, даҽакгьы. нас – ҩба-хԥа, иарцәаны анахь-арахь илеивыҟьа-еивҟьо ицон ашьыхцқәа, ахҿа еиԥш ишьҭхысааны иԥыруа.
– Аҳа, абас ашьхақәа рацәаны ицозар, абраҟа ааигәа џьара ашьха ҭоуп, – аагәахәт Мышә, есааира агәыӷра иазаҳуа.
Азныказы иааҭгылан, акыр инаԥшы-ааԥшит иара. нас аҵла дуқәа иҩарыҵаԥшуа, итәаа-маауа аҿынанахеит. Акыргьы ицеит, џьара-џьара ажәырҭ еимгәҳәо. Кәара дук ҭыҩрны, аиҩхаа ибжьҟьа, анна-ара иҭажьыз ахаҳә дуқәа ирхыҩрны еилаҽҽо илеиуан.  Цуҭак рызхара рызхара ашыла злагашаз алуқәа арлагартә иҟан уи.
Абри акәара инаваланы инеиуан Мышә. Ицон ашьи-ашьи еиқәҵо, имыццакӡакәа, аҳауа иалафҩышәо. Ус џьара-џьара еималахьаз мҩахәасҭак инаннагалт. УБри ианыршәланы идәықәлеит Мышә кьҿы-мыҿуа. Ари амҩахәасҭа ҭагалантәи аамҭазы аԥсаса аԥсҭа ианҭаз царҭа-аарҭас ирымаз акы акән. Аха уи цәыбблы иабадырхуаз.
Мышә шнеиуаз, авсырҭа амамкәа акәара ахықә ихықәыжьлаз ахаҳә инадгылт. Абарҟа амҩахәасҭа ахаҳә инахыкәшаны, акыр акәара инаҟәҭханы, амарда киыдԥҟала ицон. Амшә ҳара акгьы ҳанамҳәеит, аха ҳара изаҳамҳәаырзеи, уи зышьҭаҵәҟьаз – ашьха ацәҳәырахь икылсны рахәк бӷанаҵарц акән. Аха уажәы ашьхыцқәа анаба, џьара цхак зҭаз ҵла гәаҩарак иақәшәар, дара гәахәас иҟанаҵон.
Абриа ҟнытә Мышә, амарда икыдгалаз амҩахәасҭа ианымлакәа, ахаҳә ду инахыҩрны, мҩас акәара шьҭыхны ицоз ашьхақәа инарышьҭалеит. Иҟалап ацха афҩы аԥынҵа инҭасзаргьы. Уи алеижьа аҿҩрны икаҭәон. иара амла ишаргәаҟуаз ҩашьомызт. Араҟа ирацәан ари аԥсҭа барақьаҭ аҿы шәышықәсала изызҳауаз ахьақәа, ашә ҟьантазқәа, џьара-џьара арашқәа, ачамҳақәа, аҭәаҵлақәа уҳәа убас егьырҭгьы. Ҵлақәак рықәцәқәа шьҭа еилҩаауан, ргәыцәқәа анна-ара аҵларкәыкә ацҭыԥқәа рнын. Аха урҭқәа ракәмызт Мышә зышьҭаз. Уи агәаҽанра зегьы ашьхыцқәа рхырхарҭа иазкын.
Ус ишнеиуаз, акәара аҭахәаларҭа иааваҵәиит. Инаԥшызар, анкьа зны иҵыҩрыз, уажәы икәашхахьаз уахәа удк, ахи ашьапи наҟ-ааҟ ахықәкқәа ирықәҵаны, цхаҵас акәара аԥаҩқәа еимнадо ихын. Мышә алымҳақәа уахь ирханы, ауахәа иахәаԥуша иааҭгылт. Ауахәа арирахьтәи авараҿы иамаз акылҵәара ашьхыцқәа ҭппы ицон. Шьыхцқәак наҟ иҭалон, шьхыцқәак арахь иҭыҵуан. Хҭацәыха рымамкәа, аилаҭырра иаҿын. Мышә абырсааҭк игәанаҭеит арҭ. Уи ашьацәԥыдара инкыдыззалан, ихаххала иҟаза уахәа адацқәа инарыбжьыҩрын, ақыдуахәа инықхгыла-аақәгыло, ашьхыцқәа ахьҭыҵуаз ашҟа аҿынанахеит. иара ахаҿы ахаччо, аблақәа рыҩсҭааны, икылԥш-кылӡырҩуан. раԥхьаӡа иааԥылоз ашьхыц, ацҳаха амраӡакәа, аԥырҳәа ашьапы аамҩаннаҵан, аԥышә инаднарҟьацылт. Ауахәа акылҵәара ацха ахьыкәкәа ицон. мышә уанӡа инаӡеит. нас анна-ара ахәы қамсысӡа иаласуаз, аԥынҵа иадсылоз ашьхыцқәа рыгәхьаа мкыкәа, ауахәа ахы наҵанаҵан, абз аарблаҟьан, акылҵәара инҭанажьит.
Аха абар ахамыждара! Ашьыхцқәа амшә ахаҿы иаҿапапеит, аԥынҵа инаркны рыцқәа алаҵауа. Азныказы иааҟрым-ҿрымын, ибыбит Мышә. нас аԥхьатәи ашьапқәа рыла ашьхыцқәа ахаҿы иаҟәнаҳәҳәарц ианаабалыбаҭа, аҽазнымкылакәа, ақыдуахәа иналыҩрны, агәызҳәа зықәха аӡхыҽҽара иналаҳаит. иҟрым-ҿрымуа, аиӷьуа-иԥсуа ианыҩагыла, ахы ырҟат-ҟато, ҩынтә-хынтә ишалшоз аҽаршәшәеит. Ирацәаны ашьхыцқәа аӡы инхыԥсалан, инхыӡла ицеит. Мышә ахы ианҩаха, алаԥш нақәшәеита кылҵәара икылыҳәҳәоз асаранџь.
Мышә зықәшәаз агәаҟрақәа зегьы ахаршҭуа, дырҩегьых аҿы аӡы нҭыжжит. Аха иабаҟоу! Аԥышә амца ацралан ибылуан. Алымҳарҭақәа цаҳәцаҳәон. Арахь ашьхыцқәа аттаҳәа рҽақәрыԥсо иалагеит. Уеизгьы абарҭқәа усс иҟамҵакәа, ибҭәалеин, аԥынҵа аӡы нӡааршьшьыланы иҟьо, иааӡхыҵын, ақыдуахәа адацқәа руакы инаҿарԥаны иҩеихеит…
Аха адунеи аҿы аӡәи-аӡәи еизкылԥшуеит. Амшә, ашьхымза иақәлан, ашьхақәа еимнаҵәоит. Уи ашьапҟьаҟьа мыцқьақәа ауахәа агәаҩара инҭаршьшьны, алԥхынрак ҟәба-ҟәшәарыла ашьхыцқәа еизыргаз ацҳа қырбыҷ иара асаса иҭанагәарц иаҿуп. Иқәԥоит ашьхыцқәа хацәнамырха. Аха ирылшозеи ашьхыцқәа, ихәамсысӡа иҟоу агыгшәыг аҿаԥхьа? Уеизгьы иҟоуп ақәылаҩ игәҭасша ақәнага.
Абри мышә азшьапык ауахәа адацқәа урак инаҿаршәны ианыҩеиха аамҭазыҵәҟьа аҵықьҳәа ахысбжьы геит. Мышә нхьаҩрын, ауахәа адацқәа ахьыҵыҩрыз аҭҳәаа инҭаҳаит.
Абраҟа дахьӡеит иара ашьҭа нхыланы иҩеуиаз ашәарыцаҩ.

Мац фырхаҵа

Мац иаб Мақьҭеи хьчасы арахә рфермаҿы аус иуан. Ҽнак шьыбжьышьҭахь аизарахь дцараны ыдҟан. Афермаҿы аҽны иара ида уаҩ дыҟамызт. Убри аҟнытә, Мац иеиҳәеит, ахәылбыҽха ажәқәа ԥхьаӡаны ажәгәара иҭециаларц.
Амра нӡаалон. Аферма аладахьы агәаҩараҿы Мац ажәқәа днарԥылан, урҭ афермахь ихеицалт. Агәашә днавагылан, ажәқәа акакала иԥхьаӡо иҿааихазар, иабаҟоу ажәҿша! Ааигәа-сигәа дааимдан, аха акгьы имбеит.
– Ақәыџьмақәа ирфазар! – ҳәа ааигәахәт Мац. Нас, ажәқәа ҳәра иахьцалоз архаҟа иҿынеихеит, аха абар илашьцоит. иаразнак даахынҳәын, аҩны даахалан, иан илеиҳәеит ажәқәа руакы шгәарымлаз. Нас, аҩны даахалан, иан илеиҳәеит ажәқәа уракы шгәаырмлаз. Нас, аҩны дныҩнаххын, аӷәра акнихит, ауаџьаҟ аханы иқәыз асԥычка аақәхны иџьыба инҭеиҵеит. «Ақәыџьмақәа» – ихы иҭыҵуамызт Мац.
Минуҭк ашьҭахь Мац ҽыкәбалла агәашә дынҭҟьеит, – ихәлахьеит шьҭа иубозеи, – ҳәа иан иага иалҳәандазгьы агәхьаа мкыкәа.
Ишылашьцара илашьцахьан. Аха аиаҵәақәа каххаа, аҵх ҵәцан.
Мац архаҟа дналбаан, акәара аарцә гәҩарас иахьимаз абнақәеи адәқәеи еимидеит, арха иалдаз ажәытә жра дҭаԥшит.
Аҷкәын даараӡа иҭахын иаб иара ианпы ианиҵаз даҵамхакәа инаигӡарц, иаб даанӡа ажә аӡырҭа еиликаарц. Аха иабаҟоу, дахьнеилак абардқәа бба-ббаӡа алашьцара иалууаа иааиԥылон, акәара ахықәан аӡхыҵрақәа иҟарҵаз аҭыжаақәа ҭылашьцааӡа иҟан.
– Шьҭа ирфахьеит, аха уеизгьы избанда, – ҳәа игәы иаанагон иара.
Мац акәара днырны, нырцәтәи ахықә даваланы аӡы ахьцо шыҟоу иҿынеихеит. Акәара ахықә ажц ахылиааны иҟан, иарӷьархь дәеиужьны инашьҭын. Аӡы даваланы акыр далскьеит Мац, анна-ара иҽы ахы дааханы акәара дҭаԥуша. Адәы аҵыхәан абардрақәа днарзааигәахеит. Ус Мац иҽы иаразнак ашақә иасын, икьакьаӡа ашьҭахьтәи ашьапқәа ирықәгыланы улаԥш ахьымӡо ианаақәгьежь, иҽизахамккәа длахҟьан, ашьац абақ аалиргеит, илақәагьы амцабз ҩарыҵҟьеит, аҽыа кәзар, иахьцаз-иахьааз имбо алашьцара иналаӡит.
Мац илахаҵ ҭууа, дхылда-ӡылдаха даақәтәеит. «Ақәыџьмақәа», – ҳәа дырҩегьых игәы иааҭашәеит иара. Аха ахәцха имаӡакәа днаԥшызар, абар дзыцәшәоз ахьыҟала… Ҩ-«цәашьык» ххаӡа абардқәа руакы иаавибааит. Мац ихахәқәа иаразнак иҩеилагылт.
– Аа! – ҳәа даҵаҳәҳәарц, дҟьарц даолагеит, аха ибжьы наихәлашәа ицеит. Абӷьааҳәа уи иааигәалашәеит, уахык ҵхыбжьон зны ргәыла аӡлагарахьынтә ашыла иманы дшаауаз, ақәыџьма иԥылан, уи данаршәа, мчыбжьык ибжьы цаны дшыҟаз.
– Абнаҟа, саԥхьатәи абардқәа рҿы ауп сзышьҭоу ажә абгақәа иахьырфаз, – ааигәахәт Мац.
– ҳы, уажәраанӡа сабаҟаз уҳәарауазеи, – иаразнак иааигәалашәеит иара. Абӷьааҳәа иџьыба асԥычка ааҭиган, аҽԥхьҳәа иааихьишьит. нас даҽакгьы, даҽакгьы. Убас ԥшьынтә-хәынтә арҟара. Игәгьы ааӷәӷәахеит ԥаса аасҭа.
Мац иҭаххеит, абанҭ «ацәашьқәа» илаԥш иахьыҵашәаз абардқәа ааимидарц, аха иабаҟоу, ишәақь ҭҟьом, итапанча ҭҟьом.
Нас даалаган, акәарахь инагаз амҩахәасҭа злабжьыҵәаз аанда-шшы даацрыхо, фархьқәак ааизакны амца еиқәиҵеит. Ашьҭахь иаҳа ишәпаз акәасҭӷақәа ҩба ааидикылан, ашыжәҳәа иҟьо абардрақәа рахь иҿынеихеит. Уи идыруан, абгақәа амца анырбалак, абна иасны ишцоз.
Мац абардқәа зегьы рыбжьарақәа еимидеит, аха акгьы имбеит. УИ игәы иаанагон, ажә амгәа ԥжәаны иахькажьу уажәымзар-уажәы снахагылоит ҳәа. Аха акәара ахықә дықәланы дышнеиуаз, абар ассир, ажә агәышҵа харххала аҭыжаа иҭажьын, ачыргә игәы иҵамӡо. Аҭыжаа акәара иахьамалоз ибыжьшәаны иҟан, убрахь ахы бжьыҳәҳәо иҭажьын ажәҿаша.
Аҷкән, ажә атәыҩақәа ааникылан, длаха-ҩахеит, аха дызлахәарҭаз! Нас днеин, ашьҭахьтәи ашьапы аамҵарсны, иара дахьықәгылаз аҭыжаа аган ахь ишилшоз данаха, ажә ааҳәын уирахь икыдҳалт, авара иқәиашәа данаха, ажә ааҳәын уирахь икыдҳалт, авара иқәиазшәа иҟалеит, иаргьы акыр аԥсы ааивнагеит.
Мац уаҳа иҟаиҵарыз егьанизымдыр, амца еиҭаганы ажә ахьҭажьыз ааигәара еиқәиҵеит. Амцалашара згәы иҵашуаз ажә адкәшаны дахәаԥшит иара, аха џьаргьы ԥырхага амамызт. Нас афархь рацәаны иааизиган, данскьан абард днадтәалашәа иуит, аха уажәы-уажәы дгыланы днаԥшы-ааԥшуан, аӡәы сызҿиҭуазар ҳәа дӡырҩуан. Зны-зынлагьы ибжьы наиргарц, дҟьарц далагон, аха ибжьы изҭкаауамызт. Амала ашәара захьӡу ихахьгьы иааиуамызт…
Мац ажә еибганы иахьибаз, абгақәа ирҿамҵакәа уи ахьеиқәирхаз азы дгәырӷьаҵәа дыҟан, ихылԥа аҵыс ҭан. Аха иан хьаас диман: – уажәы дгәаҭеиуа амӡырха дҭазар акәхап, – ҳәа дхәыцуан иара, игәы ԥшаауа. ларгьы акыр дашҟьеит, аҿыбгара ахықә аҟнынӡа днеин ҿылҭит, аха уаҳа акгьы лызҟамҵеит. Агәылацәа, ахацәа, аҳсәа аизарахь иҟан. Аха уеизгьы, ԥыҭрак дылмбар, агәыла ҷкәын хәҷы даашьҭыхны архаҟа дылбаарц ӡбаны иылман.
Мац иаб иааицәымыӷхан, абарҵа дныҵҟьаны агәашә аҿы даннеи, зынӡа иԥсы наихәлаҳаит. Аҽы аӷәра ахы иахьнырҳала, агәашә илагылан.
Уи аӷәра дамҵасны иааникылан, аҽы дҩақәтәан, дышиашаз афермаҿы дцеит. Уа уаҩы данимба, Мац изҿҭуа, дашҟьо арха дықәлеит. Мац иаҳауан иаб ибжьы, аха изхәарҭоузеи, иара ибжьы изҭкаауамызт. Уи иибаз зегьы амца нақәижьын, алашара хара иубо иҟаиҵеит.
Ԥыҭрак ашьҭахь, Мақьҭеи амца ахьеиқәз днахагылт. Мацгьы дкәаӷӡа лабахжәахак кны, амца иҿаҷҷо, иаб диҵаԥшуа дгылан.

Аҷкәын ҟәыбҷа

Мыџьа дабиԥазаҵәын. Иаҳәшьа хәыҷы макьана ашкол ахьгьы дынҟәомызт. Мыџьа иҭаацәа ргәы аицәымчыу ҟаиҵомызт, илшоз ала аҩны дрыцхраауан.
– Аҷкәын ҟәыбҷа, аҷкәын еилҟьа, ачаибӷьы анҿихуа улаԥш ихьӡом, – рҳәон ачаибыӷьҿыхҵәа.
– Аҵара шԥеиҵо бҳәаруазеи! – лҳәеит ҽанк ачаирҭаҿы аԥҳәыс еилӷәыцә Марушьа, нахьхьи ачаирҭа иалагылаз ал хыжәжәара анаҩс Мыџьа ачаибӷьы ахьҿихуаз дизԥшуа. – Жәаха арҵаҩԥҳәыс исалҳәон… Иӡбахә шылҳәара лыздыруам.
– Уи дыхшара цқьоуп, рынасыԥ бзиоуп Мыџьа иеиԥш аҵеи дызмоу, – ҿаалҭит егьи хыџьгәыгәын, лчаз хылԥа ԥраалӡа.
Убас убри аҽны Мыџьа ачаирҭахьынтә даауан. Ачаирҭаҿы, ачаи  қыцәқәа ирзааигәаны абнаанда илагылаз ахьаца еилачы ԥиҟарц иигаз аикәаӷа ижәҩахыр иқәкны икын. Амра кацеиуан. Ахәада данаахшәалак, ҭаҳараны, бнараны иҟан. инакәараҵа-аакәараҵо уи илгаз амҩахәасҭа даныланы дцон аҷкәын. Аҵарақәа аҷҷаҳәа ашәа рҳәон. Хьажьыкгьы ҟыж-ҟыжҳәа насҭхашәа игылаз абнаҳа еилҩаа амахәқәа инарықәԥала-аарықәԥало, иашҟьон.
«Марҷыӷь иахьа ачаибӷьы аҿыхрахь дымнеит, ашьжьымҭан анизҿысҭ, душьҭалоит, унеила ҳәа иан исалҳәеит, дабаҟоу?» – дхәыцуа днеиуан Мыџьа, днаԥшы-ааԥшуа. Ус, иаалырҟьаны ардәынак ҿықә-ҿықәҳәа иӷьаҵәы-ӷьаҵәуа, абжьы ҵарӡа абна ҩынарцәажәааит.
– Акы иаршәеит, – ааигәахәт Мыџьа, аҭҳарцәҳәа ихы дҩахан, уахь днаԥшит дӡырҩуа. Аха ари закәузеи? Амҩа ылмҩахыҵ, арцәак бжьамкәа, амӷ зхаԥаны иҟаз расак амахәқәа ҵыс-ҵысуан, ардәынагьы абжьы угәаҵаҟынӡа инеиратә аҽашьуан.
Мыџьа иаразнак даамҩахыҵын, уахь иҿынеихеит, амӷқәа ԥжәауа, араса хыхь иқәтәаз даниба.
Марҷыӷь аҵла далҩрырц егьааигымхеит, уи аԥхашьара аҵкьысгьы, убасҟак дшәеит. иара, ицәҳәынтаԥсӡа, ардәына ԥшқак ԥаҭԥаҭо икын, даҽакгьы ҳәаҭҳәаҭо икәа иҭан. Ран  гәаҭеиуан, иашҟьон, ҿықә-ҿықә ахга, аӷа бааԥс иааигәара инықәԥалан, иҿаԥушан, алақәа агәырҩа рхыжжыло, ирыхьыз аызмбатәбараха, аԥацәа ирыхәаԥушан.
– Наҟ ихыртәал уи иукыу, уара аԥхамшьа! – ибжьы ааирӷәӷәеит Мыџьа.
– Уи уара уус алам, ихсыртәалозар сара избап, – иҳәеит афергьҳәа марҷыӷь, абнацгәы еиԥш илақәа кәеицеиуа дахьықәтәаз.
– Улбаа ласы арахь, мамзар абыржәыҵәҟьа араса ашьапы ԥысҟоит, нас иубап! – иеикәаӷа ҩаирххеит мыџьа. Ари аниаҳа, Марҷыӷь иԥсы неихаҳаит.
– Ус ҟоумҵан уара, ус, – дааӷьаҵәыӷьаҵәит уи, иикыз ардәына ԥшқа аҭра ихыртәалауа.
– Укәа иҭоу?!
Икәа иҭазгьы иуқәнагозеи уара абри ақәнамга иҟоуҵаз азы? Иухашҭма аҵарақәа шыгәцараклатәу, аԥшқақәа ишрылакьыстәым азы арҵаҩы иҳаиҳәоз, абри азы апионерцәа реизараҿы иаҳҳәаз?
– Сара урҭ срылакьысӡомызт, абра сшааиуаз, ианызба, изеиԥшроу збоит ҳәа араса снықәлан…
– Араса унықәлан!.. Амӷ аауцрыхо араса уқәланы… нас ардәына ԥшқа укәа иҭзоуртәоз закәызеи!
– Иа, мшәан, иԥаҭԥаҭо ианалага, икаҳар ҳәа сшәеит.
– Иуҳәо башоуп, уаала арахь, араҟа ҳгыланаҵы ран шәаны уахь изнеиӡом.
Аха ардәына ԥшқақәа ран ҿықә-ҿықәҳәа аԥацәа ирхаԥраауан, рааигәараӡа инеины урҭ ирыхәаԥшуан. Марҷыӷь инапы афҩы рыхнакаауан, даргьы еибархьусууа, аԥшқаратә шкәакәа цәҩежь зҿыкәыршаз рҿқәа раҳаны, акрыҳзаанагама ҳәа ихырсасиуа ран иахәаԥшуан.
Мыџьеи марҷыӷьи амҩахәасҭаҿы иааклысын, аҩынҟа рҿынархеит.
– Нас уԥхамшьаӡои уара, апионертә галстук ухәда иахаҵаны удәықәупеи! – иҳәеит Мыџьа, иԥсахы еибакуа. – Даҽазны иҟауҵару абас?! Ушыбзоу умԥси аӡәы иаҳар, ачаибӷьы аҿыхрахь умнеиӡакәа, аҵар ԥшқақәа урышьҭоуп!
– Мшәан, урҭ срышьҭазма сара, фархьк аазгоит ҳәа абна сахьнылалаз, избеит…
– Амц умҳәан, марҷыӷь, иҟоуҵаз азхоуп. Абри ҳҩызцәа ираҳар ишԥауарҳәои, уԥшқоума уара, абар шьҭа сара сеиԥш жәаҩа шықәса урылгарц егьугым. Иузҳәару апионер ажәа, уажәьҭа уаҳа абри еиԥш аиакәым шыҟоумҵо, амарҳәрақәа иумоу ушырҟәаҵуа?
– Ҳы, ишԥасымҳәои, амала, уаргьы џьара иумҳәан, – иҳәеит Марҷыӷь, ихьыз дацәыԥхашьауа.
– Сара сыцәгьаҳәаҩым, уи удыруеит уара, аха даҽазны изеиԥшразаалакь иакәым анудызбала, нас ухы иавба. Уаҵәы усс ухы зқәукуазеи? Аҩны акыраз урҭахымзар, ԥсыӡкра ҳцап.
– Ачаирҭахь умцаӡои?
– Уиу ажәы иҿыхтәыз ҳалгеит.
– Ус акәзар, ҳзымцозеи ԥсыӡкра?
Адырҩаҽны ашьжымҭан амра гылаанӡа, аҷкәынцәа аҩыџьагьы, ӡыжьк рыҵәгәырқәа ҭаԥсаны ихықәтәалан, аԥсыӡқәа ирызкылԥшуа.














Иуа Коӷониа

Аӡын

Игәырӷьаҵәа илашон
Амза лбааԥшны,
Асыԥса цырцыруан
Ахра хҟьаӡаны.

Арахә-ашәахә ԥхьатәеит,
Амҩақәа ҭацәуп.
Аџьажәлар шьҭалеит,
Аҵх неигәеит.

Аҵаара иалагеит
Ахьҭа ҿацаӡа,
Архақәа ҵааит
Адгьыл лашаӡа.

Аурҭ ӷәӷәа насит,
Мыцхәы иџьбараны,
Аԥсҭҳәагьы нхылеит,
Зынӡа илашьцаны.

Дук мырҵыкәа
Еилахәеит иара.
Асы бахҵәаӡа
иалагеита ура.

Адгьыл ҵааршәыра
Иқәануит цәгьаӡа,
Ашәаԥыџьаԥ: аҵла, абна
Ирықәнажуьеит иԥшӡаӡа.

Адырҩаҽны ианааша,
Ирбеит жәлара,
Асы хьанҭа ишаҵаз
Ашәаԥыџьаԥ қьуа,

Ианвар мза цеицеуиа,
Ишажьаз зегьы,
Аԥша хьшәашәеи аԥҭа еилачи
Ишадыруаз асы.

дук мырҵыкәа амра
шашаӡа иҩагылт,
Асы ԥшӡа лахкыга
Ицҟьа-шәҟьа иагеит.


Хмыҷ шәарыцаҩ ныҟәаҩы

Иҩызцәа иман храк днаҿалеит
Хмыҷ шәарыцаҩ ныҟәаҩы!
Даара бзиа ирыӷәӷәа ддәықәлеит,
Ахра ҿҟьара дазцарцы.

Ԥхны мшын, амра бзиан,
Ԥсҭҳәакгьы убомызт харантәы.
Рҩаш бжьымзар шьҭыбжьы ыҟамызт,
Аҟәаԥа-ҿаԥа зегь ӡырҩуан.

Мҩа бзиамызт, дгьыл еиҩыцәан.
Хаҳәи мақьеи рацәаӡан,
Хара башамызт, ҵалк убомызт,
Ҳаԥи ҳаҩалеи ихиаӡан.

Илабашьагьы аԥса ахарсын,
Ахы ҿыԥса иҵарӡа,
Ижәцәеимаа-рҵәы аҵыҭәа изаҵан,
Ишьапы дамшьуа иԥхаӡа.

Иара иеиԥшҵәҟьа иҩызцәа еибыҭан,
Ршьапымаҭәа еилфаҷа,
Рлабашьақәа зегьы неибеиԥшын,
Хаҳәк иазԥымҽуа, иҵарӡа.

Мҩаынфала урҭ еибыҭан,
Рхырҵәы ҳаҭақәа ӷәӷәаӡан,
Џьаԥҳаныла дара ибзиан,
Рҟашҭаҭлақәа* зегь рҭәын.

Шьыжьӡа идәықәлаз дара иныҟәеит,
Ахреи ҿҟьареи кыр рбақәеит,
Шьарда џьара инеимда-ааимдеит,
Ԥслаҳәи бӷаџьмеи рымбаӡеит.

рыԥсы ааиҭакшәа рымҩа иқәлеит,
Шьап ԥынҵала ԥхьа ицарцы,
Ашьха, аҿаҩа инаҿалеит,
Дара бзиа иҩаскьарцы.

Уа хра маҷым, зегь зҿалом,
Бнатә шәарахгьы арцәаӡоуп,
ҽыла, гәыжьла, уаҩ дызхалом,
Хра ҭакнаҳауп, егьхаҳәроуп.

Шәарах шьҭамзар шьҭа аҿагалам,
Цәҳәысҭак ҭӷәыхаа иубаӡом.
Шәарыцаҩымзар уаҩ дызхалом,
Шьха иашцьылам дызцаӡом.

Амра бзиа инҭагьалеит.
Аԥша хьшәашәа ааҵысит,
Ашәарыцацәа наԥшы-ааԥшуа,
Рымҩа иқәын, циауан.

Хмыҷ шәарыцаҩ ԥхьа дышгылаз,
Даара бзиа данскьаӡеит,
НАсгьы иҩызцәа ишьҭанеиуаз,
хыхь иызмцо иаанхаӡеит.

Уи аниба, раԥхьа инеиуаз,
Уа дааҭгылан днарзыԥшит.
рыԥшреи рсахьеи дахьрыхәаԥшыз,
Ргәы шыҭрысыз еилиргеит.

Насгьы иҩызцәа даарыхәаччеит,
иман ишьҭахьҟа дхынҳәит.
Хра иашарак аҿы инеиган,
Уаҟа иныжьны даагьежьит.

Шьап ԥынҵала хыхь днаҿалеит,
Шьарда ахра дазцаӡеит.
Иԥсуа шәақьгьы аҭаҳәҭеи иҭихит,
Днаԥшы-ааԥшуа данскьаӡеит.

Рҩашк ахықәаҿ днеин, дҩықәтәеит,
Ахра ҿҟьара даҿаԥуша.
Даара акыргьы уа даанҿасит
Шәарахк дамбо иҽӡашәа.

Хәангаҵасгьы аарла игәеиҭеит
Абқәа шеицыз ижәпаны,
Уи ааигәамызт, такә набжьан,
Шәақь иазанмго ихаран.

Акаҵәара ахәнаӡараҿ
Еибарыҩуа, еибарԥо тәҩала еисуан;
Уа ахалара гәаӷьыуацәан
Шьха иазҟазам уаҩы изы.

Хмыҷ шәарыцаҩ урҭ ангәеиҭа,
Игәы иҭеикыз неигӡауан:
Днаԥшы-ааԥшуа арҩаш днавалт,
Шьап ԥынҵала иҽӡауа.

Уи сҳәеит ҳәагь, такә набжьан
Ашәарахқәа ахьаҿаз.
Аҩар еиԥшҵҟәьа аԥхӡы илҵуан,
Ԥслаҳә ҳасабла дахьцауаз.

Даара бзиа иҽрыдихалеит,
Абқәа дреихсырцы иҭаххеит,
Нас хаҳә дук инадикылан,
Ишәақь еиыҭан, ҵаҟа дтәеит.

Дахьынаԥшуаз ҟәаԥа-ҿаԥан,
Археи ҿаҩеи зегьы ибон,
Џьара бгаран, џьара ҿҟьаран,
Џьара храцәгьан иҩашьҭын.

Абқәа ахьыҟаз дгәарымҭакәа,
ЕИбарыҩуа, еибарԥо зегьы еилан,
Ишәақь дынкылԥшын, дмыццакыкәа,
Игәыбжьынацәа ааирҵысит.

Ахҭҟьара иамԥыхьашәеит,
Абқәа ирылазҟ ата ӷәӷәак,
Ахра ҿҟьара иагьынҭалеит,
Ахы иамыхәо иара уиак.

Иара аҩызцәа, шәо, иӡыӡымкуа,
Зегь еидгәыԥла иааилагылт.
Иара убысҟан егьмырҵыкәа,
Ишәақь еиҵеиҵан, даарзыԥшит.

Инапы инықәырс деиҭанаҵхеит,
Ҩба иреиӷьқәаз ҵаҟа инҭалт.
Ак шнеиуаз, хара иызмцеит,
Ҳаҩа кнаҳак ибжьахеит.

Уи аҩыза хланҵы инҭалеит,
Наҟ ишибоз илбааҟьеит.
Ҳәишра гәаҩак иагьынҭаҳаит,
Уа изымқәацо иаанхаӡеит.

Егьырҭ зегьы рхахьынахаз,
Ахыџь дуқәа ирыҵаӡит.
Шәарахымзар ак ахьзымцоз,
Аҟәаԥа-ҿаԥақәа акры нрыжьт.

Хмыҷ шәарыцаҩ днаԥшы-ааԥшит,
Ишәақь мыц шамҳәоз еилиргеит:
Дук набжьамкәа аҳаҩа кнаҳаҿ,
Аб иаҿажьыз дназыԥшит.

Уа дгьыл цәгьаӡоуп, каӡӷы кнаҳауп,
Ус анеира мариаӡам,
Хаҳәра бааԥсуп, дгьыл ҿыбгароуп,
Узланеиуа мҩа аҿгаӡам.

Иара аҵаҟа иаша, агәаҩа-,
Ӡыжь ҵауланы иҭатәоуп!
Акәша-мыкәша каӡӷы кнаҳауп,
Хаҳәла, мақьала ичаԥоуп.

Хмыҷ дааҭгылан, дара дхәыцит,
Ахра ҿҟьара днаӡӷагылт!
Абқәа иреиӷьыз ахьаҿажьыз,
Иаша дцарцы наиӡбеит.

Илабашьа ԥшӡа иҵаирсит,
Игәы мыҭырскәа ԥхьа днеихеит,
Аб ду ашьа алҩруа иаҿажьыз,
Днеины иман дылбаарцы.

Хәҷы-хәҷыла, шьап ԥынҵала,
Бзиа аҳаҩа дагьазнеит!
Наҟ иҵаҟа – аӡыжь ҵаула,
Акгьы шәарҭас иҟаимҵеит.

Днеиуа, днеиуа, уа дазнеиӡеит,
Ахра аира дагьаӡӷаст
Ҳәызба ҵарла ацәа ахихит,
Игарӡган рҵәгьы ааирахеит.

Ашәарах жьы ацәа акәиршан,
Шаха ӷәӷәала бзиа иԥахт,
Нас гарӡганла иааидиҳәалан,
Ихәда инхишьын, даахынҳәит.

Акакала, шьап ԥынҵала,
Ахра кнаҳа уи днаҿалт,
Днаԥшы-ааԥшуа, иҽырхаҵа,
Шьарда иаԥхьаҟа днаскьеит.

Хаҳәра цәгьаны дҩаӡӷагылеит,
Ишьапы амкуа иҿыбгауа,
Иара усҟан гәҩарас иоуит,
Дышзымцауаз деибгаӡа.

Дабацахуаз дзыхынҳуәамызт,
Ишьҭахь иаԥхьа зегь еиԥшын.
Ихы шынахаз иаша ддәықәлеит,
дызцоу дзымцоу ибарацы.

Бзиа днеихьан, ахра далҟьеит,
Дызҿагылаз зегь бгеит.
Иԥсуа шәақьгьы уа инаҿаҳаит,
Иара хыла ҵаҟа дцеит.

Игәҭыха, ихьаа егьиызмҳәеит,
Урҭ зеиҳәашаз уаҩ димбеит.
Дышнеиуазгьы ҵаҟа дҭаҳаит,
Аӡыжь аҵула дагаӡеит.

Зны дышиашаз дӡаанаркәкәалеит,
Иаразнак даман хыхьгьы инхалт;
Ихы дамыхәо дарчалахьан.
Насгьы аҵахь дагаӡеит.

Иҩызцәа ахысыбжь назаҳаз,
Ргәы еибархаҵа ԥхьа инаҿалт;
Инаԥшы-ааԥшуа хыхь ишкыдыз,
Аӡыжь ахықәан иагьазнеит.

Уа хра ҿҟьаран, дгьыл лаҟәыран,
мыцхәы иҿыцәын уахьцалак.
Ихҭарԥарқьақьа аӡыжь ишхызгьы
Иҩызцәа игәарҭеит аминуҭк…

Ргәи ршьамхи каԥсаӡеит,
Хмыҷ дшыбӷалаз еилдыргеит,
Ибаҩ шыӡыз блала ирбеит,
Ируа рызмдыруа ишанхеит.

Даара шьарда џьа рбаӡеит,
Ибаҩ, ишаҩ ак рымбеит,
Хмыҷ ԥхьагыла дырцәыбӷалт,
Аӡыжь ҵаула дырцәагеит.

Насгьы адыррақәа ҟарҵеит.
Иҭынхеи идыри зегь еигәныҩт.
Иҭаацәа еибарҳәҳәо цәгьала еилалт,
Жәларгьы гәалас уи дҟарҵеит.

Ҳәсеи-хацәеи наҵысит,
Ахра ишзахәо инаҿалт,
дара агәаҟрақәа ирыниеит,
Ӡәырҩгьы ызмцакәа ихынҳәит.

Зшьамхы инанагоз зегь халт,
ладеи-ҩадеи ишаҟьаӡеит,
Даара шьарда иҩаскьаӡеит,
Аӡыжь ҵаула инҭаԥшит.

хаха-хымш уа иаанхеит,
Ахра ишықәыз иааԥсаӡеит.
Уа дышҭахаз еилдыргеит,
Неишьа рзамҭакәа ихынҳәит.

Рхы-ргәы иҭасуа аҵҟа илбааит
Иҭынхеи, идыри, иҭаацәеи.
Хмыҷ шәаырцаҩ дҭахаӡеит,
Игәҭыха иызмҳәакәа дхәаҽӡеит.

Бназара ҳәа хара дцалон,
Ԥслаҳәи бӷаџьмеи нирҵәалон,
Игәи ишьамхи џьбараӡан,
Ԥсшьарас имаз храцаран.

Оҳ, дабаҟоу, иара шьҭа?
Аӡыжь ду аҵаҟа дҵәахыуп.
Нас дызбода, мшәан, иара?
Иаԥхьа, ишьҭахь цаҟьароуп.

иааигәа-сигәа уаҩ дызцом.
Бнатә шәарахгьы ибаӡом,
Уи наӡаӡа дҵәахӡоуп,
Аӡыжь ҵаула ихатәоуп.






















