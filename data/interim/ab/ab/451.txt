ҲмилаҬ рдоуҳатә баҟа

«Аԥсны» – «Аԥсны ҟаԥшь» – «Аԥсны». Уара, ҳажәлар рҿахәҳәага, иузкны сгәаҵа иҭыган ажәа лыԥшаахқәа сҳәарц сҭахуп. Уиубилеитә ныҳәа иақәнагахаша абжьы схамзар ҳәа сшәоит.
«Аԥсны» – «Аԥсны ҟаԥшь» – «Аԥсны». Аха анцәа иҳамҭоуп уара укарамхакәа, дауҵас ужәлар уџаџаӡа уахьрылагылоу, уԥсы ахьҭоу, Ҳџьынџьтәылатә еибашьра ачалт ҵысҵас уаҵамшәакәа уахьаҵԥрааз. «Аԥсны» – Аԥсны ҟаԥшь» – «Аԥсны»! Уара иуцуп сқәыԥшра ашымҭа иреиӷьӡоу агәеисреи аԥхарреи. Уара, 90 шықәса ирҭагылоу, неиламсрак змам ҿахәҳәагоуп. Рхьаа-гәыҵхақәа саԥыџьҵас ирыҵаургылон. 
«Аԥсны» – «Аԥсны ҟаԥшь»  – «Аԥсны». Уара уԥсҭазаара доуҳатә мчын, уи ҭирамызт-аахәарамызт, ԥара рҳарамызт. Шамахамзар дыҟоума ԥсыуа рҿиаҩык уара укәымжәы акалҭқәа зхьымсыз.
Шаҟа дгәырҩатәузеи, шаҟагьы изхәыцтәузеи Дырмит Гәлиа ихациркыз, ҳажәлар ирыблахтыгаз агазеҭ аномерқәа еидызкыло ашәҟәы «Аԥсны» (1919–1921 шш.)  захьӡу, зыҩнаҭа иҩнам, изамыԥхьац. Урҭ ҿыц рыԥсы ҭеиҵеит (81 №) ҳҵарауаҩ ҟаимаҭ Уасил Аҩыӡба. Ҵабыргуп, ибжьаӡны иҟоуп даҽа хә-номерк. Ари гәалс дууп, урҭ ҳнапы иахьакым даҳгәаланаршәоит аҟәџьал азна ахьы анышә аҿы иҵәахны,  аха исцәыргоит ҳәа дшәаны, иахьыҵәахыз мҳәаӡакәа, зыԥсҭазаара иалҵыз анхаҩы. Ажәакала, абри ашәҟәы хаҭала сара сзы излахазыноу ҟазшьак амоуп: Дырми Гәлиа ицәа иҭеигӡоз, иичҳауаз  иԥсуа уаҩра днахыҳәҳәаны дшыҳаракӡаз сара сеиԥш, зегьы иднарбоит. Насгьы агәра ҳнаргоит абжьыуатәи абзыԥтәи адиалеқтқәа, мшынырцә иагаз ҳашьцәа рҿабызшәа ҳәа еиԥшымшәа ирҳәоз агәаанагарақәа шиашамыз, урҭ  сара сзы рҵакы ыӡит. Гәлиа иаԥиҵаз агазеҭ «Аԥсны» ауасхыр уӷәӷәаҟацаӡа уқәгылоуп, уара, иахьатәи, «Аԥсны». Шәаргьы ишәхарам, иара «Аԥсны ҟаԥшь» ахаҭагьы иахарам шәыгәҭа бжьиаахьӡык бжьашәазар. Уаҟагьы ҳазцәыԥхашьо ҳәа акгьы ҳамаӡам. Ҳгазеҭ «Аԥсны ҟаԥшь « иара зҭагылаз аамҭа амаҵ ауит, ахы иамеигӡеит.
«Аԥсны» – «Аԥсны ҟаԥшь» –  «Аԥсны» . Уредақциа аҭӡамцқәа руак аҿы акраамҭа сыбжьы ҩныҩуан. Сара стәала исыгәныҩуан (еиҭагаҩык иаҳасабала) адунеитә хҭысқәа рӷьырак. Урҭ ԥсышәала иумырцәажәар ауамызт. Иуадаҩын.
Сара аредақциа ашәхымс сымҩахыҵит зынӡа санқәыԥшыз. Аус рыцызуан шьаҭа аԥсуа журналистика аҭоурых зыхьӡқәа азаанхахьоу ауаа хатәрақәа: Николаи Басиаҭ-иԥа Киут, Сандра Сангәлиа, Кьыҵа Ачба, Шьалуа Басариа, Золотинск Гәлариа, Владимир Шларба, Александр Хәаҭланӡиа уҳәа егьырҭгьы. 
Лафк аҳасабала, ҩажәак  Гәылариа, Шларба,  Лашәриа ҳаиҭагаҩцәан, ателетаип адырраҭарақәа реиҭагара ҳахьӡон. Шаларбеи Лашәриеи ҩымз-хымз рахьтә знык аредколлегиаҿы лахьқәак роуан агхақәа ахьрыцәцоз азы. Золотинск Гәлариа – мап: еиҭеигоз аҳәоуқәа рышьақәгылашьа, рсинтаксис еилкаашьак рымамызт, еихәлапашьын.  Абасеиԥш иҟаз астиль ала аиҭагарагьы ҟазаран. 
Аҵыхәтәаны исҳәарц исҭаху, «Аԥсны – «Аԥсны ҟаԥшь» – «Аԥсны» ахаҵкы! Уара узыҩназ ахыбра аредакциаҿы ауп сара исзааигәоу, сыззааигәоу аҩызцәа ахьсырҳаз, сыцәгьеи сыбзиеи ирылаџьабаз, иргәылагәырӷьаз. Сгәы аԥхарра, схы-сыԥсы зегьы дара рыцуп дара иртәуп, иҟалап уи зыхҟьо, уара уеиԥш, саргьы аиашьа гәакьа дахьсымам, сыгәхьаа зкыша ҭынхак дахьызымбо акәзар. Сара исҭынхацәоуп, сыцәар сыԥхыӡ иалоуп, сҿыхар срызхәцуеит агазеҭ «Аԥсны» аусзуҩцәа зегьы.
Аныҳәа  – ныҳәоуп, ишныҳәоу еиԥш илашаны ицааит, ҳмилаҭ газеҭ аусзуҩцәа рыгәқәа еиҵажәуа анцәа имҳәааит! –
 Иаҭах аҵыхәтәаны: Аҟәа ақалақь амҩадуқәа сырныланы  саннеиуа лаԥшҵашәараны сҿаԥхьа иаагылоит ахаҿсахьақәа, абыржәымзар абыржәы иаасԥыларашәа сгәы иснаҭоит: шьаликәа Камкиа – аџықә-џықәҳәа дычо: есымша ҳаԥсы ҭоума, уаалеи ананӡа ҳәа смахәар нҭарсны дахо. Владимир Чуаз – иқыҭа далоушәа днаԥшы-аашуа, хаарак ҭынчрак, гәыбылрак иҵаны, «Сариони Таифи убазар, ашахмат ҳахәмарырц сҭахын» ҳәа саҳәо.
Сарион ихаҭа иакәзар – «уматериал еилышьны иҟаҵоуп» ҳәа аҽԥныҳәа сыҭо, узҿқәо урҟәаҵны аус ула ҳәа саҽԥныҳәо; Гьаргь Нарасқәуа – деиқәышьшьы, Ԥақәашь сцаны саароуп ҳәа ихы-иҿы гәырҩак аныԥшуа; Рамиз Барцыц – жәабжьк аҩра саҿуп, «Аԥсны» «агазеҭ аномерқәа срыҵақь Гәдоуҭаҟа  санбанӡацалои ҳәа гәынамӡарк аарԥшуа; Таиф Аџьба – уҟаԥ-ҟаԥла, ус уҟаԥ-ҟаԥла, уи уахьынӡананаго збап» ҳәа дысхыччо… шаҟаҩ рыӡбахә уҳәарыда шаҟаҩгьы аганахь иаанхазеи.
 Сара сзааӡаз, суаҩны сшьапы сықәзыргылаз, џьара еилкаара хәыҷӡак сыманы сҟазҵаз уара уоуп,  зԥеиԥш бзиахаша,  «Аԥсны». Иахьа ҳџьынџь иамоуп ахақәиҭра, иазхарҵеит. Аԥсуа ианакәызаалак дхаҵан. 
Гәык-ԥсыкала иудысныҳәалоит 90 шықәса ухыҵра. Уҟаз уара, иҟаз ҳмилаҭ, иҟаз уаҵәтәи ҳԥеиԥш.
Рауль Лашәриа
