АҾАР РЫБЖЬЫ

    АЛИНА ЖЬИԤҲА 

             ***
Сӡамҩа иагәӡуаз ақәа рыцқәа
Шыхьшәашәаз здырит,
Сылаӷырӡ акәын ицаз…
Ахәрақәа иснуҵаз анухроуп,
Аԥсҭазаара ԥсҭыхроуп сымҳәарцаз,
Сааныжьны уанца.

              ***
Ҳаиԥырҵра аамҭа – 
Амра аҭашәамҭаз
Ажәҩан амцаԥшь ацразшәа 
Ибылуан…
Ахаара инужьыз
Адгьыл иазкӡомызт, 
Сара исызхаӡомызт,
Ашҭа ҭбаа иқәиаауаз ашәҭқәа
Срыхәҭакны 
Сииуан…
Амра ҭашәаанӡа
Ҳгәыдеибакылар ауазҭгьы,
Ажәҩан иазнымкылаз ахаара сықәҭәо
Сӡыҭуан.

                     ***
Нас уажәыгь иуҭахӡами сбара?..
Ихьанҭазаргьы, еиӷьми уааԥшыр!
Сара исылшоит уара уҭархара,
Аха ухәышәтәра сылшом, усхәыр!..

Ҳара ҳаибашьра иамҵәеит ахгьы,
Ҳабџьар жьакцеит, ҳааԥсеит ҳхаҭақәа.
Аха ҳреигӡама, иҳаршәт ҳагәқәагьы,
Шьҭа еидкьыслеит ҳәа башоуп ҳнапқәа…

Уаанӡа улаԥш ансхьысуаз сарԥхон,
Нас издыруан ишҭаҵәҟьаз сыԥсы…
Мҩак ҳанеицаныз амра ҳхаԥхон,
Шьҭа ҳа ҳашьҭақәа арӡуеит асы.

                     ***
Сҩыза, уабацеи?
Уабаҟоу?
Ақалақь уда иҭацәуп.
Бзиоуп, уцазааит сымбакәа…
Амала Аҟәа,
Излаугәаӷьи Аҟәа?
Аҟәа – ҳанасыԥ шкәакәа,
Бзиа узбо ҭыԥҳаҵас иузыԥшуп.
Иахьа афбатәи мшуп,
Сгәы уҭашуп…

                   ***
Баша сыҟан сузыԥшны,
Сузыԥшын егьа унхаргьы.
Схәыцра, сгәыӷрақәа зегь шьны,
Ажәак уасҳәомызт сгәы нхаргьы.
Жәҩанаҿ аеҵәқәа ӡыҭуеит,
Иҟалап сҟазшьа сыԥсахзар..
Даҽазнык убжьы саҳарцаз,
Сара сҟынӡа уи ааӡарцаз,
Уаҳа изури, сҵаауеит?

Нас мышкызны сгәы еиқәтәап,
Сыззыԥшыз уара усхаршҭны,
Сгәы еиқәҳәалан ԥхьаҟа сцап,
Ԥхьаҟа сцап разҟымҩак алхны. 
Ԥыҭрак аамҭа цаны,
Ус машәыршәа зны ҳаиқәшәаргьы,
Усымбошәа сувсны сцаргьы,
Ма усзымдырит ҳәа сҳәаргьы,
Уара иузычҳарым сбаны…

                    ***
Уааҟәымҵӡакәа исоуҳәоз ажәақәа 
Схырымхит, схы рымгеит...
Аха рыԥхара неит сгәаҵанӡа,
Ажәҩан салан, сԥыруан.
Ақәа иарҿыхаз аԥсабарагьы,
Иаӡбалон ашәақәа,
Аҭак шуҭатәу сазхәыцуамызт,
Сгәы раҳаҭны сӡырҩуан…

Ҳаицны ҳазнысуаз ари ақалақь
Амҩақәа, аблақәа
Уажә схала сшыҟоу рбар, сышныҟәауа,
Даара иџьаршьошәа збоит.
Ашьшьыҳәа снеиуеит, сылаԥш кыдхало,
Апҟақәа срыхәаԥшуа.
Уааҟәымҵӡакәа исоуҳәоз ажәақәа
Шьҭа гәаныла исҳәоит…

