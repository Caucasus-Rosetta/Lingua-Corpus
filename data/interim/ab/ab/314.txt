Михаил Артиом-иԥа Лабахәуа

Гьаргь  Ӡиӡариа

	Еицырдыруа аԥсуа ҵарауаҩ, ауаажәларратә усзуҩ Гьаргь Алықьса - иԥа Ӡиӡариа изкны, ирҿиаратә мҩеи иԥсҭазаареи аԥсуа милаҭтә  ҭоурыхаҿ ҭыԥс иааныркыло ртәы  зҳәо ҩымҭақәак шыҟоугьы, уи  дзыԥсоу азы ишахәҭоу  макьаназ егьрымҳәац. Ари зыхҟьо иԥсҭазаара далҵижьҭеи рацәак ахьимҵыци, иҟамзаара ашьҭахь  трагедиала еилашуа ҳамилаҭтә ԥсҭазаареи уи изхәыцшьа ахьыҳанамҭои ракәхап. Аха ҳамилаҭ еиқәханы, еиҭаҳәашьак аиуны изыҟалар, Ӡиӡариа Гь.А. иҟамзаара хьааны иаҳныԥшуа иҟалоит, уи моу еилаҳаны, еилататаны уажәазы иҟоу ҳамилаҭтә ԥсҭазаара ганрацәала аиҭашьақәыргылареи арҿиареи русаҿ иуаҩратә аамысҭашәареи иҟәшратә  ԥышәеи акырӡа ихәарҭахоит. Уи еиԥш иҟоу рԥышәа атәамбара аныҟала, иахьа Аԥсны аҭоурых анагӡара знапаҿы иҟоу абиԥарақәа ҳаԥсадгьыл зынӡа иҵадырбгар алшоит. Аха  ас еиԥш иҟоу аҭагылазаашьа Аԥсны иаԥеиԥшхап ҳәа сгәы иаанагом, ԥхьаҟа абзиарақәарз агәӷрақәагь сызҭо абри ауп. 
	Сара абарҭ ацәаҳәақәа  рҿы Гьаргь Алықьса-иԥа изы ирымҳәац хасырҭәаап-ҳәа акәмкәа, баша «схазы» исҭаххеит  дысгәаласыршәарц иара дахьысзыҟази дахьысбарҭази аганахьала. (Амала сызҭагылоу аокупациатә гәаҟра исызцәырнагаз акәхап ари ауаҩԥсы гәыраз, ауаҩ ҟәыш ду дыгәхьаазго сзыҟалаз).   Уи «шәҟәыла» дыздыруан санстудентыз инаркны Аԥсны азы иҭоурыхтә ҩымҭақәа рыла (акьыԥхьахь изкылсуа ианалага ашьҭахь). Аха хаҭала ҳанеибадырыз 1957 шықәсазы ауниверситет саналга ашьҭахь ауп. Усҟан уи аҭоурыхтә наукақәа дыркандидатны  дшыҟазгьы, еиҳараӡак иҭоурыхдырратә усумҭақәеи иуаажәларратә ҳаҵ-ҳаҵареи ирыбзоураны еицырдыруаз уаҩхьан. Иавторитет хаҭала иара имаз аҟазшьа хааи, ажәа бзиеи, алафи уҳәа ирыбзоуран. Аха, ишырҳәо еиԥш, аиҳабырагьы аиҵбырагьы еиҳа дырбарҭан даныҟала  Аҟәатәи апединститут реқторс даныҟала ашьҭахь ауп (1958ш. алагамҭаз). Уажә конкретлаҵәҟьа исгәалашәом хаҭала ҳанеибадырыз, аха сгу иаанагоит  аинститутаҿ штатда аус анызуаз ауп ҳәа. Сшыцәгьамыз иарҳәазар акухап, сахьибалакь деигәырӷьаны ирхааны  аԥсшәа саиҳәалон. Аха  еиҳа ибарҭа соуа сҟалеит 1958 ш. февраль мза инаркны Аԥснытәи аҳәынҭқарратә музеиаҿ (аҟәша аиҳабыс) аусура саналага ашьҭахь.  Амузеи аусура активлаҵәҟьа иҿалаирхуан, уаҟа даара иџьбараз аимак-аиҿак иҳауаз агәҭацәҟьа далагылан; Сталини Бериеи рполитикатә принципла амузеиаҿ еиҿкааз аҭҵааратәии аеқспозициатәи усура шьаҭанкыла аԥыхреи аԥсуара ишахәҭоу еиԥш аӡыргареи рус уадаҩ, уаҟа ҿыц инеиз аҿар ҳазҿыз, адырреи агәымшәареи аҵаҵаны дадгылон, уи ибзоурала шьаҿа-шьаҿала аиааирақәагь аагон. 
	Ус ҳашыҟаз, 1958 шықәса иуль мза алагамҭазшәа  телефонла дсыԥхьеит усҭахуп, усзааироуп ҳәа. Сахьнеиз икабинетаҿ итәан 15-ҩык ианреиҳаны аинститут адеканцәа, акафедрақәа реиҳабацәа, иара убас апартиатә органқәеи, Аԥсуа ҭҵааратә институти аҵара аминистрреи рхаҭарнакцәа.Аилацәажәараҿ зҵаарас иқәгылаз апединститутаҿ астудентцәа аԥсышәала аҵара дырҵара аус арҭбаара акән. «Арҭбаара» зысҳәаз, сымҩашьозар, 1955 шықәса инаркны, аинститутаҿ аԥсуа филологиа азаанаҭала астудентцәа рыдыркылон, уаҟа аԥсуа литература аҭоурых, нас имаҷымкәа абызшәадырреи  алитературадырреи  рмаҭәарқәа рырҵара аԥсышәала акун ишымҩаԥысуаз. Аха аԥсуа школ иаԥсуаҵәҟьаны иахьыҟаз I-IV аклассқәарҿ ахәҷқәа аҵара дзырҵараны иҟаз арҵаҩцәа разыҟаҵара аԥсышәала имҩаԥысӡомызт. Ажәакала, алагарҭатә ҵара апедагогикеи аметодикеи азаанаҭаҿ амаҭәарқәа зегьы дырҵатәын аԥсышәала. Убри аҟнытә  иӡбан абри ахы кызарц аныха еиԥш изымҵаматанеиуаз и – Библианы иҟаз ВКП(б) аҭоурых аԥсышәала астудентцәа дырҵарала. Уи акәм, иҳаракыз аинстанциақәарҿ ареқтор иарҳәеит: апартиа аҭоурых аԥсышәала арҵара шәзеиҿкаар, убасҟаноуп егьырҭ амаҭәарқәа зегьы аԥсышәала  дырҵара азин аншәоуа – ҳәа.
	Апартиа аҭоурыхаз алекциақәа аурысшәала рымҩаԥгараҿ акыршықәса аԥышәа змаз –Ҳ.Аргән, А.Адлеиба, М.Хәарҵкиа,А.Отырба  аԥсышәала ари ҳалшом рҳәан, иаахҵәны мап ркыит. «Анаџьалбеит абри сара саҿамшәондаз» -ҳәа агәаанагара  соуит, аха уаҳа азхәцха сахьӡаанӡа, аиҿыхараҿ апауаза иҟалаз «днабжьаԥалан», аилатәра ахантәаҩра азызуаз Алықьса-иԥа  дҩагылан ҿааиҭит: «Ауниверситет ибзиаӡаны далагеит, ихатәы бызшәа адагь егьырҭ абызшәақәагь идыруеит, дҭоурыхҭҵаҩым дфилософуп, аха уигь уи иацәыхарам, абар шәаԥхьа итәоу  а, Лабахәуа идаҳҵап»- ҳәа. Сахьтәаз снеилууа сцеит. Акырӡа исҳәо сҿамшәо, «мап» аҳәарагьы сақәмшәо, ақәшаҳаҭхарагьы аԥсра еиԥш  сацәшәо срылахеит. «Изықәҳажьыша анцәа дҳаиҭама»- ҳәа игурӷьаҵәа, уанӡа мап зкыз раԥхьа иргыланы, иаасыкәшаны сыргуыбзыӷра иалагеит, ианыҟоумҵа аԥсуа сектор аразҟы ыҵоурбгоит – ҳәагь сыршәо. Абас ҳәаны зегьы инҩныбӷьыжәаа идәылҵны ицеит. Гьаргь Алықьса-иԥеи сареи ҳаизынхеит. Акыр аамҭа инап дуқәуа  сыкуршаны сиргәыбзыӷит, сгу ирӷәӷәеит, умшәан саргьы суцхраауеит иҳәан, ашәаҟынӡа снаскьаганы соуишьҭит. Изура-исҳәара сзымдыруа, смида-гәидаха суадаҿ сааит. Ҩымышҟа ҵхьан аус ахьызуаз амузеиахь ателефон дасын дсазҵааит аҿазыҟаҵара уалгахьома – ҳәа.  Мызкы ашьҭахь улеқциа ҳазыӡырҩырц уаҳзыԥшыз, Михаилос ҳәагь нациҵеит (бзиа изибаз сыздырам, аха шамахамзар абасала акән сыхьӡ «шишьоз»). 
	Зегь раԥхьаӡа исыԥшааит 1938 шықәсазы  аԥсышәала иҭыҵыз ашәҟәы «Зегьеидгылоутәи акоммунист (абольшевик) партиа аҭоурых. Иаазыркьаҿу акурс». Уи анаҩыс урысшәала иҟаз марксизм акласикцәа рҩымҭақәеи  ажурлалқәеи уҳәа еидарак леизганы «снаргуалатәеит». Егьа аԥхьара сацәыхҟьаны сыҟазарагьы (икьыԥхьын ақырҭуа шрифт ала аԥсуа ҩыра  аныҟыз), ари «Сталин ишәҟу»- ҳәа изышьҭаз акыр исыхәеит, ихадоу атерминқәа убри аамҭаз иучҳаратә аҟара агулан ари ашәҟәы. Аха реиҳараӡак алитература ҿыц иашьашәалаз  аԥсуа терминологиа хәц-хәц аизгареи ашьақәыргылареи (слекциақәа ирыхәартә) сара исықәшәеит. Смаҵура хада сахашәаланы астол сахымҵӡакуа ауха асааҭ 2-3 нӡа сантәазгьы ыҟан. Абасала аус уны аҵара шықәс алагамҭаз  иҩны  исыман слеқциақәа ртекстқәа реиҳарак.	Иааит иара сентиабр 3-гьы (аԥхьатәи слекциа уи аҽны иақәшәеит). Сгәы аҭҳара-ҭҳараҳәа еисуа аудиториа сныҩналт. Сынтәа ҿыц ирыдыркылаз аԥсуа ҿар рыла иҭәын уи. Сыԥшызар, аудиториа ашьҭахьшәа итәоу «сӡаахҩыи»,  аԥсышәыла алекциа аԥхьара мап ацәызкыз ахҩыки, апартиа аобласттә комитет аҟәша аиҳабы А.Ҭ. Оҭырбеи збеит. (Ари амыши иара аудиториа ахаҭеи ахаан исхашҭраны иҟам – Аҭынчра  апроспектаҿ игылаз ажәытә хыбра, актәи аихагыла, аудиториа № 1).	 Алеқциа аиҿкааратә хуҭа рацәак сҽадмырхалакәа атема ахаҭа салагеит (уи азкын абольшевикреи аменшевикреи анышьақәӷәӷәоз  апериоди, усҟантәи аполитикатәи аидеологиатәи еиҿагыларақәеи, Плеханов иполитикатә философиа аҵакыи). 	Исыхьлакгьы  сыхьааит-ҳәа сгу рӷәӷәаны, аӡсара рацәак иазыманшәалам аӡмыжь иҽшалаижьуа еиԥш, сдәықәлеит, зыны-зынла сызбалакала сконспектқәа  срыхәаԥшуа, абжьааԥны астудентцәа  срылаԥшуа ҿырҳәала срацәажәауа. Абас сыцәгьамкәан 10-ҟа минуҭ сцәажәеит. Ашьҭахь сҿынкыланы астудентцәа  аҭаҩра рылшартә еиԥш рацәак смыццакыкәа салгеит алекциа актәи асааҭ. «Агәаҟԥхӡы» -ҳәа ззырҳәо сылхәаҭа сындәылҵит аудиториа.  Аӡәгьы ҟыт-ҳәа егьсаимҳәеит, Гаргь «умшәан, Михаилос»- ҳәа  иажәақәа рыда.  Аҩбатәи асааҭ еиҳа схы сақәгәыӷны, актәи еицәамкәа имҩаԥызгеит. Сгәанала слеқциа цәгьамкәа имҩаԥысит (ус рҳәоит иахьа ипрофессорхаз, усҟан актәи акурсаҿ слеқциақәа ирзыӡырҩуаз А.М. Касландзиеи егьырҭ еицырдыруа иқәлацәеи). 
 Минуҭқәак рышьҭахь ареқтор дуԥхьоит – ҳәа сызҿырҭын, икабинетаҿ сахьнеиз, исылатәаз зегьы уа иҟан.	Сшыҩналазҵәҟьа дахьтәаз дҩаҵҟьан,  истол дахыҵны даасԥылан,  инап дуқәа аасыкәыршаны, Ҿажәак мҳәаӡакәа аҵәах-ҵәахҳәа сигәӡит; «Ҳа ҳтәы  иагеит» - ҳәа сыҟоуп, ишԥа шәҳәои, аҩызцәа» - ҳәа итәаз данразҵаа,  урҭгьы «иашоуп, иашоуп»-ҳәа иқәшаҳаҭхеит. Нас иҟалеит конкретла  алеқциа аилыргара;уи акыр идырҽхәеит, џьара-џьара иахырҟацәаны. Нас  агхақәагьы сарҳәеит. Аха зегь реиҳа  дара ргәы иахәаз, аԥсуа бызшәа алшара бзиақәа шамоу ирбаз ауп. Абри ашьҭахь Гьаргь Алықьа-иԥа  ихамышҭӡакәа еизароума, џьара столк ҳахатәаны сныҳәаҿа шьҭихуама, зехьынџьара абарҭ слекциақәа рыӡбахә иман. Абасала, раԥхьаӡа, маҷк сахьаркырала иаҳҳәозар, аӡсара сҵарцаз мчыла аӡмыжь салаижьит. Убри алагь сылшара хәҷы аус  иахәартә иҟаиҵеит, схаҭа сакәзар, сыԥсҭазаараҿ схы сақәгуӷәа амҩа саниҵеит. Ари аҩыза  аҩынтәраангьы исзиуит – еиҳа идууз «аӡмыжь» сышҿаа-ҿаауаз салаижьит, аха араҟагь хар амамкәагьы салҵит. Уигь азмырхакәа еиҭах, ахынтә раан, зынӡа идуӡӡаз «салаижьырц» ақәикыит, аха идмырҟаҵеит. Аха  урҭ ртәы насшәа ишәасҳәап. Амала араҟа еиҭах исҳәарц исҭахыу – абри  ашықәс 1958 сентиабр мза инаркны   апединститут арҵаҩы-алектор имаҵуара сиҭеит.	Уи ашьҭахь амузеиаҿгьы аус зуан 1960 ш. февраль мзанӡа. «Амузеи заанаҭла уара иууысым, арахь зынӡа уиас» - ҳәа акырынтә исеиҳәахьан уаанӡагьы, аха ҟәрышьқәак снаҭап-ҳәа исыргәагәон, нас сақәшаҳаҭхеит. 
	Апединститутаҿ аус зуан 1962 ш. ианвар мзазы СССР Анаукақәа ракадемиа иатәу Афилософиа аинститутаҿ аспирантура сҭалаанӡа. Уаанӡа иара гуакьак еиԥш дысзааигуаханы сыцәгьагь сыбзиагь илаԥш рхын. Џьара принципла  иӡбтәыс, еиҿкаатәыз уск ҟалар, са «салаимыжьыр» иуамызт, «аӡсра еиҳа еиӷьны иуҵап» - ҳәа аҵәы алыхуа. Аспирантурахь ацара сыӡбит ҳәа аниасҳәа, акырӡа деигәрӷеит, ибзианы уҽазыҟоуҵап иҳәан аҭаларатә ԥышәарақәа хы- мызҟа шыбжьаз Москваҟа сдәықәиҵеит.
Сара апединститутаҿ  аусура саналагаз имаҷымкәа аԥсуаа амаҵурақәа роухьан еиҳараӡак  Қарҭтәи ауниверситет иалгақәаз налаҵаны. Убри ашьҭахьоуп, ирацәаӡаны еиуеиԥшым заанаҭла аҭҵаарадырратәии иреиҳау аҵараиурҭатәии интелегенциа анышьақәгыла. Убырҭ ашықәсқәа раани  уи ашьҭахьи абри аусаҿ «аиҭаԥара» ду иҟалаз атәы аҳәоит цифра зацәык: мацара Москва аспирантура иҭаз ҳхыԥхьаӡара 20-ҩык рҟынӡа инаӡон (убас ирацәан Қарҭ, Леинград, Киев уҳәа иҭақуаз рхыԥхьаӡарагь. Уи акум, Аҟәагьы аспирантцәа ҳаман). Абри еиҳараӡак изыбзоураз Гьаргь  Алықьса-иԥа иакун, уи акадрқәа рааӡара еснагь дахӡыӡаауан.
	Москва сыҟанаҵы  аимадара иареи сареи ишҳамац иҳаман. Дсыцхрааит адисертациа ахьчараз  иаҭахыз сусумҭақәа ажурналқәеи аизгақәеи  рҿы акьыԥхьраз. Аспирантура салганы адисертациа хьчаны санааи, афилософиа акафедраҿ аштат азыԥшааны аусура салаиргеит. 
Ари 1965 шықәса алагамҭаз акән. Иара убри ашықәс анҵәамҭаз дсыԥхьан… «ахәлԥазтәи аҟуша (зықьҩык инареиҳаны астудентцәа ахьҭаз) аҟара еилататоу ҳаинститутаҿ ак ҳамам, уи иахагылоу ауаҩы ҳаҿар ыҵаирбгеит, иахьа инаркны уи ахьыӡгьы ахьымӡӷгьы уара иумаз, умыч ақәхар умҩа аатит, иақәмхар иахьуҭаху уца» – ҳәа  лаф формала аус ду «салаижьит».
	Салагеит, аха сызлагазеи. Астудентцәа реиҳараҩык ианырҭаху алекциақәа рахь иныҟәон, ирҭииуаз амаҭәарқәа ирызкыз адокументқәа абжеиҳарак ыҟамызт, аҵаратә план намыгӡакәа иреиҳау акурсқәа рахь иахыргоз рацәаӡан уҳәа убас иҵегь. Зегь реиҳа ихыԥҽыгаз, алекторцәа алекциақәа абжьарыжьуан. Зегь раԥхьаӡа иҟаҵатәуҳәа исыԥхьаӡеит ҩ-уск: аҵара зҭахым, алеишәадара аазырԥшуа астудентцәа  аинститут иаԥырызгарц; алекторцәа алекциақәа рахь рымаара иаҟәсхырц.  Анализ аныҟасҵа, 100- ҩык иреиҳахеит иҭцатәыз астудентцәа рхыԥхьаӡара. Исгәалашәоит иҭысцашаз рсиақәа ҟаҵаны, аԥхьаӡа аректор иҿы саннеи, асҟаҩык ахьыҟалаз џьашьаны, «даапкит», аҵара аҟәша аусзуҩцәа еилеицалт, аха иабахуоз – иҟаз фақтын. Нас иареи сареи ҳанзеинха, «Михаилос, асҟаҩык ҳазыҭцом, аиҳабырагь гәбӷан ҳарҭоит»-иҳәеит. Сааԥышәырчан  егьмҳәаӡакуа скабинетахь сцеит. Сааҭк ашьҭахь 25-ҩык рыҭцара атәы зҳәоз ақьаад сыманы иара иҿы саннеи, «вот это другое дело» - иҳәан априказ инапы аҵеиҩит. Абри аметодла мызкы аҩнуҵҟала иҭцатәыз зегь ҭаҳцеит.
	Алекциақәа абжьазыжьуаз алекторцәа уи иԥнаҟоз ауалафаху рықәныскыло салагеит. «Абри збаз ҳа ҳаума» - рҳәан «иаапкыит», иашшит, аха «ииашаны иҟаиҵоит»- иҳәан Гь. Алықьса-иԥа урҭ ааникылт (арҭ алеқторцәа рхыԥхьаӡара далашәеит апартиа аобласттә комитет аҟәша аиҳабгьы!). Уи адагь еиуеиԥшым аметодқәа рыла аџьатә дисциплина сырӷәӷәеит, ибзианы аус зуаз арҵаҩцәеи аҵара зҵоз астудентцәеи срыдгыланы ринтересқәа сыхьчон. Исзашшуаз диашамзар  акакеиҳәа диҵаҟьон, диашазар снаԥхьаны «ус уаҳа иумун ҳәа»  дсабжьон (дансаӷьуазгьы  маҷмызт).	Абарҭ афактқәа рыла исҳәарц исҭахыу, аусура зҭахыз, изылшоз аус иируан, дидгылон, дихьчон. Абри еиӷьу апедогогикеи ауаҩреи иабаузыԥшаауеи!
	Аусура иадҳәаланы акы  анеилҳаргоз, аиҿагыларахь ҳанагозгьы ыҟан. Изызӡари, зны-зынла, иара пату шиқәсҵозгьы, бзиа дшызбозгьы, ихжәацәаны саниҿагылозгьы ыҟан. Усҟан,  иаргьы иҽизнымкыло аҟынӡа ажәа аӷьқәа, зны-зынла исықәнамгоны, ансеиҳәозгьы ҟалалон . Аха ҳамҭак  анаҩыс ихыԥсаауан,  адырҩаҿны, абжьааԥны аасаҭа ихааны дсызныҟуо далагон. Аха нас «Михаилос, аф ассаит рацәак сурҳәеит, аха уааи ҳаинышәап»- иҳәалон. Са сакәзар, ари аҩыза аныҟаиҵалакь, аԥхашьара сакны, схы ахьысгаша сзымдыруа сҟалон, урокысгьы  акыр аамҭа исызхон. 
	Ԥсабарала иара цәгьала дуаҩы гәыразынразын, «ак ада ҩба» ззымдыруа» - ҳәа ззырҳәоз иакун зны-зынла. Убри зхы иазырхәозгьы, изеицәааӡарызеи, ҟалалон. Сара еиҳабык, напхгаҩык иаҳасабала санизхәцуа, ихә ҳаракны ианысшьо, иаамысҭашәеи иуаҩышәеи иудырҟаҵоз алоуп еиҳарак сышизнеиуа. Иара ус,  еиҿкааҩык, арганизаторк иаҳасабала, ирманшәаланы иаҳҳәозар, рацәак дыӷәӷәамызт. Уи иаргьы идыруан, егьиӡомызт, убри аҟнытә ихаҭыԥуаа  рҭакԥхықәра шьҭыхны идирҟаҵон иҟаҵатәыз аус. Иара егьарааны дубаргьы икабинетаҿ истол зегь рҭәны дызлатәаз иҭҵааратә усура иадҳәалаз адокументқәа ракән.  Уи мор,  аизарақәарҿгьы апрезидиумаҿ дахьдыртәозгьы имҵаҵаны аус здиулоз иусумҭақәа рнапыҩра ма иркьыԥхьуаз аккоректурақәа ракәын. Иҭҵааратә усумҭақәа рҵакы акьыԥхьахь  инеиаанӡ акырынтә саирԥхьахьан.
	Амала абри ҳаизыҟазшьаҿ зегь реиҳа сгәы иалоу ректорс ҳаинститутаҿ сара деканс аусура саналага ашьҭахь рацәак днымхеит–  Аԥсуа ҭҵаратә институтахь диреқторс диаргеит. Аха ега ус акәзаргьы, ласы-лассы ҳаибабон, ма ҭелла ҳаицәажәон. Уи моу, иԥсы ҭанаҵы, шамахамзар, ҳауниверситетаҿ акыр иҭахызар, аӡәыр днеины ацхыраараз диҳәар, сара сакун уи издиҵоз. Амала изакуанымыз аҟаҵараз  аӡәы аказы диҳәо сымбацызт. Абри анысҳәа, уажәгьы иансгәалашәалак сзырччо хҭыск атәы шәасҳәап (маҷк аҟара уи шыҟацәҟьаз ақьаад анҵара шыманшәаламгьы): ԥхынроуп, адкыларатә ԥышәарақәа ирышыкьымҭоуп; Аҭынчра апроспектаҿ игылаз ажәытә хыбра ашҭаҿ 5-6- ҩык раҟара Гь. Алықьса-иԥа ҳаикәшаны ҳацәажәоит. Ус игәалаҟазаара бжысны дӷьаҵә-ӷьаҵәуа дааҳадгылт Гь. Гәблиа: «Гьаргь Алықьса-иԥа, амитә ҳахьит, аҩразы ани а-Ӡиӡари-ԥҳа «2» ҳацәлоуит, ишԥаауари» - ҳәа. Аха Гь. Алықьса-иԥа «ҽырдагәа» ҟаҵаны даҽакы азы алаф далагеит; ацәажәараҿ апауза ихы иархәаны «ишԥа лзааури, Гь. Алықьса- иԥа» – иҳәеит Гәблиа еиҭах, аха имаҳаӡазшәа иҿыҟаиҵеит. Абас 2-3 ынтә иҳәо данаҟәымҵӡа, дгуааны «Гь. Алықьса – иԥа ҿааиҭит: «Жора, уцо-уаауа уаҟумҵит, илзуура удыруоу? … Уаҟа игылаз зегьы ҳаԥхашьаны ҳаимбӷыжәаа ҳцеит. Жора ииҳәо иҿамшәо дмида-гәидаха иаудиториахь дцеит.
Абарҭ сгәалашәара хәҷқәа рнҵәамҭаз иара сара дышсзыҟаз атәы зҳәо даҽа  фактк сымҳәар сгәы иауам. Иԥсҭазаара далҵаанӡа  ҩбаҟа шықәса шагыз иара инициативала днеит Аԥснытәи апартиатә комитет актәи амаӡаныҟәгаҩ Б.Адлеиба иҟны  Шь. Инал-иԥа диманы. Аҵара аминистрра, аԥсуа милаҭҭә политиказ ахадара змоу, аусура даараӡа ихьысҳауп. Убри ашьапы иқузыргыло, М.Лабахәа иоуп»- ҳәа азҵаара ықәдыргылазаап. Аха зҿы инеиз ари иҭахымхеит. Аха уи акәӡам аус злоу – иара сара дсықәгәӷны дахьсзыҟаз ауп. (Ари иара иԥсы ҭанаҵы слымҳа иҭаҩхьан, аха данԥсы ашьҭахьоуп Шьалуа   иансеиҳәаз). 
	Ишдыру еиԥш, иԥсҭазаара аҵыхәтәантәи ашықәсқәа раан, еиҳараӡак ачымазара бааԥсы анихь ашьҭахь, анапхгара ззиуаз аколлективаҿ «ура-патритқәак» иара икәша-мыкәша изҩыдамыз уҳәан- сҳәан ҟарҵеит, иҿагылангьы «апатриотра уцәыӡит» - ҳәа аҽԥныҳәа ирҭо иалагеит. Уи иалахәыз реиҳараҩык  аҭҵааратә усураҿ  ирымаз акәадара «хадырҭәаарцаз» иаҳа апатриотра ду аадырԥшуашәа аҽԥныҳәа дадыргон. 	Абри зхысҳәааз, иԥсҭазара далҵаанӡа мызқәак шыбжьаз ҿнак шьыжьымҭан сусурахь сцаанӡа аҭел дысзасын «Михаилос, асааҭ ду аҵаҟа ҳаиқәшәап, цәажәатәык сымоуп»- иҳәеит. Сыццакны саннеи ҳашаишаз амшын ахықәан  акаҳуа ахыржәуа аварахьшәа, аԥсуа театр иамариашаны  аԥшаҳәаҿы игылаз скамк ҳнықәтәан, игәаҟрақәа зегь сеиҳәеит.  Аӡәаӡәала зегьы (4-5 ҩык) аԥсеивгаха имҭакәа игәы дшахаԥыржәо, апровокациақәа шыҟарҵо атәы сеиҳәеит. Амала  иазгәаҭатәуп, урҭ ицәымӷны, ргәаӷ иманы акәмызт дшырхцәажәоз, ихараӡамкәан ахара ахьидырҵоз акәын игәы иалаз. Еиҳараӡак игәы дзагоз зегь реиҳа ацхыраара рыҭаны зшьапы иқәиргылаз ахьракәыз ари изызуаз.
	Абри амыш ахаан исхашҭраны сыҟаӡам, избанзар убри аҽноуп лабҿаба ианызба ауаҩ дугьы асаби еиԥш, ихы изымыхьчо дшыҟарҵо  ауаа ламысдақәа. Амала абраҭ игәҭыхақәа сеиҳәарцаз сара сызалиԥшааз, иахьа уажәраанӡаагь исзеилымкаац.  Ма усызрацәажәаҳәа егьимҳәеит (урҭи сареи ҳаизеиуааны ҳаҟазҭгьы, ма аӡә иҳәатәы заҳауа ракузҭгьы срацәажәарын, аха…). Абри ашьҭахь зны-зынла телефонла ҳаицәажәалон, изласылшоз ала игәы ҟасҵон. 
Ус ишыҟаз, иаалықәшәаны лыԥсҭазаара далҵит иҩыза бзиа иԥшәма Ольга Александр-иԥҳа, Гь. Алықьса-иԥа иԥсҭазааратә лҵшәа дуқәа акырӡа изыбзоуроу, аҩнаҭа зегь зҟәаҟәа иқәҵаны изгоз. 
	Абраҟа исгуалашәеит ҵакыла ианекдоту, аха иҟалахьоу уск, Ольга Алекандр- иԥҳа илҳәамҭоуп, ихаҭагьы мап ацәикуамызт. Зны мҽышаказ уи ҩыџьа аусуцәа аалгеит маҵурҭаны ирымаз ауаҭах ршәырцаз. «Иахьа аҩны уҟоуп, уаархылаԥш, сара усқәак сымоуп–лҳәан дцеит. Аха аусуцәа рус лара дхынҳәаанӡа иалган, ацара ианалага, Гьаргь Алықьса-иԥа «150 мааҭ шәысҭар шәгәы иалсуама» – ҳәа данразҵаа, «ҳазықәшәаз оуп иааг»- ҳәа иарҳәан ицеит.  Ольга данааи, «аҩнусаҿ егьулам - ҳәа аҵәы сылыбхуеит, аха сара акырӡа срахәҳаахәҭын, 150 мааҭ иақәшаҳаҭхеит» – ҳәа «данбақь», «даргьы-уаргьы – ҳәа уасҳәап, 100 мааҭкҳәа срылӡахьан» - лҳәан инхамҩатә «талант» аӡы иалҭеит. 
***
  	Иара иԥсҭазаара  далҵит лара лышьҭахь шықәсыкгьы мҵыцкуа 1988 ш. маи мза 3 рзы. 
                                                                                               Август 1993ш.,Аҟәа 




