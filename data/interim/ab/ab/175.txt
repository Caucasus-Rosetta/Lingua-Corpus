Анатол Кәыҵниа ироман «Кәыдры аиҩхааҿтәи аиҭныԥсахлара» азкуп 1992–1993 шықәсқәа раан ҳажәлар ирхыргаз Аџьынџьтәылатә еибашьра.
Аҽнышьыбжьон Ахәынаа иаақәҩит ашәа «Кәыдры»
Ажәақәа Анатол Кәыҵниа
Амузыка Нури Быҭәба
Актәи авариант
Ахрақәа ушьҭыбжь рыгәныҩуеит,
Урылҵәраа уахьлеиуа уԥры.
Угәрымуеит, угәрымуеит, угәрымуеит,
Аԥсуа иӡиас Кәыдры.
Иумоузеи гәалас ушьҭыҵыртә,
Аамҭақәа еиҭасит умбои?
Аԥсуа мҳаџьырқәа рхаҭыԥан,
Индырхаз рыгәра умгои?
Дырмит ду Уарча ахьицәыӡыз,
Угәы ҿнакаазар уажәы?
Аҭаратә Самсон ду хьӡы згымыз
Дыршьызар уԥшаҳәаҿы?
Кәыдры аиҩхааҿтәи аиҭныԥсахлара
Ашәарҭара цоит уара ухықәан,
Ҩ-мчык еинышәом абар,
Абжьыуааи абзыԥқәеи урнықәуеит,
Ушыхьчатәу рдырп иаҭаххар.
Егьагым иԥыххаа еилаҳарц,
Ухықәан игыло абаа.
Аԥсынра зтәызтәырц иқәылаз
Феида изгахьома абра.
Ахрақәа ушьҭыбжь рыгәныҩуеит
Урылҵәраа уахьлеиуа уԥры.
Угәрымуеит, угәрымуеит, угәрымуеит,
Аԥсуа иӡиас Кәыдры.
Ахәынаа акәша-мыкәша ацәышлампыр иажызшәа адгьыл рыӷӷаны, ижны иҟоуп. Аҭабиақәа угыланы уныҵало, иахьаҭаху уҽыларҟәуа, зынӡагьы имырҭшәацәакәа, адәахьала аларҭақәа аҭаны, акаҭа-бызкаҭаҳа шьацԥштәыла иԥаны-иҳаны хыхь ирықәыршәуп. Џьара-џьара ашьаҭа иҵхны иааргаз алҿарақәеи амжәа хәыҷқәеи еиҭаҳауп, аҭырасқәа ианрызҳа ихьынааны ажра дуқәа злахыбу ихыҵәҵәоу аԥсақыдқәа ирықәжьу амалаҷыр хнаҩоит. Жрак уҭалар, ушҭоу мацара инахараны егьи аганахь ижны иҟаҵоу анаԥшырҭақәеи аҷаԥшьарҭа ҭыԥқәеи рахь унанагоит.
Ҩадаҟа, ашьха акалҭаҿ унаӡаанӡа, икҿаҵәи-аакҿаҵәиуа амҩаду амахәҭақәа анеидыҵлак, арԥҳа адақәа реиԥш рҽыршоит, аԥсуа қыҭақәа иргәылсны ицоит наҟ хараӡа ҵыхәаԥҵәарак рымаӡамшәа. Уахьгьы, зехьынџьара амҩақәа ԥҵәаны, аӷа дахьтәоу ицәыхарамкәа Ахәынаа ишырзыҟаҵоу
еиԥш, аԥсуаа рхыӷәӷәарҭақәа рҽеиҵыхны, досу иара иҳәаақәа дырны ирыхьчоит. Ианаҭаххо аамҭазы ижәылоит, еиҭаҵуеит, зны инаскьоит, зны иааскьоит, абри иаҿуп. Ахәынаа Кәыдры аҳәаа ихықәгылоуп, аӷа иаанкыланы имоу нырцәтәи ақыҭақәа ажәҩан иаҵаԥсоу аеҵәақәа реиԥш, рынхарҭақәа урықәԥшуеит, уимоу урҭ ртанкқәеи рмашьынақәеи еишьҭагыланы ианцо ланарԥшыгада иахьнеиуа улаԥш иҵашәоит, ирхылҵуа абыжьгьы ҭахәаҽӡа улымҳа инҭасуеит. Ладаҟа, Ахәынаа ушықәу мацара, нахьхьи Царцу ақыҭа агәаҿы инҵәоит иара ашьапы ахьакуа. Абри ахәы зегьы ладеи-ҩадеи еибаркны царцуаа рбаталион хлаԥшра ҟанаҵоит. Ақыҭа агәы уахьынахысуа агаз мҩа агәылсны ицоит, уахь ԥшыхәцәак дҵак рыманы имнеиуазар аӷагьы итәымкәа, ҳаргьы иаҳтәымкәа, зеиԥштә зонак аҳасабала иааныжьуп. Зны-зынла наҟ-ааҟ еибашьуа зҵаарадук анрызцәырҵуа, бираҟ шкәакәа хәыҷқәак аанкыланы амҩаду инанылоит, апостқәа рҿы иҷаԥшьо уи ангәарҭалак, еигәныҩны иааиуа иԥылоит. Усҟан ахысрақәа ааныркылоит. Ас ҟарҵоит еиҳарак аиҭныԥсахларақәа анрымоу. Иркыз роума, ишьны ирымоу аԥсцәа роума, иахьыршьыз, иахьыркыз аҭыԥқәа анҭырҵаалак, ирымоу ихә зеиԥшроу еиԥш наҟ-ааҟ еицәажәоит, акаҿы икылеибагоит, нас иарбан мшу, иарбан сааҭу азгәаҭаны аиҭныԥсахларақәа мҩаԥыргоит.
Абаталион аштаб, хыхь зсахьа ҭаҳхыз Ахәынаа аҩдахьшәа ишьҭоуп. Ишаҳҳәахьоу еиԥш, абас мацара ахәы иаакәыршаны ишьҭоу анаара зегьы неибеиԥшны еихачаԥа идыргылаз ахан ду уаҵагылазшәа, амҽхак ҭбааӡа, абаталион гәыԥқәа руак атәарҭеи агыларҭеи азалхуп. Аснаиперцәа шьауардынҵас ахәы ацәқәан икылатәаны инаԥш-ааԥшуеит блаҵарыла. Егьыс, атанк заҵәы ирымоу ажра азыҟаҵаны, уигьы акасы еҵәа ахы иҭарԥаны – иазалырхыз аҭыԥ аҿы ақьышәи аԥынҵеи шьҭацаланы игылоуп. Ирымоуп иара убас агранат зыршәуа абџьар, урҭ рхыԥхьаӡара рацәам, аха хәба-фба ҿы ирымоу иҭабуп ахырҳәаауеит. Аӷа итанкқәеи ишьаҟауааи ргәы рҭынчны ари Ахәынаа иаҵсуа амҩаду ианыланы хыхь цашьа рымаӡам. Ҩынтә-хынтә рҽазыршәахьеит, аибашьра иалагеижьҭеи акырынтә ижәылахьеит, ирҭахын ари аҳаракыра рнапаҿы иааргарц, аха аӷа имҩаԥигахьоу аҽышәарақәа зегьы мцуран, илыҵшәадан. Арахь ахәы ихаланы, ари ахырӷәӷәарҭа аанаҳкылап ҳәа, иҟарҵахьоу ажәыларақәа ирыбзоураны, ҳаруаа трофеины ирхашәалахьеит абра ирызгылоу атанк, агранат зыршәуа абџьарқәа, апулемиотқәа, автоматқәа рацәаны.
Аибашьра ианалагоз асҟак абџьар рымазҭгьы, уажәшьҭа аӷа иҭыҩрахь дҭацаланы, иусқәа еиқәтәахьазаарын. Царцуаа ирҩызцәан егьырҭ аԥсуа қыҭақәа зегьы. Еиҳараӡак, ашәарҭара иҭагыло иалагеит Кәыдры аӡиас ааихҵәаны, мрагыларахь ала ишьҭаз Очамчыра араиони Тҟәарчал ақалақь иаҵанакуаз ауааԥсыреи. Амҩақәа зегь ҿахҵәаны, ашьха акалҭаҿы ишьҭаз аиланхарҭақәа рӷьырак, аԥсреи абзареи инҭагылеит. Ақырҭцәа шҳалалаз еиԥш, ҳара ҳархашҭызшәа, зымҩа ҳазҵаара нышьҭарҵан, Аҟәеи Гәымсҭеи рнапаҿы иааргаразы мраҭашәарахь амца адыркит. Абри аан, урҭ агәаанагара рыман Очамчыра араиони Тҟәарчал ақалақь акәша-мыкәша иҭанхози дыд-мацәысрак иалагӡаны рнапаҿы ишыҟалоз. Аус злаз дара ртәала, Гәымсҭеи Гагреи иахьрыҵанакуаз амацәаз иҭакыз аԥсуаа ҟәаҟәаса ианықәырҵалак, нас иаанхаз аԥсуаа ашьха аҿаҩарахь икҿацаланы,
амца-қьоуқьад нарыжәҵаны инырҵәаны, убриалагьы иӡбаны иалгарц аԥсуа-қырҭуатә еимакы.
Дауышла ҳаршәаны бџьар-мцала ҳашҭа ианҭала, иахьа-уаҵәы аҿаҩа иҭыҵыз ҳрылгоит ҳәа ишыԥшуаз, уахынла-ҽынла ргәырҽанӡамкәа аԥсуаа рықәланы рабџьар рхыхны, атрофеи еизганы ақырҭцәа аҟамчы рыҵхуа рҿаархеит. Иахьа-уаҵәы ҳрылгоит ҳәа абадақь иасуаз, аахақәа ӷәӷәаны ироуа ианалага, Аԥсны рнапаҿы аагара акәым, ршьапы рҽарганы, излацара иазхәыцуазгьы ҟалеит.
Шәышықәса инарықәгәыӷуа ари ҳадгьыл аҿы исасцәаны иаҳҭааз, нас аԥшәымара аанызкыларц зҭахқәаз, аԥсуаа ҳакәымкәа уажәы аԥсреи абзареи иҭагылаз дара ракәын…
Шьыбжьхьа анырфа ашьҭахь, иааԥсаны иҟаз аибашьцәа нықәиа-аақәиеит, дҵак роуаанӡа маҷк иадамхаргьы акыр иаԥсан аԥсшьара. Аха аԥхынра раԥхьатәи амшқәа убасҟак аԥхара аанагеит, аҳәиҵәҳәа амра иоунашьҭуаз ацыԥхьқәа иааузымчҳаратә ашоура ацын, адәахьы уздәылҵуамызт, удәылҵыргьы аԥша ахьықәсуаз шәшьырак уҽоумҭар, иаразнак иулҵуаз аԥхӡы ҷабуа уцәамаҭәа арбааӡон, ухы-уҿы ҟаԥшьӡа уӡышауа уҟанаҵон.
Ахәынаа уқәгыланы уаныԥшлак, амшын Еиқәа уаԥхьа ишьҭоушәа, ацәқәырԥақәа кәеицеиуа агәы ухыԥшылон. Амҩаду нырцәи-аарцәи, аӷа импыҵахаланы имаз аҭыԥқәа рҟынтәи ҵыхәаԥҵәара рымаӡамкәа аҟәҟәаҳәа ахысбыжьқәа ааҩуан, уи ҟәыҵшьа амамызт, угәы ааԥнаҵәон. Аӷа ус зыҟаиҵоз еилкаан: дауышла ҳаршәаны ишьхәа ҳҭеицалоз џьишьон.
Аибашьцәа уи иашьцылахьан, хырҩа арҭомызт, урҭ рпатронақәа иреиҷаҳаны ус иԥшын иаҭаххаанӡа. Иҟалап, ақырҭцәа уи иаҳагьы ргәы ԥжәаны, аа, аҿымҭра зеиԥшроу шәҳарбап ҳәа еицлабны, шьоук рызхара ианхыслак, егьырҭ ирымдо изхысуаз ҳгәы ҭырҟьарц акәызҭгьы. Ус акәзу, егьыс акәзу, ицон аибашьра, уи еилгаанӡа наҟ-ааҟ ахқәа дыршәуан, аӡә дашьуан, аӡә деиқәхон, шьоукы хьаҵраны иҟан, даҽа шьоукы аиааира иазыԥшын, макьаназы уаҵәы ирԥеиԥшыз аҳәара уадаҩын...
Алиас Нануа ашоура анизымчҳаӡа, ҵаҟа аӡахьы дылбаарц иҭаххеит. Амҵқәа цҳауа ҭаха ирҭомызт дахьтәаз, дангылагьы, иҿы иҭаларц рҭахызшәа иқьышә инықәсуан, иара игәахы еиҟәыҷҷо инапы иҟьон, иҟәицон, аха илыҵшәадан.
– Шәца шәахьымаара! – иҳәан, уи ахшьыра дынхықәгылеит. Ма гатәылантәи, мамзаргьы шьхатәылантәи, изҩыдаз, угәы ҟазҵашаз ԥшак ықәсуамызт. Аҳауа ҟәызгаӡа адгьыл иахатәан. Уахьыԥшлакгьы, уаагьы-ԥстәгьы-ԥсаатәгьы амра ацара ахьымнеиуаз ашәшьырақәа рыҽрымаданы ԥсеивгарак ахьроушаз иашьҭан.
– Алиас-ас!.. – нахьхьи аҭабиа дааҭыҵын, лыбжьы лыргеит Алиса Баалоу-ԥҳа. Иаразнак уи лыбжьала дидырит. Иаргьы лара длышьҭан, диԥшаарц иҭахыноуп амедпункт шыҟаз дыҩуа арахь дызцәырҵызгьы. Даниба, дгәырӷьаҵәа дааҟалан, уахь иҿынеихарц ишьаҿа ааихигеит, аха лара лнапы лҟьан, арахь лҿаалхеит.
Алиса ҩажәа шықәса лхыҵуеит, ҵыԥх амедицинатә ҵараиурҭа дшалгаз еиԥш аибашьра иалагеит, усҟан лара Царцу дааны дыҟан, ақыҭараҿы
иҟаз ахәышәтәырҭа хәыҷ аҿы аусура дналагоны ауп ари шыҟалаз. Алиас ауниверситет дҭан, аҭоурыхтә-зинтә факультет аҟәшаҿы. Алисеи иареи хәба-фба шықәса шрыбжьазгьы, аҵыхәтәантәи аамҭақәа рзы, Аҟәа аҵара ахьырҵоз раамҭа иахаршәаланы, лассы-лассы еиқәшәалон. Рыгәҭыха акакәын: Аԥсынра алахьынҵа – дара ирлахьынҵан. Убас ишыҟазгьы, урҭ ҩнуҵҟала ирызцәырҵыз ацәанырра иднардырхьан, иаарласны хара имгакәа рынасыԥқәа еидырымҵар ԥсыхәа амамкәа ишыҟаз. Аибашьра ианалага џьарак еивагыланы аӷа иҿагылеит.
Алиса дааины Алиас дааидгылеит. Арԥыс дҩагалан, анаара иаҿаԥҟаны иҟаҵаз амардуан аҿы атәарҭа лирбеит. Рҩыџьегьы еизааигәаны, амжәаҵла ду ирхагылаз ашәшьыра рҽаҭаны инеидтәалеит. Алиса дкьаҿын, аха леиҿартәышьеи лоуреи еиқәнагон, лхы-лҿы аиқәара иакны иагоит, лыџьымшь пақәагьы еиқәаҵәоуп, лыхцәы ԥаны, еикәыршаны лхы иқәуп, лӡара паӡа иҟоуп, лыгәчамақәа иаҳа еинҭәыланы леиԥка ҭырҭәааны иакын, лшьапқәа шшәыр-шшәырӡа, деинаалоуп. Ар рымаҭәа лышәҵаны дшыҟоугьы, аҭынчра аныҟаз лыҵкы ма леиԥка анылшәыз ишылнаалоз еиԥш, абраагьы уи леиҿартәышьа ԥшӡаӡа омак ала дагәылԥхон.
Алиас иоура-иҭбаара наӡоуп, уиаҟара ацәеижь икым, ихы-иҿы ианыԥшуеит арԥысреи ахаҵареи дшеимаркуа, маҷк иԥынҵа-хәа ҵәрыԥсӡа иҟоуп, иԥаҵақәа мчыбжьык аҟара ҵуеит имсацкәа иҟоуижьҭеи, уи ҿыц ашьац зхы ыҵызгаз иеиԥш, макьаназы еинылангьы иҟам, аха аиқәара ахыҵәаны, иџьаџьаӡа иахьыҟоу, дахьашьцылам азы уажәы-уажәы инапы налишьуеит. Уи ар рымаҭәа ишәым, аха аибашьра ҟалаанӡа ансамбль «Кәыдры» даналаз ирзырӡахыз аԥсуа еиқәеи акабеи амаҟа ҟьаҟьа ақәҵаны ишьоуп, акәымзцәа хылԥа ихамҵаӡакәа ишьамхы иқәыршәуп ирҽны, ишьагрын еимаа паӡа ишьоуп.
– Иахьа зынӡа амра кыдшәеит! – иҳәеит Алиас.
– Аԥхынра ҳҭалеит, – лҳәеит Алиса. – Уара, избо, ашоура узымчҳауазаап!..
– Бара?
– Ар рымаҭәа зшәырҵаз, ашоурагьы ахьҭагьы ичҳалароуп. Усакәӡами?
– Бара биашоуп, ар рымаҭәа зшәызҵаз рымҩа иқәу аҭагылазаашьа даӡрыжәуеит, уиадагьы уаҳа ԥсыхәа ыҟаӡам. Даҽакала уҽырԥшӡаны сшьаҿа еихызгап ҳәа, уалагаргы улҵшәадахоит!..
Ԥыҭраамҭак урҭ ҿырҭӡом, иқәыԥсычҳауеит иахьтәоу. Алиас иавтомат иҩ-шьапык рыбжьара инапы акәыршаны ишикыз, маҷк наҟ иварахь днахан, ашьацраҿы инышьҭеиҵеит. Алисагьы лыхәшәқәа зҭаз аџьар ҟаԥшь асахьа зныз лмакәан хәыҷы лыжәҩа иахылхын лаԥхьа инышьҭалҵеит.
– Алиас, о, Алиас? – лҳәеит лара.
– Ара сыҟами, ибҭахузеи?
– Ҩызара сызуы, аӡахьы сылбаар сҭахуп.
Алиас дгәырӷьаҵәа дааҟалеит.
– Бара бзы сара схәыуҩуп! – иҳәеит иара.
– Ус анакәха, уцаны ар рԥыза ухырхарҭа ирдыр. Сааҭк ашьҭахь ҳхынҳәуеит...
Алиас данца, Алиса лхала данаанха, шьамханы иҩеихьаз аҭәа лхы нылалҵан, ажәҩан еҵәа даҵаԥшуа лызқәа нкыдылҵеит анаара. Ҭәа цырак иҵылхыз лхаԥыцқәа ирыбжьакны дацҳауа илкын. Ажәҩан ахь «у-у-у» ҳәа, рыбжьы гон еикәша-еикәшо ипылы-пылуа игылаз ашьхыц. Урҭ ирхыкны хараӡа хыхь амҵәыжәҩақәа еиҵыхны ихиаалаз ашьауардын, изышьҭаз уара идыр, имыццакӡо џьарак ихыгьежьылон. Уигьы ауаа реиԥш акы иашьҭан, ишьҭашәарыцон, аҿаҵахәы аԥшаауан. «Адунеи аҿы зегь еишьҭоуп, зегь рымч ԥибашәоит, аҵыхәтәаны ишнеи-шнеиуа зегь аныӡаауеит! Ҭынч инхар кыр ҟалома, ауаҩы иҿҳәара ааиаанӡа идунеи зиԥсахрызеи?!» – дхәыцуан Алиса.
– Баала, ирласынгьы ҳхынҳәыроуп! – иҳәеит Алиас дхынҳәны данааи.
– Ус иҳәама ар рԥыза?
– Ааи!
Алиса илдыруан урҭ еибырҳәаз, аха ҿылымҭӡеит. Уажәазыҳәа ҵаҟа анаара илбааны, аӡы хьшәашәаҿы анеира акәын дзызхәыцуаз. Ӡык лықәҭәаны маҷк лыԥсы ааиҭалкыр, нас ар русгьы иналацәажәар рылшон. Алиас уаҳа акгьы анимҳәа, лара дҩагылан лмакәан хәыҷы лыжәҩа инахылшьын, ҵаҟа ахшьыра данынҭала, иаргьы аҷандар ҵлеиԥш, дынхатыр-аахатыруа инеиуаз дналышьҭалеит.
Дара зызцоз аҽыкәабарҭа мыцхәы иԥхьакырҭан, уахь шамахамзар, ауаа ирҿырхарсҭамызт. Ҵаҟа уаннеилак аҩхаа убжьаланы ԥыҭк уанынаскьалак аҟәара ииасуаз ушҭаз мацара, алаԥанреи ахәажәреи зхарԥаз аӡышьҭра атоннель еиԥш унхәыҵалон. Ара ахаангьы амра ашәахәа амбацызт, аҽнышьыбжьон ицәыҵлашьцааӡа, ахаҳәқәа ирхыҽҽо иааиуаз аӡи аԥсаатә рашәаҳәабжьи рыда шьҭыбжьы уаҳаӡомызт. Уимоу, наҟ мраҭашәарахь ала Ахәынаа инахыкны абомбақәа тҟәацуазаргьы џьара игәынқьны шьҭыбжьык ҭахәаҽны идагәаӡа улымҳа иҭамсуазар, уаҳа акы уаҳараны иҟамызт. Зеиԥш ҟамло егьыҟам ҳәа, Алиас агәҽанызаара иман Алиса лышьҭахь дгылан. Ҩынҩажәи жәабаҟа метра абас ицахьан еиԥш иааҭгылеит. Ара маҷк аԥсабара ала хнатуан, иаазыгьежьны аӡхықәаҿы дәҳәыԥш хәыҷык аман, аҭынчра аамҭа аныҟаз аԥсаҵлақәа рымҵан атәарҭагьы азыҟаиҵан уаҩ бзиак, қьалак аҳасабала, унатәаны уԥсы ушьон, уҭахызаргьы мцак неиқәҵаны уфатә урԥхар алшон. Егьирахьтәи аӡ хықә аган аҿы ацаҟьара иалҵәраан аӡыхь аауан, уи аиаҳәа хәыҷы хҵаны иаман, иуҭахызар унаҵагыланы уҽукәабон, иуҭахызар аирыӡ наҵакны аӡыхь утон. Аԥсшьаразы ари аҩыза аҭыԥ узыԥшааӡомызт. Аха аибашьцәа аӡәырҩы ихароуп ҳәа арахь аара рҭахымызт, Ахәынаа иахьылбаауаз ашьапаҿы аӡы кны ирыман, убра иҭалон, убра рҽыркәабон. Рхы зықәкыз аҭыԥ аҿы ианнеи, Алиас ҿааиҭит:
– Бара бус нагӡала, сара сыбхылԥшуеит, – иҳәеит уи. – Аҩадахьала уаҩ дааиуам, аӡышьҭра аҵыхәахь ара сара сыҟоуп, бымшәан!..
– Аиеи, Алиас! – аҭак ҟалҵеит лара. – Сара уажәыҵәҟьа сусқәа срылгоит!..
Алиса лхала данаанха, даанаԥш-ааԥшит, аха дзыцәшәашаз акгьы лбомызт, Алиас игәадура лыманы аиаҳәа хәыҷ ахьхыз даназааигәаха, аҟәара ахықәан еилажьыз ахаҳәраҿы ар рмагә хәыҷы аалышьылхын, ар реиԥкеи ар рыблузеи аалшәыхны аҟәараҿы ирҽны инышьҭалҵеит. Нас леилақь ааибалыртын, уигьы наганы лымаҭәақәа ахьышьҭаз инықәылҵан, лхы иԥаны иакәыршаз лыхцәы аноулышьҭ, иҳәазаны игьало ҵаҟа инҭалеит. Дыззымдыруаз аӡәы длыниазҭгьы, ӡызлан дызбеит ҳәа, ауаа ржьара далагон. Иоулышьҭыз лыхцәы лшьамхқәа рҟынӡа инаӡон.
Дааиҳәҭҟәыҟәлан, аӡыхь ацыԥхьқәа лгәыдҭәало, лыҩнапык лыргәаҩан аӡы инӡаашьыланы илырҭәын,
лхы-лҿы инақәҭәаны илырбааӡеит, нас дҩагылан шьамханынӡа илзааиуаз аӡы дынҭалан, аӡыхь днаҵагылеит. Азнаказы дыҭрысит, ихьшәашәан. Аха хәыҷы-хәыҷы лҽалыршьцылан, ичҳаны, лнапқәа еиҵыхны аӡыхь иаҵалкын, лхы-лҿы иқәхәмаруаз аӡыхьшәашәа лылақәа хҩаны илхьыршо дахьгылаз, зхы иақәиҭхаз лгәыԥҳә хәыҷқәа лнапқәа лҟьацыԥхьаӡа лгәышԥы иқәхәмаруан. Ԥыҭрак ашьҭахь ашырҳәа, аӡыхь дааҵыҵын аҟәарахьы деихеит. Ахьҭа дакызар акәхап, иаразнак лмакәан дынҭаԥшын, ампахьшьы ааҭылган иааиҵылхит, нас раԥхьа лхы-лҿы инахьылшьит, нас лаԥхьа лышьҭахь аалырбан уи даналга, ҵаҟа лыгәчамақәа рханы лҷапан аҵаҟа инакәыршаны иааҿалҳәеит.
Хәбаҟа минуҭ рышьҭахь лҽеилалҳәан, аԥсаҵлақәа рымҵан днеины днатәан, лыхцәы аҳәара дналагеит.
– Алиас, о, Алиас! – ҿылҭит.
– Иҟалеи?
– Уааи, уааи!
Ԥыҭрак ашьҭахь, иҽхыӡәӡәааны, иҽрыцқьаны, ихы ҳәаны, иеиқәа хьарҽны, ичабыр еимаақәа кны дшааиуаз аӡыхь аҿы днеины иеимаақәа наргыланы, инапқәа ргәаҩаны аӡыхь ижәит. Изхара анижә, инапала ҩаԥхьа ихы-иҿы ааирыцқьан, дааины аԥсақәа рымҵан Алиса дналыватәеит. Алиса лыхцәы ԥаны, ԥаса ишыҟаз еиԥш ирша-ыршаны лхагәҭа инықәҿалҳәеит.
Арԥыс даанаԥш-ааԥшын, иҩнапык аалыкәиршеит Алиса. Лара ҿымҭӡакәа ишҟа даахьаҳәит. Егьи дарыхьҭшьызшәа аҟәараҳәа деиҵасуан.
– Иухьзеи, уара?! – даагачамкит.
– Исыхьуаз, ус...
– Аҟәараҳәа уеиҵасуеит...
– Ааи..
– Иухьыз умҳәои?
– Бара сбыцәшәоит, еснагь быԥсы ҭазар сҭахуп, сбыхӡыӡаауеит!
– Умшәан, акымзарак сыхьуам.
– Уи ами исҭаху!..
Ус иҳәан, лыхәда инапы накәиршан ишҟа даалыхеит. Нас, лқьышә ԥшааны ирыӷәӷәаны даагәыдикылеит.
– Сыԥсы еиԥш бзиа бызбоит!.. – лхы ааганы игәы инадикылеит.
– Издыруеит. Саргьы уара узы сыҟоуп сыԥсы ҭанаҵы!..
– Сыхаара! – иҳәан инапы аалыкәиршеит. Нас деиԥхьышьшьаауа дышнеиуаз изнапык ҵаҟа индәықәиҵеит. Алиса ашырҳәа, дҩаҵҟьарц лҽаалырххеит. Иара иуамызт.
– Баангыл, иҟалозар маҷк бҽаанкыл...
– Мап, мап! – лара дыҭрысуан.
– Избан, ус зыҟабҵои, саргьы суаҩуп, саарыцҳашьа!..
– Уаргьы ууаҩуп, саргьы суаҩуп. Аха раԥхьа иргыланы са сыԥсыуа ҭыԥҳауп, уаҳауоу?
– Исаҳауеит!..
– Иуаҳауазар, суҳәоит, саԥсуара аҳәынҵәа илоумкәаҳан!..
– Аибашьра цоит...
– Скыдҵаны сыршьуазаргьы сшаԥсыуоу сыршьааит!..
– Ааи, ааи, ибҳәо иашоуп! – даауишьҭит. – Сгәеилашыра сыхнаԥааит, саҭабымҵан!..
– Уаха адҵа ҳаҭаны амҩа ҳақәлоит, иуаҳахьазар акәхап.
– Ааи, исаҳахьеит.
– Ҳшыхынҳәлак, уақәшаҳаҭзар, ҳҭынхацәа ҳаарыԥхьаны хаҵеи ԥҳәыси ҳакәны ашәҟәы ҳҽанаҳҵап.
Агәараандақәа рыҽрыважьны ишеицыхәмаруа нас зымгәацәақәа зырчуа среиԥшхар сҭахым. Исҭахуп абраагьы сыԥсуара сымазар... Аибашьра шцогьы аӷа ицасҳәараҟынтәи ҳаҿиалааит, насыԥ ҳамазааит. Уажәы усзымгәаан, иумаҳаи?
– Ааи, ааи! – иҳәеит Алиас. – Ҳашьҭы, иаарласны егьырҭ ҳҩызцәагьы еизараны иҟоуп!..
– Маҷӡак уаангыл! – лҳәеит Алиса. Алиас инапы даахан иаанылкылеит. – Иахьа ашьыжь саби сани ҳхыӷәӷәарҭаҿы ҽыла ар рхәы рыманы иааит. Уара уҟаӡамызт, аха ухәы ныскылеит, – лҳәан лмакәан дынҭалан асаби икрыфага аԥаҭлика хәыҷы азна ауатка аацәырылгеит. Нас хаҷапыр сақәак ихыхны иҟаз қьаад бӷьыцк инықәылҵан, афырџьан хәыҷқәа надыргыланы иаалырҭәит. Хазы, асыӡбал зҭаз ихҩаз ачаҟәаҿы ихырссаны акәаци акәтыжьи афҩы мгартәы апырпыл џьыка иарганы иҟаҵаз ааҭылган, саан хәыҷык инанылҭәалеит, акәтыжьгьы нанылҵеит.
Алиса лани лаби ҳақьымцәан, аҵара змаз уаан. Ақалақь аҿы аус руан, аха рқыҭа гәакьа иаларсын. Рыԥҳагьы дара рзанааҭ шьҭылхыр рҭахын. Уи лҵара иацылҵарц шылҭахызоуп аибашьра ишалагаз.
– О, бани баби рхәы-рҿы еигымзааит! – иҳәан, Алиас атәарҭа иҟаҵаз днықәтәеит. – Иаанкыл!
– Мап, мап, сара сыӡӷабуп, уара ухаҵоуп, иаанкыл!
– Бара баԥшәымоуп! – иҳәеит Алиас. – Быԥшәмара багымзааит!
– Ус анакәха иааныскылоит.
Алиса лфырџьан хәыҷы аашьҭылхын Алиас днеиҿаԥшит. Арԥыс ҿымҭ-ԥсымшьа иаԥхьа итәаз иԥсаҭыҩра дылзыԥшуан. Уи убасҟак лгәы еибафо дтәан, лгәы иҭыхоз зегь лҿы илзамырҳәо, лыхәда па адақәа алыҳәҳәо, мчы ӷәӷәак деимырхха дакын. Лгәеибафара ҟажаны ичҳаны дтәан, илҭахын ажәа ԥшӡақәа хыркны Алиас игәы иахәара лҳәарц, лыҽлырԥшӡарц, аха иалҵуамызт, илцәыцәгьан. Ианамуӡа ҿаалҭит:
– Анцәа сиҳәоит, уаха амҩа иқәло зегьы ҳаибга-ҳазҩыда ҳхынҳәырц!..
Алиас уи лыгәҭыхақәа еилкааны ҿааиҭит:
– Амин!..
Рҩыџьегьы рфырџьанқәа ржәит инҭыркәкәаны.
– Иҟоу акы унацҳа! – лҳәеит Алиса. – Иф, иф, уԥхамшьан!..
Уи ҿаҵақәак лбааидеит. Ажьаӷь уатка иижәыз џьбаран, ишырацәамызгьы, дааԥсаха дыҟамыз, ишьеи идеи ианырҭала, иаразнак дааимнадеит.
– О, сашьит!.. – лҳәеит Алиса. – Урыцҳашьаны уаҳаҭыр азы изжәит акәымзар, сушьыргьы исҿыҵаскуамызт. Иаанхаз уара иужәуеит!
Алиас аԥҳәызба лгәы дамыскәа иаанхаз ахәыҷы ифырџьан инҭеиҭәеит.
– Бареи сареи ҳанасыԥаз! – иҳәеит иара.
– О, саргьы хәыҷӡак ҭасҭәоит! – лҳәеит ларгьы. – Уареи сареи ҳанасыԥаз!.. – лфырџьан днахеит.
Уи ыжәны даналга, даақәыԥсычҳан, ачашә ҿаҵак днацҳан, лхы-лҿы лнапқәа нықәылшьын еимлагәа иаанылкылеит.
– Алиас, сыблахаҵ гьежьуеит!
– Бымшәан, уи уажәыҵәҟьа ибыхгоит.
– Исыхгару?
– Ибыхгоит анысҳәа, ибыхгоит ауп!
– Алиас, о, Алиас!
– Изакәызеи, Алиса?
– Угәы нсырхазар ҟалап аԥхьаншәа...
– Ус бгәы изаанагозеи?
– Ухаҵоуп азы убас сгәы иаанагеит.
– Сара бара бзиа бызбоит.
– Саргьы бзиа узбоит. Уааи арахь сааигәара, уааи сыхаара!
– Мап, мап, хдәықәлар иаҳа еиӷьуп, ҳагхоит!..
– Макьана аамҭа ҳамоуп.
Алиас днеины Алиса даалыдтәалеит. Лнапы ааникылан днагәӡит. Лара дқәыԥсычҳауа, иаҳа-иаҳа лымч маҷхо, лгәеилашыра иацлон.
– Баала, Алиса! – лнапы дахеит агыларазы.
– Ԥхьан суҭахын, суҭахӡами уажәы?
– Бысҭахуп. Ҳадҵа нагӡаны ҳаныхынҳәлак ашьҭахь.
– Ааи, ааи. Ҳаԥсуара ҳагымзааит!..
– Ҳцома? – дҵааит Алиас.
– Ҳдәықәҵа! – лҳәан Алисагьы дҩагылеит.
Шьамханы аӡы ишӡаагылаз, рышьҭахьҟа ианыгьежь, Алиса лмахәар шикыз, амшьамба зхаршәу ашьаԥа иҵазшәа, еилиааны иҟаз ахәажәреи алаԥани, амыӷқәеи ажыцқәеи рыла ихҩаз аӡышьҭра иҭаланы илеиуан. Аԥҳәызба инлыжьуаз аҭыԥ ԥшӡара лгәы азыбылуа, уажәы-уажәы лышьҭахьҟа дхьаԥшуан, дааҭгыло.
– Алакәаҿгьы исмаҳацт, исымбацт ари еиԥш иблахкыгоу аԥсабара! – ҿаалҭит Алиса. – Мышкызны, аибашьра еилганы ҳаиқәханы ҳзыҟалар, хымԥада абри аҭыԥ саҭаар сҭахуп ҩаԥхьа. Мап, мап, ари еиӷьу даҽа дгьылк ыҟаӡам адунеиаҿ, ак шџьоушьо еиӷьызшәа даҽак цәырҵуеит, убас иссируп ҳаԥсабара. Абра ҳара ҳахьаԥшәымахаз рхы иалнарҟьан абри адгьыл ҳамакны иҳабашьит. Ҳчеиџьыка иаӷрагалеит, ҳаламыс иагәҭасит, жәытә-натә аахыс ҳгәылацәа ҳәа, ҳашрыхәаԥшуаз иахьа иҳаӷахеит. О, ахаан азы ирбараны иҟаӡам, иргарангьы иҟаӡам ҳара ҳадгьыл.
Ҳазнаԥхаз ауаҩытәыҩса ицәымыӷра рзыӷьашкып мышкызны, ари еиԥш аус хәымга ахы зыртлаз!..
Лгәы ԥжәаны дцәажәон, зымҩа дҵыс-ҵысуан, ашыӡ зыхьыз дылҩызан, ҩаԥхьа, лыхәда па адашқәа еиҵыҵын, апырпыл лхьыршьызшәа деицралеит дуаркалеиуа. Алиас уажәгьы уи лмахәар аанкыланы лыжьжьара даҿын.
– Иазхоуп Алиса, аӡәы даҳзыӡырҩыр бареи сареи аиакәым еибаҳҳәо џьыршьоит!..
– Ааи, ааи, сыхнаԥаацәеит, иуҳәо иашоуп, шьҭа сҽааныскылоит! – лҳәеит лара. Уи нахыс, нахьхьи Ахәынаа аҵаҟа иҟаҵаз аӡҭаларҭаҿ инаӡаанӡа аӡәгьы ҿиҭӡомызт, аӡышьҭра иҭыҵын амҩахәасҭа ианыланы алреи аџьреи ирыҵаланы инеиуан. Амра хышәҭны наҟ Ахәынаа мраҭашәарахьтәи аган ахь икыдыԥхалон, уи ашәахәақәа хыхь илашаӡа иқәхәмаруан, арахь шәшьыран иҟаз, амра ҭашәа иаҩызан, иубарҭамызт. Аӡҭаларҭаҿы уаҩ дыҟаӡамызт. Ацҳа иҟаҵаз иаақәсны егьи аган ахь ианиас, амардара ашьапы инаҵагылеит. Шьҭа хыхьынӡа егьыбжьамызт, аха ухалаанӡа амарда уарааԥсон, иҳаракын. Укәараҵаны царҭа амамызт, ибнаран, амӷи ажци ахыҵәаны иҟан, уаваланы, унахыкәша-аахыкәшаны сцап ҳәа, уалагаргьы уашьҭуамызт. Акызаҵәык иухәоз ушьамхқәа ракәын, урҭ шаҟа иҵарыз аҟара ирласны ухаргалон.
Жәабаҟа минуҭ рышьҭахь, ирулакгьы урҭ анхала, Алиса дышиашаз амедпункт ашҟа днеит, иара, Алиас дшааиз, ар рԥыза иеиҳәаразы ишҟа дымҩахыҵит.
Ԥыҭрак ашьҭахь, абаталион аштаб аиҳабы Артур Аԥсанба, еиуеиԥшымыз агәыԥқәа рҟынтәи иалхны иаарышьҭыз арԥарацәа дрыԥхьеит.
– Ар рԥыза дшәыԥхьоит ҳаизарҭаҿы!
Аҭабиақәа инарҭыҵын рабџьарқәа шыркыз аизарҭа ҳәа, аҭыԥ алхны иахьрымаз Ахәынаа мрагыларахьтәи аган ахь аҳаԥы иаҩызаны анаара иамаз ацәыҵахаларҭа акәын. Уи ацәыҵахаларҭа аибашьцәа ацхрааны, ицәыҵжааны аҭбаарагьы арҭан, унхәыҵало иҟарҵеит, адәахьала уиаҟарагьы улаԥш иҵашәомызт, асынтәи акылҳарақәа иарҭаз уркылыԥшны ладеи ҩадеи, мрагылареи мраҭашәареи ирыҵаркуаз адәахьала иҟаз убон, иуаҳауан. Алымҳақәеи аблақәеи змоу аҳаԥы ҳәа ахьӡырҵеит аибашьцәа. Асы, ақәа алсуамызт, аурҭ ааиуамызт, аҩнуҵҟа уеицәажәозар иуҳәоз адәныҟа ираҳаӡомызт. Абра акәын иахьыҟаз абаталион аштаб.
Зегь анеиза абаталион аԥыза Нар Абаҭба иааирӡырҩит.
– Ҳаззеизаз аус ҳалацәажәаанӡа еизаз рхыԥхьаӡара гәаҳҭап:
Алиас Арсана-иԥа Нануа! Агәыԥ аиҳабы, уҟоума?
– Ара сыҟоуп!
– Алиса Абзагә-иԥҳа Баалоу! Агәыԥ амедеҳәшьа, быҟоума?
– Ара сыҟоуп!
– Хьудар Артур-иԥа Аԥсанба! Аԥшыхәҩы-аибашьҩы, уҟоума?
– Сыҟоуп!
– Алхас Шьақьыр-иԥа Ҳаџьым! Аԥшыхәҩы-аибашьҩы, уҟоума?
– Сыҟоуп!
– Џьон Алықьса-иԥа Ашьхацба! Аԥшыхәҩы-аибашьҩы, уҟоума?
– Сыҟоуп!
– Џьамфер Сардиан-иԥа Нарҭба! Аԥшыхәҩы-аибашьҩы, уҟоума?
– Сыҟоуп!
– Салуман Аидар-иԥа Чамба! Аԥшыхәҩы-аибашьҩы, уҟоума?
– Сыҟоуп!
– Аазиз Рамзан-иԥа Мирзаканов, нхыҵ ҟабардантәи иаҳзааиз аибашьҩы ҟаимаҭ, уҟоума?
– Ара сыҟоуп!
– Кьесоу Алмас-иԥа Џьыкырба! Ҭырқәтәылантәи иаҳҭааз ҳашьа, уҟоума?
– Ара сыҟоуп!
– Тариал Ҳафиз-иԥа Шанаа! Аибашьҩы-аԥшыхәҩы, уҟоума?
– Сыҟоуп!
– Абра еиқәҳаԥхьаӡаз шәахьынтә аибашьра зцу аԥшыхәра ацара злымшо ҳәа, ӡәыр шәыҟоума? Аӡәгьы ҿиҭӡом.
– Абра зыхьӡ ҳҳәаз зегьы хатәгәаԥхарала аума амҩа шәшықәло?
– Ааи! – иааиларыԥсеит абыжьқәа.
– Ус анакәха ажәа иаҳҭап Артур Аԥсарба, ҳаштаб аиҳабы. Уи дыззымдыруа ара аӡәы шәтәоуп ҳәа сыҟам...
Артур Аԥсанба ҩынҩажәа хәба шықәса ихыҵуеит. Дҭаацәароуп, хҩык ахшара драбуп. Иҷкәын аиҳабы Хьудар Аԥснытәи Аҳәынҭқарратә университет дшалгаз еиԥш, журналистс аусура далагон еиԥш аибашьра ихьӡеит. Агәабжьанытәи иԥҳа амедицинатә ҵараиурҭа далгахьеит, абаталион агәыԥқәа руак аҿы медеҳәшьас аус луеит. Иԥшәма ԥҳәыс Агәышьа лыҷкәын аиҵбы дихылаԥшуеит.
Аибашьра иалагаанӡа Артур Царцутәи акультура Ахан директорс даман. Абаталион аиҿкаараҿы
илиршаз ҳәаак амаӡам. Асахьаркыратә напхгаҩы Нар Абаҭбеи иареи рыбзоурала рансамбль «Кәыдры» иалахәыз ҩажәаҩык ашәаҳәаҩцәеи акәашаҩцәеи рыла еиҿкаан агәыԥ «Ахәынаа». Ашьҭахь уи ахыԥхьаӡара иазҳан абаталион аҟынӡа аҽеибнаҭеит амч.
Царцу имҩаԥысхьоу ажәыларақәеи аибашьрақәеи зегьы дрылахәын, ҩынтә ахәра иоухьан.
Ажәа анирҭа Артур дҩагылеит. Иҩызцәа, дрылаԥшуа ҿааиҭит:
– Аҩызцәа, абра ҳшәыԥхьаны еизаз зегьы уаха амҩа шәықәлоит. Шәҿаԥхьа ишьҭоуп даараӡа знагӡара мариам адҵа ду. Ҳқыҭа иатәу Бжьоу аҳабла аӷа инапаҿы иҟоуп. Аӡәымкәа-ҩыџьамкәа уа иалаханы иҟаз ҳауаажәлар ҳархынҳәит ҩыџьа рыда. Рашьыҭ Машьыхә-иԥа Ҵанба – ԥасатәи аибашьра ду аветеран, «Аеҵәа ҟаԥшь» аорден занашьоу, игәамбзиара иахҟьаны иҩны дшышьҭаз аӷа инапаҿы иааигеит уи аҳабла. Иԥҳәыс Ҳауида лхаҵа дааныжьны дзалымҵит. Адырраҭара ҳауит иаарласны даналҳамга, иԥсҭазаара шшәарҭахо. Ақырҭцәа аиҭныԥсахлараҿы даларҵом, иара уажәы ишьапы дықәгыло дыҟоуп.
Рашьыҭ иԥшәмеи иареи нхоит Бжьоу аҳаблеи аерманцәа рқыҭа Арагәашьеи рҳәааҿы. Арагәашьа ақырҭцәа ахылаԥшуеит. Аха ҩныцыԥхьаӡа дара тәам. Уаха ашамҭазы Кәыдры аӡиас ахықәала абна шәҽаҭаны, Ламыс иҳабла шәнеины, абнараҿы ишәыршароуп. Иаҳа еиӷьуп царцуаа ҳамхылаҵарҭа «Кьаса» ҳәа изышьҭоу амхырҭа ду шәалсны, Арагәашьа мраҭашәарахьтәи аҳәааҿы шәнеины, аҭагылазаашьа ҭышәҵаар. Адырҩаҽны ианыхәлалак агәыԥ еицу шәыҽшаны, аерманцәа мраҭашәарахьтәи реиланхарҭа зқәала шәазнеины, Сетрак Карбашьиан иҩны шәыԥшаауеит. Рашьыҭ дизааигәаны дынхоит,
иҟоу ажәабжь аниашәҳәалак, иԥҳәысгьы иаргьы уа ишәызнеигоит. Нас аҵх шәҽалакны ҩаԥхьа Ламыс иҳабла еихҵәаны бнала мацара шәышьҭахьҟа шәгьежьуеит. Аҭагылазаашьа аҽаԥсахыр, агәыԥ ахада Алиас Нануа ишшәеиҳәо шәныҟәоит. Уи ишәиҭо адҵа мап ацәызкуа ӡәыр уҟазар амҩа уқәымлан. Еилышәкаама?
– Зегь еилкаауп! – аҭак ҟарҵеит.
– Ус акәзар шәхы шәақәиҭуп: даҽа сааҭк ашьҭахь амҩа шәықәлоит!
Рашьыҭ Машьыхә-иԥа маҷгьы ихыҵуамызт, шьҭа ханҩеижәи жәохәҟа шықәса дырҭан. Аха аҵыхәтәантәи аамҭақәа рзы ахәрақәа имаз ҩаԥхьа рыҽцәырырган, иқәыӷәӷәо иалагеит. Ихы рыӷӷаны, унацәа иҭашәо икылжәаны иҟан, аха ацәа ақәын, уиакәын еибаркны измазгьы.
Уи уажәраанӡагьы деиҭнырыԥсахлон, аха абра даҽа ҭоурыхк иԥырхагаханы иҟан. Шьоукы-шьоукы ҳарҭ ҳабжьара иҟақәан уааԥсырақәак, миллионҩыла змилаҭ ахыԥхьаӡара еиҵыхыз ақырҭуа жәлар рҿаԥхьа аԥсуаа зынӡа ҳамчыданы ҳаҟазшәа зыԥхьаӡоз. Аиҭакра аныҟала, Аԥсны жәлар рфорум «Аидгылара» амчра шьҭыҵуа иалагеит. Уи агәра ганы Аԥсны аҵеицәа «Аидгылара» иалалон, амитингқәа мҩаԥыргон, ақырҭцәа ҳарҿыҵны ҳхатәы ҳәынҭқарра аиҭашьақәыргылараз иҟаҳҵоз ақәԥарақәа шьоукы ччархәыс ирыдыркылон, маҿак иҟам аԥсуаа ақырҭцәа ӷламқәа ҳарҿагылартә мчыс иҳамоузеи ҳәа, имҩаԥысуаз апроцесс агәра рызхаҵомызт. Аибашьра ианалага, уи ус иааидысланы, нас ҩаԥхьа зегьы рҭыԥқәа рҿы иҭатәоит ҳәа, иазхәыцуазгьы ыҟақәан. Џьоукы, аӷа дааскьо даналага ақыҭақәеи ақалақьқәеи кажьны иахыҵтәуп ҳәа анрыларҳәа, иҟаз агәра рымгакәа, ҳаҩнқәа ҳахьчоит ҳәа, иахыҵны иқәҵыр зҭахқәамыз ҟалеит. Убас иҟаз дреиуан Бжьоу аҳаблаҿы инхоз Хачан ҳәа зарҳәоз Арзалиа хаҵак. Иԥҳәыси иареи нас рыӡӷаб заҵәи рхала иаанхеит егьырҭ ахыҵны ианца. Дкылԥш-кылӡырҩуа иҿиоз ахҭысқәа дырзыԥшын. Ақырҭцәа аҳабла рнапаҿы ианаарга, иҟаиҵахуаз, усгьы аԥсуаа зҿқәаз агәра игомызт, сыԥсы сзеиқәырхозар ҳәа, иаӷацәа рхәура дҭалеит. Иԥҳәыси иӡӷаби иԥшит, иԥшит, аха Хачан Арзалиа далымҵуашәа анырба, дара ирдыруаз шьоукы рыла аиҭныԥсахлара ҟарҵан Гәдоуҭа аган ахь ала Аҟәантәи еиҭнырыԥсахлеит. Хачан дыԥшын. Уи дшалымҵуаз анырба, ақырҭцәагьы рхы дадырхәо иалагеит. Зны-зынла аԥсуаа иршьқәаз рыԥшааразы ҳаибашьцәа рахь даарышьҭуан. Иуаажәлар, узалымҵуеи, уҩны узыҟоузеи ҳәа ианиазҵаалак: «Иахьа салҵып, сааип Царцуҟа, аха уаҵәы дара саԥысны Ахәҵа ианхалалак иҟасҵараны иҟоузеи?!» ҳәа, аҭак риҭеит. «Да, ус акәзар, ус агәаанагара умазар уа уҟаз уаӷацәа рҿы!» ҳәа, аҭак ирҭазаап. Иаргьы дыҟан. Ус дшыԥшыз, ақырҭцәа рверталиот Царцу ахахьы аракета-бомбақәа аушьҭуа амца шықәнаҵоз, Ахәынааҟынтәи идыршәыз «Атеплушка» ахы анааха, аҳаирплан ажәҩан аҿы иаабалыбаҭан аҽазнымкылаӡакәа агәыз ҳәа, Царцу мрагыларахь абнара инылаҳаит. Ҩымш рышьҭахь Хачан ақырҭцәа Царцуҟа дандәықәырҵоз ус иарҳәеит: «Ҳадҵа намыгӡакәа ухынҳәыр иудыруаз Рашьыҭ иԥҳәыси иареи иааргәыдҵаны ишаҳшьуа!» Хачан Царцу даннеи аибашьцәа иҟаз нараҳәаны Тҟәарчалҟа дцеит, уантәи Гәдоуҭаҟа
дԥырразы. Абри ажәабжь анраҳауп, ҳаруаа ршьапы иқәгыланы Рашьыҭ иеиқәырхаразы адҵа рыҭаны, агәыԥ амҩа ишықәырҵаз.
Амра аҭашәара еихаӷәык шагыз Нар Абаҭба амҩа иқәлоз арԥарацәа даарыԥхьан, дырҩегь абжьгарақәа ҟаиҵеит, ргәы ирӷәӷәеит ҳаибашьцәа, урҭ дрықәныҳәаны шә-грамк ижәит, даргьы идыржәит. Хьыӡрацара амҩа иқәлоз рҩызцәагьы ааины ирзыԥшны, урҭгьы быжьгарақәак ҟарҵеит, наҟ-ааҟ жәаҟәандақәак ааимырдеит. Аҵыхәтәаны, Нар арԥарацәа амҩа ианықәлоз, абас хьыӡрацара иандәықәлоз ари абаталион ҵасс ишамаз еиԥш, инарыгӡар акәын ашәа «Кәыдры».
– Арахь шәааскьа зегьы, ҳҩызцәа шәаарылагыл, ҳансамбль иалазгьы-иаламызгьы ашәа еицаҳҳәар ауеит! – иҳәеит иара. – Аҳы, Хьудар ухаҵкы, ахкы цәыргеи!..
Ахрақәа ушьҭыбжь рыгәныҩуеит,
Урылҵәраа уахьлеиуа уԥры,
Угәрымуеит, угәрымуеит, угәрымуеит,
Аԥсуа иӡиас Кәыдры!
Ахор иацдырӷызуеит:
Кәыдры, Кәыдры!
Уалсны уахьлеиуа Аԥсны,
Аԥсуаа рыдгьыл иахызбааз
Амшын ахь ирбры!..
Ашәа, аӡиас еиԥш илакьы-лакьуа, рыҵаҟа ишьҭаз Кәыдры аҩхаа инҭаланы, нырцәыҟа аамҭала иҳацәтәымызшәа, иԥагьаӡа иааԥшуаз ахрақәа рыжәҩахыр иқәсны наҟ џьара инҭадыдуазшәа инҭахәаша ицон.
Аибашьцәа уи убасҟак агәаҳәара рнаҭон, иахьаҵаҳәҳәоз, иара ашәа иацԥырны, амч аҭаны, абжьы иацны инеиуазшәа рыԥхьаӡон.
– Шәыбзиоуп, шәыбзиоуп! – иҳәеит Нар раԥхьатәи акуплет ҳәаны ианалга. –Шьҭа амҩа шәықәла! – аӡәаӡәала днарыдгыланы рнапқәа ирӷәӷәеит, аӡәаӡәала ирзеиӷьишьеит адҵа нагӡаны иаарласӡаны Царцуҟа ихынҳәразы.
Ҵаҟа ахшьыра инҭалеит. Аӡәаӡәала еишьҭагылны рҿынархеит. Аханы дгылан агәыԥ ԥсыс иахаз Алиас Нануа. Зегь рышьҭахьӡа еицыз рыжәҩахырқәа дрықәԥшуа, арациа иазқәынҵны рхыԥхьаӡара хиркәшон Тариал Шанаа. Урҭ архәара ианавала, еижәхашьшьы иҟаз ашәаԥыџьаԥ ихнаҩан рыцәаара ыӡит. Хыхь иқәгыланы ирзыԥшыз рҩызцәагьы неидыҵ-ааидыҵқәан, досу рҭыԥқәа рахь ахыӷәӷәарҭахь рҽыршеит.
Идыршыз аихаӡа еиԥш иҟаԥшьӡа амшын иӡаалахьаз амрагьы ааҿыцәан, аԥсабара ахәлара иазыԥшны иахьатәи амшгьы акыҳәа инықәӡаны ицеит.
Нахьхьи Ахәынаа аҵаҟа уаннеилак ацәҳәыра ду иааԥшуаз азқәа ҟьантазӡа, арахә рҳәырҭа адәеиужьра уахьнықәсуа ииаган ақыҭа амҩаду. Уи ҩадаҟа инхаҵәи-аахаҵәиуа ишнеиуа ахәы инаҿагылон. Иҿаԥырҟаз адгьыл иагәылсны зны арымарахь, ҽазны арыӷьарахь инеимда-ааимдо ишынаҳәааҳәуаз Ахәынаа аҩадахьҟа ицәырҵуан, уахь ианхалалак нас арантәи иахьцоз узгәамҭаӡо арахәыц пеиԥш наҟ аҽарӡуан.
Ихтыз адәеиужьра унықәсны амҩаду ахьааихыуҵәоз амшын агәеиԥш, ҵыхәаԥҵәара змамыз абнара ду цәырҵуан. Уи аеҵәара ахьыршаны,
аԥсҭҳәа бымбыл еиԥш, ашәаԥыџьаԥ рыбӷьы еижәхашьшьы улаԥш ахьӡомызт, ицон агаҿа шыҟаз наҟ хараӡа. Уи аԥшӡара ссирын Ахәынаа уқәгыланы хыхьынтәи уазыԥшуазар. Ус акәымкәа иара уадгыланы ушазыԥшу ушьаҿа ааихганы унагәылалар уи амҵәыжәҩақәа уныҵаҵәахны ԥхьаҟа унаскьацыԥхьаӡа, ҽа дунеик уаԥхьа ихтызшәа алакә дгьыл ушьапы нҭаургылоит. Еиуеиԥшымыз ашәаԥыџьаԥ рымахәҭақәа хьадышьшь аҳаргь ҟаҵаны рнапқәа еикәыршаны рыхқәа еиларсны ирыԥхны еикәагылоуп изазо. Аҵар рашәаҳәабжьы ушазыӡырҩуа ула иабо агәра узымгошәа еиуеиԥшым асахьақәа иуԥыло рыҽдырҿыцуеит шьаҿацыԥхьаӡа.
Амҩа ааихҵәаны абнара ишхәыҵалаз еиԥш Алиас дааҭгылеит. Еицыз аруаа раԥхьагыла ак иҳәарц шиҭахыз дырны еикәыӷӷа иааикәшан иаанаԥш-ааԥшит.
– Жәаба-жәаба шьаҿа ҳабжьаҳҵоит ҳныҟәараҿы, – иҳәеит уи. – Амҩан амыцхә ацәажәарақәа аҭахӡам. Са сааҭгылар, шәаргьы шәааҭгыл. Ари акәакь уиаҟара ишәарҭам, аха ҳара ҳаиԥш аӷагьы амҩа дықәзар алшоит. Ҳабжьы иаҳаны аҵла днавагыланы иҽиҵәахыр дузгәаҭаӡом. Даараӡа агәҽанызаара аҭахуп!.. Ӡәыр азҵаара шәымоума? – Мап! – аҭак ҟарҵеит.
– Ус анакәха ҳдәықәышәҵа, алашьцара иҳамнахаанӡа Кәыдры абааҿы ҳнеироуп!..
Алиас иҿынеихеит, уи дишьҭагылан Алиса, Алиса длышьҭагалан Хьудар, Хьудар дишьҭагылан Алхас, Алхас дишьҭагылан Џьон, Џьон дишьҭагылан Џьамфер, Џьамфер дишьҭагылан Салуман, Салуман дишьҭагылан Аазиз, Аазиз дишьҭагылан Кьесоу, Кьесоу дишьҭагылан Тариал. Абарҭ рахьынтә хәҩык Царцу иалиааз ракәын, егьырҭ ари акәакь цқьа
ирыздырамызт, ирдыруазаргьы Царцу иаҳа ауаҩы иахьиҿырхарсҭаз аҭыԥқәа ракәын, ари абнара ду иламлацызт. Алиас дхәыҷы аахыс ибла ихын арҭ аҭыԥқәа, ара диит, ара дааӡеит, уи иаҷыдангьы дшәарыцаҩын, Царцу абна шьаҿацыԥхьаӡа дахьылымсыцыз ыҟамызт. Убри иеиԥшҵәҟьа абна атәы идыруан Алхас, уи абжьаратәи ашкол даналга ақыҭа изкамыжьит, аколнхараҿы дхандеиуан, зны бригадирс дыҟан, нас абна хылаԥшҩыс дарҭеит, аибашьра иалагаанӡа уи аус даҿын. Ажәакала, ақыҭа иалахәыз, ақыҭа иааӡаз, идгьыл аҿацәаҿ иҭахы-иҭахым, маҭәахәык азы днылалама, мҿык ааигарц абнахь дцама уҳәа арҭ аҭыԥқәа аԥсҭазаареи абзазареи русазы дкылнагон, ибон, иҵон.
Аҳәызбақәа змаз ирмазеины рнапаҿы иркын, амыӷқәеи ажыцқәеи ҭиааны иахьыҟаз еилаԥаҭаны амҩақәа ркуан, урҭ хыҵәҵәо, ирыцқьо ицатәын. Арахь иаҳа-иаҳа ахәлара ааигәахон, абнаршәыраҿ ианыхәлалак акәым, ҽынлагьы ихәыҵлашьцаауп, акыс, аԥхынразы аҿа игылаз рыбӷьқәа еилаԥшьы ианыҟала нахыс, амра ашәахәақәа зрылсуамызт. Ахәлара ишалагаз иаразнак ашәшьы ахаԥеит, аха макьаназ уныҟәартәы иҟан, даҽа сааҭбжак ала агаз мҩаҿы икылсуан еицыз, знык уа ианнеилак нас иаҳа ирзымариан, уи ахықә ишаваз рхы зықәкыз аҭыԥ аҿы инаӡон.
Аха даҽа шәарҭаракгьы ыҟан: амҩахәасҭақәа рҟны аӷа дааны аҵлеи-аҵлеи рыбжьарақәа аҭел цәаҳәа рыбжьданы, алимонкақәа кнаҳаны, иааурҵысыр ишытҟәацра иҟаҵаны ицахьазар алшон. Убри азы, абрахь рдәықәлара мышкы шыбжьаз, Алиаси, Хьудари, Алхаси ԥшыхәра иааны арҭ амҩақәа гәарҭахьан, иҭырҵаахьан. Аԥшыхәра иднарбеит ақырҭцәа ари аган ахь игәыӷьны макьаназы ишымаацыз, аха уи уақәгәыӷны уаԥхьа-ушьҭахь цқьа игәамҭакәа аныҟәара уашәшәыран, аӷа ес минуҭ шьапҿаршә ахьиҭаша дазхәыцуеит. Абарҭқәа зегьы ҳасаб рзутәын.
Абар иазааигәахеит Қәҭешьынтәи Аҟәаҟа иааргоз агаз мҩа. Алиас дыццакит, ахәлара рыхьӡаанӡа иҭахын убра изкылсыр. Иҵегьы дыццакыр иҭахын, аха Алиса дрыцҳаишьон, егьа умҳәан уи дыԥҳәызбан, ахаҵа илшоз лылымшар ҟалон. Уажәы-уажәы ишьҭахьҟа дхьаԥшны уи даалзыԥшлон, «беиха» ҳәа аанаго инапы иҟьон, ларгьы уи ихәыцрақәа закәыз еилкааны, «уцала» ҳәа аанаго ларгьы лнапы илырбон. «Аԥҳәыс ахшара рацәа дыргәылыҳәҳәо лыҩны дтәазароуп, аибашьра лара иабалусу» ҳәа, дазхәыцуан уажәы. Ацә змамыз ирбаӷь ҵакны цәаӷәара игон ҳәа, ирҳәоз ажәаԥҟа ихаҿы иаацәырҟьеит. Ҵабыргны, аибашьра иалагеижьҭеи аԥсуаа рыӡӷабцәа, арԥарацәа рыжәҩа иқәҳаз ахьамҭара гәаҭаны, рхы-ргәы ҟаҵо аӷьеҩ ҳәа иахьеибашьуаз абџьар шьҭыхны иаарывагылеит, ахәцәа алго, рыхәрақәа ҿыӡәӡәааны бинтла иҿаҳәо, ирылшоз зегьы ҟарҵон иаарласны аӷа иқәцаразы. Ари уал ԥшьаны ирыԥхьаӡон дара.
Еицыз агәыԥ абнара иаалҵын, абаа акәша-мыкәша ахтыра иамаз адәеиужьқәеи аҳәысҭақәеи шцәырҵыз еиԥш маҷк иаалашан, адунеи хтызшәа убо иааҟалеит ҳарԥарацәа. Зымҽхак ҭбааз аҭәаҵла ашьапы иамариашаны иааҵалан еизыԥшны еихьибагӡо иааҭгылеит. Алиас хәыҭ-хәыҭла даацәажәеит:
– Маҷӡак абра ҳаԥсы ааиҭаҳкып, – иҳәеит иара. – Ушьҭарнахыс ҳныҟәара иаҳа ицәгьахоит. Сишь, шәааӡырҩи?!
Нахьхьи Кәыдырхықә анхарҭа ҩнқәа ахьыҟаз амҩала џьоукы цәажәо иааиуан. Арантәи шәкҟа
метра рыбжьан, иааиуаз мшәаӡакәа аӷьеҩ-аӷьеҩ ҳәа рыбжьы рдуны акы еимаркуан. Иубартә иҟан урҭ арыжәтә ыжәны ишыҟаз. Абаа ианазааигәаха ажәҩан ахь аҟәҟәаҳәа ахысра иалагеит. Рыбызшәала ицәҳауан, зегь зхарартәуа Ан лымгәарҭа ашә ахьаҿоу иақәмақаруан, зны иччон, зны иҟаауан, нас ҩаԥхьа ахысра иалагон.
– Урҭ абра рыҷаԥшьарҭа ҟаҵаны ирымоуп, – абаа ахышәқәа рахь ихьарԥшуа иҟаз дирбон Алиас. – Арҭ злааз аиланхарҭаҿы иҵегьы рыруаа рҭыԥқәа азалхуп. Уи амҩала цашьа ҳамаӡам.
– Агаз мҩала? – дҵааит аӡәы.
– Ааи. Ԥыҭк ҳаикәнаршоит, аха уаҳа ԥсыхәа ҳамаӡам. Иаарласны амза гылоит. Уи ҳхы иархәаны Цанаа рҳәысҭа ҳаваланы амҩа еихаҳҵәароуп. Сааҭбжак ала уи ҳкылнагоит Ламыс иҳаблаҿы.
– Уа ҳаԥхьома?
– Уа ҳаннеилак аҭагылазаашьа иаҳнарбоит иҟаҵатәу.
– Ус анакәха, ҳдәықәлароуп!
– Ааи. Анҭ ана уажәыгьы рыгәҭыхақәа еибырҳәонаҵы ҳара ҳамҩа ҳақәлап.
Ҩаԥхьа еишьҭагыланы рҿынархеит. Уажәы иаҳа еизааигәаны, аӡәи-аӡәи еихәаԥшуа, ирылабаз аԥхӡы ҷабуа, амҩа иқәлеит. Аҳәира узылымсуа еималаны иҟан, урҭ ирылыҳәҳәон амӷқәеи ажыцқәеи. Анцәа иџьшьаны, аԥхынра иаанагаз аарҩара абаарақәа ҭанарбан аҳәынҵәа кыцха иҟалахьан. Џьара-џьара уажәыгьы аӡмахқәа рҿы уажәыгьи ишкәакәаӡа аӡқәа ахьҭатәаз ыҟан, арԥарацәа рыцыԥхьаӡа арасеи ахьацеи ирылхны алабашьақәа ркын, урҭ ыҵакшо аӡи аҳәынҵәеи ахьыҟаз гәаҭаны иахыкәшон, ҳасаб азуны иавсуан. Амҿылгацәа рмашьына мҩақәа
рыла Цанаа рҳәысҭа иаваланы кыр инаӡахьан еиԥш ҩаԥхьа иааҭгылан рхы ааиларкит. – Хар ҳамаӡам, макьаназы ҳманшәаланы ҳааиуеит, – иҳәеит Алиас. – Абар, абри аҳәысҭа ду ибжьгоу амашьына мҩа ҳшану даҽа бна хәыҷык ҳалсны ҳахьынкылшәо Ламыс иҳабла ҳкылсуеит. Убра ииасуа амҩаду еихҵәаны наҟтәи абна ҳҽаҳзаҭар настәи ҳусқәа мариаӡоуп. Убра ҳаԥхьоит уаха.
Амза гылан ахаҿы лашо аҵлақәа рхыцәқәа шыҟаз уалыԥшны иубарҭан. Нахьхьи џьара абна агәахьы аты ҩар-ҩар абжьы ааҩуан. Арахь иааскьацыԥхьаӡа игоз ахысбыжьқәа иааигәаӡаны иуаҳауан. Аԥшыхәҩцәа уи иаҳагьы иарманшәалон рус: ақырҭцәа рҭыԥ ылхны икылатәаны иахьыҷаԥшьоз ихысуан, уиала ҳарԥарацәа еилыркаауан дара ахьтәаз аҭыԥ џьабаа мбаӡакәа рышьҭахьҟала ирхыкәшаны иреҩсны ицон.
Ус инадгылеит ихырҵәараны иҟаз амҩаду. Аԥшыхәҩцәа ааҭгылеит, иӡырҩит. Ирхыкны ҩадаҟа шә-шьаҿак раҟара ирцәыхараны ахысрақәа цон. Алиас инапы иҟьан дандәықәла егьырҭгьы ишьҭалеит. Амҩа ааихҵәаны, абнаршәыра рҽаҭаны, рыгагақәа ырӡны аҳабла иналалеит. Раԥхьаҟа, аҳабла амҩа ахьеидыҵуаз, инахараны ихысуан. Ус анакәха, амҩа ахьеидыҵуаз «Кьаса» ҳәа изышьҭаз аколнхара аҳәысҭа ду уҭалаанӡа агәашә ду аҿан. Убра акәын ақырҭцәа ахьтәаз. Аха ҳаԥшыхәҩцәа уахь ус рымаӡамызт, аиланхарҭа агәҭашәа, абна хтны ҿыц инхаз Леи Адлер иҩны ашьҭахьҟа, иџьмаҭреи ибореи ахьгылаз ахьацақәа рымҵан излеир, уаха убра ирхыргар акәхон. Уи аҭыԥ залырхызгьы акы иамаанан: ақырҭцәа ирҭахӡамызт абна илакны аҩнқәа ахьгылаз тәарҭас-ԥхьарҭас аҟаҵара. Апартизанцәа бнала ирықәлар ҳәа иацәшәон.
Убри аҭыԥқәа рҽаҭаны аҿыцнхаҩы Адлер Леиба дахьынхоз ианлеи, иҟаз-ианыз ҭырҵаан, абора аҿаԥхьа аҭәарҭаҿы инылаиан, амҩаныфа ишьҭырхыз дырмазеин, ажьаӷь уатка инаҿыхәан, какалк анырк рыԥсы ршьарц ажәҩан агәы иаҵаԥшуа инықәиа-аақәиеит.
Иааԥса-икараха иҟаз аибашьцәа адгьыл аҿы ишынкаиаз еиԥш, абымбыл цәарҭа инылаиазшәа, иаразнак ацәа еимҵнаԥаан быжьра-быжьҵәа иаманы ицеит. Егьа ус иҟазаргьы урҭ агәҭынчра рымаӡамызт, Адлер ихкаараҿы рҭыԥ шылырхызгьы акәша-мыкәша зегьы бнаран, уи аҩнуҵҟа ԥсаатәума, мамзаргьы гыгшәыгума џьара ҵут ҳәа бжьык шгалак, еицыз рахьынтә зегьакоуп аӡәы имаҳарц залшаӡомызт, ашырҳәа данхықәтәалон, днаԥш-ааԥшуа акраамҭа ихы дааханы икуан, цқьа дӡырҩуан, аха дзыцәшәашаз акгьы анимбалак ҩаԥхьа ивтомат идрыӷәӷәала џьара ицәцар ҳәа дацәшәаны даақәыԥсьгчҳауан. Аҳаблаҿы инхоз иахыҵны ианца, урҭ рлақәа ҩымш-хымш ирычҳаит аҭаацәа хынҳәуазар ҳәа, аха рхабарк аныҟамлаӡа амла ианакы инашәа-аашәеит, аҩнреи агәареи ирԥырҵны ифҩышәо ицеит ҽаџьара ауаа ахьахыз, акрыфара ахьыҟаз. Иқәҵны ицоз злақәа згақәазгьы ыҟан. Урҭ рҭоурых уажәы изцәыраагазгьы акы иамаанан: алақәа аҩны иахызҭгьы асҟаҩык аибашьцәа еиқәных ари аҳабла ианалала рыфҩы кны ашра иаламгарц залшомызт. Дқырҭуа-даԥсыуа, аибашьра аԥышәа змоу, алақәа ааҟәымҵӡакәа ашра иалагар, игәиҽаннаҵоит: урҭ изеишуа ма аӷа иоуп, мамзаргьы ҳара ҳтәқәа роуп. Ҳарԥарацәа Ламыс иҳабла ианалала ус еиԥш иҟаз аԥынгыла рнымлаӡеит, ус анакәха ақырҭцәа аҩнқәа рҿы џьаргьы итәаӡамызт, урҭ иалхны ирымаз аҭыԥқәа рҿы хҩы-хҩы, ма
хәҩы-хәҩы аҭабиа жны, хыхь шиферқәак ақәҵаны ихырҩон, ахысырҭақәа арҭон, аҭыԥ акәша-мыкәша аӷа дцәырҵып ҳәа гәҩарас иахьыҟарҵоз ҩажәаҟа-ҩеижәижәабаҟа метра инарцәыхараны аминақәа ыҵарҵон. Нас ианыхәлалак ишәаны иаашаанӡа инеимда-ааимдо ахысрақәа ирылагон. Иҟалап иаашаанӡа шаҟа патрона ҭдырҟьашаз дҵаны ирымазҭгьы. Мамзар ас збахьадаз, ала ишәаны иууа еиԥш ҵыхәаԥҵәара рымаӡамызт хы змаӡамкәа урҭ имҩаԥыргоз ахысрақәа. Аԥсуаа уи усс иркымызт, ихыслааит, рҳәон, шаҟа рҭахыу, ЗАКВО иатәыз аџьаԥҳани ар ртехникеи рнапаҿы иааргахьан, даргьы ирызхон, урҭ ирыцәганы аԥсуаагьы ҳхы иаҳархәон: дара рнапала рыԥсра ҳнапаҿы иаарган, уи мап ҳзацәкуамызт.
Ашара адәы ианаақәла, ардәынақәа «ҿықә-ҿықә» рымшны, дара ртәала акы иаршәоу седру, иааӷьаҵәы-ӷьаҵәит». Алиса Алиас иааигәара диан, дыцәаӡамызт. Цәалашәара бааԥсык лоун Алиас даалырҵысит. Егьи ахьышәҭҳәа дынхықәтәалеит. Иҟалаз изеилымкаазт, иблақәа рҟәыҷуа даанаԥш-ааԥшит.
– Алиас! – лҳәеит лара хәыҭ-хәыҭла. – Алиас!..
– Иҟалеи? – дҵааит иара.
– Сааҭбжак ҵуеит Тариал дгыланы абнахь дцеижьҭеи!..
– Нас?
– Уажәыгьы дмааӡацт!.. – днавалазар акәхап!..
– Арсҟаамҭа иаҳҳәеит ҳәа... Аха сара сзыцәшәо: издыруада дыркызар?..
– Ҳааиԥеиԥшып. Хәбаҟа минуҭ дҳамбар ҳҩызцәа ҳарҿыхап. Дааиуашәа аабар ҽырцәа ҟаҳҵап, ҳааихылаԥшып.
– Ааи, ааи! Уара угәы ишаанаго сыздыруам, аха са сахьихәаԥшыз...
– Иҳәеи ҽеила еилырганы!..
– Сахьихәаԥшыз, ссиршәа дызбеит. Иҽеим уаҩызар ҟалап!..
– Ссу!.. Абан дахьаауа, быцәашәа ҟаҵа!..
Тариал дхьаԥш-кәаԥшуа дшааиуаз иҭыԥаҿы даннеи днаиеит. Ахьҭа дакызшәа деиџьыԥӡа изшьапык аахаирҟәалан иҿы наҟ ҩадаҟа ирханы ганха дыԥшуан.
Убри ашьҭахь аамҭа уиаҟарагьы бжьымсӡеит, шьҭа иаарланы ишон. Арԥарацәа рҿыхатәын, ари аҭыԥ ԥсахны, абна агәахьы имцакәа, аерманцәа рҳабла мраҭашәарахьтәи азқәа рҽаҭаны, Ламыс иҳаблеи дареи ирыбжьаз адәыхтырақәеи аҳәысҭақәеи ирцәыхарамкәа џьара ҭыԥк ылхны инаԥш-ааԥшуа аҭагылазаашьа ҭырҵаар акәын. Ара уажәы иахьтәаз аангылара шәарҭан, ари акәша-мыкәша ақырҭцәа ахылаԥшуан, рыкаҭақәа ҳаны иахьыҟаз ас иаармарианы аилкаара мариамызт. Насгьы, дара Ламыс иҳабла акәӡамызт рхы зықәкыз, рымҩа хан аерманцәеи аԥсуаа реиланхарҭеи аҳабла аҳәаахьы.
Алиас Нануа абри дшазхәыцуаз Адлер иашҭа аҵыхәахь цәажәабыжьқәак ааҩуа иалагеит. Алисагьы уи лаҳан, лыԥштәхәы ааԥсахны уахь лхы нкыдылҵеит.
– Алиас, шьоукы аауазшәа саҳауеит!..
– Ааи, ақырҭцәа ҳҭаарц раҳасабуп!
Уи иаразнак иҩызцәа аӡәаӡәала днархысит дҳәазаны. Ирҿыхан иҟаз реиҳәеит.
– Шәҭыԥқәа аанышәкыл, еибашьцәазар иҟарҵо ҳазыԥшлап, арахь зынӡа иаҳзааигәахар, ахысра аҭахӡам. Еилышәкаама?
– Еилаҳкааит! – аҭакқәа ҟарҵеит.
Ақырҭцәа ҽыуардынла иҟан, абџьар зкыз аруаагьы ҩыџьа рыцын. Арҭ хымԥада ара ааигәа ииасуа амҩа аҿықәаны ишьҭоу Ахалбина ҳәа зыхьӡырҵаз иаланхоз аԥсуаа рынхарҭа ҩнқәа зырҳәырц иааиз шьоукы ракәын. Абџьар зкызгьы ҩыџьа шьҭырхит ицәгьарахар рыхьчаразы. Аҽыуардын рыманы иаартыз агәашә ианҭала, ишиашаз Адлер иҩны ашәаҿынӡа иааскьан, нас иаарҵәины иааныркылеит.
– Шәара ара шәыҟаз, ҳара аҩны аҩнуҵҟа ҳаҩналоит, – иҳәеит хнеижәаҟа шықәса зхыҵуаз хаҵа абаакы, иԥаҵа иҿассы, ашәаныуа хылԥа ихаҵаны.
Аҩны иныҩналеит. Жәабаҟа минуҭ рышьҭахь иҳақьԥсықьуа арахь иаадәылҵит, идумыз дулаԥ шкәакәак наҟ-ааҟ икны. Амардуан аҿы уи надыргылан ҩаԥхьа рышьҭахьҟа ихынҳәит.
– Иҟоу жәдыруама? – днарылаԥшит Алиас иҩызцәа. – Арҭ зҿу иаабац, иҳаҳац усуп. Ҳарзыԥшыр, аамҭа ҳацәцоит. Абрахь аӡәы ӡкаҭәараҳәа даавалар ҳаибаанӡа ҳшьапы ҳҽаҳаргап. Сара шәхызҩоит, шәара абнахь шәеиха!..
– Абора ашьҭахьалоу?
– Ааи!..
Арҳәыҩцәа рыҳаи-чаи быжьқәа шгоз арҭ зегьы рҭыԥ, рыԥсахын абнара рҽарҭеит. Зегьы рышьҭахьӡа Алиасгьы ишьаҿа ырццакны иааихиган днарыхьӡеит. Нас аӡәаӡәала еишьҭагыланы, жәаба-жәаба метра шрыбжьаз, ҩаԥхьа рымҩа дырҿыцны Хына иааԥҭра шыҟаз иаваланы Ламыс иҳабла нрыжьит.
Агәыԥ шааиуаз, иҭабахьаз, икыцха иҟаз аӡышьҭра инхықәгылеит. Уи ирсны еихымҵәакәа, амҩа иалхны иамаз ала ладаҟа ԥыҭк инаскьеит. Рышьҭа ырӡны, ажыцреи амыӷреи зхарԥаз ҭыԥк иныҵалеит. Уҽеиҵыхны уаԥхьаҟа мрагыларахь уԥшыр, жәаба-жәохә шьаҿа рнаҩс ишьҭаз ачаирҭақәа рхы унықәԥшуан. Алиас хҩык арԥарацәа: Алхас, Џьон, Џьамфер анаԥш-ааԥшраз инеихык-ааихыкны инықәиргылан, егьырҭ иҭабаны иҟаз аӡышьҭра ахықәаҿы инатәеит.
Алиас Тариал ихы наиқәкны ҿааиҭит:
– «Ерцахә» адырра азыҟаҵа «Кәыдырҭа» ахы зықәку амшын агәы ихыԥшыло ишааиз.
– Уажәыҵәҟьа! – иҳәеит Тариал, аԥхӡы илхәаҭа ицоз хыхь ишәыз ицәамаҭәа аӡы иааҭыршьызшәа иарбааӡан иааишәихит. – Оҳ, гәышьаӡа, изакә шоурозеи икылҟьаз!..
Нас ирациа ааибиҭан, акы днақәыӷәӷәан амикрофон дынҭацәажәеит.
«Ерцахә», «Ерцахә»! Сара «Кәыдырҭа» соуп, исҳәо уаҳауама? Ишеилукааз адырра сыҭ!..
«Кәыдырҭа», «Кәыдырҭа»! Сара «Ерцахә» соуп, шьахәлаҵәҟьа шәеилыскаауеит!..
«Ерцахә», «Ерцахә»! Ҳхы зықәку амшын агәы ххыԥшылоит! Иҳашәҳәо ҳазыԥшуп!..
«Кәыдырҭа», «Кәыдырҭа»! Амшын агәы шәхыԥшылозар шәҽышәкәаба. Аха мыцхәы ианшоуроу амшын шьыбжьон акәымкәа иҭалоит хәылԥазыла. Иалышәх аҩбатәи авариант!
«Ерцахә», «Ерцахә»! «Кәыдырҭа» ишәҳәаз еилнакааит, иалаҳхуеит аҩбатәи авариант. Абри ала ҳалгоит!..
Алиас ҿымҭ дхәыцуа дыԥшын: нахьхьи Ахәынаа ар рԥызацәа ирыԥсахит агәыԥ ахы зықәкыз ахь изланеишаз амҩа. Избан, иаалырҟьаны изырыԥсахзеи раԥхьа ирхәыцыз? Аҩбатәи авариант! Уи иара ида уаҩы издырамызт, иаҭаххар, угәуҽаныз, аҩбатәи авариант ухы иархәа ҳәа иарҳәеит еидтәаланы аоперациа аус анԥырҟоз. Аха арахь Алиса ашьыжь иалҳәаз... Сааҭбжак дыҟаӡамызт Тариал, абнахь дцаны сааҭыбжак иҟаиҵоз?.. Издыруада ҳаинаԥхазар? Аха уи злеилыркаазеи ҳаруаа?.. Ара макьаназ еилкаақәам акрыҟоуп... Бжьынтәы ишәаны знык иԥырҟар акәын... Даармышьҭыр ахәҭан цқьа еилкаамыз Тариал!..
Кьесоу Џьыкырба даацәажәеит:
– Иаанагозеи аҩбатәи авариант?
Ари дазҵааит ҟабардатәи арԥысгьы:
– Адҵа анҳарҭоз уи аҩбатәи авариант аӡбахә иаламцәажәаӡеит.
– Ишәҳәо иашоуп! – аҭак ҟаиҵеит Алиас.
– Нас, нас, агәыԥ иалоу иаадыруазароуп мҩас ҳазныло? Ҳагәра шәымгаӡои?
– Шәыгәра рымгозҭгьы шәалыԥшааны шәаарышьҭрымызт. Аха аибашьраҿы ес минуҭ аҽаԥсахыр алшоит аҭагылазаашьа. Уи ус шакәу шәаргьы еилышәкаауеит. Ҳара амшын аҿы ахәлара ҳазыԥшны ӡҭалара ҳмааӡеит. Ус анакәха сара хадас сарҭазар исҳәо шәазыӡырҩла. Ианаҭаххо аамҭазы ишәсырдыруеит аҩбатәи авариантгьы!..
Алиас маҷк иақәырӷәӷәан даацәажәеит. Аха уи иажәа даналга агәыԥ аҿы зегь раасҭа еиҵбыз Хьудар иааимидеит. Уи иқәра шмаҷызгьы аибашьра иалагеижьҭеи даӡрыжәхьан, ухәыҷуп ҳәа иоуҳәаргьы ухы ишьышьуамызт, амца дацыҵҟьон.
– Ас еиԥш ихьамҭоу амҩа уанықәло иуцныҟәо цқьа деилукаароуп, – даацәажәеит Хьудар. – Сара саб аштаб деиҳабуп, аха игхақәаз ыҟоуп. Иаҳҳәап, сара лымҳаҭасқәак соухьан, аха абра ҳгәыԥ аҿы арадист Тариал цқьа дыззымдыруа ауаа ҳалоуп!..
– Нас, нас? – Алиас Хьудар икылкааны днеизыԥшит.
– Шәахәаԥш ари цқьа иаҳзымдыруа арԥыс ибӷа иасахьаны иҟоу!.. – инапы ирххеит уахь. – Ухаҵкы Тариал, ас усахьа ҭызхда, узыниазеи, уҭоурыхқәа ззымдыруа аҩызцәа ҳацуп!..
– Сароу? – дааԥышәырччеит уи, нас ацирк аренаҿы дцәырҵызшәа ибӷа асахьа дырбо шьаҿақәак ааҟаиҵан, иԥышәарччара ныҵабаны ишьҭын илакҭа ааирлашьцеит.
– Иухьыз умҳәои? – дҵаауеит аҭаҭын иахо итәаз Салумангьы.
Егьырҭ арԥарацәа итәазгьы рҵут бжьы умаҳауа Тариал инеизыԥшит.
– Сара Очамчыра ақалақь аҿы сынхоит, – дналагеит Тариал. – Аибашьра ианалага мышкы-ҩымш рыла ҩаԥхьа наҟ-ааҟ ҳаиԥырҵны ԥаса ҳшыҟаз еиԥш ҳҟалоз џьысшьон. Аха аамҭа иаҳнарбеит ақырҭцәа шаҭарак ҳәа ҟамҵаӡакәа ҳшьажәра ишалагаз. Очамчыра ақалақь аҿы инхоз аԥсуаа русқәа цәгьахон есааира: есҽны аԥсуаа ирышьҭашәарыцо ирбоз кны икыдҵаны иршьуа рҿаархеит. Акыраамҭа сҽыҵәахны сгәыла агыруак иҿы стәан. Аха иаргьы аҵыхәтәаны ихы дацәшәо даналага уалҵны уцароуп ҳәа дсықәымчуа далагеит. Иҟасҵарыз, даҽа агыруакгьы аҵара сыциҵон, убри дысзыԥшаа ҳәа дахьынхоз иаҳәаны амҩа дықәсҵеит. Ҵабыргны, аҵара сыцызҵоз агыруа сусқәа шшәарҭаз аниаҳа машьынала дкылҟьа дааит. Аҟәанӡа узгоит, нас уантәи
ӷбала Шәачаҟа удәықәсҵоит, иҳәеит аҵара сыцызҵоз агыруа. Сгәырӷьаҵәа сааҟалан имашьына ашьҭахь сынҭатәеит. Иԥсы ааивигеит зыҟны сыҟазгьы.
Амҩа ҳшықәыз Ахалбина ҳаалалон еиԥш, игәамҵ-хамҵуа уа игылақәаз ақырҭцәеи ашәанцәеи ҳаарылашәеит. Са сгәанала урҭ лымҳаҭасқәак роухьан. Иҟалап, зыҩны сҵәахыз адырра риҭазар. Акыс, абри ҟалаанӡа мышқәак шыбжьаз ахалбинаа Царцу иақәлазаарын, реибашьцәа рӷьырак шьны ирҟәаҟәазаарын аԥсуаа, уи ахҭыс иахәаҽны иаман. Уи ҟалеит, сымҩашьозар, декабр мза 3, 1992 шықәсазы. Амашьына ааимырдазар сылақәа ҟәыс-ҟәысуа уа сҭатәоуп. Егьаарыгымхеит маха-маха сеимҿыжәжәа сықәрҵарц. Уаҩ дызмыхәоз, рӡамҩақәа цәыԥԥы, зхацәа ҭаханы абра иԥшыз аҳәсеибацәа ракәын. Ахацәа неины ирыҵаҟьарц иалагон, аха дара ируамызт. Ашьҭахь схы-сҿы узымдыруа сцәыԥԥны, сшыҟаз цәгьала срымырхит. Сыԥсы сызҭымкаауа ҩнык аҿы снаргеит. Сыҭҵаара иалагеит, аха ицәажәо дабаҟоу! Акызаҵәык исгәалашәо: «Иарбан республикоу узқәынхо?» ҳәа, исазҵааит. «Ареспублика Аԥсны!» – сҳәеит аарлаҳәа. «Ареспублика Аԥсны уҳарбарым уажәыҵәҟьа!» – иааицәажәан индәылҵқәеит. Жәохәҟа минуҭ рышьҭахь иаакылсит. Сԥахны аихатәы каруаҭ снықәырҵан, ҵаҟа схы рханы, заа еибыҭаны ирымазма седру, адамыӷ зныз аиха ҟаԥшьӡа иршны иаарган сыжәҩахыр инақәдырӷәӷәеит. Игәыҭшьаагаз абжьы схаҵаны аҳәҳәара саҿын, уи азмырхакәа иҵарыз аҳәызба аԥынҵала сдырӷӷан зыхьӡ узымҳәо анбан «X» алырхит, аа, шәахәаԥш!
Изыӡырҩуаз ираҳаз рызхаҵомызт, аха Тариал ихтыз ижәҩа ианықәԥшлак агәаанагара ирызцәырҵыз иацәыԥхашьаны рыхқәа ладырҟәуан. Аӡәгьы уи аҵыхәала азалымдара иақәшәаз рҩыза иахь иакәымыз ажәак ахьырҿыҵымшәаз гәахәас иҟаҵаны, фырхаҵак иаҳасабала ихы шьо, бжьынтәы ишәаны знык иԥҟа ҳәа, ажәаԥҟаны ирҳәо аҵакы иазхәыцуа итәазаргьы ҟаларын.
Тариал урҭ ирыхьыз еилкааны уажәшьҭа иажәабжь ирлас иҿахиҵәарц иҭахны инациҵеит:
– Сара издыруан ақырҭцәа изаҟаразаалак ауаҩра шрыламыз, аламыс захьӡыз ахааназгьы ршьа ишаламыз, изакәыз шырзымдыруаз, аха рхымҩаԥгашьа уахәаԥшны урҭ уаауп ҳәа иуԥхьаӡартә иҟаӡам. Сара сыжәны, сыӡны акаруаҭ сахьықәжьу аҳәҳәара саҿуп, дара еибарччо акыркыр ҳәа иахьысхагылоу: «Еи, абхазскии X... вставаи!..» ҳәа, исылахәмаруеит. Ашьҭахь ирулакгьы сԥыртланы, машьынак сынҭажьны Дранда абахҭаҿы снаганы сҭаркит. Уа мызкаҟара схызгахьан аиԥш аиҭныԥсахлара саҵанакын Гәдоуҭаҟа сааргеит. Мызкы инеиҳаны ахәшәтәырҭаҿы исхызгеит. Схы сахәо саныҟала, сшьа зурц сҭахны, аҳәара иҟасҵаз иахәаԥшны абрахь саарышьҭит. Ҩаԥхьа саӷацәеи сареи абра ҳаиқәшәарц саҳасабны!..
Амра кыдшәарц аҭахызшәа амца зыцраз ацыԥхьқәа иҟарҵоз аҭакар узычҳаӡомызт. Абна агәҭаны ашәшьыра амҽхак шыҭбаазгьы аԥша асӡомыз, убри иахҟьаны аҭакар иҟаз ҭахәаҽны, ԥсеивгарҭак унаҭомызт.
Наҟ ирласны ахәлара ааиндаз ҳәа уи иазыԥшын зегьы.
Царцуаа ирҿагылаз ақырҭцәа рполк уааԥсырала рхыԥхьаӡара зықьҩык иреиҳан, убарҭ зегьы ирызхашаз бџьарла еибыҭан. Ирыман ладеи ҩадеи ирықәчаразаауа адгьыл цәӷәыхаа иахысны ицоз атанкқәа, апехота, артиллериа, ианырҭахыз адырра ҟарҵар алаҳәақәа реиԥш, аеропорт аҟынтәи инышьҭыԥраауан аҳаирпланқәа, авертолиотқәа. Р-БМП-қәа иахьыманшәалаз аҭыԥқәа рҟынтәи хыџьара-ԥшьыџьара иқәыргыланы ирыман, ианырҭаххалак аԥсуа қыҭақәа рахь сааҭк, ҩ-сааҭк инеимда-ааимдо ахы хьамҭақәеи ахы ласқәеи ыршәны иларышьҭуан. Абаталионқәеи аполкқәеи есааира рхыԥхьаӡара хадырҭәаауан, жәылара дук иазыԥшызар арезерв рыман, урҭ шьақәгылан аҭыԥантәи ауааи, наҟ Қарҭынтәи иаарышьҭуаз аибашьцәеи рыла. Ирымаз атехникеи нас уааԥсыралеи излеиқәшәаз ала ирыхәаԥшуаз рыуаажәлар иаарласны аԥсуаа ԥеиԥшцәгьа рзыԥшуп ҳәа азгәарҭон. Аха аамҭа наскьацыԥхьаӡа игәарҭо иалагеит аԥсуаа ракәымкәа, иаарласӡаны дара ақәылара ҟазҵаз ақырҭцәа ԥеиԥшцәгьа шырзыԥшыз. Аха рвожд Шеварднаӡе агәыӷра риҭон. Дара аибашьцәагьы уи ргәы шьҭнахуан, ргәы шьҭнахуан Қарҭынтәи иара ихаҭа ар рымаҭәала деилаҳәаны аибашьцәа рхыӷәӷәарҭақәа рҿы днеины данаарылагылалак. «Аиааира анбаагои?» – ҳәа азҵаара аниҭилак, ақырҭуа ир мчқәа акьышәкьышәраҿы игылаз игәы ҟанаҵап ҳәа «Аԥсуа чичиажә мышкы-ҩымш рыла деилаԥыхаа хгарҭа имоуа дҳацҟьоит» ҳәа, ибыжәуан исолдаҭцәагьы. Ахырҽхәареи абыжәреи рзы урҭ уабарыхәо!..
Ишаҳҳәаз еиԥш ахалбинаа рполк ахәҭак Царцу агәашәқәа ԥжәаны аҭалара иазыԥшижьҭеи акрааҵуан. Аибашьра ҟалаанӡа, дареи ҳареи аиҭанеиааирақәа анҳамаз, гәыла-ԥсыла еибаҭахқәаз, аиҩызара ӷәӷәа зыбжьазгьы рхыԥхьаӡара ыҟан. Уи
моу, ачыс бзиа ианахатәалак, аҩы ӷәӷәа аныржәлак иахьарнахыс ҳаишьцәазааит ҳәа, ҭоуба зуқәозгьы ҳаман. Ашьҭахь, урҭ ҳаиҩызара, ҳаигәылара, ҳаешьара аҳәынҵәа илакәаҳаны иҳабашьыз, дара ишырҭахыз еиԥш русқәа анымца, Царцу ахәы ҳаракыраҿ ианызхамла, ҳаибашьцәа рахь ауаа рнырҵо иалагеит наҟ-ааҟ еиԥыланы еишьцәак реиԥш еицәажәарц, царцуаа ргәашәқәа аартны ахалбинаа аушьҭны ахәы ҳаракырахь ртанкқәеи реибашьцәеи аушьҭны рнапқәа еикәыршаны хылаԥшра азыруларц. Ари иаанагоз – шәара шәгәашәқәа ҳанырҭало шәнапқәа шәырҩаханы шәыҽҳашәҭоит, нас иаарласны шәлахьынҵа ҷышәны, убриалагьы ихҳаркәшоит ҳәа ҳаибашьра. Аха абри аиԥш агаӡара адкылара саԥсыуоуп ҳәа, адгьыл иқәыз аӡәгьы ихы изаҭәашьомызт, ақырҭцәа акыркыр ҳәа ирхыччо, аҟәырҟәыр ҳәа мцала ирԥылон.
Аполк хадара азҭоз Ҭенгиз Бениӡе ҩынҩажәа шықәса дырҭагылан, аха дӡышӡа дышлахьан, аурыла длаҟәын, аха ацәеи-ажьи икын, хшыҩлагьы дкәадамызт, ар рус ибзианы идыруан, Урыстәыла аҵара далган уа аус иуан, аха нас иԥсадгьыл ахь аилаҩынтрақәа ианрылага спатриотуп ҳәа ихы иазишьан ишьҭахьҟа дхынҳәит. Аԥсныҟа аибашьра дшаарышьҭыз еиԥш, иаразнак дгәымбылџьбараны ихы ааирԥшит, егьызхарамыз абацәеи анацәеи, урҭ рыхшареи иара имԥан инанагаз Аԥснытәи аҳауа шәҟьашьуеит ҳәа инкыдҵаны ишьуан. Ари еиԥш иҟоу ақырҭуа патриот иаарласӡаны Аԥсны шьаҟьаны дахысуеит» ҳәа, изырҳәо иалагеит уи иџьбарара згәы иахәаны иаргьы иавторитет ҳаранакып ҳәа иазхәыцуаз иуаажәлар рхаҭарнакцәа. Иара убасеиԥштәи мақарралоуп Аԥсны ишьапхыц алаҵаны дышцәырҵыз адҵаҟаҵаҩы Ҟарҟарашвили,
аха арҭ агмыгқәа ирыцәшәоз ҳәа макьаназы аԥсыуак дмиӡацызт.
Уи ихаҭыԥуаҩ Анзор Марголиани дшәануан. Аполк аштаб аҿы ус дук анԥырҟоз зегь реиҳа Ҭенгиз Бениӡе дыззыӡырҩуаз Анзор иакәын. Аибашьра ҟалаанӡа уи Царцу дынхон, ара ашкол дҭалеит, абарҭ ҳаиԥш аҷҷаҳәа аԥсышәала дцәажәон, дыҩуан, даԥхьон. Царцу ԥсыуа қыҭан, аӡәы-ҩыџьа рыда атәым уаа рыланхомызт. Дара абарҭ ашәанцәа Чҳалҭантәи абрахь нхараҳәа иаазгаз ҳара ҳаԥсацәа роуп. Ишдыру еиԥш амҳаџьырра ашьҭахь ашьха қыҭақәа анҭацәы, хәыҷы-хәыҷла шәантәылантәи абрахь нхараҳәа имҩахыҵыз даргьы ҿиеит, ирхьыԥшынгьы иааиқәаз ҟалеит. Аамҭа наскьацыԥхьаӡа урҭ рҭыӡҭыԥқәа ирызҳауа, ҳауаажәлар ҳашьхақәа рҿы инеиуаз ажәақәа рымаркыргьы цәгьа ирымбо ақәыӷәӷәарақәа мҩаԥыргон. Ашьха иныҟәоз, арахә змаз, иабарҭахыз ашәанцәеи дареи еиҿаӷыӷра ашьаус рыбжьалар. Уи амцхәрас аешьара рыбжьарҵо иалагеит. Аешьара зыбжьазҵаз роуп Чҳалҭантәи Царцуҟа нхара иаазышьҭыз гәыԥҩк ашәанцәа. Убарҭ рхыԥхьаӡараҿы дыҟан Анзор иаб Шьақрогьы. Уи ӡӷабки ҷкәынаки иман. Аӡӷаб деиҳабын, заа хаҵа дцахьан, Анзоргьы ианизҳа абра Царцу ԥҳәыс дааигеит. Урҭ рчараҿы царцуаа аӡәгьы дагмызт. Аха дук хара имгакәа аибашьра иалагеит.
Уара-сара ҳәа рыҽшо аилаҩынтрақәа аныҟала Анзор дхәыҷы аахыс аԥсуаа дыргәылакны дшыҟазгьы, аԥсуа чеиџьыка дшааӡахьаз ихаршҭны ақырҭцәа рӡыхәашьыра дынӡаагылеит. Ақырҭцәа Аԥсны рымпыҵархаларц еибашьрала ианаҳҭаа, Анзор гәык-ԥсыкала урҭ дырԥылт. Ари збаз царцраа иаб ауаа изынарышьҭит дызҿу даҟәыҵааит ҳәа, мап анакәха ҳиеигӡараны ҳаҟам рҳәеит. Шьақро аԥсуаа ажәа риҭеит дцаны иҷкәын дышиацәажәоз ала, иҟоу еилкааны ажәабжь шәзаазгоит ҳәа иақәиргәыӷит. Шасыс даанижьит иҭаца. Изыԥшит, изыԥшит, аха Шьақро ихабарк ыҟаӡамызт. Ишыԥшыз, уахык Анзор ҩажәаҩык инареиҳаны аибашьцәа иманы Ахәынаа аҩадахьала иахыкәшаны ижәылеит. Аидыслараҿы ҩыџьа аԥсуаа ҭахеит, анхарҭа ҭыԥқәа рыблит, аха ақыҭа агәахьы изымнеиӡеит, иԥҳәысгьы дизалымгеит.
Абри аҭоурых иаҳаит Ҭенгиз. Анзор диԥхьан акыраамҭа диацәажәон. Арԥыс дигәаԥхеит, акы дшацәымшәоз еилкааны ихаҭыԥуаҩыс дықәиргылеит. Царцуааи ахалбинааи рыфронт аҿы ар иҭан, абџьар иҭаны, аԥсуаа днарҿаиргылт.
Аштаб аҿы акы анырыӡбоз иаразнак Анзор иԥхьон. Дук мырҵыкәа аԥсуа-қырҭуатә еибашьраҿы деицырдыруа, стратегк иаҳасабала ар рус иазҟазаз аӡә иакәны даақәгылеит.
Ҭенгиз, аибашьрақәа анымцоз, есҽны дааны ҩызак иеиԥш иԥсы изалымхуаз Анзор иусқәа гәеиҭон, иахьаҭахыз еиҳабык ишыҟаиҵало еиԥш абжьгарақәа ииҭон. Иахьагьы шьыбжьагәазы уи дкылҟьа данааи, асасцәа дуқәа рзы иҟаҵаз ахыхьчагатә ҭабиахь дымҭалакәа, аԥша ахьықәсуаз шәшьырак амҵан атәарҭа ахьамаз ҭыԥк аҿы, ҩ-ҵлакы рыбжьара иҟаҵаз атәарҭа днықәтәеит. Аполк акомандир дшааиз аниарҳәа ахьышәҭҳәа днеиԥылеит Анзоргьы. Наҟ-ааҟ аԥсшәақәа анеибырҳәа ашьҭахь Анзор ҿааиҭит:
– Ара ишәарҭоуп апатын Ҭенгиз, – иҳәеит уи.
– Ус угәы изаанагозеи – егьи иџьашьаны дҵааит. Ар ркитель ишәыз аҳәынҵәрақәа ааԥиртлан иҟәашкакараӡа ишлахьаз игәахәы ааирԥшын, иҷаԥшьӡа иҟаз ихы аҟьашра ичабра нықәишьын аԥхӡы илҵны иҟаз ааирбеит.
– Уаха асасцәа ҳҭаараны иҟоуп, абра ҳакәша-мыкәша иааны итәахьеит, – ҿааиҭит Анзор. – Адырраҭара аныҟасҵоз уи азгәасҭеит. Уахь шәа шәахь анеира сҭахын, аха шәара арахь ианеиӷьашәшьа шәанааилак ҽеила ҳаицәажәап сҳәан...
Ҭенгиз илымҳақәа кыдҵаны дӡырҩуан.
– Нас иҟоу соумҳәои?
– Арантәи идәықәаҳҵаз аԥшыхәҩы шықәсыбжак рышьҭахь ихы ҳирдырт.
– Ани Шьанавоу?
– Ааи.
– Саҳәшьаԥҳа илҿынҵәаауа Тариал?
– Ааи.
– Ассир саҳауеит! – ҿааиҭит Ҭенгиз. – Илашәу абзиабара даҟаҭәеит убама!.. Нас иааицҳауазеи?
– Иаҳҭаз ачистотала дсацәажәон. Иаха ахәылԥазы. Амҩа иқәын. Аха иаалырҟьаны реиҳабыра ирыԥсахит имҩақәлараны излаҟаз авариант А.
– Иалырхызеи?
– Авариант Б. Уи аҩбатәи авариант ауп.
– Уара угәаанагара?
– Апатын Ҭенгиз, авариант А-аҿы иарбан жәаҩыкны иҟоу еицу агәыԥ ишааилахәлалак дара зышьҭоу ажәытәтәи аибашьра аветеран Рашьыҭ Машьыхә-иԥа Ҵанба иалгара. Агәыԥ изнеиуан Рашьыҭ игәыла Сетрак Карбашьиан иҩнаҿы. Нас уа ҩыџьа-хҩы аруаа ицны ишиашаз изышьҭаз иҩны инеины дрыманы ицон.
– Сетрак Карбашьиан... дысгәалашәоит, дысгәалашәа, аԥсуаа ицәымӷызшәа еснагь ирбааԥсны дрыхцәажәон. Арахь дышпионзаарын. Уаҵәыҵәҟьа аерманцәа зегьы ирылаҳәаны Арагәашьа ацентраҿыҵәҟьа дыкнаҳаны дыршьыртә адҵа рыҭ. Сара сыхьӡала!..
– Ааи, апатын Ҭенгиз, уи шәыдҵа хымԥада инагӡахоит!
– Уаҳа?
– Авариант Б иаҳәо еилкаам. Амшын иаҵәа ҳхыԥшыло ҳааины ҳаҟоуп, рҳәоит, егьырҭ аҭак ҟарҵоит ахәылԥазоуп амшын ианҭало, иалшәх авариант Б – ҳәа.
– Амшын абаҟоу, шәара шәабаҟоу? – даахәыцит иџьашьо Ҭенгиз. – Издыруада ҳара ҳаштаб ахьыҟоу амшын аҟәараҿы ижәыларц рҳасабзар?
– Мап, мап, уи залшаӡом, апатын Ҭенгиз! – иҳәеит Анзор.
– Уара угәаанагара саҳәи?
– Сара издыруеи, аха... – даалак-ҩакит арԥыс. Дыццакӡомызт.
– Сара еснагь адуцәа раҵкыс ухшыҩ ахьыҵарыз суҵашьыцуан. Уара уаԥхьаҟа аԥеиԥш дуи аԥсынҵры наӡеи ззыԥшу арԥыс-хаҵоуп. Абраагьы угәаанагара уажьарым ҳәа сыҟоуп.
– Гәаанагарак сымамкәаны сыҟаӡам. Аха бжьынтәы ишәа, знык иԥҟаҳәа ирҳәо ажәаԥҟа шәаҳахьеит. Раԥхьатәи сгәаанагара сажьар алшоит. Дарбанзаалак аӷа ихә шьаны уазхәыцроуп иудигало ахыԥҽыга. Сара аԥсуаа срааӡеит сҳәаратәы сыҟоуп. Издыруеит, урҭ рхаҭақәа сцәымӷзаргьы, рыхшыҩ шкәадам. Жәаҩык ауааԥсыра амҩа иқәызҵазгьы ирхәыцыз бжьынтәы иршәеит, нас иԥырҟеит!..
– Ус угәы изаанагои?
– Жәаҩык амҩа иқәызҵаз реиҳабацәагьы иааилатәаны иахьазхәыцыз иалыԥшааны иаарышьҭуаз аԥшыхәҩцәа рахьынтә аӡәы инаԥхар алшоит ҳәа агәаанагара роуит. Раԥхьатәи авариант иқәныҟәо ишнеиуаз аус анагӡара ианаадгыла рыгәҭакы рыԥсахит.
– Нас рышьҭахьҟа игьежьырцу?
– Мап, урҭ рыдҵа намыгӡакәа рышьҭахьҟа игьежьыр уи хьымӡыӷ дууп ҳәа ирыԥхьаӡоит аԥсуаа. Ишҭахо рдыруазаргьы рҽазыршәашт рыгәҭакы иахьӡарц.
– Акымзарак сзеилымкааит!
– Уаха ахәылԥазы уи еилкаахоит.
– Иарбан иеилкаахо?
– Авариант Б!
– Ишԥа?
– Карбашьиан ҳәа изҿу игәра рымгеит. Егьа умҳәан ила иҭаԥшуа игылам. Рыԥшыхәҩцәа иара иҟны имнеицкәа иҟам. Аха ари еиԥш аус аҟны инаԥхар ҳәа ишәан, уи авариант ықәыргеит.
– Авариант Б?
– Аԥшыхәҩцәа ишыжәаҩку иаша Рашьыҭ иҭаауеит. Абри ауп авариант Б!
– Уара угениуп!.. – Ҭенгиз дҩагыланы Анзор даагәыдикылеит. – Уара уҟәышра, ухшыҩ саҵашьыцуеит!.. Гел-аа!.. – ҿиҭит ирныҟәаҩ иахь. – Ирласны абагажник иҭоу ауатка ааги арахь!.. Урҭ ранацәа ҳарҵәыуеит ҳәа уаҳап!..
– Абра ҳтәаны – мап! – иҳәеит Анзор. – Анахь зҭабиахь!..
– Ааи, ааи, уеибашьцәагьы снарацәажәар сҭахуп!
– Ауаа ҳазхом, – ҿааиҭит Анзор. – Ҳаакәшаны амҩақәа зегьы ҳкыроуп!
Урҭ ҩагыланы аҭабиахь рҿынархеит. Ҭенгиз Анзор имахәар аанкыланы ҩаԥхьа дҵааит:
– Мшәан, иабаҟоу ара амшын иаҵәа, аԥшыхәҩцәа рҽыркәабараны иахьыҟоу?
– Уи – Рашьыҭ иҩны ашьҭахьоуп иахьыҟоу, – ҿааиҭит Анзор. – Жәа гектарк инареиҳаны, нахьхьи уажәы аԥсуаа тәаны ахәлара иахьазыԥшу абнараҟынӡа чаирҭоуп иҭырҭәааны. Абри зегьы
ҳахыкәшаны, урҭ рышьҭахьҟа ихынҳәуазаргьы цашьа рымамкәа акаҭа ҳаны игылазшәа аибашьцәа ҳаргылароуп. Убри азоуп ацхыраара зысҭахугьы! – иҳәеит Анзор.
Аԥшыхәыҩцәа шьыбжьхьа анырфа инықәиа-аақәиеит. Аха абнараҿы ацәымҵқәа убасҟак ирацәахеит, ҭынч схы нықәҵаны сылацәа нҭаап ҳәа ушыԥшу иааины умаҭәа инақәтәаны, уи ашьап ԥынҵа ҵрыхәҵәаӡа агәыр еиԥш умаҭәа иналырҟьаны, уцәа-ужьы иналаҵаны ашьа ажәуан. Аӡаӡ уларҵазшәа ианухьлак ашырҳәа унапы рҟьаҟьаны иандәықәуҵалак иушьыр алшоит, иуцәцар ауеит. Уи нахыс уи ахьуцҳаз бызбызуа ахәац иадрызшәа абыӷра уалагоит, ашьышьра уалагоит.
– Амш цәгьахар ҟалап, – иҳәеит Алиас Алиса лааигәара аҭырас еизигаз ихы иаҵаҵаны ацәымҵқәа рыцҳашьарыда изҿыз аниба. – Ицҳауеит, аха ишԥацҳауеи, убасҟак ихааума абри ауаҩы ишьа? Убриада уаҳа даҽа фатәык рымаӡами?
– Хымԥада ақәа ауеит! – Алиас ииҳәаз днақәшаҳаҭхеит Алхас Ҳаџьым. – Ҳашьҭахьҟа ҳгьежьны амҩа ҳанықәло ақәа ҳахьӡоит!..
– Мап зҳәада! – ҿааиҭит Џьамфер Нарҭба. – Аԥхынқәа ԥсыршьагоуп рахәыи-уааи рзы.
Алиса ҿылҭӡомызт, уи уажәыгьы ҽырцәа ҟаҵаны, абз ҟьаҟьа змаз лхылԥа ласы лҿы иақәыршәны дахьиаз, хәбаҟа шьаҿа иналцәыхараны, ахьаца ашьапы изқәа адҵаны Тариал дахьтәаз, лхылԥа абз дкылԥшны дизыԥшуан. Иаргьы ҽырцәа ҟаҵаны дахьтәаз, зны-зынла, ацәымҵ аницҳалак, ашырҳәа
инапы ҟьаны дыцәҳауан. Нас ҩаԥхьа илақәа аахҩаны ихы ирнаауан дызбоз дыцәоуп рҳәаратәы. Аха дыцәазу дыцәамзу аилкаара уадаҩын. Уеизгьы игәоуҭаратә иҟан уи игәы шҭынчмыз, иаалырҟьаны ивтомат аашьҭыхны дааҵҟьон, дыҭрысуан:
– Иааит, иааит! – егьигхомызт дыҳәҳәарц.
– Ссу! – иҩызцәа наидсыланы дааныркылеит. – Уабацои?
– Иаазшәа збеит сылацәа анҭаа.
– Дарбан иааиуаз?
– Ақырҭцәа!
– Ара ақырҭцәа ҳәа уаҩ дыҟам, уҽырҭынч! – иҟәаҟәа инас-наст.
– Дара рацәаҩын! – иҳәеит иара.
Алиас даацәажәеит:
– Амра нҭагьалеит, шьҭа иаамҭоуп, ҳҽеибаҳҭап. Ауаҩы ацәалашәара анизцәырҵуа ыҟоуп, Тариал ииҳәаз омашәа ишәымԥхьаӡан.
«Ус цас иҟаиҵоит, дҳалахәмаруеит! – дхәыцуан Алиса. – Саргьы исымоуп ацәалашәара: абри ауаҩ илақәа ирхызбаалоит игьангьашра, иеиҵаҟәаҟәарақәа. Иџьоушьаша, уи игәра шысымго еилкааны имоуп, са дансыхәаԥшуа игәасҭоит иблақәа ашьа рыҵаланы хаарак шрымам!»
Зегь рҽанааибырҭа Алиас раԥхьа дааҭгылеит.
– Ҳазлаԥшуа ачаирҭа ду аҩадахьала, ҩажәаҟа шьаҿа уанцалак, мрагылара аганахьала амҩа па агәылырхааны иҩагоуп. Ҩыџьа-ҩыџьала, арахь ҳанаауаз иҳабжьаҳҵаз аура еиламгакәа ҳҳәазаны ҳцалароуп. Шә-шьаҿак раҟара убас ҳанцалак, ҩнаргәык иаҟараны иааҭаргьежьны адәҳәыԥш ыҟоуп. Анкьа уа ақьала гылан, ачаи ркапануан, шьыбжьонла рыԥсы ршьон. Убри аҭыԥ аҿы наҟ-ааҟ ачаи бжьарақәа рҿы шәҽыԥхьакны шәтәоит. Зегь ҳанеизалак, ҳанеихьӡалак ишәасҳәоит иҟаҵатәу. Баала Алиса! – Алиас ибӷа ихаирҟәалан ачаирҭа даназааигәаха, адгьыл иҽаларсны, аҭырасқәа днарых-аарыхо, зны-зынла ихы ҩышьҭыхны иаԥхьа-ишьҭахь даанаԥш-ааԥшны иҟоу ангәеиҭалак, Алиса адырга лиҭон иара дшааиз еиԥш лҿаалхарц. Ԥыҭрак анҵлак уи леиԥка иаҵаз аиқәа илышьалҵаз лшьамхқәа ахьчо, дҳәазо Алиас иҟынӡа данааи, дҳақь-ԥсықьуа лыҩнапык лыц иаҵаҵаны ишылкыз лыбжьы рмаҷны ҿаалҭит:
– Уара ишуҭаху иԥхьаӡа уи дчарҳәаҩуп!
– Дарбан?
– Тариал!
– Сара сакәӡам уи ҳа ҳгәыԥ дахызԥхьаӡалаз, иҟоуп чынла сара исеиҳабқәо аруаа!..
– Уара гәыбӷан узҭода ус исҳәеит акәымзар!..
– Уажәы уи аилыргаха аамҭа ҳамаӡам.
– Аха сгәаанагара аниашаха зегь ҳҭахеит ауп!..
– Иазхоуп! – Алиас дааицрашәеит.
– Саҭамыз угәы узырхьуаз акрысҳәазар. Са сыӡӷабуп, аиашеи ахәахәеи сзеилымкаар алшоит, аха...
Уи дҳәазо лҿыналхеит, ԥыҭрак ашьҭахь лышьҭахьҟа даахьаҳәын егьырҭ иааиуаз рахь лнапы лҟьеит илышьҭалараз, нас ҩаԥхьа дҳәазо, ачаи ацәаҳәақәа иргәылыԥҟаз амҩа па данҳәазаланы, иԥахны иҿаҳәаз лмакәан лаԥхьаҟа иршәуа, адгьыл ҟьаҟьа лмахәарқәеи лшьамхқәеи ахьықәҳәазоз ицәыххаа ацара даҿын лхы шьҭацаланы. «Алиас дгәааит, иасымҳәар акәын сгәаанагара. Ихароузеи иара, егьырҭ адҵа ирҭеит. Адҵа нагӡатәуп!.. Аха игәы сцәыхьшәашәар?.. Иаҳҳәап, чарҳәара ыҟамкәа адҵа нагӡаны ҳхынҳәыр?.. Усҟан иблақәа сышԥархыԥшылои?.. Исеиҳәарангьы иҟоузеи?.. Ҳамҩақәа еидыҵыр?.. Сара снапала сынасыԥ сҷышәит ауп уи иаанаго, уаҳа – акымзарак!..»
Ус ирулакгьы аԥхьа игылаз амра аҭашәара еихаӷәык шагыз, анкьа ақьала ахьгылаз аҭыԥ аҿы иааӡеит. Усҟан адәҳәыԥш ахьыҟаз уажәы аҭырасреи амӷи ахыҵәаны еилачыраны иҟан. Алиас даанаԥш-ааԥшит, аха ари аганахь ақырҭуа еибашьцәа ршьапы ықәдмыргылацызт. Ус иҟазҭгьы аҭырас рҽны ашьапышьҭа анымыԥшырц залшомызт. Аӷа дтәан наскьа ҩадаҟа, уи изқәахь алоуп арҭ ахыкәшаны ишааиуаз. Абри агәыӷра рнаҭон иаарласны рыдҵа нагӡны ишыхынҳәуаз ала.
Алиас дахьиаз даахьаҳәын ишьҭахьҟа даныԥшы Алиса лхылԥа лас абз хәхәаӡа, абаараҿы еимдо ацаблыкь аԥынҵа еиԥш уи дналхьыԥшит. Зны-зынла лхы нышьҭылхлак, апарпыл еиԥш ашоура иарҟаԥшьыз лхы-лҿы днықәԥшуан. Даарыцҳаишьеит. Ахшара рацәа даргәылыҳәҳәо аҩны дтәазар акәын ааигәахәт иара, аԥҳәыс иабалыхәҭоу аибашьра. Аха аибашьра аиаша амаӡам, уи ауаҩытәыҩса имҩа цқьа аарҳәны аҳәажә еиԥш иацәаӷәоит, нас еиларҩынтны, зегьы ыреицакны иахысны ицоит.
Алиса дааит илулакгьы. Алиас ачаи ашьаҭа ихы адҵаны дышиаз данизааигәаха, инапы ишьҭын лнапы ааникылан длыхан, лышҟа дааганы дааигәыдиҳәҳәалеит. Лара лылаӷырӡқәа лыӡӷы иадланы илеиуан.
– Ибыхьзеи сыхазына? – дҵааит иара.
– Бзиа узбоит, ԥхьан угәы нсырхазар ҳәа сшәаны сҵәыуеит!..
– Бымшәан! – иҳәеит уи хәыҷҵас дыргәыбзыӷуа, дыжьжьо. – Бара сгәы нбырхартә еиԥш егьбымҳәеит. Схы еилагар ҳәа сшәоит: убасҟак бзиа бызбоит. Бгәы рҭынчны быҟаз.
– Сыҟоуп, сыҟоуп схаҵа ԥшӡа, уара уааигәа сышгыло сыԥсыргьы џьанаҭ сцоит!..
– Анахь иаауеит!.. – иҳәеит иара. – Былаӷырӡқәа рыцқьа наҟ, уи рбар ргәы иаанаго седру!..
– Ааи, ааи, ус иҟасҵоит! – лҳәан, уигьы лышьҭахьҟа дхьаԥшын, лҩызцәа рахь лнапы лҟьеит ирласны ирыхьӡаразы.
Абри аамҭаз амра аҵлақәа рықәцәқәа рҟынтәи илбааны, амшын аӡаалара иаҿын.
Али-ԥси рыбжьара Ҭенгиз адырра аныҟаиҵа, хышәҩык ар рыманы иааит Арагәашьи Царцуи рҳәааҿы. Уи азмырхакәа, даҽа ҩышәҩык аибашьцәа дәықәҵан Ламыс аҳабла, уи ахи-аҵыхәеи апостқәа ахьрымаз адагьы аӷа дцәырҵыр алшоит ҳәа ахьыргәахәуаз аҭыԥқәеи амҩақәеи ҿахҵәаны аруаа ықәдыргылеит, уи моу анхарҭа ҭыпқәа ахьыҟаз аӷа дымҩахыҵыр алшоит ҳәа, урҭ рыкәша-мыкәша идырӷәӷәеит анаԥш-ааԥшырҭақәа. Хаҭала Ҭенгизи Анзори рыдҵала хышәҩык Арагәашьа иаҭааз аибашьцәа жәаҩы-жәаҩыла агәыԥ хәыҷқәа рылхны Рашьыҭ иҩны ашьҭахь ишьҭаз ачаирҭа ду иаакәыршаны ишааиз еиԥш абна рҽамаданы иааилахәлар урҭ хәыҷы-хәыҷла иҭбааз рмацәаз еиҵацало агәахьы иааскьан аԥшырҭақәа рыӷәӷәаны инатәеит. Абри ачаирҭала абна иагәылганы амҩа цон Ламыс иҳаблахь, абраагьы ҿыц апостқәа дыргылеит. Нахьхьи Рашьыҭ иҩны ашьҭахь иҟаҵаз ахкаара, агәашә аҭаларҭа ааныжьны, егьыс акәша-мыкәша анацәхыԥ еиԥш ар ықәдыргалеит. Иара убри ашьҭахьтәи агәашә аҿы идырӷәӷәаӡеит апостқәа, аԥсуаа ргәыԥ абра ишынҭалалак арахь шьҭахьҟа ҭыҵшьа рзыҟамҵо ааигәа-сигәа икылатәаны рыҽдырмазеихьан. Уахәаԥшуазар, хыџьараны азанџьыр шаха акәдыршеит, амаа иҭаны, абра дҭаланы
даныҟала, аԥсуаа ргәыԥ хәыҷы абри абаа иҭысны рышьҭахьҟа хынҳәышьа рымаӡамызт.
– Абри аоперациа нагӡаны аиааира уманы узалҵыр, уара Анзор Шьақро-иԥа Марголиани, Қырҭтәыла Афырхаҵа ҳәа ахьӡ-аԥша ухылартәы аҟаҵара сара исуалуп! – иҳәеит Ҭенгиз Бениӡе агәахәара иманы иҩыза ахаҵарԥыс дизыԥшуа.
– Уи еиԥш ахьӡ-аԥша шәара шәоуп иаԥсаҵәҟьоу, апатын Ҭенгиз! – ҿааиҭыхит аҭакс Анзор. – Ари еиԥш иҟоу аус ду шәара шәоуп ԥсыс иахоу! Шәара хадас шәҳамамзар схала исылшарымызт зымҽхак ҭбаау ари аоперациа аиҿкаара. Шьҭа сгәы ҭынчуп: еиҿаҳкааз аус шыманшәалахо агәра згоит, иаарласны урҭ агәымхақәа аԥсуаа иҳаны иҳамоу ҳакаҭа иаҿашәоит!
Ашьҭахь Анзор иазгәеиҭеит, ируаа рлымҳаҟынӡа инаган, абри аоперациа анагӡараан дызусҭзаалак аԥсыуак дҭахар шыҟамлоз, урҭ зегьы рыԥсы ҭаны ирҳәынҷараз адҵа рыман.
– Аиҿахысра ҟалар наҟ-ааҟ аибашьцәа ҭахар алшоит, – азгәеиҭеит Ҭенгиз.
– Наҟ-ааҟ аиҿахысра зыҟамлартә ҳаруаа адҵа рысҭахьеит, иԥышәарччо ҿааиҭит Анзор.
– Уи шԥеилкаатәу?
– Аԥсуаа Рашьыҭ иҩны ашьҭахьала ихкаара ишынҭалалак, ҳара ҳаибашьцәа ҵыхәаԥҵәара змам амцақәа аурышьҭуеит. Зегьы-зегьы хысуеит ҵәҩанҵәыҟа, мамзаргьы ирхыкны, аӷа хҩахаха имҭакәа. Уи амҽхак шыҭбаау анеилыркаалак, аҿыв-сыв ҳәа ахқәа шәышәуа еишьҭагыланы иандәықәырҵалак, уи рыхшыҩ рымнаҟьап, рыхдырра рымнаҟьап, царҭа рымамкәа, шьаҿа рзеихымго иннархоит. Жәабаҟа минуҭ рышьҭахь абри зегьы анааиқәтәалак, заанаҵ Рашьыҭ ихкаараҿы игылоу аҵлақәа руак аҿы арепродуктор икнасҳахьо аҟынтәи
аимадара ибжьызгахьо ала аԥсышәала ажәақәак анрасҳәалак, убриалагьы ҳаилгап ҳәа сазхәыцхьеит.
«Абри аҷынҷаҵәҟьа сара саҵкыс ихы иԥнаҟоит! – дхәыцуан Ҭенгиз, – Абас сыхшыҩ ҵарызҭгьы Ҟарҟарашвили абрахь даарышьҭрымызт. Аха зыӡбахә сҳәаз алаԥынҵа иҭиаазгьы хшыҩла дыӷәӷәаны дсымбаӡеит. Шәнызқьҩык иҟоу аԥсуаа рныхразы шәнызқьҩык ақырҭцәа дшырмеигӡоз адунеи иаирҳаит. Ари еиԥш ахшыҩдара ҳара ҳҟны Қырҭтәыла ада ҽаџьара иуаҳашам. Ҳирԥхашьеит жәыргьыҭаа амш зларгахьоу афҩыгаражә, абри уаҳа изеилымкааӡеи ани бызшәаки бжаки рыда ззымдыруа, зыбыз зҿы иҭабылгьо аџьныш Шеварднаӡе?.. Шәаангыл, ус шәызцозар жәбалап, уи ахышкәакәагьы хшыҩла дкәадаӡоуп, иудыруазеи абри аҷынҷа схы дархәаны уаҵәы урҭ рҭыԥ ҳнапаҿы иҟалар!» – дааԥшәырччеит Ҭенгиз.
Анзор иааицәымыӷхеит. Иҟалаз изеилымкааит. Уи гәеиҭеит Ҭенгиз.
– Ани аибашьра ианалагаз адҵаҟаҵараз Аԥсны иаарышьҭыз, жәыргьыҭаа амш зларгахьоу Ҟарҟарашвили ихаҭыԥан уара уҟазҭгьы, уажәшьҭа аԥсуаа ркәыкәыл ықәхны аиааира аагахьазаарын!.. Мышкызны, са сҟамларгьы, абри уазхәыцла. Аҳәынҭқарра акьышәкьышәраҿ узнеир аус уцызуша ахшыҩ змоу уааигәара иуртәароуп, баша аҭамӷьар иасуа уара духәом дуҭынхазаргьы: Ахы зхагыло, ииашаны аус ԥызҟо анархеи анҵыреи иоуеит. Умш аабзиахааит, уара уусқәа рзы сгәы ҭынчуп, сара сцароуп! –даагылеит.
– Шәымҩа абахоу, апатын Ҭенгиз?
– Арагәаԥшь итәоу аамҭалатәи ҳаштаб ахь.
– Амҩа бзиа. Сара сус сымалагьы сазхоит шьҭа. Амала знызынла ҳус аҿиашьа шәазҵаала!..
– Ҳәараҭахым, схаҵарԥыс!
«Дшәоит аԥсыхьшәашәа, аԥсуаа дрыцәшәаны дыбналеит! – дааԥышәарччеит уи данца. – Ауаа ртәы иҳәахуеит, арахь иара ихаҭа иҵыхәа иҵарҽыланы дысԥырҵит. Уаанглишь, ус узцозар ҳамбари!.. Уыых, сшәықәиҭны сыҟандаз, зегь шәыкнаҳаны шәысшьуан алақәа!..»
Аԥхӡбаа рҿашы агәыԥ еицыз зегьы «Адәҳәыԥш» ҳәа уажәраанӡа Алиас дызҿыз аҭыԥ аҿы ианеиза, ачаи ацәаҳәақәа рхаҿы хычҵас рыхқәа нкыдырҵан ҳамҭакы рыԥсы ааиҭаркит. Амра абнара ахыцәқәаҟынтәи ҵаҟа инҭаланы иҭашәеижьҭеи рацәакгьы ҵуамызт, аха макьаназы алаԥшҿаԥшы ыҟан, иузгәамҭаӡакәа ахәларахь ахы архарц аҳасабын. «Ҵәит-ҵәит-ҵәит!» ҳәа, абна агәахьынтә аарлаҳәа аранӡа ԥсаатәк абжьы ааҩуан, уи шәаҳәозу, ус баша акы иаршәаны ҿнаҭуазу аилкаара уадаҩын. Амра иҭашәазгьы иахьантәарак иҟаз аҭакар анарха аман уажәыгьы, адгьыл иахатәаз аҟәыкыра шыҟац иҟан, изакәызаалакгьы аҽаԥсахырц еиԥш еиҭакрак аҟалара узырбоз дыргак амамызт, иаашаанӡа абас ицарашәа ишыҟаз ҩашьомызт, ԥшак аацәырҵны иаалырҟьаны иасыргьы, иҟәандаӡа аԥхара иацыз ухы-уҿы анааимнадалак, уи гәыҟаҵагоуп ҳәа узазҳәомызт. Ажәҩан ахь ԥсҭҳәацк хыршәламызт, анҭ ацәымҵқәа ацҳарақәа иҟарҵоз иаарласны амш цәгьахозшәа удырбон, уи ҳәарада, аҽеиҭанакыр алшон, аха уажәазы ус иҟан, ушьҭан иҟалоз уажәы иубартә еиԥш аилкаара уадаҩын.
Ԥыҭк рыԥсы анааршьа, Алиас иҩызцәа днарылаԥшын ус ҿааиҭит ибжьы ныҵакшәа.
– Ижәбома мрагыларахь ала ачаирҭа ацәаҳәа ахьынҵәо? – инапы наирххеит.
Зегь уахь инхьаԥшит.
– Иаабоит! – аҭак ҟарҵеит.
– Убри иаабо ацәаҳәа анҵәарҭа иаду аилачыра Рашьыҭ иҩны ашьҭахьтәи ахкаароуп, – иҳәеит уи. – Абрантәи 150 метра иреиҵам.
– Авариант Б? Уи зынӡа иаҳхашҭит, ҳааины Рашьыҭ ихкаара ҳадгылахьазар!..
– Авариант Б ҳәа ҳазҿызгьы абри акәын.
– Сетрак Карбашьиан дзаҳҭахымхеи?
– Уи атәы сара акгьы сызшәаҳәом. Уи ҳаазышьҭыз ирдыруеит, ҳаибга-ҳазҩыда ҳашьҭахьҟа ҳзыхынҳәыр уа ирышәҭалап азҵаарақәа. Даҽа хә-минуҭк рышьҭахь амҩа ҳақәлоит. Ӡәыр ишәымоума азҵаарақәа?
Аӡәгьы ҿимҭӡеит.
– Ус анакәха, сара ак шәасҳәарцы сҭахуп, – ҿааиҭит Алиас.
Зегь неихәаԥш-ааихәаԥшт, аха дарбанзаалак итәаз рахьынтә «изакәызеи» ҳәа, аӡәгьы дымҵааӡеит. Ҿымҭ-ԥсымшьа иҳаиҳәарызеишь ҳәа, иԥшын. Иаргьы аҭырас хылԥа иҟаиҵахьаз неихеиҵан ачаи ахыцәқәахь ԥшьаала ихы нкылирҳәҳәан, наарак рымаӡамкәа ишьҭыз ацәаҳәақәа рҵыхәахь аҩада, нас алада, нахьхьи Рашьыҭ ихкаарахь илаԥш ндәықәиҵан, гәҩара изҭашаз аӡәгьы ицәаара анимбаӡа иԥсы ааивгашәа, дналагеит:
– Ҳшыжәаҩыку амҩа ҳақәлар сҭахым, – иҳәеит иара. Ҩыџьа абра иаанҳажьроуп. Сааҭк ашьҭахь иаҳԥеиԥшу ҳаздаруам, анцәа иумҳәан, аха ус ак ҳахьӡаргьы, ҳашьҭахьҟа ҳаиҭазҳәаша ҩыџьа ҳамазароуп. Шәышԥахәаԥшуеи?
Салуман Чамба даацәажәеит:
– Ари аштаб аҟны ирыӡбаз аума?
– Мап! – аҭак ҟаиҵеит Алиас. – Ари сара исыӡбаз акоуп!
Џьамфер ҿааиҭит:
– Сара сгәанала Алиас иазгәеиҭаз аҵакы амоуп: ҳашьҭахьҟа ҳаиҭазҳәо ауаҩы даҳҭахуп! Иақәшаҳаҭым аӡәыр шәыҟазар?
Ҩаԥхьа агәыԥ иалахәыз неихәаԥш-ааихәаԥшит, аха агәынамӡара аӡәгьы иныԥшуамызт.
– Шәақәшаҳаҭума? – дҵааит Алиас.
– Ҳақәшаҳаҭуп! – ана-ара итәақәаз рыбжьқәа ааиларыԥсеит.
– Ибзиоуп! – иҳәеит Алиас аҵанӡа даақәыԥсычҳан. Нас ҩаԥхьа иԥшыхәыҩцәа даарылаԥшит. – Издыруада адҵа иҳарҭаз анагӡара злымшо уҟазар? Сызҵаара џьашәымшьан, ус ҳахьхьеит аибашьра иалагеижьҭеи. Ҳгәыԥ аҿы, автоматқәа анҳархиа, аҳәара иҟаиҵаз ала еибашьҩык дҳадаҳкылеит. Еибашьҩык, аха макьаназы жәыларак иаламԥшыцыз. Мышкы-ҩымш рышьҭахь ажәылара ӷәӷәа ҳаман. Абри аибашьраҿы ҩыџьа ҳҩызцәа аӷьеҩцәа ҳавыршьааит. Аԥхьа аԥыжәара ҳаман, аха нас ҳхьаҵит. Ҳамчқәа еиҟарамызт. Ҳԥсцәагьы алаагеит. Ҿыц иҳадаҳкылаз ҳҩыза, адырҩаҽны, илахь еиқәышьшьы дааҳалаԥшын, имӡакәа иҳаиҳәеит, аринахыс аибашьра шилымшоз. Автомат шьҭеиҵеит. Уиазы гәыбӷан ирымҭаӡеит аруаа: лабҿаба дызлаԥшыз игәы имнаҟьеит, иҩызцәа ахьивыршьааз деиҵанацалт. «Ишәҭахызар шәсеихсны сышәшьы, сара сшәеит. Шьҭарнахыс избоит аибашьра шсылымшо!..» Акымзарак изаамуӡеит, аиаша ахьиҳәаз азы иҭабуп ҳәа иаҳҳәеит.
Аӡәгьы ҿимҭӡеит уи иажәабжь даналга.
– Ус анакәха, аӡәгьы ишәҭахым ара аангылара!..
– Алиас ухаҵкы! – даацәажәеит Аазиз Мырзаканов. – Са сгәанала ус аӡәгьы дзақәшаҳаҭхом аангылара!
– Нас ишԥашәҭаху?
– Уара агәыԥ аԥызара ауҭоит, ус анакәха уара хьыӡҳәала дҳардыр абра инхо!..
Алиас даахәыц-хәыцны ҿааиҭит:
– Ара инхо угәы иаанамган, угәы ҭрысны шәаргәындак иеиԥш уҳаԥхьаӡоит ҳәа. Мап! Ацәгьара ҳақәшәар – уи аҭагылазаашьа иаҳнарбоит – инхаз ҳҩызцәа аус ӷәӷәа раԥхьа ишьҭоуп: аӷа иҽимҭакәа иалҵны рцара. Усҟан зехьынџьара амҩақәа ԥҵәаны инкылатәоит. Аӷа маанала уиеҩсны ҳа ҳашҟа уиасыроуп. Шьаҿацыԥхьаӡа аԥынгылақәа ҟалоит. Усакәӡами?
– Усоуп, усоуп!
– Ус акәзар, абра шәыҟаз: Џьон Алықьса-иԥа Ашьхацбеи, Џьамфер Сардиан-иԥа Нарҭбеи. Ҳа иаадыруеит шәҩыџьегьы шаҟа шәхацәа ӷәӷәақәо. Инашәыгӡа аҩызцәа ишәырҭаз адҵа. Арациа ара шәара шәҿы иҟаз. Абзиала!
Абас иҳәан Алиас дҳәазо иҿынеихеит, уи ԥыҭк данынаскьа, лышьхәа дықәҳәазаны дыҭрысит Алиса Баалоу-ԥҳа, уи лышьҭахь дгылеит Хьудар Аԥсанба, Хьудар ишьҭахь – Алхас Ҳаџьым, Алхас ишьҭахь – Салуман Чамба, Салуман ишьҭахь – Аазиз Мырзаканов, Аазиз ишьҭахь – Кьесоу Џьыкырба, Кьесоу ишьҭахь – Тариал Шанаа.
Бжьоу аҳабла ҭадырҭәааит ҿыц иааз ақырҭуа еибашьцәа. Абжьааԥны урҭ рҽыҭҳәаны иныҟәон, ибарбаруан, рыбжьы рдуны ацәажәарақәа бзиа ирбон, аха уажәы арахь иандәықәлоз урҭ аинструктаж рырҭеит рҵут бжьы мыргакәа иахьнеиуа аҭыԥ, аҿы ҭынч рхы мҩаԥыргаларц, иакәым ала зхы мҩаԥызго иакәым ала ишизныҟәо. Насгьы гәыԥ-гәыԥла
рҽыршаанӡа иреилдыркааит уаха имҩаԥырго аоперациа аҵак дуӡӡа шамоу, аиааира агаразы, убри аҟнытә дызусҭзаалак идыруазароуп дҿырԥшыганы ихы анааирԥшы уи аиааира ишахәо, убринахыс – иззыԥшыз аиааира аныҟала – Қырҭтәыла аҳәаақәа шеиҵыҵуа, абра иахьатәи аоперациа иалахәхо наҟ-наҟ азы ишианаршьо агаҿа иахьазааигәо иреиӷьӡоу адгьыл ԥсылақәа, ахан хьыҵәцарақәа. Иара убасгьы, иааны иҟаз ақырҭуа еибашьцәа рлымҳаҟынӡа инаган аԥсуаа Бжьоуҟа ҳарԥшны ҽаџьара ижәылар шалшоз, мамзаргьы уаха ирҳәынҷарц иззыԥшу «асасцәа» рышьҭахьҟа игыланы ижәыларц шрылшо зхыԥхьаӡара рацәоу аԥсуаа реибашьцәа, урҭ ацхыраара рырҭозар ауеит Нхыҵ-Кавказынтәи ирҭааз рашьцәа ҟабардаа, ачеченцәа, абазинцәа, аедыгьаа уҳәа рыцхырааҩцәа. Убриазы агәҽанызаара аҭахуп, агәымшәареи афырхаҵареи аадырԥшыроуп жәытә-натә аахыс хьӡи-ԥшеи згым ақырҭуа еибашьцәа, дҟәыбаса дықәырҵароуп аԥсуа гәымхажә, ақырҭуа еибашьҩы иҽхәыԥхьыӡ убриалагьы адунеи иахыҵәо иҟалоит.
Абас ргәы рхаҵаны, досу заа ирызҭырхыз ахсаала ҭҵаауа абна рҽаҭаны ахәлара рыхьӡаанӡа амацәаз гьежь ҟаҵаны аӡышьҭра хәыҷы иҭаланы аԥсуаа злацаз ала иахыкәшаны амҩақәа ркит. Аԥсаатә аҳра ахьрымаз, иахьаԥшәымаз абна аҿықәқәа рҿы ақырҭцәа азанџьыр шәха ҳәа изышьҭаз реибашьцәа рыла иакәшаны игылеит, ахәлара шааилак хәыҷы-хәыҷла ачаирҭа ду ҭакны, рҽеиҵацало Рашьыҭ инхарахь анаскьара ргәы иҭакын.
Ԥшыхәра иаарышьҭыз зегьы арациа аусушьа ззымдыруаз уаҩ дыҟамызт. Агәыԥ аԥыза Алиас
адҵа ҟаҵаны арациа ара иҟазааит ҳәа аниҳәа нахыс, Џьон Ашьхацба дааиҳәҭҟәыҟәлан арациа ишҟа иааганы ачаи ашьапы инадыргыланы иаргьы уа днатәеит. Тариал даашаҟьашаҟьеит, игәы иаанагон маҷк игәра рымгозшәа азҵаарақәа анырҭии нахыс уи Рашьыҭ ихкаарахь дмышьҭыкәа ара даанхап ҳәа. Алиас агәыԥ иалаз хатәгәаԥхарала ара аанхара зҭахыда ҳәа данрызҵаауаз ҩнуҵҟала деимырхха акы дааннакылеит акәымзар аанхара дақәшаҳаҭхон. Аха Ахәынааҿы ианеизоз иара агәыԥ дахырԥхьаӡаларц аҳәара аныҟаиҵоз ашьоура шысҭаху ҳәа ишакәхалак дыргар акәын ииҭахыз, уажәы Рашьыҭ иааҵраҿы иааины иантәа дхьаҵыр игәра рымгар ҳәа дацәшәаны иҽааникылеит. Убас ишыҟазгьы зегьакоуп агәыԥ аҿы маӡала иаарылаҩт Тариал днаԥхаҩызар ҟалап ҳәа. Ламыс иҳаблаҿы ианыҟаз, ашамҭазы сааҭбжак адәахьы иҟазаара амца днаркит ианраҳа. «Уабаҟаз, уара, сааҭыбжак ашьыжь шаанӡа?» ҳәа, амҩа ианықәла маҷк рыԥсы ахьеиҭаркуаз аҭыԥаҿы ианиазҵаа:» Исԥырхагахаз уара идыр, мгәахьаак сыӷра инҭалан аман снарҳәеит!» – ҿааиҭит аҭакс иара.» «Амгәахьаа узцәырҵзар, уанцоз уахьцоз уҳәар акәымзи!» – «Исҳәар акәгәышьан, аха саншәыхәаԥш убасҟак шәраҳаҭӡаны шәыцәан, шәырҿыхара сзымгәаӷьит.» «Арахь ҳандәықәлоз ашьха аҳауахь ицо реиԥш, ақьафуразы амҩа ҳақәымлеит, аӡәк шьаҿак еихигозар уи агәыԥ иахыԥхьаӡалоу ирдыруазароуп, даҽазнык ус аныҟауҵа, иудыруазааит аус шеицәоутәуа!» – «Аҭамзаара шьҭасҵоит агәыԥ аҿаԥхьа, абри нахыс уаҳа ус ҟасҵом!» Ас еибызҳәаз Тариали Алиаси роуп. Егьырҭ зегьы урҭ реицәажәара иазыӡырҩуан. Уи ашьҭахь иааҭынчрахеит, Тариалгьы акгьы ҟамлаӡазшәа даақәыԥсычҳан ажәҩан днаҵаԥшит.
Уи иҟазшьақәа згәамԥхаз Џьон иааизымычҳаит: «Адәахьы уцон, аха арациа уазқәынҵа иабоугоз?!» – уи иблақәа кәеицеиуа Тариал днеизыԥшит. Тариал абри еиԥш азҵаара дазыԥшмзар ҟаларын. «Ишԥа, ишԥа?» – аамҭа игарц иҭахызшәа, ҽыргаӡа ҟаҵаны иблақәа тапанчаӡа Џьон днеизыԥшит. – «Исзеилкаауам иуҳәо! Адәахьы уцон, аха арациа уазқәынҵа иабоугоз?!» – дҟаарц егьааигымхеит Џьон. «Арациа сахьыҟазаалак исыцзароуп, ус дҵаны исырҭеит ҳандәықәлоз!» – аҭак ҟаиҵеит Тариалгьы. Агәыԥ аҿы зеигьы иреиҵбыз Хьудар дааҵҟьеит: «Наҟ ишьҭахьҟа ддәықәҵатәуп абри ачарҳәаҩ, уи ҳаиҭеиҳәахьеит, иара ҳаргьы ҳхынҳәыр ахәҭоуп!»
Иааҭынчрахеит. Ас еиԥшҵәҟьа аҭагылазаашьа аҽаԥсахып ҳәа иҟамызт. Алиас ԥыҭраамҭак данхәыц ашьҭахь иҩызцәа даарылаԥшын: «Абасҟак аџьабаа баны ҳашьҭахьҟа ҳхынҳәыр иҳарҳәарызеи ҳахьнеиуа?.. Ҳдәықәшәҵа иаша!» – иҳәан, Бжьоу аҳаблеи Арагәашьа аҳаблеи рыбжьарахь узгоз амҩала иҿанынеиха егьырҭгьы наишьҭалеит.
Уажәы убри иҟалаз ахҭыс дазхәыцуа Џьон арациа данадтәала гәаӷла игәы пеипеиуа Тариал днеизыԥшит. Егьи игәы ҭынчмызт, дҳәаҵәы-ҳәаҵәуа дтәан. Нас дыҭрысны арахь Џьон ишҟа иҿааихеит.
– Арахь умааин! – иҳәеит Џьон.
– Иҟалеи? – егьи дҵааит.
– Иҟалеи умбои уҩызцәа цеит!
– Арациа сыркы!
– Уца сҳәеит! Џьамфергьы арахь дааскьеит.
– Узгылозеи ууауаӡа! – ҿааиҭит уи.
– Сгәы ҭрысит! – иҳәеит Тариал. – Схаҭыԥан изҭаху шәыҟазар шәца...
– Ԥхьан уабаҟаз?! – ибжьы ааҳареикит Џьон.
– Исзымгәыӷьит, сыԥхашьеит.
– Ирлас уҩызцәа урышьҭаланы урыхьӡа акәымзар, абри саҳәызба уӷрысҳәоит! – Џьон деицрашәан, иҟәынҳәалаз иаԥсуа ҳәызба аҿы ҟьаҟьаӡа иааҭигеит.
– Ҟьеҳ! – иҳәан, егьи инапы ааиҟьан, даақәҵәиааны иҩызцәа злацаз ала дҳәазо дыҭрысны иҿынеихеит.
– Ауаҩы чаҭлах! – иҳәан, Џьон егьи дызлацаз амҩала Тариал иқәкны дынкажьцәеит.
Сааҭбжак рышьҭахь агәыԥ еицыз аԥхӡы рҿашы Рашьыҭ ихкаара аҭаларҭа инадгылеит. Зназы рҽааныркылан наҟ иҭамлакәа агәашә азааигәара ачаирҭа аганахьала рҽынкарыԥсан иҟоу гәарҭаразы рхы ааидыркылеит. Ацәажәара ҟаломызт, ус хәыҭхәыҭла акы еибырымҳәозар рыбжьы иацәшәаны бжеиҳан аҿаҳацәа реиԥш дыргақәак ҟаҵаны напышьашәала акы еибырҳәон. Излеиқәшаҳаҭхаз ала ԥшьҩык ахкаара ианҭалалак жәабаҟа минуҭ рышьҭахь егьырҭ иаанхазгьы рышьҭалон. Зегь реиҳа изыцәшәоз алақәа ракәын, урҭ аху-хуҳәа аҩра иалагар ианаҟәымҵлак гәҩарас иркыр рылшон ааигәа ақырҭцәа тәазар. Убриазы арԥарацәа рџьыбақәа рҿы ачакәамԥа ылаҳәаны ирмазеины ирыман ишуа рҿаархар ирымҵадыршәырц азы.
Алашьцара ҳанто адгьыл иахаԥахьан. Уажәааны ақырҭцәа рпостқәа рҿы инеины рҽырмазеины рхыӷәӷәарҭақәа аанкыланы ахысрақәа ирылагон. Иџьоушьаратәы иҟан уаха урҭ ахысрақәа шмаҷыз, наҟ ҩадаҟа зны-зынла игоз автоматқәа рыҭҟьа быжьқәа алаҳамҵозар. Уи агәҽанызаара рынаҭеит ҳаԥшыхәыҩцәа, аха измааназ рзеилкаауамызт.
Рнеира иазыԥшызшәа агәашә ҟьаҟьаӡа иаартын. Алиас, Алиса, Хьудар, Алхас рҿынархеит. Иаатыз агәашә инҭысын арыӷьарахь ала рҽавакны
иааҭгылеит. Раԥхьаҟа, ҩеижәихәбаҟа шьаҿа инарцәыхараны игылан Рашьыҭ иҩны. Уи аҿы мрагыларахь ихан. Маҷк иаашьҭыхшәа бетонлыхла иҩаган, еихагылак ыҟан. Аганаҿ иавагылан жәохәҟа метра иауыз иказарма, амаҵурҭагьы убракәын иахьыҟаз. Икәиӡа алампа аркын, аха ацәажәабжь гаӡомызт, еиқәшьшьы излаҟаз ала аԥшәмацәа иҟазаргьы заа ишьҭалахьазар акәхарын.
Аԥшыхәҩцәа хәыҭхәыҭла иааицәажәеит:
– Ҳҩызцәа ҳарзыԥшып, зегь ҳанеизалак ашьҭахь уахь аӡәы ддәықәҵаны иҟоу еилаҳкаароуп.
Макьаназы изыцәшәоз алақәа рышьҭыбжь ыҟаӡамызт. Иҟалап урҭ инаргәыдҵаны ақырҭцәа иршьхьазар. Мамзар уажәааны аху-хуҳәа ишуа ацуҭа рыбжьы ахыҩуан. Ус ҳҳәеит ҳәа, ара инхоз аԥсуаа ахыҵны ицахьан Рашьыҭ иԥшәмеи иареи рыда. Аԥшәма дахьахым ала аангылаӡом. Амла ианаклак иахьыҭхаџьша, ауаа ахьыҟоу ифҩышәо иаԥшаауеит.
Егьырҭ аԥшьҩыкгьы: Салуман, Аазиз, Кьесоу, Тариал ааины рҩызцәа рыԥшааит. Ҩаԥхьа рхы ааидыркылан иҟаҵатәыз иналацәажәеит. Хәбаҟа минуҭ иааԥшны, нас Алиас ихаҭа дцаны иҟоу еиликаарц еибырҳәеит.
Аԥшыхәҩцәа аҵәаҵла иҵагылан. Наҟ Арагәашьа аҳаблахьы ишыхәлаз еиԥш заа рҽыԥхьакны зыҩны иахыз акрыфа-крыжә ишьҭалахьан. Алашара џьаргьы иадыркӡомызт амҩасҩы дымҩахыҵыр ҳәа иацәшәаны. Ӡәыр ибжьы гозар дара ақырҭцәа ракәын. Уаткак, ҩык абаҳаԥшаари ҳәа иахьырҭахыз имҩахыҵуан. Уи ҽыҵгас иҟаҵаны, рабџьарқәа рхаззала, аҭыԥҳа ԥшӡақәа ахьынхоз рымдыруаз, ма хаала, ма мчыла ҳнапаҿы иаҳзаагозар ҳәа иахьымҩхыҵуаз рбарбар бжьқәа ааҩуан.
Аха иаалырҟьаны Бжьоу аҳабла ачаирҭақәа рыкәша-мыкәша иҵысыз ахысрақәа ршьапы иаақәнаргылеит аерманцәа. Аамҭала аҭынчра иҟаз ахаҭыԥан аҟәыр-ҟәыр ҳәа зҿаазырхаз ахысрақәа убасҟак рымҽхак ҭбаахеит, ари акәша-мыкәша инхоз рнаҩсангьы, нахьхьи хәба-фба километра инахараны зшьапы зкуа Ахәынаа инықәсын, ашьхара акалҭ аҟынӡа инаӡеит. Ахқәа иҭҟьоз кәеицеиуа ажәҩан ишалаз иҿыцәаауан, ҩаԥхьа аҽарҿыцуан, наҟ-ааҟ аиҿахысрақәа цозшәа инеивык-ааивыкны урҭ кшон, аҵлақәа рыцәқәан иахууааны иахьцоз амҩа ырлашо икыдшәаз аеҵәақәа реиԥш ицон ладаҟа, ицон ҩадаҟа. Аиашазы, иҟаҵәҟьаз аилкаара уадаҩын харантәы.
Ахәынааҟынтәи иԥшуан ҳаруаа, ахыкәеицеиқәа иахьрыхәаԥшуаз иахырҳәаара рыздыруамызт. Наҟ-ааҟ аиҽахысрақәа ирҿуп ҳәа агәаанагара роуит. Аха ишԥаҟалеи, изыхҟьазеи аиҿахысра. Аԥсуаа рнеира иазыԥшызма, дызусҭада ҳаԥшыхәыҩцәа знаԥхаз? Урҭқәа зегьы аилкаара мариамызт, уи аамҭа аҭахын, иааԥшыр акәхон уаха-уаҵәынӡа.
Дара ҳаԥшыхәыҩцәагьы ирыхьыз рзеилымкааӡеит, зынӡа ирзааигәаӡаны ихысуан ақырҭцәа, иҟаз-ианыз ҳәа акы уазхәыцыртә иҟамызт, ахызаҵәқәа кәеицеиуа ирывыҟьҟьон, ирхыкны ишәышәуан, хҩахарҭа узыҟаҵомызт. Акызаҵәык ирылшоз – адгьыл аӡаҿ рыҽкарыԥсан хҩахарак ҟамҵакәа аҭагылазаашьа аҽаԥсахаанӡа ус иҟазар акәхон. Аха аҭагылазаашьа заҵа аҽамԥсахрыз, ахысрақәа излагаз иаҳа-иаҳа аҽарҿыцуан, иаҳа-иаҳа ишьҭыҵуан, иҿаасҭахон. Иҟалаз абри абри ауп ҳәа дыршьа амаӡамызт, жәылара дуӡӡак аныҟоу ишеиҿахысуа еиԥш, улымҳа иҭасуан ҵыхәаԥҵәара змамыз автоматқәеи апулемиотқәеи рыҭҟьабжьы. Зны-зынла ажәҩан ахь идыршәуаз агранатақәа
анытҟәацлак адыд-мацәыс аныԥжәо иаҩызан, ақәаршаҩы иалыҩуазшәа иуаҳауан.
Ус ишыҟз акырцх ахҟьа ианцо еиԥш ахысбыжьқәа ааиқәтәеит. Зхы шьҭацаланы ииаз ҳаԥшыхәыҩцәа рҽааиҵырхит. Аха аӡәгьы изыгәаӷьуамызт ацәажәара. Алиса илгәаӷьит.
– Абриазакәын сара сзыӷьаҵәыӷьаҵәуаз: ачарҳәаҩы дҳалоуп!..
– Абриала инҵәеит ҳа ҳаибашьра! – ибжьы аагеит даҽаӡәгьы.
Ус аҵәаҵла аханы икнаҳаз арепродуктор абжьы ҩыҭҟьеит. Зегь уи аҵәаҵла инаҵаԥшит.
– Ахәынааҟынтәи иаҳҭааз «ҳасасцәа» шәаасзыӡырҩы! Сара иҟасҵо шәықәныҟәар шәыԥсы еиқәсырхоит. Ижәдыруазарц сҭахуп шәара иаашәыкәыршаны шьаҿацыԥхьаӡа иштәоу хышәҩык рҟынӡа абџьар зку ақырҭуа ир. Шәара амацәаз шәызҭатәоу ԥжәаны шәышзалымҵуа агәра шәсыргоит. Ауаҩы данаҵахо данаалароуп. Уи иаҳа иарманшәалоит ԥхьаҟатәи иусқәа, иԥеиԥш. Ҳара ашьакаҭәара ҳҭахым азоуп абжьгара зыҟаҳҵо. Хаала шәабџьар кашәыжь, шәыҽҳашәҭа. Нас ианшалак ҳаицәажәап, ишәыдаагало шәақәшаҳаҭхар ҳусқәа шәырманшәалеит ауп. Ҳашәзыԥшуеит жәа минуҭк. Абри аамҭа аҩнуҵҟала Рашьыҭ иашҭа шәынҭаланы аӡәаӡәала аишәа иҳаргылаз аҿы шәабџьарқәа шәхыхны шәааҭгылоит. Нас ихҩоу амашьына агәашәаҿы ишәзыԥшу аӡәаӡәала шәынҭалоит. Абри ала ҳаилгоит. Ҳаԥшуп!
Аԥсышәала дцәажәон адиктор. Ҳаԥшыхәҩцәа иаразнак ирдырит Анзор ибжьы.
Арԥарацәа рхы ааидыркылеит. Алиас даацәажәеит:
– Иҟаҳҵарызеи?
– Уара агәыԥ уаԥызоуп. Ишаауҳәо ҳныҟәоит.
– Ачарҳәаҩы дҳалан. Ухы дырн уҳалҵ!.. – ҿааиҭит Алиас. – Уабаҟоу Тариал?
– Ара сыҟоуп.
– Уҳалҵ!
– Сзыхшәырҟьозеи?
– Уи уара иудыруеит.
– Сара шәсымҭииӡеит.
– Нас ҳазҭиида?
– Исыздыруам. Сара шәысҭиизҭгьы маӡала сиасуан дара рахь. Аха ус ҟасымҵеит.
Иааҭынчрахеит.
– Ишԥаҟаҳҵои? – дҵааит Алиас.
– Игәра шәымган Тариал. Уи иауп ҳазҭииз. Абра иааигәыдҵаны даҳшьып. Нас ишышәҭаху ҳныҟәап. Ҳазнаԥхаз дҳаламзароуп!..
– Шәмыццакын! – ҿааиҭит Алиас. – Бжьынтәы ишәаны знык иԥаҳҟап. Тариал иакәымзар ҳазнаԥхаз? Ҽаӡәызар?..
– Аамҭа ҳамаӡам. Ақырҭцәа иҳадыргалаз аультиматум иазхәыцтәуп. Еибашьрала акгьы ҳалымшар ҟалап!..
– Ацәҟьа ҳаҿашәеит!..
– Ҳаҽраҳҭап. Хыдарала ҳҭахар аасҭа.
– Аха мышкызны ҳауаажәлар рахь ҳгьежьыр ишԥаҳзырҳәои? – дҵааит Алиас.
– Ашәыргәындақәа! – ҳәа ҳлакҭа иҭажьцәоит! – лҳәеит Алиса.
– Ааи, ааи!..
– Аамҭа ҳамаӡам, ишԥаҟаҳҵари? – дҵаауеит ҩаԥхьа Алиас. – Изҭахыда ҳаҽраҳҭарц? Ус иаҳа еиӷьума?
Аҭак аҟаҵара рзыгәаӷьуам, ирҳәо иақәшәаӡом, илакҩакуеит.
– Ҳаҽраҳҭар ҳшеиқәхо жәдыруама? – дҵаауеит Хьудар.
– Ҳаҽраҳҭап! – иҳәоит аӡәы.
– Уи залшаӡом, уи маҳагьароуп! – ибжьы ааҳареикит Тариал. – Ари иаанаго ҳшыбзаз ҳаԥсит ауп!..
– Дҳалахәмаруеит ачарҳәаҩы – дҵәааит Алиса. – Ихы ирқьиарц азоуп ус зиҳәо! Наҟ игәыдҵаны дышьтәуп!
– Иазхоуп! – днаҵаҳәҳәеит Алиас. – Сара ишысҳәо иҟаҳҵоит. Иашаны иазгәеиҭеит Хьудар: ҳаҽраҳҭар ҳшеиқәхо жәдыруама? Амҩа ҳанықәлоз зегьы иаадыруан ҳаԥсы ҭаны ҳахнымҳәыргьы шалшоз. Ҳақәԥап иахьынӡаҳалшо, ҳзалҵуазар аабап. Иамур хьыӡла ҳҭахап... Ахаҵа дзиуа ахаҵаразыноуп!..
– Аԥшыхәацәа ас рыбжьы рдуны ишԥацәажәо?
– Абри хаҵароуп, Алиас ииҳәаз иашоуп! – днаҵаҳәҳәеит Тариал. Алиса уи дахьивагыло иҭахӡам, лцәа дҭаӡыӡо шьаҿақәак ааҟалҵеит Алиас иахь.
– Шәнаскьа-ааскьақәа, иааҳакәыршаны аӷацәа тәоуп, амца ргәыдаҳҵап!.. – абас ҳәаны Алиас иавтомат рхианы инацәа днаҵхоит. Аҟәҟәаҳәа ахымцақәа еишьҭаргыланы рҿынархоит, аамҭала иҟалаз аҭынчра ааиларган, агәгәаҳәа иааилалеит. Абри дазыԥшызшәа аӷагьы аҭак ҟаиҵеит, ладеи-ҩадеи ахысрақәа дырҿыцит. Ааԥынразы ақәаршаҩы аҿанаанахо адыд-мацәыс аныԥжәо иаҩызаны, автоматқәеи апулемиотқәеи рыҭҟьара иналыҩуан агранат зыршәуаз абџьар иаршәыз ахы хьамҭа ажәҩан ахь иантҟәацлак. Алашьцара иахатәаз ааимҟьаны, ахызаҵәқәеи ахыхьамҭақәеи идырлашон дгьыли жәҩани. Аӷа иауишьҭуаз ахымцақәа зегь жәҩан ахь ихазҭгьы, ҳаԥшыхәҩцәа ҵаҟа адгьыл маҷк инахыкны уаҩ ишәара шьҭнахыртә еиԥш икшон идыршәуаз. Раԥхьатәи анапы минуҭк инеиҳаны
ашьҭыбжь ыҟан, аха нас патронала автомат амгәа анҭацәы аҽырмаҷуа-аҽырмаҷуа иааҭгылеит. Уи иазыԥшызшәа ақырҭцәа рганахьгьы ахысрақәа маҷхан, наҟ-ааҟ ирзааскьеит аҭынчра.
– Аԥсуаа иҟашәҵо шәазхәыц, шәхы ҭашәырхеит ауп уи иаан... – «го» иҳәаанӡа ҳарԥарацәа руаӡәк абжьы ахьгоз иарбаны данхыс, арепродуктор кыджәаны изықәгылаз инадԥан, иацраҳәаз агупер иахьынҳаланы икәалкәало иаанхеит. Аҟырҟы аҳәызба наҵыршьызшәа ианааҭынчха Алиас адҵа ҟаиҵеит:
– Салуман уеиха узалҵуазар, ҳара ухааҩоит!
Ҩаԥхьа ахеишьҭагылақәа ҵәаа-ҵәаауа иҭрысны рҿынархеит рышьҭыбжь ааузымчҳаратә иӷәӷәаны. Салумангьы арҵәааҳәа дыҳәҳәаны, аԥхьахә игаразы аҽыҩ дақәтәаны дыҭрысызшәа, ихы ҩышьҭыхны излаҭалаз агәашә ду шыҟаз деихеит. Аха дҭыҵаанӡа «Ҟыҳ! » – иҳәан, ҿыцха адгьыл ахь дышнеиз гәарҭеит иҩызцәа.
– Са-лу-маан!.. – знык-ҩынтә раҟара рыбжьқәа дыргеит, аха егьи аҭак аныҟаимҵаӡа дшыршьыз аҟара рдырын уаҳа иқәҿырымҭӡеит. Алиса уи анылба цхыраарак сызиҭозар ҳәа уахь дыҭрысит, аха Алиас дааникылеит.
– Баангыл, быршь-у-уеит! – иҳәан, ивтомат иаҵаз апатронақәа ҭацәаанӡа игәы ԥжәаны ахысра ирыӷәӷәеит. Данааҭгыла, егьырҭгьы аангылт. Ҩаԥхьа иааҭынчрахеит. Алиса дҳәазо лҿаныналха, аҭәа кәаҳаны уи дналышьҭалеит Алиасгьы. Салуман ҿыцха дианы дыцәазшәа инапқәа рыҩбагьы еиҵыхны иаԥхьаҟа адгьыл иқәын, изнапык уажәыгьы иавтомат амаҟа акын. Иханы даадырҳәит. «Аа-а!» ҳәа, дааӷызын уаҳа изымҳәеит, аус зымуаз инапқәагьы наҟ-ааҟ иааиваҳаит. Урҭ иаарыханы игәы инықәрҵеит.
– Баала шьҭа! – иҳәеит Алиас.
– Дыԥсит рыцҳа! – Алиса уи даарыцҳашьаны даақәыԥсычҳаит.
Ҩаԥхьа иҳәазаны рышьҭахьҟа иааит.
– Дыршьит алақәа! – Алиас иҩызцәа иҟаз реиҳәеит. – Ахԥатәи анапы ҳалагап. Са сгәанала шьҭахьҟа цашьа ҳамаӡам. Ҳаршьаанӡа ҳақәԥалап!
– Цашьа ҳамаӡам! – рҳәеит егьырҭгьы.
Уи аамҭазы Рашьыҭ иашҭа аҵыхәаны аихатә гәашә аханы даҽа репродукторк абжьы ҳаракӡаны иҩҭҟьеит.
– Аԥсуаа аилагақәа, шәзықәгәыӷуа ҳәа ишәымоузеи, хыдароуп иҟашәҵо, хаала шәыҽҳашәҭар шәыԥсҭазаара еиқәҳархоит, мап анакәха зегь шәнеикәанҵәа шәҳашьҭуеит! Шәаҟәыҵ ахысрақәа!.. Иаарласны шәпатронақәа нҵәоит, ҳара уаха шаанӡа ҳхысуазаргьы иҳазхаша ҳамоуп. Ишәылымшо зышәзымдыруеи!..
– Амца, рыжәышәҵа амца! – Алиас ахысра ирҿыцит, иҩызцәагьы инеимда-ааимдо уи иаҿын, аха уажәраанӡа ақырҭцәа жәҩанахь ахысра иаҿызҭгьы, ргәы аныԥҵәаӡа даргьы адҵа роузар акәхап, ҳарԥарацәа рган ахь ахымцақәа кәеицеиуа зҿаазхаз улаԥш рыхьӡо иҟамызт. Аҵәаҵла игылаз ақәцәа шыҟаз агранат идыршәыз ахы анытҟәац, уи аҵаҟа, ааигәа-сигәа итәаз ҳаԥшыхәҩцәеи рыҩнуҵҟа иуаҳауа иалагеит аӷыз быжьқәа. Аха ус ишыҟазгьы макьаназы уаҩы ихы дахашшаауамызт, изыниаз чҳаны, рхаԥыцқәа еихырӷәӷәаны аҭагылазаашьа ирықәӷәӷәоз иаҳа-иаҳа ахы днардыруан, ирбон зынӡа ишааигәахахьаз ирзыԥшыз аԥеиԥшцәгьа. Жәа-гектарк зҵазкуаз ачаирҭа ахи-аҵыхәеи амца хәыҵҟьон, урҭ ирылыҩны аарлаҳәа иуаҳауан згәы ԥҵәаны ахысра иаҿыз рыцәҳа быжьқәа, иубартәы
иҟан урҭ ргәы ҵкапуа ишыҟаз, абри амца ашыкьра иалҵны аԥсуаа знык рнапаҿы изыҟалар, ақәыџьма млашьқәа ирҩызаны ирҟаҟон, рыԥсы шҭаз илбаардон амаҭ адаӷь анаклак аҿырҟьарала аҩнуҵҟа ишдәықәнаҵоз аиԥш. Ҳарԥарацәа уи рзымдыруа иҟамызт, ирдыруан иара убасгьы Ахәынааҟны инхаз рҩызцәа жәыланы идәықәларгьы урҭ рыхьчара ишзахьымӡоз, аамҭагаран изҿыз.
– Спатронақәа нҵәеит! – ибжьы геит аӡәы.
– Ҳпатронақәа нҵәеит, иҟаҳҵарызеи?
– Саргьы спатронақәа нҵәеит! – ҿааиҭит Алиасгьы. – Сызгылаӡом, сшьапы хәуп!
Изымцәажәозгьы дубарын.
Арҭ уаҳа имхысуашәа анырба, егьырҭ хәыҷы-хәыҷла арахь ааскьара иаҿын. Аха аӷа иҿымҭра узақәгәыӷӡом, ари ибзианы еилыркаауан ақырҭцәагьы. Убас ишыҟазгьы ргәы ирӷәӷәон хадас ирымаз, Шеварднаӡе иҭыԥ риҭарашәа ԥхьаҟа дрыхон. Амацәаз зынӡа аиҵалара иаҿын, Рашьыҭ иуҭраанда, имхырҭа ҳәа ган рацәала аибашьцәа ааскьон, аԥсуаа тәоуп ҳәа иахьырдыруаз аԥшәма иҩны ашьҭахь.
– Ԥхьаҟа ахьырԥар, ԥхьаҟа! – Анзор ибжьы рылҟьон, аԥсуаа уи иаразнак ирдырит. Алимонкақәа змаз идырхиан, ишрымчыз идыршәит абыжьқәа ахьраҳауаз шыҟаз. Иаразнак иааилаҩынтит, шьҭахьҟа идәықәлаз ҟалеит.
– Ҳандырҵәеит абнауаа!.. – аҳәҳәара даҿын еибашьҩык.
– Ҳаршьит, ҳақәырхит!..
– Иухьзеи, уара? – егьи дҵаауан.
– Авҭандил дыршьит, сара сырхәит!..
– Умшәан, ҳаиҳабыра уи ахә дуны иршьап!..
– Сара санҭахалак сыхә ршьеит ҳәа иабасыхәо, зегь ҳжьароуп изҿу!..
– Ссу, апаника ҟаумҵан!.. – Анзор диқәҳәҳәеит уи аибашьҩы.
Ирзааигәаны итҟәацт ҽакгьы. Зегь рыҽкарыԥсеит. Аха усҟан иҟалашаз ҟалахьан.
– Ԥхьаҟа! – дрыҵаҳәҳәеит Анзор. – Исзымхәыцыз иааигәыдҵаны дысшьуеит!
Ҩыџьа-хҩы иӷызуа ишьҭан. Асанитарцәа асакаса ианҵаны ирыманы ицеит урҭ. Аҵәаҵла ианазааигәаха, Анзор аҩны аган днавагылан ируаа ирылеиҳәеит:
– Ишәшьыр ҟалаӡом, рыԥсы шҭоу агәашәаҿы инаганы амашьына иақәжьны Арагәашьа ашкол аҟны иҭашәк!
Џьони Џьамфери рымацара иааизынхеит. Иҳәазаны наҟ ицаз рҩызцәа рыцәаара рымбо инаскьахьан, аха дара рылаԥшқәа уахь ихан, ргәы ҭынчмызт, уажәы-ушьҭан аиҿахысрақәа ирзыԥшызшәа ачаирҭа ахыцәқәа иқәԥшны наҟ ахкаара аган ахь рылаԥш дыршәуан. Амҩа иқәыз рхы шьҭырхуамызт, рыбӷа еиҵырхуамызт аҟнытә урҭ ахьыҟаз, иахьнеихьаз арантәи уԥшны аилкаара уадаҩын. Ачаирҭа ҵыԥхижьҭеи ахы иақәиҭын, иҿыхмызт, ирҟәыдымызт, еихьымӡа-еиԥымӡо аҟатарақәа изызҳаз хџьаџьаланы иахагылан, ажыцқәеи амыӷқәеи адгьыл ԥсылараҿы рхы ианақәиҭха ипрымҵхан аҳабырзакь аракәақәа реиԥш, рҽеиҵҳәаны ачаи ацәаҳәа иқәланы рымҵәыжәҩақәа еиҵыхуа иаразнак рымҽхак дырҭбааит, абжьара уагәылаланы уахьзымцозгьы ыҟан, унадкьыслар ақәыцқәа
шулалара рыцқәа цҳафыруа иааԥшуан. Убри аҟынтә ачаирҭа ахыцәқәақәа рҟны аилачырақәа ирызҳаз рыҽдырҭбаан, уа иалыҳәҳәоз аҭырасқәеи аҳаскьын бааԥсқәеи анаԥшырҭа хырҩон, ацәаҳәа анҵәамҭаҿы ауаҩы дгылазу дгыламзу арантәи аилкаара уадаҩын.
Абри аамҭаз арациаҟынтәи ицәажәеит:
«Кәыдырҭа», «Кәыдырҭа», сара «Ерцахә» соуп, исҳәо уаҳауама, сузыԥшуп!
Џьон атрубка аақәихит.
«Ерцахә», «Ерцахә», сара Кәыдырҭа соуп, иуҳәаз саҳаит, сузыԥшуп!
«Кәыдырҭа», «Кәыдырҭа», амш бааԥсхеит, аԥсҭҳәақәа хылеит, адыд-мацәыс ҟалоит, амшын аҿы арадиациа иазҳаит, шәҭамлан!
«Ерцахә», «Ерцахә», иуҳәаз саҳауеит, аха сыԥсшьацәа амшын иҭалахьеит, иҟасҵарызеи?
Абри аамҭаз ахысра иалагеит, уи еихсыӷьрак амаӡамызт.
– Адыд-мацәыс рыхьӡеит! – ҿиҭит уахь.
– Иҭахеит ҳарԥарацәа! – ҿааиҭит Џьамфер. – Иҟаҳҵарызеи?
– Арациа ҳҵәахып! – иҳәеит Џьон. – Иаарласӡан ари аҭыԥ ҳаԥсахроуп. Ҳаштаб аҿы еилыркаахьеит ақырҭцәа ар рацәаҩны Бжьоу аҳаблаҿы ишдыртәаз. Арԥарацәа рырхынҳәра иаҳәоит, аха иҟалаз убоит, ҳусқәа шәарҭахеит. Иҭахоит ҳауаажәлар, аа, ҳааигәараҵәҟьа аибашьра иалагеит. Сишь, уԥши, ари амҩала шьоукы аауеит, арациа ныжьны ҳцароуп!
– Шьҭа ҳзахьӡом, ачаирҭа ацәаҳәа ҳабжьалароуп!
– Сара сыҩуеит, – иҳәеит Џьамфер. – Урҭ сышьҭалар, уара дара злааз амҩала убжьҟьар улшоит.
Џьамфер ацәажәашьҭыбжьқәа ахьиаҳаз шыҟаз еишьҭаргыланы ахқәа иршәит. Наҟалагьы аҭак ҟарҵеит. Уи инақәырццакны ачаирҭа иакәдыршахьаз аруаа иааиларҵеит. Аха зегьы ажәҩан ахь ахысра иаҿын, уи ихы иархәаны дыҩит Џьамфер.
Ақырҭцәа зыбжьы гоз ирыхьыз седру, амҩа здыруаз дрыцымзу, ус ишәаны арахь ааира рзымгәаӷьызу, макьаназ қәацара рымамызт. Адгьыл иахаԥаз алашьцара иднарбомызт аҟынтә аӷа иеихсуазу, дара ртәқәа иреихсуазу рзеилкааӡомызт. Хыхь ахысрақәа ирҿын дҵаны ишрымаз еиԥш. Аха ахысра ишалагалак урҭ амацәаз изҭатәаз еиҵарцалар акәын. Уи азы ачаирҭа ацәаҳәақәа ирхысны ацара уадаҩхеит, урҭ ацәаҳәақәа аҩадакәын рхы ахьхаз, дара рҽеиҵарцалар акәын мрагыларахь ишьҭаз Рашьыҭ ихкаара иамариашаны. Ақырҭцәа рыштаб аҿы ари аус анԥырҟоз, хаҭала знапы ианыз Анзор Марголиани ихашҭит ацәаҳәақәа мрагыларахь ихазу, аҩадаҟа ихазу. Убри аҟнытә аруаа ахьтәаз рҭыԥ изахымсуазшәа анырба алашьцара рҽалакны иахьгылаз аҭыԥ аҟынтәи аҟәҟәаҳәа ахысрақәа ирҿын.
Џьон еилкааны имамызт Џьамфер ицашьа зеиԥшрахаз. Уи знык ҳарԥарацәа злацаз ала шәкҟа метра акгьы имыхькәа дзынаскьар, нас аладаҟа ихы рханы аерманцәа рҳабла далалон. Усынтәи амҩадуаҿы дазкылсыр, уи еихҵәаны Царцуҟа дыбжьысуан, уахь амҩақәа уажәы ибазма, ҩаԥхьа абна иҽаҭаны Царцу агәаҿы дкылсуан.
«Саргьы сцар акәын уи сишьҭаланы, – дхәыцуан уажәы Џьон. – Аха уахьгьы амҩақәа ԥырҵәахьазар?.. Сааԥшып маҷӡак, иҟало збап!»
Ахысрақәа ишырҿыц иаҿын, уи еиқәтәарц иҟаӡамызт. Џьон дыԥшын иԥсы ӡаны. Ус, еибыҳәаны иҟазшәа, жәа-минуҭк рышьҭахь иааиқәтәеит ақәаршҩы ахысны ицазшәа. Аамҭала иааҭынчрахеит. Нахьхьи мраҭашәарахь, ачаирҭа абна иахьадыз, иахьынҵәоз ибжьгаз арахә рымҩаҿы ацәажәашьҭыбжьқәа иаҳаит. Ақырҭцәа гәыԥҩык ахьгылаз ахысрақәа ианырҟәаҵ лафқәак еибырҳәозу седру иааибарыччеит. Џьон ибзианы идыруан урҭ рыбызшәа, аха еибырҳәоз аранӡа иуаҳартә иҟамызт. Дшыԥшыз, ҩыџьа-хҩы еицны, арахь иааиуаз амҩа анырба, рҿаархеит. Џьон иавтомат еибыҭаны дыԥшын. Ҩажәаҟа шьаҿа ианизааигәаха, иааҭгылеит. Ари адәҳәыԥшра иамаз аҭыԥ еилачыра иацәшәан, иааирызу-имааирызу рзымдыруа инхеит.
– Уцала, уцала! – иҳәеит аӡәы.
– Аԥсуаа тәазар?
– Аԥсуаа наҟ ицахьеит, урҭ шьҭа ирҳәынҷахьеит!
– Ҳхысып!
Абри ҳәаны дшалгаз еиԥш Џьон дхысит раԥхьа. Жәаба-жәохә хы ҭирҟьеит. Иаразнак иҭыԥ иԥсахит. Аха наҟ игыланы ицәажәақәоз рҟыт бжьы ыҟаӡамызт. Урҭ срылгеит, ааигәахәт Џьон, Аӡәгьы дымцәажәозшәа аниба исыхьлакгьы сыхьааит иӡбан, рышҟа иҿынеихеит. Данырзааигәаха, рыцәаара днахьыԥшит. Рыхҩыкгьы ҿыцха икажьын.
Арахә рымҩаҟынтән абыжьқәа геит:
– Арԥарацәа, иҟалеи?
– Хҩык аԥсацәа ҳгоит, арахь шәааи ирласны! – ҿиҭит қырҭбызшәала Џьон.
– Қоҳ, афырхацәа шәара! – ҿаарҭит егьырҭгьы. – Уажәыҵәҟьа ҳнеиуеит!..
«Шәааила, шәааила, уажәыҵәҟьа шәсыргәрӷьап!» – иҳәан, гәаныла амҩахәасҭа инагаз дааныҵын, ихы ларҟәны дааиҳәҭҟәыҟәлеит. Ачаи ачықьра ашьапаҿыҵәҟьа. Ақырҭцәа алаф ҳәо еибарччо иааиуан.
– Уара, абри Ҭенгиз деилагоуп – иҳәеит еицәажәоз руаӡәк!.
– Избан? – дҵааит егьи.
– Жәаҩык аԥсуаа ҳҳәынҷоит ҳәа, хәышәҩык ар ааганы уахантәарак афаса ҳалоуп. Анзор имч ақәымхаӡоз? – Уи иаанаго узеилымкааӡеи?
– Иаанагозеи?
– Иаанагозеи умбои жәаҩык дырбаны зықьҩык нҳарҵәеит ҳәа, ашәҟәқәа шьҭырхуеит. Ҭенгиз Бениӡе иҟаиҵаз афырхаҵара ҳәа, агазеҭқәеи телехәаԥшралеи рыҽхәара уаҩ дамыхәо убахра уҟоуп.
– Иабаҟоу ишәшьыз аԥсуаа! – ҿааиҭит аӡәы уи аҭыԥ ианазааигәаха.
Џьон инацәа днаҵхеит. Иавтомат иаҿаз апатронаҭра ҭаирцәаанӡа дхысуан. Уи анааиқәтәа ҩаԥхьа иааҭынчрахеит. Аҩадахьы, шәкҟа метра набжьаны шьоукы еиқәҿырҭит, аха ирҳәоз аранӡа еилырганы изааиуамызт. Ахысбыжьқәа игаз агәҭынчра рнаҭомызт уи аган ахь игылаз аруаа. Ари еиликааит Џьон. Иаарласны амҩа еихҵәаны абна иҽеиҭар акәын. Аха заа игәаҭатәын ӡәыр иԥсы ҭаны дынхоу днымхоу. Днеины икажьыз аԥсцәа днархагылан днарыха-аарыхеит. Рыԥсы шҭамыз анеиликаа, рабџьар аархихын, ачаи абжьарахь иршәит, изышьҭыхуаз апатрона ҭрақәа ааизиган, иарҭмаҟ инҭеиҵан ивтомат аҿыц наҵаҵаны нахьхьи зыбжьы иаҳауаз инарықәкны ҩаԥхьа инацәа днаҵхеит. Уи ҭаирцәаанӡа иҭыԥ аҿы дгылан. Дхысны даналга ақырҭуа иикыз втоматк аашьҭихын шәыԥсцәагьы-шәыбзацәагьы иҳәан, дыцәҳаны абна днылалеит. Дызлацашаз, дышцашаз атәы ихәшьадуа дыҟамызт. Аамҭала ари ацәаҳәа ныжьны рыбжьы ахьимаҳауаз дыҟазар иҭахын.
Џьамфер ицашьа маншәалахеит: ачаи ацәаҳәа дыбжьамлакәа дышиашаз иҩызцәа злацаз амҩала дыҩны акҿаҵәирҭа даназааигәаха, Рашьыҭ ихкаареи ачаирҭеи ирыбжьгаз ауардын мҩа ианиршәлеит ладаҟа. Иԥсы иаԥшәмахаз ақырҭцәа макьаназы ари аган ахь реибашьцәа дмыртәаӡацызт, урҭ рымчқәа ахьдырӷәӷәаз ҩадаҟоуп, арахь дара рызқәахь аӷа дырхыкәшаны дааип ҳәа ԥхыӡ ирбаргьы ихарҵомызт. Убри аҟнытә Џьамфер дыҩуа дахьнеиуаз аӷа амҩа кны дтәазар шалшоз дазымхәыцӡеит, ирлас урҭ иҟарҵаз амацәаз дҭыҵны дцар акәын ииҭахыз. Дышнеиуаз, дызныз амҩа ааидыҵит: акы арымарахь икҿаҵәиуан, егьи арыӷьарахь. Абра дааҭгыланы дӡырҩит. Нахьхьи иҩыза дахьынижьыз ачаирҭа агәаҿы аамҭа-аамҭала ахысрақәа ирҿын. «Џьони ақырҭцәеи наҟ-наҟ еиҿахысуеит, дызрыцәцандаз ианаџьалымбеит!» – иҳәеит гәаныла. Нас мрагылара шыҟаз иармарахь ишьҭаз аерманцәа рҳабла Арагәашьа шыҟаз иҿынеихеит. Аха шьҭа дыццакӡомызт, аԥхӡы илҵыз иларбо иныҟәашәа иаагырхан дышнеиуаз, амшын агәеиԥш иҟаз адәеиужьра ду дныҽԥынгылеит. Еиладырҟәахьаз аанда днахыҵны адәы днықәлеит. Иҭахын Арагәашь агәы дазааигәаны аҩадахьы дкылсыр.
Аҳаблаҿы аҭынчра ыҟамызт. Харантәы иуаҳауан ақырҭцәа руаҟьан-чаҟьан быжьқәа. Иҟалаз ахҭыс аибашьцәа зегь ршьапы иқәнаргылахьан, уажә аԥсуаа рҳәынҷеит ҳәа рлымҳа ишҭаслак иааира дуӡӡак згаз реиԥш ана-ара иахьааибабалак еибагәӡуа, ицәҳауа, аҵықь-аҵықь ҳәа рабџьарқәа ҭырҟьо, ныҳәа дук ианаԥыло еиԥш, дара ишырҟазшьо рыбжьқәа рхарззала ацуҭа иахдырҵәап. Каамеҭк шыҟалаз алақәаҵәҟьагьы ирдырхьан: ахысбыжьқәа
ирыцәшәаны рааҵрақәа рҟынтәи гәоу-гәоу ҳәа ишуа рышьҭыбжь ҿааихак амаӡамызт. Абарҭқәа зегьы уажәы илымҳа иахьҭасуаз иҟаиҵашаз дазхәыцуа, аҳаскьын бааԥсқәа ицрыхо имҩа дықәын Џьамфер. Уахала аҳабла ибыжьго амҩааду еихҵәаны наҟ мрагыларахь дҭысны дзымцарашәа ибеит. Ақырҭцәа рышьҭыбжь еиқәтәарц иҟаӡамызт, араантәи иуаҳауан атанкқәеи БТР-қәеи чаразуа инхаҵәи-аахаҵәиуа амҩаду иахьаныз, иҟаауа-ицәҳауа агәарабжьарақәа ишрыбжьаз, машәыршәа дышнеиуа дрылаҳар алшон, уи иаҳагьы иарбааԥсуан аҭагылазаашьа. Ахҭыс иҟалаз ргәырҽыннаҵон аҟнытә аерманцәа рыҩнқәа рҿы имҩаԥыргозар алшон аимдарақәа. Аҭыԥантәи ауааԥсыра рыԥсеиқәрхараз маӡала ақырҭцәа аус рыцызуаз агентцәагьы ыҟан, уи илахь ианымызт дзакәыз, ушибаз еиԥш сҭаацәеи сареи ҳаиқәнархап ҳәа, уеиҭеиҳәон иаразнак. Абарҭқәа зегьы данрызхәыц уаха абра џьара иԥсы ааиҭакны, нас ашамҭазы амҩа дықәларц иӡбан, наҟ аҩнқәа рахь дымнаскьакәа ҭәарҭак аҿы иарҭмаҟа нкаижьын, ивтомат амаҟа инапы инакәыршаны днаиеит. Уи амла дакуан, аха иҩызцәа ршьу ирымшьу изымдыруа ҿаҵак изылбаадомызт. Уи амцхәрас идҳәалаз ар рбаклашка ахҩа аахихын, азыбжаранӡа инеицахьаз ауатка џьбара днаҿыхәан, ԥшьба-хәба ҟәырқь лбааидеит. Иижәыз ихәда ибыз-бызуа иаацралеит, аха хьаас иҟамҵа ҩаԥхьа ахҩа нахаҵаны имаҟа инадиҳәалеит. Нас иарҭмаҟ хчыс ихы инаҵеиҵан игәы ҩарханы мрагыларахь иҿы ҩаирхан, илацәа ааиқәиԥсеит.
Данааԥш амра абз ашьхара иавыҳәҳәан, иоунашьҭыз ацԥхьқәа хааӡа ихы-иҿы иқәхәмаруан. Иавтомат аҭыԥ аҿы иҟан. Иааигәа-сигәа уаҩ дыҟамызт, аха ауаа рышьҭыбжьқәа гон Арагәашь агәаҿы. Игәоуҭартә иҟан иахатәи ахҭыс уажәыгьы ишеиқәымтәацыз. Ирҳәынҷаз агәыԥ иалаз иҩызцәа уахь икны инаргазар акәхап, дназхәыцит иара. Иҟоу еилыскаап ҳәа ерманык иҩны днеирц иӡбан, ашырҳәа дынхықәтәалан даанаԥш-ааԥшит.
Ҩба-хԥа ҿамҩа ауатка ндәықәиҵан, иҽааибыҭаны даагылеит. Аныҟәара илымшо дыҟан. Амыцхәгьы дааԥсамызт, аха иҩызцәа ирыхьыз даназхәыц даараӡа игәнигон, уи ишьамхқәа иҵаҟәало дҟанаҵон. Абас дшыҟазгьы имч ааибыҭаны ишьаҿа ааихигеит, такәы дцахьан еиԥш, анхарҭа ҭыԥқәа дырзааигәахо далагеит. Иаҳа иҽааирхаҵан, имчқәа ҩбеитәын, иҽыриашаны иҿынеихеит. Агәарабжьара дызнылаз амҩа ааҿахиҵәан, ҩадаҟа игаз мҩахәасҭак иԥшаан, уи днанылеит. Уаҩԥсы имҩаҿы дцәырҵӡомызт. Ишәаҟьаны рҽырҵәахыма ааигәахәт. Нас ииулак шҭак дынҭалеит. Ԥҳәыск лабак кны аҩны даацәырҵит. Иара иавтомат амаҟа еиҵыхны ихәда иахшьын.
– Шьыжьбзиақәа! – иҳәеит уи ерманы бызшәала.
Аԥҳәыс аарлаҳәа лхы аалырҵысит.
– Иабацеи шәыуаажәлар? – дҵааит иара.
– Уара уаԥсыуома! – дҵааит лара.
– Ааи.
– Арахь уабацои?.. Ушьҭахьҟа угьежьы, мамзар уршьуеит! – лҳәеит лара. – Иахантәарак иҟаауа иҳалан. Сетрак Карбашьиан... ауаҩы ҳалал, дыкны дыргеит ушпионуп ҳәа. Иахьа дыршьырц иҟоуп!..
– Сетрак Карбашьиан?! – иааџьеишьеит Џьамфер. – Дзыхдырҟьозеи?
– Издыруеи дзыхдырҟьо. Имацара иоума, аԥсуаагьы рацәаҩны иркызаап. Урҭгьы аарган нахьхьи ҳашкол аҿы иҭаркит...
Иааицәымыӷхеит Џьамфер.
– Уца, ирласны уца, мамзар уаргьы уркуеит! – лҳәеит аԥҳәыс.
Ашкол ашҭаҿы аӷьалпал быжьқәа гон. Хаҵак урысбызшәала еизаз ак реиҳәон. Даҵаҳәҳәаны, ԥси-бзеи нижьуамызт шьоукы. Ишьҭыбжь ианыԥшуан уи имақарра, ицәҳарақәа. Изыӡырҩуаз ршыкьбыжьқәа «У-у-у» ҳәа, аранӡагьы иааҩуан. Уи еиқәымтәошәа аниба, ацәажәара иаҿыз ибжьы нҭицан ииҳәоз аранӡагьы иааит.
– Иазшәырха акәымзар ишәылиааз ачарҳәаҩы изааураны иҟоу шәаргьы ишәыхьуеит!..
Абрыгьы иҳәеит хынтә апҟаҩ-апҟаҩ-апҟаҩ ааҭгеит. Ари втоматмызт, тапанчала дхысит. Убри ашьҭахь маҷк игоз аҳәҳәабыжьқәа ааиқәтәеит. Ԥыҭрак анҵы, ажәлар еимыҵны ишдәықәлаз удырратәы, рыбжьқәа ԥсаҟьаны анахь-арахь иааҩуан, уи моу Џьамфер иҿанынеиха иара ишҟа иааскьозшәа иаҳауан. «Шьоукы абрахь иаауеит!» – иҳәеит гәаныла. Иаԥхьаҟа даныԥшы хаҵак ишьҭахьҟала инапқәа ҿаҳәаны, хҩык аибашьцәа рабџьарқәа иқәкны Џьамфер дызныларц ииҭахыз амҩала иааиуан. Аруаа ирышьҭагылан ихбыџыз ахәыҷқәа, урҭ иркын абаҳақәа, аҵыркантқәа. Аа, иҭабахьаз акәараҷҷа иахьавала. Џьамфер днеиҭаԥан, ашҭа аҵыхәан игылаз ацаҵаҟаҿ иҽиҵәахит. Аԥхьа игылаз абџьар зкыз абаандаҩы днаихьӡан ишилшоз шьапԥықәла шьҭахьла данис, егьи дбырбыруа иаԥхьа игылаз амимозаҵла ашьапы днадҳалеит.
– Абра уаангыл уара амидарас! – дхәааит ибжьы нахьхьи даазышьҭыз иеиҳабацәа ираҳартәы. – Абра уаҳшьуеит минуҭк ашьҭахь!..
Абас ҳәаны ишьҭахьҟа даагьежьын егьырҭ иҩызцәа дырзааигәахан «Шәҽеибышәҭа» ҳәа аанаго ак
нареиҳәан даалацәҟәит. Егьырҭгьы равтоматқәа аадырмазеит. Реиҳабы ибжьы ҿацаӡа абаҳақәа зкыз ахәыҷқәа нарықәҿиҭит:
– Иаҳҳәо шәахыԥо шәалагар шәаргьы шәаҳшьуеит абас!.. Ақырҭуа абри ҳәаны данаалгоз инацәа дааҵхеит Џьамфер. Аҟәҟәаҳәа дышхысыз еиԥш раԥхьа икаҳаит еивагылаз ҩыџьа аруаа, егьи иҟалаз еиликаарц арахь иааԥшымҭаз иааиуаз ахы игәыҵәҟьа ианҭашәа, ахәыцха иоуаанӡа ҿыцха длеит. Ахәыҷқәа шәаны рышьҭахьҟа иҩт. Џьамфер аца дааҵыҵын ахәыҷқәа ирызҿиҭит иаанкылараз, нас уи ашьҭахь инапы иҟьеит арахь иааиразы. Џьамфер урҭ дырԥыланы иреиҳәеит хәбаҟа минуҭ рышьҭахь, ицаны ақырҭцәа ирарҳәарц абри аганахьала аԥсуаа зқәала ижәылеит ҳәа. Иара иишьқәаз равтоматқәа аархихын иманы дааит Сетрак иҿы. Уи инапқәа ааԥиртлан, ҩ-втоматк наиркны, иаргьы уиаҟара аашьҭыхны ҩадаҟа иҩт. Сааҭбжак ашьҭахь урҭ амҩа ааихҵәаны мрагыларахьтәи аган ахь ииасит. Иахыкәшаны аԥсуаа рылаԥш зхыз акәакь ахь ианиас Џьамфер дҵааит:
– Да, исаҳәишь, уара ушыркыз атәы?
– Оҳ, усҟәаҵ ԥыҭраамҭак, сыԥсы сгәы иҵачит!..
– Ааит, алеи аҳәеи рықәчхәрааит, уршьырц аҷык ауп иаарыгхаз!..
– Сыршьуан уара уакәымзар!..
– Егьырҭ ҳҩызцәа?
– Урҭ ртәыҳәа акгьы сыздыруам, ашкол ахыбраҿы иҭакуп.
– Ишԥаҟалеи, ишԥа?
– Уӡырҩла!..
Сетрак Карбашьиан Амшентәи аерманцәа ҳәа изышьҭоу дрыҵкаруп. Арагәашьа инхо зегьы
1915 шықәса рзы зџьынџь иахцаны абри ҳадгьыл аҿы аԥсуаа ирыдыркылаз ерманцәоуп. Аҭырқәа ҳәынҭқар гәымбылџьбара уахыки ҽнаки рыла миллионк ауаа нырҵәаны, атәым дгьыл импыҵеихалеит. Зшьапы зҽазыргаз иҵаа-ԥшаауа Аԥсны ианааи, аԥсуа жәлар агәаҟра иақәшәаз рчеиџьыка рнапы иқәыргыланы ирԥылеит, ирзыршеит адгьылқәа. Царцуаа урҭ иранаршьеит ҩ-ҳаблак: ҩадаҟа – аерманцәа рхәынаа ҳәа изышьҭоу аҳабла, ладаҟа – Арагәашьа. Урҭ рыбжьараҿы ишьҭоуп Царцу ақыҭа. Ладаҟагьы ҩадаҟагьы инхаз аерманцәа иахьа уаарыҵашьыцратә еиԥш иҿиеит, аха урҭ ақырҭцәа реиԥш /урҭгьы Аԥсны иааганы Сталини Бериеи роуп инзырхаз/ ари адгьыл аԥсуа итәӡам аерманцәа рыдгьыл ауп ҳәа, рабџьар шьҭыхны иаҳҿамгылаӡеит. Ус шакәугьы иазгәаҭатәуп ақырҭцәа ахалбинаа ирзааигәаны ирыванхақәоз амшенаа рнырра роуны урҭ рӷьырак ақырҭцәа ршьаҿа ишацныҟәоз. Аха иҟан аԥсуаа ирывагыланы ирыцеибашьуазгьы.
Сетрак Карбашьиан аибашьра ишалагаз анеиликаа, маӡала аԥсуаа иҽрымеидан, ԥшыхәҩык иаҳасабала адырраҭара ҟаиҵон. Уи аԥсуаа ирзынеицҳауан абџьар зку Арагәашьа акәша-мыкәша игылаз ақырҭцәа рхыԥхьаӡара, бџьарс ирымаз, ажәыларақәа ргәы ианҭаз арыцхәқәа. Ақырҭцәа ирдаруан дара зхылаԥшуаз Арагәашьа аҳаблаҿы аԥсуаа агентцәа шрымаз, аха рышьҭа рзырхомызт.
Сетрак Карбашьиан Арагәашьа ақырҭцәа иртәыртәаанӡа иҭаацәа Гәдоуҭаҟа идәықәиҵеит. Дыҟан ҩынҩажәаҟа шықәса зхыҵуаз иԥҳәыс, уи ҩыџьа аҭыԥҳацәа лыхшан ишеишеиуа ирызҳахьан. Жәохә шықәса зхыҵуаз иԥа, Арагәашьа иҭаацәараз иаҳәшьа Ануш ааӡара длиҭазшәа уи лҟны дынижьит. Лара дынхон амҩаду нырцә мрагылара аган
ахь ала Бжьоуи Арагәашьа рҳәаа мрагыларахь, адгьыл кылҵәаны аӡы ахьхаргалоз абак ду иқәгылаз азааигәараҵәҟьа. Ануш лхаҵа Сурен уи аӡы дахылаԥшуан, Сетрак иҷкәын Ашоҭгьы уи дицхраауан, аӡы фымцала иахьигоз дидгылан уахгьы-ҽынгьы.
Ари аган ахь инхоз аерманцәа рхәыҷқәеи бжьоуаа рхәыҷқәеи наҟ-ааҟ еиҭанеиааиуан, еицныҟәон, еицыхәмаруан. Ашоҭ дшыхәыҷӡаз аҷҷаҳәа аԥсышәала иаб иеиԥш дцәажәон. Дара бжьоуаа рыҷкәынцәагьы ари аган ахь инхақәоз аерманы бызшәа рдыруан.
Сетрак Гәдоуҭаҟа иҭаацәа андәықәиҵоз иҷкәын аиҵбы аԥсраказы имуит иаб дныжьны уахь ацара. «Ҳгәылацәа аԥсуаа ашьа илагылоуп, ҳара ҳаԥсы еиқәхандаз ҳәа урҭ ҳарԥырҵны ацара сақәшаҳаҭым, ус акәӡами саб?» – уи илакҭа дҭаԥшуа даацәажәеит аԥа. «Ибзиоуп, сара сҟны уҟаз, аха саҳәшьа Ануш лҿы уԥхьалоит, ус зысҭаххаз нас ҽазны иуасҳәап унартәаны» – иҳәеит Сетрак. Ашоҭ дгәырӷьаҵәа дааҟалеит. Уи ашьҭахь, иани иаҳәшьцәеи анынаскьарга, аб имаӡақәа имӡеит иԥа иҿаԥхьа. Аԥсуаа рахь акрызҵазкуаз уск аныҟалалак цҳаражәҳәаҩыс ԥшыхәҩык иаҳасабала иԥа ддәықәиҵон. Иаба? Царцуҟа. Аԥсышәала изеиҭеиҳәон ар рԥызаҩцәа ирзицҳауаз ажәеиҭаҳәақәа. Арагәашьеи Бжьоуи рҳәааҿы ақырҭцәа машәыршәа дааныркыларгьы иреиҳәашаз идаруан. «Нахьхьи аерманцәа рҳабла Ахәынааҿы санду лхала дынхоит, џьара акы сналыцхрааны схынҳәуеит!»
Иара Сетрак иакәзар иҭаацәа ара иҟамкәа иҷкәыни иареи маӡала аус ахьыруаз игәы азнарҳауан. Аибашьра анцо ақәылаҩцәа ула шааԥшуа уԥҳәыси уԥҳацәеи ркалҭ иҭаԥшуа, арахь уара акгьы узымҳәо, убла акгьы амбошәа зымҩа уԥшыхуа – ари еиҳау
рыцҳара ыҟам. Сгәаныла, ухшара ула шааԥшуа рхаҭара ладырҟәыр аҵкыс иааугәыдҵаны уршьыр иаҳа еиӷьуп. Џьоукы уи рычҳауеит, ахьымӡӷ захьӡу рыздырӡом. Шьала-дала серманызаргьы, гәыла-ԥсыла сызлоу сыуаажәлар аԥсуаа среиԥшзар сҭахуп!» – иҳәон иара.
Уажәы ахьацара амҵан ақырҭцәа ирцәыбналаз Сетраки Џьамфери тәаны рыԥсы аныршьоз ауп урҭ рыгәҭыхақәа цәырганы цқьа ианеибадырыз.
Сеҭрак иааркьаҿӡаны иҩыза иеиҳәеит:
– Иаалырҟьаны Арагәашьа хышәҩык инареиҳаны аруаа аналала урҭ ԥсшьара ишымааз аусымдырхуаз. Иаразнак аҷкәын иҿы снеины иасҳәеит ушзахәо уцаны аԥсуаа адырра рыҭ агәҽанызаара рымазаарцаз, иахьа-уаҵәы ижәылар алшоит ҳәа, арахь иҟаз иалыздраагәышьоз сара!..
– Ааи, анаԥхаҩы далан ҳгәыԥ, уи идыруан уара Сетрак аԥсуаа ԥшыхәҩыс ушрымаз, уеиҭеиҳәеит, убри азоуп уԥырырхырц, укны иахьа уршьырц зырҭахыз. Аха машәыршәа са суниеит. Амала, абрахь ҳаналҵуаз Ашоҭгьы даагар акәын.
– Ааи, аха иара имуит. – Аӡәы деиҭеиҳәар дыршьуеит.
– Усҵәҟьа шԥаргәыӷьри. Сара стәқәа роуп сызҿу. Сымаҳә ҳаҭыр зқәу уаҩуп, ҳаӷоу иаџьал цәгьахеит. Изхысҳәаауа, зегьакоуп, хҭыск ҟалар, уи адырра ҳаимҭар залшаӡом. Убриазы игәыӷьны даангылт.
– Анцәа дихылаԥшып, макьаназы дқәыԥшуп.
– Саргьы убас сгәы иаанагоит.
– Уажәшьҭа ҳцалап, иҟоу адырра раҳҭап аштаб аҿы!..
Абас ааибырҳәан, ԥыҭк рыԥсы аныршьа, Царцуҟа рхы рханы бнала мацара рҿынархеит.
Џьон шьҭрала дчерқьезын, иан даԥсыуан. Иара дшыхәыҷӡаз иаб дыԥсит, иан акыршықәса уи дылџьабеит, аха аҵыхәтәаны аԥсыуак диццан аԥҳа дырхылҵит. Џьон иабԥса иҿы даанымгелеит, уи дзааӡаз ианшьцәа роуп. Ианшьцәа Беиаа Царцу инхоит, дацла-ԥашәла иҿианы иҟоуп. Раҳәшьаԥа Џьон нап игырмыжьит, абжьаратәи ашкол даналга ақалақь ахь дцан аусура далагеит. Макьаназы ихы дахәо дыҟан, аха игыз рацәан. Арра далганы данаа иаб иашьцәа ахьынхоз Черқьеск дымҩахыҵын ихы дирдырит, мызкы-ҩымз раҟара уа дырҭан, абра дидырбеит имилаҭ иеиуаз черқьез ԥҳәызбак Нина захьӡыз. Уи лҩызара игәаԥхеит, ларгьы иугәамԥхоз аӡә лакәмызт, лыхцәы шьқьыруа асаара инаӡон, ԥҳәызба еинаалак, лоура-лыҭбаара наӡаны, убла даахшәало дыҟан, дыԥшӡан. Амцхә ажәа шәасыршьуам, еиқәшаҳаҭханы хаҵеи-ԥҳәысс еибагеит. Нина захьӡыз амра каҷҷа диманы Царцу ианшьцәа рҿы дахьааиз ассир дҳазкылигеит рҳәан игәырӷьаҵәа ачара ду изыруит. Ачара ашьҭахь ианшьцәа ааицәажәан иарҳәеит Џьон Царцу дынхаразы, иаргьы мап анимҳәа, дара иахьырзааигәаз Ахәынаа аҵаҟа адгьыл ахьыбзиаз аҭыԥ изалырхын, ачараҿы изаанагаз аԥарала аҩны бзиа издыргылт, уи иақәнагоз аҩнымаҭәа изаархәеит, ашәыр-қәыр изеиҭарҳаит, хәыҷы-хәыҷла дшьақәгылан уааиеигәырӷьартә дыҭбаахо далагеит. Уиадагьы дыҿиеит: ҩыџьа аҷкәынцәеи ӡӷабки лыхшеит иԥҳәыс ахазына.
Аибашьра ианалагоз уи Аҟәантәи ихатә машьынала ихала дшааиуаз Агәӡера иахьеибашьуаз ақырҭцәа даарылашәан имашьына дыҭганы иааиӷрасуа, иааиӷрасуа мацара дырҟәаҟәеит, ихаԥыцқәа ыҵжәаны ишьра ишаҿыз, гәыԥҩык ара итәаз аԥсуа баталион иатәыз аруаа шааиуаз ихьӡан аҟәҟәаҳәа ианрыларҵа, иршьыз ршьит, егьырҭ ршьамхы рҽадыргеит. Џьон дыздырқәоз ыҟан, даашьҭырхит. Амашьына агәхьаа зкыдаз, ицыз адокументқәа ааҭырган, иара иҵагыланы амҩа ааихырҵәан асовхоз амандаринаҭрала хыхь рҽарҭеит. Маҷҩы ыҟамызт дара аруаагьы, абџьар зкыз 35-ҩык иреиҵамызт. Ари аамҭазы 35-ҩык абџьар зкыз қыҭак ауаа зыхьчашаз аӷәӷәақәа ҳәа ирыԥхьаӡон. Еицыз аибашьцәа уахыки-ҽнаки рыла рҽыԥхьакуа, аҭыԥантән аерманцәа ирызҵаауа, ирулакгьы ахәы ихыҵын Кәыдры иныҽԥынгылеит. Ахәлара рҽалакны еицыз еицхырааны рабџьар шрымаз наҟ иӡхыҵын Ахәынаа аҳабла ашьапахьы ицәырҵит. Раԥхьатәи амшқәа рзы 35-ҩык аруаа зҭааз ақыҭа баагәарак еиԥш иахәаԥшуан. Ашьҭахь урҭ зегьы рҽыршеит, иҟоуп Царцу иаангылазгьы, иҟоуп егьырҭ ақыҭақәа рахь – досу иџьынџь иахьаҵанакуаз имҩахыҵыз. Уиазы аӡәгьы гәыбӷан ирымҭеит. Иҟоуп Гәдоуҭаҟа иԥрызгьы. Убарҭ рхыԥхьаӡараҿы дыҟан Манча захьӡыз арԥыс заманак. Уи уахь данцоз Џьон дааиԥхьан ажәа ахҳәааны иавтомат изынижьит.
– Са сахьнеиуа даҽак аасхәап, ма исырҭап, арантәи наҟ сахьцо абџьар згар сиашахом. Уара хьӡы алоугааит иуанасшьо сабџьар, агәра згоит уи хьӡи-ԥшеи шузаанаго, аӷа ихы ицәымыӷханы уи шуку иҭыҩра дышҭоуцало.
Џьон ииулакгьы абнара иҽеиҭеит. Иаразнак, уада лашьцак дныҩналазшәа, дахьцо дақәымшәо, ишьаҿа изеихымго даанхеит. Уи идыруан алашьцара ула ашьцылаанӡа ҳамҭакы уҭыԥ уахымсӡакәа уаангылар шеиӷьыз. Аха анахь ишьҭахьҟа иааиуаз дахьцаз анырымбалак, арахь ишәаны иламларгьы жәларык еицыз аҟәҟәаҳәа иааиларҵар, шәхык рахьынтәи хык иара иаахар изхон. Убри еилкааны урҭ абрахь дшааиз рхы иԥнаҟаанӡа, ианамуӡах, шә-шьаҿак ракәзаргьы абнара дагәылалар, шахмат ҳасабла игылоу аҵла ршьапқәа ахқәа рылыҟьҟьаны иара иҟынӡа инеирым ҳәа агәыӷра иман. Аха даҽа ԥынгылакгьы изцәырҵуан дандәықәлалак: ахьацареи аџьреи рымҵан икаԥсаз амахәҭақәа иҩаны иҟаз данрықәԥалалак иҵаԥырҵәҵәон, урҭ ирхылҵуаз абжьы аӷа дааигәаны дгылазар агәҽанызаара инаҭон. Ачаи ацәаҳәақәа ахьынҵәоз арахә мҩақәеи ауардан мҩақәеи аибашьцәа ишырыхьчоз еиԥш уи инахыкны абна агәахьгьы зҭыԥқәа ҟаҵаны идыртәахьаз агәыԥқәагьы ыҟан. Игәыиҽанӡамкәа дышнеиуаз урҭ даарылашәар уаӷеимшхаран. «Сара исхароуп, – дхәыцуан уажәы ирацәаны аԥынгылақәа шиоуз ангәеиҭа, – Џьамфер дызлацаз ала саргьы сишьҭалар акәын. Аха ус сҳәеит ҳәа Џьамфер дзыниаз ҳәа макьана издаруазеи?!»
Асҟак ахәыцха изҭодаз, ирласны иҭыԥ иԥсахыр акәын. Иҟало збап ҳәа шьаҿақәак ааҟаиҵеит. Уажәраанӡа ауада лашьцаҿы дгылазшәа ибозҭгьы, уажәы аҵх ашареиԥш маҷк иааимыгган, дахьцоз еиликаартәны ибозшәа гәеиҭеит. Уи гәыӷрақәак инаҭан ишьаҿақәа ааихигеит. Аха рыцҳарас иҟалаз, шьаҿацыԥхьаӡа ахџыџқәа игылоз ауаа рсахьақәа рымазшәа инарбон, урҭ цәыҵагыланы изыԥшуазшәа игәы иаанагон, ауаа рсахьақәеи
рывтомат аԥынҵақәеи агәылыҳәҳәозшәа анибалак. Маҷк дааҭгылан дӡырҩуан, аха иҿаԥхьа ицәырцуаз асахьақәа қәацара рымаӡамкәа ианаанхалак: «Ҳаи, сышԥашәыршәеи, ахҿыҿқәа роума исзымдырыз, амца шәаблааит!» – ҳәа гәаныла даӷьуа имҩа иациҵон. Абжеиҳан, дзышьцылахьаз, абна мҩақәа ибзианы иахьидыруаз азы гәаныла дныҟәон, идыруан арымарахь ма арыӷьарахь иахьыҵәитәыз, гәаныла ишәон, изон шаҟа дныҟәахьаз. Ламыс иҳаблаҟынӡа шаҟа бжьаз, шаҟа аамҭа ақәирӡуаз уа днеиаанӡа. Нахьхьи абна дахьылалаз иазааигәаӡаны ачаирҭақәа рҿы уажәыгьы ихысуан аамҭа-аамҭала, уажәыгьы иуаҳауан ақырҭцәа рыбызшәала иҟарҵоз ацәҳарақәеи рыҟаабыжьқәеи. Арахь иара иҟынӡа иааӡон уажәыгьы урҭ гә-ҭынчрак рымаӡамкәа агәаҭеира ишаҿыз. Аамҭа наскьацыԥхьаӡа заҵа аҭынчра ҟамларыз, наҟ-ааҟ ахысрақәа идырҵысыз, аа, абра абна агәҭаны еиҿагыланы еиларҵазшәа иааигәаӡаны ахысбыжьқәа ааҩуан.
Ламыс иҳабла даназааигәаха Адлер инхарҭахь дымҩахымҵкәа «Ԥаса» ҳәа изышьҭаз аҳәысҭа ду аҩадахьала дцәырҵит. Абна данаалҵ, аиаша уасҳәап, дунеи ҿыцк иаԥхьа ихтызшәа иаалашеит, икаххаа днықәԥшит царцуаа рколнхара иамаз адәеиужьра, аԥш барақьаҭ ахьҭыргоз амхурсҭа. Аха уажәы аҳаскьын бааԥс ахыҵәан, ацәаӷәара анамба, узылсуамызт, иаразнак иҿиеит амӷи ажци. Уиадагьы ари аган ахь аҿиара иаҿын ԥырхагада хырҳага зламыз аҵиаа бааԥс «Бухарест». Уи ақырҭцәа реиԥш ижәыланы, гатәылан амшын ихықәнажьлан, ашьапы анакы, шьхатәыланӡа еибаркны иахысырц аҭахын. «Удгьыл аҿы ауаҩы бааԥс данықәнагалалак аҵиаа бааԥсгьы ҿиозаап, – дааԥышәарччеит Џьон. – Урҭ зегьы амца рыжәҵаны ибылтәуп, иҷыҷтәуп. Уаҳагьы ԥсыхәа ыҟаӡам!»
Аԥхӡы илҵыз кәымпыл-кәымпылӡа ашьыжьтәи аҳаскьын иақәтәо аӡаӡа иаҟаран. Уи иблузала иааирбан, абна ахьынҵәоз аџьҵла игылаз амҵан днатәан ҳамҭакы иԥсы ааивигеит. Нас илымҳа нкыдҵаны дӡырҩит. Ламыс иҳабла иалсуаз амҩаду аҟынӡа инеиҵамха ҩышәҟа метра набжьан. Дааԥсаны дыҟамыз, игәеисра абжьакәын иаҳауаз, егьирахь илымҳа «ашшыҳәа» бжьык ҭыҩуан, наҟ амҩадуахь иҟаз ҳәа акгьы инарҳаӡомызт. Ԥыҭк сыԥсы сшьап иҳәан, аџьҵла ашьапык дынкыдиаалан, ишьапқәа ааиҵыхны днаиеит. Ивтомат дышнаҵхара еиқәыршәаны ихәда ихшьын. Иааикәыршаны акәыкәымдрақәеи аҭырасқәеи зхаԥаз ачықьқәеи иҟаз реилачыра дықәԥшны аҳәысҭахьы дыԥшуан. Дшынатәаз еиԥш изыԥшызшәа ацәа иблақәа ирхылан деимҵԥаа даманы ицеит. Игәалашәом заҟа аамҭа уи дамаз, аха зыԥсҭазаара иалҵхьаз иан лыбжьы игәы инықәҩит: «Угыл, угыл!» – ҳәа. Илацәа аахитит. Иҟалаз ҳәа изеилымкааит. Ицәыхарамкәа быжьқәак илымҳа инҭасит. Иавтомат дышнаҵхара дтәоуп. Иаҳауаз абжьы иаҳа-иаҳа арахь ааскьара иаҿын. Урҭ қырҭбызшәала аицәажәара иаҿын.
– Арахь ҳабацои? – дҵааит аӡәы.
– Ус игәаԥхеит ҳаиҳабы. Амҩақәа шәкыроуп, иҳәеит.
– Са сгәанала абыржәааны дызусҭада абри аган ахь иныҟәо? Дызусҭада зхы зцәымӷу?
– Аиашаҵәҟьа уҳәеит. Ари амҩала аҩсҭаагьы аныҟәара игәаԥхарым!..
– Иҟоу шәасҳәап, – ҿааиҭит уажәраанӡа иҿымҭӡакәа урҭ ирзыӡырҩуаз ахԥатәи. – Ҳаиҳабы арахь ҳаашьҭны иара аԥшәма иҩны ауадаҿы ашә аркны дныҩнатәеит. Ҳаргьы абра аџьҵла амҵан адиала нкаршәны акы ҳнацҳап. Литрак ауатка сымоуп.
– Егьырҭ ҳҩызцәа?
– Урҭи ҳареи шә-метрак ҳабжьоуп. Ирзаауазеи, ҳхала ҳаҭхаџьып!.
«Ианакәым-ҭаҷкәым» – ааигәахәт Џьон. Дшыԥшыз, арахь иаагаз амҩахәасҭа инанылан, еишьҭагыланы рҿаархеит. Аҟәҟәаҳәа ахысбыжь игаз аҭынчра ааиланагеит. Рыхҩыкгьы ишибоз инкаҳаит. Днеин днарыха-аархеит, аха ашьаҟәанда баа рылҵны ицон, ицәажәо дабаҟаз...
– Иҟалеи? – Қырҭбызшәала дҵааит аӡәы.
– Аԥсуа даҳшьит! – ҿааиҭит Џьон. Уи урҭ рыбызшәала данцәажәоз даԥсыуоуп ҳәа угәы иаанагомызт.
– Ихала иакәызма иҟаз?
– Ааи, абра аџь амҵан дыцәан.
– Арахь даажәгома?
– Изаҳҭахузеи уахь! Илымҳақәа хҵәаны ишәызназгоит!
Уа итәақәаз аччара иалагеит.
– Иракле, уара узлазбо ала ачеченцәа урыҵахом. Урҭ роуп алымҳақәа ирызгаго!..
– Дчечензар ҟалап иаргьы иԥаҵа иҿассы, деиқәаҵәаӡа!
Џьон аԥхьа игылаз имакәан иҭаз афатәқәеи ауаткеи аашьҭихын иаԥхьаҟа иҿынеихеит. Рыцәаара ибартә данырзааигәаха урҭгьы иаарылеиҵеит. Ипатронаҭра иҭаз зегьы ҭаирцәит. Данааҭагыла, нахьхьи аҳаблахь уаналало агәашә ду ахьаҿоу аҷаԥшьарҭаҿы ҿырҭит.
– Иҟалазеи?
– Шәара шәшыҟоу инеиуеит хҩык аԥсуаа, шәгәышәҽаныз!..
Иара даақәҵәиаан Адлер дахьынхоз иҩны ашьҭахьала иҿынеихеит. Аанда днахыԥан арахь ианаауаз рыԥсы ахьыршьоз абораҿы данааи дааҭгылеит.
Даныԥшы дхыԥ-хыԥуа арахь дааиуан аӡәы.
Џьон данизааигәаха дыҭрысны дааҭгылеит.
– Уарбану? – дҵааит қырҭ бызшәала.
– Иракле! – аҭак ҟаиҵеит Џьон.
– Иҟалеи?
– Иҟалаз узымдерӡои? – Џьон иаҳәызба ааҭиԥаан ихәда инаҵеикит. – Иҟада аҩны?
– Уарбану? – дҵааит егьи дқыџьқыџьуа.
– Уаԥхьа игылоу саԥсыуоуп! – иҳәеит Џьон.
– Уара уаԥсыуану?
– Агәра умгаӡои алахша!
– Ааи, ааи, угәра згоит, аха суҳәоит, сумшьын!
– Усымшьырц уҭахызар исҳәо ҟаҵала. Иабаҟоу уабџьар?
– Аа, стапанча! – аҭра иааҭыхны инеииркит.
– Аԥхьа угыланы уҿынаха! – иҳәеит Џьон. – Ишакәым ухы мҩаԥугар усшьуеит!
– Инауҳәо зегьы ҟасҵоит, сумшьын!
Ашҭа иаақәлеит.
– Сара исҭахуп ууаажәлар ахьгыло апостқәа среҩганы, амҩа еихҵәаны, абнараҟынӡа снаскьоугар.
– Ҩадаҟа шьаҿацыԥхьаӡа аруаа тәоуп.
– Арахь ладаҟа?
– Ладаҟа уцартә иҟоуп. Аха зегьакоуп нахьхьи Кәыдырхықә аҳаблаҿы амҩақәа ԥҵәаны итәоуп.
– Уи сара исусуп. Уара иууалу абраатәи ацәаҳәа салга. Аха идырны иумаз...
– Еилыскаауеит ухаҵкы. Гәыԥк машәыршәа иааҳҿаҳаргьы ак сыӡбап!
–Идырны иумаз...
– Сара усықәгәыӷ, ианысҳәа – исҳәеит ауп.
– Ус анакәха уцала!
Ашҭа иааҭысын, маҷк аҟара ҩадала ицаны, Ҭандел Гоџьуа дахьынхоз ианаавала, иаахҵәаны ауардын мҩа инанылеит. Дырҩегь абнара зхаԥаз амҩа лашьцаӡа уахьцо умбо иааҟалеит. Аха ԥыҭк инаскьахьан еиԥш, абна зхыҵәара иаҿыз, анкьа адәыԥшӡа ахьыҟаз инықәлеит. Амҩаҿ инаӡаанӡа цәажәабыжьқәак раҳаит. Аха дара шцац ицон. Ус абжьы геит.
– Шәарбанқәоу?
– Алио Чачибаиа соуп.
– Батоно Алио, арахь шәабацои? Насгьы иуцу дызусҭада?
– Аҭагылазаашьа гәеиҭоит. Излеилкаахаз ала аԥсуаа амацәаз ԥжәаны абрахь ииасит. Ааигәа урҭ ҳаибашьцәеи дареи еиҿаҳан ҳаруаа аԥхасҭа рырҭеит. Иалшоит абри аган ахь ицәырҵыр.
– Исаҳауеит иуҳәо батоно Алио! Уажәы шәабацои?
– Ҳаԥхьаҟа итәақәо аруаа ргәрҽанаҳҵароуп. Шәус аабзиахааит!.. Рҿынархеит.
Џьон абас машәырда дырԥырҵып ҳәа дыҟамызт. Алио захьӡыз ицәгьамкәа ироль наигӡеит. Ԥыҭк ианынаскьа Џьон иаԥхьа игылаз дааникылеит.
– Уара ашәикк ухаҭа уаԥсыуаны аԥсуаа узҳабашьуеи?
– Са сымацара сакәу џьушьо ус иҟоу, Гал араион зегьы қырҭцәахеит, сара исхарагәышьои!..
– Уаб даԥсыуамыз? – Сабгьы сангьы аԥсацәан.
– Уара?
– Сара сааӡоуп дара ақырҭцәа ртәала. Иааҳакәыршаны дара ракәын инхоз. Аҿар зегьы қырҭбызшәала ицәажәон. Иансызҳа, сара ԥҳәысс изгаз дагыруоуп. Исхылҵыз схәыҷқәагьы қырҭбызшәала ицәажәоит. Схәыҷқәа шәаԥсацәоуп ҳәа роуҳәар иуабашьуеит. Абас ҳаҟоуп!..
– Абас шәыҟоуп, аха аамҭақәа ааҳәыр алшоит.
– Угәы иаанагома аԥсуаа шәаиааиуеит ҳәа?
– Ҳаиааир?
– Агәра сызгом. Шәара маҿак шәыҟаӡам, ҳара ҳхыԥхьаӡара амиллионқәа рахь иҟоуп. Арацәа еснагь диашамзаргьы диашахоит. Даараӡа шәусқәа шәарҭоуп!..
– Аурыс ишԥеиҳәеи?.. Ҭагаланоуп акәҷарақәа анырыԥхьаӡо!
– Ааи, аха...
– Ушьҭа сара суԥырҵуеит. Амҩаҿы ҳааит. Уажәы аҟәҟәаҳәа схысуеит. Уара ушьҭахьҟа уҩны уцоит. Уҩызцәа ироуҳәоит исыцыз аԥсуаа шасыс дыкны дыргеит ҳәа. Уара урыцәцеит. Еилукаама?
– Еилыскааит. Уара имшәаӡо ԥшыхәҩуп, ас шәыҟазар зегьы шәаиааиргьы ҟалап! – иҳәан аҟәҟәаҳәа Џьон данхыс ашьҭахь дыҩны шьҭахьҟа дцеит Алио Чачибаиа.
Аҟәҟәаҳәа дхысны Алио Чачибаиа даниԥырҵ, Царцу иадыз Доу ақыҭахь узгоз амҩаду аахиҵәан ҩаԥхьа еижәхашьшьы иҟаз абнара днылалеит Џьон Нарҭба. Доу ақыҭа ахи-аҵыхәеи ақырҭцәа рнапаҿы иааргахьан, аха ари абнара ду хылаԥшра рзаҭомызт аҟнытә ус бжьаратә кәакьҭашәа иҟан, аԥшыхәҩцәа дара ртәқәагьы ҳара ҳтәқәагьы ныҟәарҭас ирыман. Егьа ус иҟазаргьы макьаназы ари аҭыԥқәа шәарҭан, агәыӷәӷәа змаз аибашьцәа арахь уаҩы дылаломызт. Амала, иҟан даҽа мҩакгьы, уи уажәы Џьон дызнысыз амҩаду ушану мрагыларахь ухы рханы Ламыс иҳабла аҩадахьала ушнеиуа иаакҿаҵәины Кәыдырҭаҟа ахы хон. Убри амҩа аҩадахьтәи аган зегьы царцуаа реибашьцәа ахылаԥшуан. Агәыԥ еицыз усынтәи ауп арахь ишааизгьы. Џьон уажәы абнара дызлагылаз аныҟәара дарманшәалом акәымзар,
ҽынлазар сааҭбжак ала дылҵны Кәыдырҭаҟа игоу амҩа аахиҵәар, Царцу дгылазшәа ихы ибо дааҟалон. Аха ара даҽа рыцҳаракгьы изыҟаланы дыҟан: ари ахҭыс ҟалеижьҭеи ҵҩа змамыз ар иаарышьҭыз уи амҩаду рыхьчон, наҟынтәи абнала ӡәыр дылҵуазар ҳәа иԥшны.
Џьон агәҩара иман амҩан аԥынгылақәа шиоуаз. Аха хаҭала иахьыкәыз издырамызт, амҩа аҿықәқәа рҿакәзар, иара абна агәахьы итәазу аҵх лашьцара иалкааны уи гәаҭашьа амамызт. Убас ишыҟазгьы, амҩа ааихҵәаны ари абна ишьапы шылаиргылаз, оҳ, гәышьа ҳәа, иԥсы ааивиган аҳауа цқьа лбааидеит гәырҭәыла. Гәаныла иидаруаз амҩақәа рыла, мраҭашәарахь иҽамҭакәа абжьаратәла дныҟәо, шьаҿацыԥхьаӡа ажәырҭ иҿыхоз иаҳәызба цҳафыр мҩанҵо ирыцқьон иԥынгылоз ажыцқәа, амыӷқәа, амахәқәа. Аха иара уи дызҿыз аусгьы шәарҭан: мҩахәасҭак аҿықәан аӷа дкылатәан дыԥшызар димбаӡакәа диҿаҳар алшон. Убри аҟнытә, ԥыҭк абна агәахьы данынаскьа, уаҳа ԥхьаҟа, цашьа шамамыз еилкааны, ҵлакы амҵан днапыршьышьуа ҭыԥк иԥшаан, иарҭмаҟа нкажьны ҵаҟа днатәеит. Ицәыхарамкәа ты ҩарҩарк абжьы иаҳауан. Иааикәыршаны абна илаз аԥсаатә ана-ара рашәаҳәабжьы ааҩуан. Уаҩы ибартәны иҟан иаарласны ашара адәы ишықәлоз. Ақырҭцәа ирцәигаз амакәан инапы нҭишьзар, атушонка абанка изҭаз инапы нақәшәан иааҭигеит. Иаҳәызбала уи ахҩа аахихын, иџьыба иҭаз ачақы аҿы ааиртын амҳаҵә иамаз аҭанақь банка инҭишьын ихааӡа зыфҩы гоз акәац чаԥа ҿаҵақәак лбааидеит. Ачагьы ҭан, аха уи даламкьысӡеит. Ауатка ахҩа аахихын инеиҿыҵакны ҟәырқьқәак ноуишьҭын, уи цаҳәцаҳәуа иҩныҵҟа ианҭала ишьа-идақәа ирҭысын иоуразоуроу дааимнадеит. Ԥыҭк анҵы ҩаԥхьа акәац-чаԥа афара далагеит. Уи аҵанӡа днеиаанӡа дааҭгылан, ишьапқәа ирыбжьакыз аԥаҭлика даахан иҿыҵымхӡакәа абжеиҳара ҭаирцәит. Иаанхаз наганы иарҭмаҟа инадиргылан иҽааиҵыхны днықәиеит. Аԥхӡы илҵыз дарбааӡан амаҭәа ишәыз идҷабланы ицәа иадын. Адгьыл хьшәашәа дахьықәиаз ахьҭа иланаҵар алшон, аха уажәы уи ибо дыҟамызт, абымбыл дылаиазшәа акәын драҳаҭны ихы шибоз. Иифази иижәызи еилалан иқьаф ҭазза дааҟанаҵеит. Дааԥсаны дыҟан, аха имч ҭалазшәа аниба, шьҭа уаҵәынӡа егьсымфаргьы исычҳауеит ааигәахәын ҭаҭынк сахандаз иҳәо дааҟалеит. Чан шьҭахь аҭаҭынхара қьафуроуп, дназхәыцит. Ах, шьири, абыржәы иҩны днаганы ихәыҷқәеи иԥҳәыс ԥшӡеи рааигәара дыҟазар изакә насыԥыз иоураны иҟаз! Урҭ дрызхәыцуанаҵы ихы-игәы дақәгәырӷьон. Шәымшәан, уахазны шәшымгәыӷӡо ҳашҭа санҭалалак издыруеит шәыҩны шәшысԥыло. Наҟ-ааҟ шәаашьҭыхны аӡәаӡәала сшәылахәмаруа шәан лышҟа сынхалап. Ларгьы дыԥхашьаны, адунеи азна сбара деигәырӷьаны, сеибга-сызҩыда сахьылбо лгәы арԥшааны лылаӷырӡқәа лыӡӷы инадлозар акәхап...
Ишеит иҳәан ихы ҩышьҭихын днаԥш-ааԥшит. Аҵар ҷырҷыруа ашәаҳәара иаҿын. Ашәаԥыџьаԥ рыбӷьқәа еиԥынчыланы, аҵла рымахәқәа хьамҭаӡа ҵаҟа рҽыларҟәны аеҵәара рхьыршаны иҟан. Амакәан иҭан даҽа ҩ-кәац чаԥаки литрабжак ауаткеи. Урҭ иарҭмаҟа инҭеиҵан иавтомат ааибиҭеит. Алитрабжа иҭахаз ауатка иҿы инҭеиҭәан инҭаргьежьны ҵаҟа инкеиҭәеит. Дара зҭаз амакәангьы алитрабжагьы ыршәны зымҩа инкаижьын иаша иҿынеихеит. Шьҭа уи ибон дахьцашаз амҩа, егьан ари абна ахыи-аҵыхәеи далсхьан. Иныҟәашәа ҳарамкыкәа,
ишьҭыбжь мыргацәакәа, дынкылыԥш-аакылыԥшуа дныҟәон. Ԥыҭк данынаскьа мрагыларахь иҽеиҭеит, наҟ Кәыдырхықәҟа дагар иҭахымызт. Днаскьацыԥхьаӡа иаҳа-иаҳа иааигәахон иеихиҵәарц ииҭахыз Кәыдырхықәҟа узгоз амҩаду. Абар аҵлақәа рыбжьара иааимҟьаз илаԥш ахьақәшәа афымца шьаҟақәа ирыхьшьыз аҭелқәа. Дааҭгалеит. Имбаӡакәа дагьынбааи! Даанаԥш-ааԥшит. Аҵар рышәаҳәабжьқәа ԥсы зхаз уаҩ дықәыршәуп ҳәа игәы иаанагомызт. Анаџьалбеит, сааит сыҩны! Знык егьи аган ахь сзиасыр уаҳа крысҭахызма! – дгәырӷьаҵәа дааҟалеит.
Аҟәҟәаҳәа ихысит убасҟан. Адгьыл ихәыҵпыпыз ашхырцәаӷь ссақәа реиԥш атрышә иасуа ахызаҵәқәа наивыҟьҟьеит. Џьон дыҭрысны изааигәара игалаз аҵла ашьапы иҽнаваижьит. Инақәырццакны, раԥхьа ахысбыжь ахьгаз аладахьынтәи аҩадахьынтәи еиларҵеит. Абна аҩнуҵҟа уажәраанӡа иамаз аҭынчра ааиларган, аҟәҟәаҳәа ахысрақәа иҟалаз ашәаԥыџьаԥ рымҵәыжәҩақәа ыҵыркәыкәааны, абжьы уаӷеимшхараны иныҵҩит. Џьон ибеит ара уаҳа даанхар шзалымшоз, иаргьы ахьаца ашьапы даавҵын ахысбыжьқәа ахьгоз инамариашаны еишьҭаргыланы ацәаҟәа ацәаҳәа еиԥш днанысит. Ипатронақәа абжа ҭаирцәит. Инақәырццакны ишьҭахьҟа дыҩит мраҭашәара шыҟаз.
– Дҳацәцеит алаԥынҵа икылҟьаз!.. – дыцәҳаит аӡәы, аха уи ииҳәоз иаҳаӡомызт Џьон. Хәбаҟа минуҭ дыҩуазар ҟаларын, аха иаразнак дааԥсеит. Ҩаԥхьа ҵлак ашьапы днадгаланы дӡырҩит.
– Шәихьӡа, ааигәа дыҟоуп!.. – игеит абжьы.
Џьон дымхысӡеит: дахьгылаз еилыркаар иҭахымызт. Аха амҩаду аҟынтәи ишьапышьҭыбжьқәа раҳауазар акәхап, ҿырҭуан:
– Абра ааигәа дыҟоуп, шәсышьҭал!..
Абыжьқәа ахьгоз иарбаны иавтомат днаҵхеит. Ахызаҵәқәа аҟәҟәаҳәа аккара инхәыҵалеит. Наҟгьы аҭак ҟарҵеит, аха рхысшьала иубартә иҟан дара рхыԥхьаӡара шырацәаз.
Џьон иҭыԥ иԥсахырцны ишьҭахьҟа дыҩт. Мраҭашәарахь ихы хан. Дцон даанымгылакәа. Ладаҟа ишьҭыбжь раҳау седру, уахьынтәи ахысрақәа дырҿыцит. Иааицәымыӷхеит. Иамуӡозар Кәыдырхықә сылҵып ҳәа, ӡбаны дыҩт ҩаԥхьа. Аха уахьгьы амҩа кны итәан шьоукы, рҩызцәа ирымданы ана-ара аҟәҟәаҳәа иааиларыԥсеит абгахәыҷқәа реиԥш.
«Алио Чачибаиа ашьоура даҿуп, – дхәыцуан Џьон. – Аԥсуа ишьа илоуп ҳәа, дрыцҳашьаны дсымшьӡеит. Уи идоуҳа сазхәыцыр акәын. Иԥсы аниоу адыррақәа аныҟаиҵа ладеи-ҩадеи еигәныҩт. Сымҩақәа зехьынџьара иҿахырҵәеит. Аах, дзысымшьызеи, иԥаҵа далаччо сҭархара даҿуп! Егьоурым, иҟасҵазгьы маҷӡам, жәларык нырцәыҟа идәықәысҵахьеит. Ҽыԥныҳәак сырҭартәны схы ҟасымҵеит!..»
Уажәшьҭа уаҳа дыҩӡомызт, амала днаԥш-ааԥшуа днеиуан, ибзиаз, иманшәалаз хыӷәӷәарҭак иԥшаар иҭахын. Дышнеиуаз, х-ҵла дуқәак рышьаҭақәа еимҿаԥаны иахьгылаз дырзааигәахеит. Иарҭмаҟа иҭаз иавтомат ааҭиган апатронақәа наҿеиҵеит. Иарҭмаҟа иҵегьы апатронаҭрақәа рҭан, урҭ ҭыхны аџь ашьапаҿы инышьҭеиҵеит. Иикыз рхианы уи инапаҿы иааникылт. Иаарласӡаны изыԥшын аибашьра ду. Иаргьы дшыршьуаз аҟара ицәа иалашәеит, аха ԥыҭҩык ишьҭеигалар иҭахын. Иҽырмазеины иус даналга ибанка иҭаз икәац чаԥа акы ахҩа хыртлан мҳаҵәк аҟара аахихын наҟ иршәит. Иуатка чаԥагьы ахы лаирхан иеишәа иргылошәа шәграммк аҟара нкеиҟьан, иџьыба ҵырҟьа дынҭаԥшы ацелофан иҭаԥсаны имаз аҳәынаԥшьыга маҷк ауатка иналеиԥсеит, маҷк атушонка иналеиԥсан еилаирҩынтит. Урҭ хазы инаганы аџь ашьапаҿы икамҳартә инаиргылан даанаԥш-ааԥшит.
Абна илаланы иааиуаз ақырҭцәа рышьтыбжьқәа иаҳауа ианалага, абзыԥуа ҷкәын ҳамҭас ииҭаз иавтомат днагәӡын «асасцәа» раара дназыԥшит. Ақырҭуа еибашьцәа ҟазшьас ишрымаз еиԥш аӷа датәамбаӡо, абна ҭырцәажәаауа, адунеи ду дара аԥшәымазшәа, еиқәҿыҭуа, иҟаауа, ицәҳауа, ааскьара иаҿын. Џьон аҭаҭын ҟаҵа иҿыҵеикын, уажәы-уажәы алҩа лбаадо, иаԥхьа-ишьҭахь дыԥшуан.
– Еи, арԥарацәа, Анзор Марголиани адҵа ҟаиҵеит ҳзышьҭоу аԥсуа иԥсы шҭоу даҳкразы – ажәа ааиҭит аладантә иааиуаз аруаа ирхыԥхьаӡалаз аӡәы. – Анзор ихьӡ-иԥша Қырҭтәыла иахыҵәахьеит, уи идҵа наумыгӡаргьы иҭабуп ҳәа уарҳәаӡом!
– Ҳара ҳаишьуазар ҳихәаԥшуама?
– Агәҽанызаара шәымаз, шәишьыртә шәхы ҟашәымҵан!
Ас зҳәаз ахаҵа дауын, Кахьеҭынтәи иааз аӡә иакәхарын. Ашәанцәа раамышьҭахь гәымбыл-џьбараны ари аибашьраҿы ирыԥхьаӡор дара ракәын.
Џьон харантәыла дгәеиҭеит уи. Аха ишьапоуқәа еихҳәаны дызланыҟәоз ала имариа ииҭомызт, ма ҵлакы иԥырхагахон, ма аҵла рыбӷьы даҵәахуан. Раԥхьаӡа уи ила аибашьра хиртларц иҭахын.
– Арԥарацәа, шәаангылишь! – иҳәан, инапы ааиҵыхны ишьҭахьҟа дынхьаҳәит. – Иҟалап ҳара ҳаццакцәазар. Иабаҟоу егьырҭ агәыԥқәа, ҳарзыԥшып!..
– Аԥсра зҭахыда! – ҿааиҭит аӡәы.
– Аԥсра аӡбахә сышәмырҳан, – даацәажәеит ақырҭцәа раԥхьагыла, – Аԥсра аӡәгьы иҭахӡам. Аха ҳаԥсадгьыл, абри ҳзықәгыло адгьыл ҳамазкыз аԥсуа днырҵәатәуп. Уаҳа ԥсыхәа ҳамаӡам!.. Уиазыҳәа ҳаԥсуазар ҳаԥсааит, ахьӡи-аԥшеи иаҳчаԥаз ҳашьҭахь игыло абиԥаразы уи ҿырԥшыгахап, нас ишԥа!..
– Ах, уара аԥсцәеирымга, ҳадгьыл хазына ушьапхыцқәа алакшо уахьаӷрагыло игәынқьуеит, Қырҭтәыла уаҳа иусырбарым! – иҳәан гәаныла, иабџьар цқьа дынкылԥшын, игәышԥы иарбаны данхыс, аҷандар ҵла иԥырҟаз еиԥш даазазан ҿыцха азаҟьаҳәа дынцәыҵаҳаит. Идгылақәазгьы аԥшыжәлеиԥш ахқәа ирылаԥсаз ршьапқәа ирықәҟьҟьаны еиларыжьыз аҵлақәа реиԥш инеиқәаҳаит. Иаанхаз ӷәара-пара шьҭахьла иҩт. Аха абри инақәырццакны мрагыларахь, ҩадаҟа, мраҭашәарахь уҳәа иааиуаз аибашьцәа ахысбыжьқәа анраҳа даргьы ахысра иалагеит, аха арахь ааскьара иахыццакӡомызт.
Џьон ипатронаҭра иԥсахын ҳамҭакы дааҭгылеит днаԥш-ааԥшуа. Аха ала ԥхашьараҳа иԥхашьомызт даргьы, ихьаҵыр рҭахымызт, ауаа рацәа иаарышьҭыз ишакәхалакгьы дыркыр акәын изышьҭаз, уи ихәамц рымамкәа рышьҭахьҟа хынҳәышьа рымамызт. Џьон уи еиликаауан шьахәлаҵәҟьа, иаргьы дара реиԥш ихьаҵуаз хаҵамызт, абар шьҭа, ҩынҩажәа шықәса дырҭан, ацәгьеи абзиеи еиликаахьеижьҭеи акрааҵуан, ақырҭцәа ламысдақәа ирҭахьоу агәыԥжәарақәа ршьоура даҿын, аԥсра абла дышҭаԥшуазгьы игәы еиҭасуамызт, акызаҵәык игәнигоз ихәыҷқәа ҽеила рааӡара дахьахьымӡаз ауп, иԥҳәыс ԥшӡа заа дахьылԥырҵуаз ауп, абри аибашьра аҵыхәтәа ибаанӡа дахьыԥсуаз ауп.
Аха усҟан ахәыцха имаӡеит: адгьыл ихәыҵыԥшуа ашхырцәаӷьқәа реԥш, ирыԥхны еилагылаз аҵла
ашьапқәа иаарывсын, арахь ааскьара иаҿын ахәымткар еиԥш аибашьцәа. Џьон игәеиҭеит уажәраанӡа ахысра дахьаҿыз аган ахьынтә аибашьцәа рааира ааиқәтәаргьы, мраҭашәара шыҟаз еишьҭаргыланы автоматҭырҟьаҩцәа еиқәҿыҭуа, еибарҟаауа ааира ишаҿыз. Ишьҭахьҟа днеиҭаԥан, уа заа еибыҭаны ахьацеи аџьи рыбжьара амахәҭа иқәкны ирхиахьаз аҩбатәи автомат, ашьхәа арӷьарахьтәи ижәҩахыр инадырӷәӷәаланы данаҵха, ахызаҵәқәа «аау-уаау» ҳәа ҿырҭуашәа автомат аԥынҵа иҩҭҟьаны, амцабз ахәлҟьо инаҭрысит. Ихыԥ-хыԥуа иааиқәоз ргәырҽанӡамкәа ахы рацәа анрылаԥса ишыцәгьарахаз еилкааны аҵла ашьапқәа рахь рыҽкарыԥсеит. Ус шакәызгьы ахысрақәа еиқәтәомызт, аамҭа-аамҭала аибашьцәа ахҩахаха рымҭакәа ирывыҟьҟьон, зны-зынлагьы адгьыл цәӷәыхаа анышә инцәыҵасуан. Хәыҷык ианааиқәтәалак, даргьы аҭак ҟаҵаны аҟәҟәаҳәа инеиларҵон, акырцх ахысны ицазшәа, аккара зегь ҭырцәажәаауа ашьҭыбжь нылахәаша инаскьон. Аха уи ицаз иаԥыҩланы уахьынтәи ирҿыцны ианхыслак ахымҩасқәа азаақь ҳәа ихәаауа арахь рҿаархон. Абри иаҿӡан. Иубартә иҟан хәыҷы-хәыҷла еиҵыхны иҟаз амацәаз аиҵалара ишаҿыз. Џьарак ахысра ишалагалак, уи еиқәтәаанӡа ҽаџьара аҽарҿыцуан. Џьон иблахаҵ гьежьуан, дшаҟьшаҟьо уажәы-уажәы иҭыԥ иԥсахуан, аладеи аҩадеи ицәеилагахьан, амра игылаз алакҭа дҭанарԥшӡомызт, ашәаԥыџьаԥ рымахәқәа еилышьны иҟази, ибзарыбзаруа еиԥынчылаз абыӷьқәеи ихырҩон ашьыжьтәи ашәахәақәа, аҳаргь еҵәала ажәҩан хҩазшәа ахаҿы уҭанарԥшуамызт, хыхь иҟаз унарбомызт. Асҟак инаҳә-ааҳәуаз, асҟак зҳасабуаз ихгьы ицәыхьамҭахан сынкаҳаны сыԥсыдаз ҳәа
дааҟанаҵеит. Аха иааикәыршаны ивагылаз аҵлақәа ҩызара изыруан, макьаназы иҭдырҟьоз ахызаҵәқәа шааиуаз дара ршьапқәа иналаҟаца ицон, уиалагьы дрыхьчон дзаҵәны ауаа хәымгақәа дахьрылашәаз, изаҵәра гәарҭон, иқьиара иадгылан. Аҵыхәтәаны, ари нҵәара анақәымлаӡа, анахьгьы-арахьгьы изхара дхысны даналга, иҽизнымкылакәа аџь ашьапы днадҳалан, дымчыдахан дааизҟәыҿит. Ихы-иҿы уаркалеиуа дҟаԥшьӡа деицрашәа дыҟан, аԥхӡы илҵыз иблақәа ирхылан иҵааӡа ибызбызуан, алашара рцәыӡуа иалагеит. Ҳамҭакы ахысрақәагьы ааиқәтәан, анахьгьы-арахьгьы иҟәызгаӡа аҭынчра нахатәеит. Џьон ала еиԥш дҳашҳашуан, иҿы шабон, ҿамҩак аӡы даҳәон, аха уи изҭоз дабаҟаз. Измахәарк хыхь иҩышьҭихын иҵааӡа иблақәа ирхылаз аԥхӡы ааирбан, даанаԥш-ааԥшит. Иааикәыршаны ицәтәымыз абызшәала ицәажәон, аха еибырҳәоз цқьа изеилкаауамызт. Дааҵаззарц имч ааибиҭеит, аха иҩшьапыкгьы амца рыцран имыхәо. Инапы ндәықәиҵан ибыз-бызуа ахьаа ахьамаз ааишьышьит. Иҟәандаӡа ашьа иалҵуаз иеиқәа ашьапы арбааӡахьан. Ашьҭахь игәеиҭеит иҩшьапыкгьы шхәыз, уиазакәын агылара зилымшозгьы. «Абра инҵәеит са сеибашьра... Аӡә схала акыр сылшозма?!. Абар, хәыҷы-хәыҷла ааскьара иаҿуп. Иҟалап, сыԥсы шҭоу срымазар рҭахызар!.. Ҳыҳ, уи залшаӡом ахааназгьы!..» – идҳәалаз, итапанча аҭра иааҭихын ирмазеит».
– Ахьырԥар, аиааира ҳара иаагеит, уи ацәыршәага аԥсуа ҳилгеит! – дгәырӷьаҵәа аӡә ишьҭыбжь игәы инықәҩит. – Шәикәшаны шәаангыл, цқьа иҟоу гәаҳҭап!..
– Дгәоуҭаргьы, алахшажә, аџьҵла амҵан деизҟьа дкажьуп!
– Иԥсы ҭазар?
– Саб дгылараҳа шьҭа уи дызгыло ҳәа дыҟаӡам. Иԥсы ахәынга ҭазаргьы!..
– Аиаша шәасҳәап дыџьнышзар ҟалап, ари ауаҩ дихымшаӡеит!..
– Ус угәы изаанагазеи?
– Аӡә ихала... заҟа ҳиргәаҟыз умбаӡои, ҳаибашьцәа рӷьырак ихымҭа иаиргеит. Ҳаиҳабыра уи еилыркаар иаҳхыччар ҟалап.
– Да, шәнеишь, шәааихеи!..
– Зны шәаангыл, зны, иҟоу ҽеила игәаҳҭап.
Убасҟан аԥҟаҩҳәа ахысбыжь геит. Џьон инапқәа наиваҳаит, ахы ахьалҟьаз игәы шьанаҵас игьежьӡа иааҟалеит ашьа ианарбааӡа. Маҷк ихы кьынааны аџь ашьапы иаанахәахьаз агәаҩара иадын. Иԥсы ишьарц ихы нықәиҵазшәа угәы иаанагарын уихәаԥшыр.
– Иҽишьит! – иҳәеит Алио Чачибаиа Џьон данааихагыла. – Аиаша шәасҳәап, ари еиԥш аибашьыҩ, аԥшыхәҩы аԥсуаа рҭоурых дамбаӡацт. Ҳара ҳаӷа шиакәугьы!..
– Ҳоҳ, иԥсымҭазы иеишәагьы иргылеит! – иҳәеит еибашьҩык. – Аа, ауатка, аа, акәацчаԥа, аха афаха имаӡеит!..
Алио днеины ихтны иҟаз аԥаҭлика аашьҭихит.
– Ари ҳаибашьцәа иишьыз рхәы акәын, – иҳәеит иара. – Аӡы ахьышьҭрахь ихынҳәуеит ҳәа, ҳара ҳафатәи ҳажәтәи изтәыз ҳахь игьежьит. Ахьӡ-аԥша шәымазааит ахьырԥар, абри иҳәынҷара ҳаиқәнархеит, шәара ижәгаз аиааира ҳаиқәнархеит, шәа шәныҳәаҿа!.. – ҩбаҟа ҟәырқь ндәықәиҵеит. Нас еикәаӷӷа ивагылаз иеибашьцәа инарылеиҵеит. – Ҽамҩак-ҿамҩак иадамзаргьы иаанышәкыл!..
Иаразнак еикәагылаз аибашьцәа иаарылсит. Зегьы агәырӷьара рҿықәыхх иҟан.
– Адырра ҟасҵеит, уажәыҵәҟьа амашьына ҳзаарышьҭуеит, ахәцәеи аԥсцәеи алгатәуп. Ари аԥсуа … шахала ишьапқәа ԥахны иҿаҳәаны, амашьына дацраҳәаны, дырҳәазо, дықәшьуа Арагәашьынӡа даагоит!..
Абригьы ҳәаны даалгеит, иааиқәлашьцан, иҩнуҵҟа амца нацралан, омашәақәа ихы ибо дааҟалеит. Иҩызцәагьы неихәаԥш-ааихәаԥшын рхы рзымдыруа иааилахеит. Ауатка зымжәыз иҟалаз еиликааит.
– Аҳәынаԥшьыга аман ижәжәыз ауатка, абар уи зҭаз ацелофан хәыҷы аџь ашьапаны иахькажьу!.. Ааит, рацәа даҳхыччеит уи аԥсуа, иара дахьцаз ҳара ҳаруаагьы ишьҭеигалеит. Усакәӡами Батоно Алио?
Аха Алио уи иаҳауа дыҟамызт, игәы ааиласын, дзықәгылаз адгьыл афыр-фыр ҳәа иааҳәны, игьежьуа ҵаҟа ианҭала, ишьамхқәа ааиҵаҟәалан, ҿыцха аџь ашьапы хыла дасын днеизҟәыҿит.
Уи дышьҭызхуаз ҳәа уа уаҩ дгыламызт.
Еицыз агәыԥ аҿы инханы иҟаз: Алиас Нануа, Алиса Баалоу-ԥҳа, Хьудар Аԥсанба, Алхас Ҳаџьым, Аазиз Мирзаканов, Кьесоу Џьыкрба, Тариал Шанаа аҵхыбжьон ихҩаз амашьына иақәжьны ирыма иааит арагәашьаа рышкол аҿы. Егьи ирывыршьааз рҩыза Салуман Чамба изыруыз, дахьыргаз ҳәа еилкаамызт. Еилкаамызт иара убас Џьамфер
Ашьхацбеи Џьон Нарҭбеи ирлахьынҵахаз. Урҭқәа зегьы еилыркааратәы ахәыцхеи алшарақәеи рыманы иҟамызт быжьҩык иҭаркыз аԥшыхәҩцәа. Ашкол аҿаԥхьа урҭ аранӡа излааргаз амашьына анааҭгыла ақырҭуа еибашьцәа хәҩык аӷәӷәақәа бџьарла еиқәных иааҭыҵын, ашьҭахьтәи ашә анаадырт, ибжьы ааузымчҳаратә урҭ рахьынтә ахадара ҟазҵоз дҟааит:
– Ирласны амашьына шәҭыҵ!..
Агәыԥ аҿы иҟаз зегьы караха, рымчқәа рылӡааны иааԥсахьан, аха зегь реиҳа Алиас иакәын зусқәа цәгьаз, уи иарӷьарахьтәи иуаҭәа ахы-ԥҽыха иҭнажәан Алиса бинтла аҿаҳәара дахьӡеит. Зегьакоуп ашьа аангыломызт, иеиқәа ашьапы иалашәхьан, ицрыкәкәон. Арԥарацәа ҩыџьа лбааԥаны уи рнапы данҵаны дылбааргеит, аха ихала ишьапы дзықәгыломызт, ихьыухьыууа ахьаа аман, амца ацран. Аҵла иалҟьаз амаҭ ицҳаит ҳәа, дшылбааргаз еиԥш агәыԥ аҿы уи хадара шникылоз раҳахьазар акәхарын, ақырҭцәа еицыз рахьынтә зегь раасҭа иӷәӷәаз, зоуреи зыҭбаареи наӡоз ахаҵа гәыжәла цәгьа знык-ҩынтә раҟара батинка ԥынҵала дыкшан диӷрасит, ивагылаз иҩызцәагьы апҟаҩ-апҟаҩ ҳәа аҭачкәым иадырган, егьырҭ илбаазгьы ран лхәы нариҭан, автомат ашьхәала иркаланы рысра далагеит. Уи дызҿыз азмырхакәа егьырҭ иҩызцәагьы азаара рзааны адыжә-адыжә ҳәа, иаарысуа аҭаҷкәымқәа рзыршеит, аха Анзор данрыхьӡа изҿыз иааҟәыҵит ицәшәаны. Уи дшырбаз еиԥш алақәа реиԥш еимырыжәжәаанӡа аҭӡамц аҿы иааикәадыргылан Анзор рышҟа иҿааихеит. Иаԥхьа игылақәаз аԥсуаа лаԥшыла иааимидеит. Изымдыруаз ҳәа уаҩԥс дгыламызт. Аха ахааназ имбаӡацызшәа ааҟаиҵан, гәыла-ԥсыла агәахәара иманы даацәажәеит:
– Шәара шәусқәа зегьы ԥхасҭашәтәит, – иҳәеит уи иаԥхьа еикәадыргылаз аԥсуаа дырзыԥшуа. – Уаҵәы ашьыжь ҽеила ҳаицәажәап, уажәы аамҭа сымаӡам. Апатын Карло! – ҿиҭит ашьҭахь. – Уаҳа ишәымпҟан, инаганы ауада ҭшәаҿы иҭашәк, рыхьчара шәырӷәӷәа! – иҳәеит уи.
– Ааи, ухаҵкы Анзор, ишышәҳәаз иҟалоит! – ҿааиҭит Карло захьӡыз. Нас еицыз аԥсуаа иманы аҩбатәи аихагылаҿы ианнеи, аҩныԥссаҩ илзалхыз ауада хәыҷы ашә аадыртын ирыгәҭасны шьаԥықәла иаарысуа наҟ инҭарцалеит.
Ашамҭазы иааԥса-икарака иҟаз арԥарацәа хәыҷык рылацәа нҭааит. Алиса Алиас иааигәара дахьтәаз ихы ааганы лгәы инадылҵан акыраамҭа деиԥхьышьшьаауа асаби дандыргәыбзыӷуа еиԥш ижьжьара даҿын. Заанаҵ ахәшәқәеи абинтқәеи шлымырхуаз еилкааны ԥыҭ-чыҭк лҵәахит лҩнуҵҟатәи лцәамаҭәеи леилақьи иҭаҵаны. Нахьхьи аҵәаҵаҟа иантәаз ақырҭцәа рхалаанӡа ихәра ҿыӡәӡәааны агәыр изыҟалҵеит, иуаҭәа ҿалҳәеит. Аха уеизгьы ахьаа иман. Уи иаҳа-иаҳа иҿыхон агәыр илалҵаз аамҭа ииасуа ианалага инаркны. Уажәы ара ианҭарк, лассы-лассы ашә аартны иҩнаԥшуан, аха урҭгьы ааԥсаны иҟамзи, ацәа аныриааи, ацәҳарақәа иаарҟәаҵны, усгьы ашә аркуп, аԥсуаа ҭыҵны иабацари ааргәахәын инықәиа-аақәиеит. Уи лхы иархәаны Алиса лбинтқәа аацәырылган ҩаԥхьа Алиас ихәра ҿылыӡәӡәаан астрептоцит нақәлыԥсан арԥарацәа лыцырхырааны ахәы дҿарҳәеит, аналгин атаблеткақәа илыржәын иааигәара лҽырманшәаланы днатәеит. Егьырҭ ачкәынцәагьы аҭӡамц рхы нкыдҵашәа аҭагылазаашьа рҽақәыршәаны рылацәақәа аахырҩеит.
Ашара адәы иаақәлон еиԥш уи шәахаак ллымҳа иҭасызшәа лаҳаит. Иахьгоз лзеилкаауамызт. Адгьыл ихәыҵыҵуазшәа џьара абжьы ҩныҩуан, уи убасҟак ахы лнардыруан, дыцәахьазаргьы даԥшаарц, лгәы инҭаларц, лхьаақәа хнаҽырц аҭахызшәа акәын абжьы шгоз. Алиасгьы иблақәа хитырц иҭахын, уигьы зыбжьы иаҳаз ашәа даԥшаан дааҳәыцы-мыцит, деихарц иҭахын, аха ихьаақәа злаҟаз ала далҵыргьы алшон иижәыз ахәшә илаҽны уи дааннакылон акәымзар.
Алиса уи дҿыхар лҭахымызт, ҩаԥхьа лнапы ҟәымшәышәқәа рыла Алиас ихцәы еимырттаауа дахьалаз «Шьишь-нан» анизырҳәоз еиԥш уи деиқәнаҳәалон, дарҭынчуан, асаби иеиԥш даргәыбзыӷуан. «Уан разҟыцәгьа ԥхыӡ улбозар акәхап, – лҳәон гәаныла. – Умшәан сыхаара, сыԥсы ҭанаҵы уан абра дудтәаланы дҷаԥшьозшәа уи лхьаа схьаатәны уара узы сгәырҩалап. Уара уахь исымоу абзиабара ан лԥа иахь илымоу лыбзиабара еиԥшнысшьалап. Издыруада Ахәынааҟынтәи дааԥшны ҳазлаҟоу-ҳзыниаз лзырдыруа сахьақәак лҿаԥхьа ицәырҟьа-цәырасуазар?.. Сгәы иаанагоит анацәеи абацәеи, аишьцәеи аиҳәшьцәеи рыдагьы, асҟатәи имҩаԥысуаз аибашьрақәа царцуаа зегь ршьапы иқәыргыланы иамоуп ҳәа!..»
Аха ари ашәа аерманцәа рҳабла Арагәашьа иабаанагеи, дхәыцуан лара. Лгәы иаанагон ари ашкола инацәыхараны ерманык иҩнаҭа иҩныҩуазшәа. Аха цқьа лхы кыдҵаны дазхәыццыԥхьаӡа уи иаҳа-иаҳа арахь иааигәаны шьоукы лара илзырҳәошәа лгәы иаанагон.
Даныхәыҷыз инаркны «Аҭацаагарашәа» бзиа илбеит. Лан ашеишеи Саида захьӡу чарак аҿы ахәыҷы дахьналгаз аҭаца ашҭа дҭаргалаанӡа харантән
ахацәеи аҳәсеи еицыз иаацәырыргеит ари ашәа. Уажә ҳаазқәылаз аҭаца машьынала дааргоит, аха ачара зуаз аԥшәма иҷкәын заҵәы ԥҳәыс дааиган ажәытә ҵасла абри аус мҩаԥигарц иӡбит. Царцу ахи-аҵыхәеи дакәшаны аҽыбӷаҟазацәа ҳәа иидыруаз иҩны еизганы, ачараура жәамш раҟара шыбжьаз ирабжьигеит игәҭакы нарыгӡарц. Агәылацәеи агәакьацәеи, нас ахацәа рҳәатәы змаҳауаз амода ҳәсақәеи ачара зураны иҟаз аԥшәма ихыччо иалагеит ухшыҩ цеит, алахтра ду аныҟала уара ажәытәра ицахьоу уахьынҳаланы иукит ҳәа. Аха аԥшәма ихьаҵуаз хаҵамызт, ииҳәац иҳәон, анҭ дзыԥхьаз аҽыбӷаҟазацәагьы уиакәын ирҭахыз, урҭгьы абжьы анарҭа ҩажәаҩык инареиҳаны ҭацаагара ицоз рыхьӡи рыжәлақәеи шәҟәык ианҵаны ишьҭырхын, аҭаца иааргоз лҭаацәа рахь ауаа дәықәырҵан, адырра рырҭеит иҟаз ажәабжь. Царцуаа ус ргәаԥхозар ҳаргьы ҳаҵахозар жәбап ҳәа аарыцҳаит уахьтәи аԥшәмацәагьы.
Ачара зуаз аԥшәма дынхон Ахәынаа аладахьтәи алаҟәыраҿ. Аҭаца даазгоз ишрарҳәаз еиԥш, аҭацаагацәа Царцу ақыҭа ду ааиҩыршон еиԥш рашәа аацәырыргеит. Машьыналагьы ауаҩы дкылҟьа дааит, уи адырра риҭеит аҭацаагацәеи, аҭаца аҩызара лзызуаз амаҟарацәеи аҭацаҩызацәеи рыҽқәа ирықәтәаны уажәыҵәҟьа абра иаараны ишыҟаз. Аԥшәмацәа усгьы адырра роухьан аҭацаагацәа ирҳәоз ашәала урҭ иаҳа-иаҳа арахь ааскьара ишаҿыз. Иаразнак иеизахьаз ажәлар аӡеилаҩынтреиԥш иааҵысит, ршьапы инықәгылеит. Ҩбаны еихагылаз аҩны абарҵаҿы анацәхыԥ еиԥш ауаа еилагылан. Ауаа еилзыргоз маҵуҩык илабашьа ныҵакшо амардуан днаҿалан уа игылақәаз инапы нарықәикын ус ҿааиҭит:
– Сшәыҳәоит шәхаҵкы шәнаскьа-ааскьа, абар аҭаца дрыманы иааиуеит, амҩа рышәҭ!..
Ҵабыргны, нахьхьи архәара иаавҵит аҽыуаа, уажәыгьы урҭ рашәаҳәабжь аранӡа иааҩуан ихааӡа. Алиса лан лган лҽадырӷәӷәала ԥхьаҟа дыҭрыст, агәашәаҿынӡа днеины дыԥшырц лҭахын иааиуаз рахь. Аха ашҭа ҭырҭәааны игылаз ажәлар узрылсуамызт. Саида лыӡӷаб лмахәар ҭарсны илкуп, ирҭахуп рҩыџьегьы иаша ԥхьаҟа инаскьар, аха иалҵуам. Ус аҭацаагацәа ԥсыуа маҭәала еилаҳәаны, ркәымжәқәеи ркабақәеи рхылԥарчи уҳәа, рҽышькылқәа ирықәгыланы агәашәаҿынӡа ианааи иааҭгыланы иаацәырыргеит аҭацаагарашәа. Нар Абаҭба иакәын ахкы зҳәоз, уи имырдон царцуаа рыҷкәынцәа. Аџьар еилзыргоз ани ахаҵа ҩаԥхьа ибжьы ҵырӡа инарылҟьеит:
– Амҩа рышәҭ аҭацаагацәа, ашҭа агәҭаны агьежь ҟашәҵа!..
Алиса лани лареи агьежь иҟарцаз аҩадахьтәи ахахьы, амардуан ашьапы ахьынҵәаҵәҟьоз агылара рықәшәеит. Ас еиԥшҵәҟьа иманшәалахоит ҳәа иақәгәыӷуамызт. Асынтәи иԥшны иҟаз зегьы рбарҭан. Аҭаца наҟ-ааҟ аҽыбӷаҟазацәа дрыбжьакны дыркын, ларгьы акы даҵахарц лҭахӡамызт, лыҩшьапыкгьы наҟ ганха еихданы аҽаӷәра аҿырхха илкын. Абырфынлых лыҵкы шкәакәа шьқьыруа лыҩшьапык аҵәахуан, леимаашкәакәа ааԥшуан. Лыхәда ҭҳәаны, лылаԥыџьқәеи лыџьымшьқәеи еиқәаҵәаӡа, лыхцәы қамызқәа ҩ-џьара иԥаны, руак маҟаҵас лӡара па иакәыршан, егьи лызқәа иахькыдыз дзықәтәаз аҽамгәа иадҳәазалон. Аҭацаагарашәа хааӡа иҳәаны ианалга, анапеинҟьара ианалга акәашарахь ииасит. Зымҩа амырзакан шәаҳәон, иӷызуан, абарабан иасуан.
– Ҳарԥарацәа шәабаҟоу акәашараҿ аҟазара ишәылоу ҳшәырба! – даҵаҳәҳәаны ҿааиҭит ани аџьар еилзыргоз ахаҵа. Уи ииҳәоз зегьы инаалон, длацәҟәыс-шьацәҟәысуан, данцәажәозгьы дангылазгьы ихаҿы ччон, дқьачақьын. Хәаҭхәаҭ ихьӡын, царцуаа ркультура Ахан асахьаркыратә напхгаҩы Нар Абаҭба иешьара датәын.
Абри аҳәара дазыԥшызшәа адгьыл ааимҟьаны даахәыҵҟьазшәа шьамхыла ашьац еҵәара дықәчаразаан длахҿыхӡа агьежьыра даақәлеит Алиас Нануа. Уи убасҟак дласын, уи убасҟак ишьапқәа аффаҳәа аус руан, улаԥш захьӡомызт, абра дышгылаз ана днаӡон, уа дшыҟаз ҽаџьара дцәырҵуан.
Уи жәеиза рҿы дтәан, уи ашықәсаны далгон абжьаратәи ашкол. Уи иеилҟьашьа, иццакышьа, насгьы зегь зыршанхаз ибаҩхатәра убасҟак анарха аман, дара асцена азҟазацәагьы гәахәарыла изыԥшуан. Абра иҟалеит даҽа ссиркгьы: соуп ҳәа зхы иазызшьоз аҭыԥҳа уи иҿаԥхьа дыԥхашьар ҳәа дацәшәаны, акәашара иазҟазазгьы илзыгәаӷьуамызт ацәырҵра. Илак-ҩакуа ишыԥшыз, Алиса лан лнапы ааулышьҭын амацәыс еиԥш длаша-лашо агьежьыра иҟаҵаз даақәлан, иара иаҵкыс хәышықәса рыла дшеиҵбызгьы ажәлар лыршанхан Алиас имариашаны ажәҵыс ҷыр-ҷыр еиԥш днышьҭас-аашьҭасуа, лӡара хәыҷы нхатыр-аахатыруа дааивалеит. Ари збаз анапеинҟьацәа аапкӡаны ҟьашә-ҟьашә ҳәа, реинҟьашьҭыбжьқәа дырццакӡеит. Азнаказы, Саида илыхьыз лзеилымкааит, лнапыиҭацәыз анылба ауп лыӡӷаб ашҭаҿы Алиас диҵҵәраауа аффаҳәа дгьежьы-ҵәииуа акәашара дшаҿыз.
– Браво, браво! – иҳәеит хаҵакгьы уи иааигәара аԥша инданы ишьҭхыссаа ианца. – Аԥсынра шәагымзааит! – ҳәагьы нациҵеит.
Нас урҭ рышьҭахьгьы даҽа шьоукгьы ықәлеит, аха арҭ аҩыџьа ажәлар ргәы шырытҟәаз еиԥш егьырҭ аӡәгьы илшомызт уанӡа ахалара. Саида лыӡӷаб абаҩхатәра шлымаз лдыруан, аха иахьа абра абас лыҽцәырганы абас ахьӡ лчаԥап ҳәа дыҟамызт. Лыӡӷаб данықәҵ ашьҭахь лхы-лҿы ҟаԥшьӡа деицраланы лан лҿаԥхьа данааҭгыла, илыҵашьыцыз аблақәа арахь ааԥшра иалагеит. Ан лчабрала лыԥҳа хәыҷы лхы-лҿы инықәшьуа аԥхӡы илылҵыз аалырбеит, ус хәыҷы-хәыҷла уи лшьараҿы дааиуа далагеит. Даанаԥш-ааԥшит, аха Алиас џьаргьы лылаԥш дыҵамшәеит, уигьы ауаа рыжәпара далаӡыҭхьан, наҟ ашҭа дҭыҵны иҩызцәақәак рахь дгылазар акәхарын.
Аҭаца дрыманы арахь рҿаархеит. Уи дҽыжәырххьан. Амардуан аҿы дааихьан еиԥш Алиса лгәы хыҭ-хыҭуа уи дналзыԥшит. Егьигьы ҿыц илзырӡахыз лчара ҵкы даҵаҽырбо уажәраанӡа абра ашҭаҿы икәашоз Алиса дышгылаз анылба лныҟәашәа маҷк иааглырхан аӡӷаб лахь лылаԥш ндәықәылҵан дааԥышәырччеит. Иахьазыҳәа иҭабуп ҳәа басҳәоит исзымдыруа аҭыԥҳа хәыҷы. Мышкызны, ани ибыцкәашаз арԥыс еилфаҷа бара дбыуамзар шәеинасыԥхо, иахьатәи сара счара иамоу анасыԥ шәынасыԥханы, Анцәа азҳара шәиҭааит. Сара хаҭала шәҩыџьегьы шәҟазара аҿаԥхьа схырхәоит!
Абас ҳәаны гәаныла лаԥхьаҟа лҿыналхеит. Лышьҭахь игыланы аҭацаагарашәа ҳәо иааиуан царцуаа, урҭ убасҟак ирҳәоз ашәа ахаара аҵан, усҟантәи ааԥынреиԥш иара цқьан, аԥсҭазаара угәаҳәо уҟанаҵон. Абри аҽны инаркны ари ашәа дахьцалакгьы илыцын, лара илҩызан, илыԥсҭазааран. Дшыӡӷабӡаз, уаха данышьҭалоз дматанеиуан, анцәа диҳәон ишлызҳалак, дышқәыԥшӡаз ҽнактәи
акәашара ашьҭахь лхы-лгәы зытҟәаз уи арԥыси лареи еинасыԥханы рчараҿы игәыҿкаагаз уи аҭацаагарашәа аҳәара дшазыԥшыз. Уи аамҭа ааины лгәашә ишылагылаз ауп аибашьра ишалагаз.
Иџьоушьашаз, иара Алиасгьы убри ашьҭахь ус еиԥш иҟаз ахәыцрақәа изцәырҵуа иалагеит. Аха уи цәырганы уаҩытәыҩса изиаҳәомызт, уи хыдараны иԥхьаӡеит, ӡӷаб хәҷык длыцкәашазар митә ҟалама, иабатәи цәанырроу, макьаназы иаргьы дқәыԥшӡоуп, лара Алиса лакәзаргьы хәышықәса рыла деиҵбуп, хә-класск дрылгоит сынтәа, дсабиӡоуп, аԥсҭазаара захьӡу ҳәа иалылдраауазеи, дыҟазааит, сыҟазааит, ҳҩеидасыр нас ҳахькылнаго уа иаабап. Ус шакәызгьы уи ашьҭахь ашколаҿоума, нҭыҵ аума, ианааиқәшәалак аԥсшәа ааибырҳәон, аха аидыҵшьа изақәшәомызт. Алиса лхы-лҿы ҟаԥшьӡа ԥхашьарак анубаалон, дҳәыцы-мыцуан, лыблақәа шаҟьшаҟьон, иара Алиасгьы игәы зырҿыхоз мчык ааины игәаҵа инҭалон, лара леиԥшҵәҟьа уи амч дарцыхцыхуан, дгәырӷьахәха уи лыблақәа дырхыԥшылон, еибырҳәоз, ирцәажәоз зынӡа ихазын, иҟалап уи ҵакык амамзаргьы, аха ишакәхалак уи иааннакылон, аамҭа рнаҭон, аҳәатәы рыман. Арахь ргәы иҭаз хазӡан, уи цәыргашьа амамызт, уи ихьамҭаз зҵааран, уи азхәыцра шырнаҭахьазгьы еилкаамыз рацәан, шьхак уанхалоу имариоу мҩакы шалухуа еиԥш, ишхалатәыз иазхәыцуан. Рыгәқәа рҿы ихьыухьыууа абри азҵаара шҭаз иааидыҵуан раамҭа анааилак. Иҟасҵо закәызеи, аӡәы ҳгәеиҭаргьы ԥхашьарами, иахьантәарак асаби слыдгылоуп, иахырҳәаауазеи ҳазбо?! – иџьашьаны ихы дазҵаауан ихала данаанхалак. – Аха ус сҳәеит ҳәа, бзиа избоит уи санлыдгыло, санлацәажәо. Ҳанеиԥырҵлак иаразнак дыгәхьаазгоит, ҩаԥхьа ирлас лареи сареи
ҳаиқәшәандаз ҳәа сгәы исанаҳәоит. Ари баша-маша усымзар ҟалап, ари ԥхьаҟатәи ԥсҭазаара усзар ҳәа сгәы иаанагоит!
Аԥышәарақәа ҭины абжьаратәи ашкол даналгоз иҩызцәа ааныжьны аҩныҟа сдәықәлап иҳәоны дааиԥылеит Алиса. Иаразнак рҩыџьегьы рхы-рыҿқәа аалашеит. Аԥсшәа ааибырҳәеит.
– Арахь бабацоз? – дҵааит иара.
– Амагазин аҿы аахәатәқәак сыман. Ашкол шәалгама?
– Ааи, атестатқәа ҳарҭоит иахьа.
– Агәырӷьаратә хәылԥазы ҟашәымҵаӡои?
– Мчыбжьык ашьҭахь ҳгәы иҭоуп.
– Сынтәа уабацои?
– Ҳауниверситет ашҟа. Исҭахуп аҭоурыхтә факультет сҭалар.
– Акәашара?
– Уахьгьы сныҟәалар сҭахуп.
– Шьыри, саргьы абжьаратәи ашкол салганы сыҟазар шԥасҭаху! – длак-ҩакуа ҿаалҭит.
– Иаарласны уи аамҭагьы ааишт!
– Аха сара жәба сшалгалак амедицинатә ҵараиурҭа сҭалар сҭахуп.
– Акәашара?
– Уахьгьы уара уеиԥш сныҟәалап.
– Уи ус бзиоуп, – иҳәеит Алиас.
– Ирлас Аҟәаҟа бнеи, сара сыбзыԥшуп.
– Ҵабыргну?
– Ааи!.. Сыбзыԥшуп!.. Есымчыбжьа Царцуҟа санаауа ашкол ахьгьы сымҩхыҵлап... Бара?
– Сара?.. – лхы налырҟәын акы дназхәыцит. – Сара ара сыҟоуп, ес-хәаша автобус анааиуа саԥылалап...
– Уи бзиоуп! – дгәырӷьаҵәа дааҟалеит Алиас.
Ашара адәы иаақәлеит. Арԥарацәа хырқәақәо аҭӡамц рызқәа аҭаны икыдиалан. Арбаӷьқәа аиқәҿыҭра ианалага ацәа иалҵқәаз ҟалеит. Ауада аҩнуҵҟа аҟәыкфҩы ҩнышәшәон. Ашамҭазы, алашара адәы ианаақәла, уахантәарак аҟаҿыҳәа ицҳауаз акәыбырқәа рызхара ашьа аныржә хыхь џьара инкыдтәалан рҽыԥхьаркит. Урҭ рхаҭыԥан амҵқәа ҿыханы ҭаха рырҭомызт.
Алиас илацәа аахитит. Даанаԥш-ааԥшын, иҩызцәа зегьы ара ишыҟаз аниба, ахьаа изцәырҵхьаз ҭаха шинамҭозгьы, ҿааиҭит:
– Арҭ уажәыгьы уаҩы дмааиӡацт, ҳархашҭызар?
– Урҭ рыԥсы ҭанаҵы ҳархашҭраны иҟаӡам! – иҳәеит Хьудар Аԥсанба. – Уара ухы шԥоубои уажәы, Алиас?
Егьырҭгьы Алиас игәабзиара иазҵааит.
– Ишәцәызӡом, ахьаа сымоуп, – аҭак ҟаиҵеит. – Сгәанала, ахыԥҽыха суаҭәа ажьашә ҭжәаны ишнеиуаз абаҩ инадгылан, уа иаанхазар ҟалап. Иаҳа-иаҳа уи ахьаа арӷәӷәоит.
Алиса лтаблеткақәа аацәырылган Алиас инеилыркит.
– Иҟаҟаны идәықәҵа! – лҳәеит лара.
Алиас итаблеткақәа иҿы инҭаиршәит.
Убри аамҭаз ҩаԥхьа аҭацаагарашәа хааӡа рлымҳа инҭасит. Уи абжьы аарлаҳәа аранӡа иааӡон. Зегьы рхы иҩаханы инхьаԥш-аахьаԥшит.
– Ишәаҳауоу? – дҵаауеит Алиас.
– Иҳаҳауеит.
– Шәгәаныла, иабантә ааҩуеи уи абжьы?
– Исзеилкаауам! – иҳәеит Алиас.
– Цқьа шәӡырҩи?
– Ари ҳансамбль «Кәыдырҭа» инанагӡо Аҭацаагарашәоуп! – ҿааиҭит Хьудар.
– Саргьы ус сгәы иаанагоит! – лҳәеит Алиса.
– Аха аплионка ианҵаны измада ара? – дҵаауеит Алиас. – Сымҩашьозар, абра ааигәантә ауада иҩныҩуазшәа саҳауеит уи абжьы.
Адәахьы игеит ашьапышьҭыбжьқәа. Ашә аӡә дадхон, ацаԥхақәа рыла аартра даҿын уи знапы ианырҵаз. Дук мырҵыкәа ашә анаат ахаҵа ҩызы иҿаԥшылара цәгьаӡа ибжьы нарықәиргеит:
– Абрахь шәдәылҵны акоридор аҿы шәааикәагыл. Шәласы!
Алиас Алисеи Хьудари иҵагыланы даадәылырган аханы днадыргылеит. Егьырҭ: Алхас, Кьесоу, Тариал неины ацәаҳәа ааҟарҵеит. Дук мырҵыкәа Ҭенгиз Бениӡе Анзор дицны арахь рҿаархеит. Рҿаԥшылара иуанаҳәон урҭ агәахәара ду шрымаз. Агәахәара рымамзаргьы ирымазшәа рхы ҟарҵон.
Ҭенгиз дшааиуаз аханы игылаз Алиас иҿаԥхьа дааҭгылеит.
– Уара уоума агәыԥ ахада? – дҵааит уи.
– Ааи.
– Ухьӡ, ужәла?
– Алиас Арсана-иԥа Нанба!
– Нануа акәу, Нанба акәу?
– Нануа!
– Шаҟаҩ шәыҟадаз агәыԥаҿ?
– Жәаҩык.
– Егьырҭ абаҟоу?
– Урҭ ҳашьҭахьҟа инхеит.
– Бара быхьӡ, быжәла?
– Алиса Абзагә-иԥҳа Баалоу!
– Уара?
– Хьудар Артур-иԥа Аԥсанба.
– Шәбаталион аштаб аиҳабы иҷкәын?
– Ааи!
– Уара?
– Алхас Шьақьыр-иԥа Ҳаџьым.
– Уара?
– Аазиз Рамазан-иԥа Мирзаканов.
– Мирзаканов?
– Ааи.
– Узмилаҭда?
– Ҟабарда.
– Уароу?.. – хәыцра ҵаулак дынҭанагалеит Ҭенгиз. – Ари уара уакәну?
– Ааи!
– Аԥсныҟа усс иумаз?
– Аԥсуааи ҳареи шьҭрала ҳаизааигәоуп, сашьцәа агәаҟра ианҭагыла сыцхыраарак рыдысҵап ҳәа сааит.
– Ухалоу?
– Мап, сара сашьцәа рацәаҩуп!
– Апатын Анзор, ари ауаҩ иахьа санцо наҟ аштаб ахь схаҭа дызгоит, нас Аԥсныҟа аара зеиԥшроу исырбап!.. Уара? – Кьесоу днаидгылеит.
– Кьесоу Алмас-иԥа Џьыкрба.
– Уаргьы Ҟабардантәи уаама, аԥсуа ԥшра умаӡам!
– Сара саԥсыуоуп, Ҭырқәтәылантәи сааит.
– Уароу?
– Ааи.
– Уара уагьаԥсыуам, уагьаҭырқәам! Уҩны узамкызеи?
– Аԥсны сыԥсадгьыл ауп, ара шәара шәаҵкыс сара саԥшәымоуп!
– Иахьазы ара ақырҭцәа ҳауп иаԥшәымацәоу, аԥсуа ҳәа амилаҭ ыҟаӡам, ари адгьыл ҳара иаҳтәуп!
– Уи ахааназгьы изалшаӡом! – иҳәеит Алиас.
– Уи ахааназгьы изалшаӡом! – лҳәеит Алиса.
– Уи ахааназгьы изалшаӡом!..
– Иазхоуп! – дҟааит Ҭенгиз.
– Иарбан иазхоу! – дааҵҟьеит Хьудар. – Аамҭала шәнапаҿы ҳаҟоуп ҳәа ҳаламыс ҳҭииӡом. Ҳа ҳаԥсацәоуп, ари адгьыл аҿы ҳаԥшәымацәоуп, шәара шәымпыҵа¬халаҩцәоуп!..
– Ԥхашьароуп, ус шәымҳәан! – ҿааиҭит Анзор. – Ҭенгиз пату зқәу хаҵоуп, уи Қырҭтәыла деицырдыруеит!..
– Қырҭтәыла деицырдыруазар уахь дцааит, ара ҳа ҳҟны ус имаӡам! – ҿааиҭит Алиас.
– Сара шәус ишазеиӷьыз сныҟәар сҭахын!..
– Уара учарҳәаҩуп! – иҳәеит Хьудар.
– Ашәанцәа шьҭрала иаҳа аԥсуаа иаҳзааигәан, аха жәларык шәшынеибакәу зегь ҳақырҭцәоуп ҳәа шәхы шәҭиит, шәыламыс шәҭиит!..
– Иазхоуп! – дырҩегь дҟааит Ҭенгиз.
Иааҭынчрахеит.
– Уара? – анеҩс игылаз иҿаԥхьа дааҭгылт Ҭенгиз.
– Тариал Ҳафиз-иԥа Шанаа.
– Шанаа акәым, аха Шьанава. Милаҭс узеиуада?
– Саԥсыуоуп!
– Уара уагыруоуп! Ианбыкәыз Шьанава даԥсыуаны даныҟаз.
Абнауаа урыланхан узхылҵыз ухашҭит.
Тариал ҿимҭӡеит.
– Аԥсуаа рҿы Шамаа ҳәа ажәла ыҟоуп. Иҟалап Шанаагьы Шамаагьы жәлак акәзар. Уи шыҟоу атәы абызшәадырыҩцәа шәразҵаа! – иҳәеит Алиас. – Ақырҭцәа роуп аԥсуа жәлақәа иреицакны иҟазҵа!..
Уи ииҳәаз имаҳаӡазшәа Ҭенгиз Анзор иахь дынхьаԥшит.
– Даҽа жәа минуҭк рышьҭахь сара аштаб ахь санцо Мирзоканов дызгоит. Уара иаанхаз русқәа ҽеила иҭҵаа. Ахәылԥазы схы усырдыруеит!
Уи данцоз ҵаҟа дицылбааит Анзоргьы. Абџьар зкыз еибашьҩык Мирзоканов еилагылаз агәыԥ даарылиган дицәҳауа ҿааиҭит:
– Усаԥыза арахь Ҟабардантәи иааиз аибашьҩы. Уа уахьнарго иудырбап «Где раки зимуиут!» – иҳәеит уи.
Алиса амагазин дыҩныҵын аҩныҟа сцап ҳәа, акультура Ахан аԥхьа дааихьан еиԥш, Анзор даалԥылеит. Урҭ рҩыџьегьы класск аҿы еицтәан. Иаргьы джыцәӡа изҳаны дыҟан. Ааԥынразы чмазарак сыхьит ҳәа ҩымз-хымз ашкол ахь дныҟәаӡомызт. Аҵараҿы уи дхәыдангьы дыҟаӡамызт, аха хәымз данагха уи ашықәсаны дахырымгаӡеит, ахәбатәи акласс аҿы даанрыжьит. Ашьҭахь иҩызцәақәак иреиҳәеит уи ҽырчмазаҩы ҟаҵаны акласс иҽшагирхоз, дахахар шиҭахыз. Уара агаӡа уахахар зуҭаххеи ҳәа ианиазҵаа, сара сакәым, аха шәара шәоуп агаӡақәа ҳәа аҭак риҭазаап. Избан ҳәа ианиазҵаа, избанзар сгәы иақәшәо ӡӷабк бзиа дызбеит, уи класск ала деиҵаны дыҟан, дысхьысыгӡар сҭахын ҳәа аҭак ҟаиҵазаап. Уара агаӡа, бзиа иубо ҳәа ӡәыр дудыруама, макьана жәаҩа шықәса ракәхап иухыҵуа, ухы еиқәшәамзар ҟалап ҳәа ихыччара иалагазаап. Шәара макьаназ шәымҿыхаӡацт, ацәа шәалоуп, абзиабара закәу ҳәа акрыжәдыруама, агаӡақәаҵәҟьа шәара шәоуп ҳәа дрыҵаҟьеит. Дызусҭада узҿынҵәааз ҳәа ианиазҵаа, шәара уи ахааназгьы дыжәдыррацы шәыҟаӡам, уи маӡоуп ҳәа игәы ҿызкаахьаз лыхьӡ имҳәеит.
Уи игәаҿы ахәыҷтәы цәанырра ҿыхеит ааԥынтәи ачараҿы Алиас дицкәашо аниба нахыс. Убри инаҷыданы игәаҿы иҿыхеит Алиас ицәымӷхара. Аамҭа цацыԥхьаӡа длышьклаԥшуан, аха уиала акгьы шилымшоз аниба иҽирчмазаҩын апрель мза алагамҭа инаркны ашкол ахь аныҟәара даҟәыҵит. «Ҽааны лареи сареи класск аҿы ҳаидтәалоит, Алиас иҵара иациҵарц ақалақь ахь дцар, хәыҷы-хәыҷла урҭ ирызкылҟьаз агәыблрагьы хьшәашәап, аамҭа иаратәы ҟанаҵар лареи сареи иаҳа ҳаизааигәахар алшоит, уинахыс снапаҿы дышԥаҟамлари ҳәа дазхәыцит. Ашықәсқәа цацыԥхьаӡа ҳаргьы иҳазҳап, аамҭақәа еиҭасып, ашкол ҳалгаанӡа иудыруазеи аҿа лсырҳәаргьы. Мап анакәха ма дымҵарсны шәантәылаҟа сықәҵып ҳәа, ипланқәа шьақәирӷәӷәон Анзор.
Уажәы ара цас ҳәа ихы лықәиршәеит. Акультура Ахан аҟынтәи дааԥшны, асаркьа далԥшны ибон Алиаси лареи ахьеидгылаз. Шьыцра бааԥсык дааимнадан аԥыр-ԥыр ҳәа мцабызкгьы наихҟьеит. Алиас игәаӷ дакны дагон. Гәаныла уи дизымақаруан, аха ишьа злеиушаз акгьы изыԥшааӡомызт. Иаб Шьақро ивинтовка кьаҿ аҵәагәаҩа иҭакнаҳаны иахьимаз идыруан, зынгьы уи авинтовка апатрона нҭаҵаны сынкылатәаны сиеихсып ааигәахәт. Аха ушьҭан уи абџьар шикыз машәыршәа аӡәы ибаны игәы иҭеикыз аус ааиҵырхыр аус бааԥс шахылҿиаауаз идырит. Анаҩсан, уаҳа иазиӡбарыз ҳәа акгьы анизымхәыц макьаназы ус даангылт ҳаԥхьаҟазы иҟало аамҭа иаҳнарбап ҳәа.
Алиса амагазин данаадәылҵ, иара Ахан дыҩныҵны лышҟа иҿааихахьан. Аевкалипт ҵла ашьапы данаавҵ ларгьы амҩаду лангылара ақәшәеит.
– Ҟоҳ, ари Алиса боума? – дҵааит иара.
– Бзиала баабеит!
– Бзиара убааит! – аҭак ҟалҵеит ларгьы.
– Иҟоузеи, шәышԥаҟақәо, быԥсы бшьома?
– Ааи, сыԥсы сшьоит!
– Уи бзиами, саргьы ԥсшьара иаарласны аӡҵәыҵәы сцоит.
– Уи иаба?
– Ҳашьхақәа рымҵан, Чҳалҭа анаҩсшәа.
– Уахь акәызма шәахьынхоз?
– Ааи, уахь ауп.
– Ихарами?
– Ихароуп, аха уманшәалахар мышкала унеиуеит.
– Ашьха ацара шԥасҭаху! – лҳәеит Алиса. – Уахгьы-ҽынгьы уи алакҭа сҭаԥшуеит, снапы сҟьоит, аха иарахьы сызнеиуам.
– Баала ибҭахызар, саби сареи ҳанцо баргьы баагап. Уа ҳҭынхацәа ыҟоуп уажәыгьы.
– Мап, мап, уи залшаӡом! – лцәа дааҭаӡыӡеит Алиса. Ддәықәларц лҿыналхеит.
– Быццакуама?
– Сыццакуеит!
– Бнаскьазгап.
– Иаҭахым!
Анзор шьаҿақәак ааҟаиҵеит лара лахь. Даанаԥш-ааԥшит.
– Мшәан, ииҭахыз иаԥхьан ибацәажәоз? – дҵааит агәҭыха иманы.
– Узҿу дарбан?
– Алиас.
– Ииҭахызу?.. Акымзарак. Узызҵааи?
– Еснагь быбла дыхгылоуп. Ақәыц илыҳәҳәоит, ибымбаӡаци?
– Изакә қәыцузеи илыҳәҳәо, акымзарак илыҳәҳәаӡом. Дуцәымӷума?
– Дысцәымӷуп!
– Иузиухьозеи цәгьарас?
– Зны ампыл ҳасуан алада уааи, аҩада уааи. Иара ӡбаҩыс дҳаман. Абар егьҳагӡамызт ҳаиааирц,
шьапҿаршә ҟауҵеит ҳәа салицеит. Инақәырццакны егьырҭ мпылк ҭадыршәит. Убриижьҭеи дысцәымӷуп!
– Абзиала! – Алиса лҿыналхеит ашацаҳәа.
«Бцала, бцала, ус ашәа ҳәо бызцозар ббалап!» – аҵанӡа даақәыԥсычҳан ишьҭахьҟа дхынҳәны игәы еибакуа иҿынеихеит Анзор.
Ашкол адиректор икабинет дара ахьҭаркыз иазааигәаӡан. Уажәы уи ауада Анзор иалхны иман, ацаԥха иџьыба иҭан, зны-зынла арахь данаақәлоз абра дныҩналан, астол, асқамқәа, амаҭәа зҭакнарҳауаз ашкаф, ақьаадқәа, ашәҟәқәа. Изгылан иара убас асеиф, уи ацаԥхагьы иџьыба иҭан, уи асеиф аҿы еснагь иҭаҵәахны иман еиуеиԥшымыз арыжәтә хкқәа, иара уи уиаҟара дазгагамызт, аха наҟынтәи аиҳабацәа аниҭаауаз ирызцәыригон, ипатууан.
Аполковник Ҭенгиз Бениӡе данымҩаԥигоз Анзор игәеиҭеит иеиҳабы акы дшаргәамҵуаз, иаарласны ацара дшахыццакуаз. Имгәацәа ҳаҭҳаҭо, ихы апашра аԥхӡы иалҵуаз уажәы-уажәы ичабрала ирбо, илахь еиқәҵаны дыҟан. «Исеимҳәо маӡас имоузеи?» – ааигәахәт, аха Анзор ҟазшьас имаӡамызт ауаҩ иҭҵаара, ус маӡак акрыҟазар иара ихаҭа иаҭахны иԥхьаӡозар иҳәааит ҳәа абас дазхәыцуан. Аха Ҭенгиз абри ахаҵарԥыс ихатәы ҷкәынак иеиԥш игәра игон, пату иқәиҵон, игәаҵа маӡак ҭазаргьы ицәырганы ианиеиҳәоз ыҟан.
– Шәцома? – дҵааит Анзор егьи имашьына дҭаларц иҽанеибиҭа.
– Сыццакуеит! – иҳәеит Ҭенгиз.
– Кыр ҟалама?
– Ламыс иҳаблахь ахысрақәа ӷәӷәахеит! – иҳәеит иара. – Ани Алио Чачибаиа уаҩы ҿараҳак иауп,
ижәлазар ҳәа сшәоит. Намуси иҳаблахь сцаны схаҭа иҟалаз еилыскаароуп!
– Иҟаларыз?
– Ахысбыжьқәа ӷәӷәоуп.
– Ааи, саргьы исаҳауеит. Аха аԥсуаа игәаӷьны ижәыларымызт.
– Рыгәрас иугои?
– Аиеи, шьҭа… Саргьы абра сусқәа саарылганы ахыӷәӷәарҭахь сцоит, – иҳәеит Анзор. – Ааи сеибашьцәа иршьыз аԥсуа целофанк дылаҳәаны дыжәжы ҳәа рыдысҵеит. Ани аҳаирплан аҿы иҭадырхаз аԥырҩы уажәыгьы дҳарымҭаӡеит, иҭаацәа ибаҩ иаҳәоит. Ма арҭи уахь иаҳцәыршьызи еиҭнаҳаԥсахлап.
– Уи аус знапы иану Мурман Гонгава дызбар абрахь даасышьҭуеит, – иҳәеит Ҭенгиз. – Иара схаҭагьы ашьыбжьышьҭахь усзыԥшыз.
Уи данца Анзор хыхь дынхалеит. Дышиашаз иҭакыз зыхьчоз аибашьҩы днаидгылан ҿааиҭит:
– Ауаҩы ддәықәҵаны ҳбаандаҩцәа чак, ӡык зҳәаз еиԥш акы рқьышә инықәшәк. Хәбаҟа минуҭ рышьҭахь аӡәаӡәала скабинет ахь иаауԥхьоит. Ани аԥҳәызба ирыцу медеҳәшьоуп, аҵыхәтәанӡа улыԥхьа!..
– Ааи ухаҵкы! – иҳәеит абаандаҩцәа зыхьчоз.
Анзор ԥшьаала иуада ашә ааиртын уахь дныҩналеит.
Ихы иқәжьны данынатәоз иааигәалашәеит аҵыхәтәантәи реиқәшәара шлыҵшәадахаз атәы. Ашықәсқәа цацыԥхьаӡа уи игәаанагарақәа заҵа ҩада ихамларыз, изакәызаалак гәыӷрак лара лҟынтәи ибомызт. Жә-класск дшалгалак ақалақь ахь ацара зҭахыз, уажә дааҳәын абжьаратәи ашкол салгароуп
ҳәа лыгәҭакы лыԥсахт. Анзор уи лашарак изаанагоз џьишьон, аха абраагьы длыҵшәадан. Рҭаацәара иазааигәаз ауаа лниҵеит аҵара-шықәса шынҵәалак еиԥш аԥсҭазаараҿы еиҩызцәаны иҟалар шиҭахыз. Лара мапын илҳәоз. Уи игәы ԥнажәон иаҳагьы. Убри амцхәрас, цас изылуазшәа, Алиаси лареи ақыҭаҟны еиԥш ақалакь аҟынгьы лассы-лассы еиқәшәало ибахьан. Аҵыхәтәаны, аԥышәарақәа ианрылга, ахәылԥазы анрымаз, ииулакгьы ихы лықәиршәеит.
– Бысзыӡырҩы Алиса! – дналагеит иара. – Ашьра зқәу аҵыхәтәантәи иажәа иазыӡырҩуеит!..
– Азамана, сузыӡырҩуеит!..
– Хәышықәса ҵуеит сӷьаҵәы-ӷьаҵәуа сбышьҭоижьҭеи. Аха уаҩыс сбымԥхьаӡеит!
– Исхароузеи сара!..
– Рыцҳашьарак бымаӡами?
– Иҟасҵари?
– Бзиа бызбоит, ибдыруеит, бара быда ԥсҭазаара шсымам. Срыцҳашьа!..
– Исылшом!
– Ибыхьзеи?
– Сара сгәы итҟәахьеит даҽаӡәы. Уи иауп сара сыԥсҭазаара змадоу...
– Уи биҟәаҵ!
– Сара счарҳәаҩым.
– Биҟәаҵ Алиса, уи бара быхиртәалом!
– Уара ухымацара бзиа иубоит. Уареи сареи ҳаимҩалацәам. Умш аабзиахеит!..
– Бмыццакын, сыгәҭакы сырҳәа, бара бзын сара еснагь абзиара сҭахын, аха ибзааигәаз ауаҩы дбызгәамҭеит.
– Дгәасҭахьеит сара исзааигәаӡоу ауаҩы. Уи сара сдоуҳа даҵанакуеит, сыламыс – иламысуп. Уара узусҭада?
– Сара сшәануоуп!..
– Сара саԥсыуоуп! Сара смилаҭ иеиуоу ида ҽаӡәы схы сызидкылом. Иуаҳама?
– Зегь акоуп сара быстәхоит!..
– Уи залшаӡом ахаангьы!..
– Ихаҵаны быҟаз, сара быстәхоит мышкызны. О, Анцәа сиҳәоит, сыда ԥсыхәа бымамкәа бареи сареи ҳаиқәыршәа!..
– Баша упатҟалеиуеит: ауаҩы данаҵахалак ихы дырны дхьаҵроуп!..
Лҿыналхеит дыҭрысны. Аха лмахәар нҭарсны дааникылеит. Алиса ишлымчыз лнапы рҟьаҟьаны Анзор диҿасит. Ариҵәҟьа дақәгәыӷуамызт. Даашаҟьшаҟьеит. Ацкы ҟаиҵарц инапы ааиҵихуан еиԥш наҟ рҩызцәа аџьџьаҳәа еицәажәо иааиуан. Ихьамҭаӡа инапы наиваҳаит. Даақәҵәиааны ишьҭахьҟа игаз амҩаду днаныланы аҩныҟа иҿынеихеит. Ахәылԥаз ахьгьы дымнеиӡеит ауыха. Ауыха моу, уаҳа Царцу агәахьы дцәырҵӡомызт дыԥхашьаны, ихьыз хьымӡӷыс ишьаны.
Мчыбжьык мҵыцкәан уи аурым ҭыԥҳа дааигеит ҳәа аарылаҩит царцуаа.
Ижәҩахыр иаҵагыланы дааҩнаргалеит Алиас. Уи ихаԥыцқәа еихырӷәӷәаны, ихьаа чҳаны дааҭгылеит.
– Егьырҭ шәдәылҵ! – иҳәеит Анзор.
Урҭ анца Анзори Алиаси ааизынхеит.
– Са ишысҳәаз шәныҟәазҭгьы ус ухьӡомызт, – дналагеит Анзор. – Аха шәара аԥсуаа шәхьаҵыр шәҭахӡам. Утәа, утәа, ҳара ҳфашистцәоу џьумшьан, ҳаибашьуеит, аха ауаҩрагьы ҳалоуп.
Алиас ас иаҳап ҳәа дыҟамызт. Анзор ицәажәашьа омашәа ибо днаихәаԥшит. Аха ихы иаҭәашьаны дтәомызт.
– Сгылазааит, уареи сареи ҳаиҩызцәошәа устол сшахатәоу аӡәы ибаргьы духыччап. Хык сӡывасит ҳәа макьаназы сшьамхы сааннакылоит.
– Абраагьы уара упринцип иаургар уҭахуп. Ишуҭаху – угылаз, сара сзы зегь акоуп!
– Сзуҭахыз? – Алиас дҵаауеит.
– Ус иаԥуп ҳәа сшәацәажәоит акәымзар ара иҭаку ҩыџьа рыда исзымдыруа ҳәа уаҩ шәыҟам. Ушьҭаншәа зны ар рпрокурор дшәазҵаауазар акәхап. Аха уаанӡа аиҭныԥсахлара ҟасҵар сҭахуп. Шәара шәганахь иҭахаз ҳаруаа рҭынхацәа ҭаха ҳарҭом. Мурман Гонгава дааираны дыҟоуп. Уи уаҵәы Царцуҟа ддәықәаҳҵоит. Дахьнеиуа цқьа изеицәажәар шәеиҭнаҳаԥсахлоит. Убри азы шәырҿамгылан ҳаруаа реиҳабыра аншәазҵаауа. Хәыҷык агызмалра аашәырԥшы. Уиада аусқәа узыҟаҵом. Ажәакала, шәареи сареи ҳаиӷацәоуп, аха сеиҳабыра ирзымдарӡо сыцхыраара шәысҭарц саҳасабуп. Зҵаара умоума?
– Мап! – иҳәеит Алиас.
– Ушьҭаншәа аҳақьым дааираны дыҟоуп, ушьапы дахәаԥшуеит, – ҿааиҭит Анзор. – Гәырқәакгьы узыҟарҵар сҭахуп.
– Егьоурым, исычҳап. Абаҩ аҿы ахыԥҽыха алагылоуп. Иӷьар – абзиа, имӷьар – ацәгьа!..
– Уца, уца!
Алиас дцыркьыԥо ашә ааиртын дындәылҵит.
Абас аӡәаӡәала дрыԥхьо дышнеиуаз Тариал дааҩналеит.
– Утәа! – иҳәеит Анзор.
– Стәаӡом! – аҭак ааҟаиҵеит Тариал.
– Уҩызцәагьы атәара рҭахымызт, уаргьы урҭ урҿыԥшуама?
– Ус акәзааит!
– Ааи, уара ачаҭлах! – дҟааит Анзор. Агәақьҳәагьы истол иқәгылаз, аҭуџь иалхыз аҭаҭын цыблааха зҭарыԥсоз нкыдиҟьеит. – Уара аччиажә, укнаҳаны усшьуеит, иарбан дгьылу узқәынхо!
– Аԥсны!
– Аԥсны ухаршҭ, аринахыс уи ахьӡ уаҳарц иҟам, иҟоуп иаку Қырҭтәыла, абри еилканы ишәымаз!..
Ԥыҭраамҭак ҭынчран. Тариал изымчҳаит.
– Сусқәа шԥаҟоу, дабаҟоу Қьеҭо?
– Умыццакын, уусқәа зынӡа иманшәалоуп, иаарласны Қеҭо дубараны уҟоуп.
– Лара дабаҟоу?
– Аҩны дыҟоуп. Абрахь зтәан еиламгыло ауаа ҟьашьқәа – асалдафонцәа дааганы дрылаҳҵар уҭахызма?
– Мап, мап, ус шԥасҭаху. Аха дызбандаз ҳәа сыҟоуп.
– Иаарласны лареи уареи шәеиқәҳаршәоит. Уи ар рпрокуратураҿы аус луеит. Арагуашьаа шәус ҭылҵаарцы даараны дыҟоуп.
– Ҵабыргну? – дгәырӷьаҵәа дааҟалеит Тариал.
– Ушгәырӷьаз уҩызцәа идумырбан. Урҭ угәра ргоу?
– Мап! – иҳәеит Тариал. – Ҳзыԥсахыз уара уоуп ҳәа сыршьырц егьаарыгымхеит.
– Уара ҳа ҳзы аус шууа рзымдырыроуп. Ани аҟабардаҷкәын Ҭенгиз дигеит аштаб ахь илихуа сыздыруам. Уи данырымбалак ачарҳәара иара иҟаиҵаз џьыршьоит. Уара уцқьаӡа уаалҵуеит. Амала, иаҳҳәо уқәныҟәала!..
– Амла сакит, ҳхәы ҟашәҵа! – иҳәеит Тариал. – Амла сзычҳаӡом!..
– Адҵа рысҭахьеит, иаарласны афатә шәзааргоит. Иуаҳама?
– Исаҳаит.
– Ашаха ухәда ишахасҵо удыруазааит! – ҩаԥхьа дҟааит Анзор. – Аԥсны ухаршҭ сымҳәеи!..
– Уи ахаангьы изалшаӡом. Нагӡара ақәзааит Аԥсны!
– Ахеилага, дыжәга иҭыԥ ахь, уаҩыбызшәа шԥашәмаҳауеи шәнеибеиԥшны! Сара сгәыԥжәараҵкыс ухы шеиқәурхара уазхәыцлар иаҳа еиӷьуп. Аламысда!...
Абас ҳәаны уи дҩагылан, Тариал имахцәа данкны ддәылиган дицәхасны иҩызцәа ахьҭакыз ашә даадижьылеит.
– Афашистцәа! – нҳәеит Тариал, ихы ҵысҵысуа даахьаҳәын, ихәда адашқәа алыҳәҳәо, деицрашәа ҿааиҭит: – Шәаангыл, анцәа дыҟазар урҭқәа зегьы дааԥшны игәеиҭап, ҳара ҳганахьгьы, аурысцәа ирҳәалоит аиԥш аныҳәа ҟалараны иҟоуп!
Ара иҷаԥшьоз ицаԥхақәа ырхьархьаруа иџьыба иааҭиган ашә ацаԥха анааирт, Тариал данигәҭас, дбырбыруа дышнеиуаз ауада аҭӡамц днадҳалеит.
– Амцхә уҳәацәоит амидараз, уҿҳәара аанӡа усырԥсуазаап! – иҳәеит уи.
Тариал ҿымҭӡакәа ихы-иҿы ҟаԥшьӡа аҭӡамц дахьадҳалаз дааизҟәаҿын ҵаҟа днатәеит. Иҩызцәа иҟалаз рзеилымкааит, егьырҭ рылымкаа ари иааисуа дахьыҩнаргалаз иахырҳәаара рзымдырт. Аха игәра ргомызт аҟнытә аӡәгьы ҿимҭит.
– Сара сакәызшәа шәцәажәон ачарҳәаҩы, уажә ишԥажәбои?! – дҵааит уи. – Бжьынтәы ишәа, знык иԥҟа аҳәоит ажәаԥҟа. Убри шәазхәыцыр акәын ишакәымыз ала шәансыхцәажәоз!..
– Ус акәӡами нас? – дҵааит Алиас.
– Сара сакәу, Мирзаканов иакәу ачарҳәаҩы!.. – ихы ҩышьҭихын акәакәышь ахәда иақәԥсоу
апатҟәырқәа ирҭалаз ашьаҟаԥшь еиԥш, ихы-иҿы уаркалеиуа дааҟалеит. – Дабаҟоу Ҟабардатәи шәеибашьҩы?
– Дабаҟоу? – дҵааит Хьудар.
– Сара шәара сшәазҵаауеит! – иҳәеит уи. – Ақырҭцәа рагент деибга-дызҩыда иус нагӡаны дшааиз еиԥш, дааҳалԥааны уи хадас имаз арезидент диманы дцеит. Сара баша сыфҩы шәыргеит, шәылақәа ҵырҟәаҿы шәысзыԥшуан. Аха, аиаша иахьцалакгьы ахы цәырнамгар залшаӡом. Анцәа сиҳәоит уи лабҿаба шәара шәыла иахьабаз. Ушьҭарнахыс сгәы раҳаҭуп. Аха изхәарҭозеи, сгәы ахәра ианышәҵаз, уажәыгьы ихьааны исыцроуп!.. – Сара уара угәра сызгом уажәыгьы – ҿаалҭит Алиса.
– Мирзаканов уи игәра бызгару?..
– Уи ҳааиԥеиԥшып. Иаарласны даацәырҵыргьы алшоит. Усҟан?.. – Уи шьҭа арахь ицәырҵуа дреиуам. Уи иус нагӡаны дцеит – дцаӡеит!
– Шәымгәамҵын! – ҽааиҭит Алиас. – Ҳҩызцәа еибгазар ҳаиҭнырыԥсахлап, мышкы-ҩымш иаашәычҳа. Знык ҳашьҭахьҟа ҳзыхынҳәыр, нас иҳахьыз анализ азыҟаҳҵап. Уажәы ара ҳаҩнатәаны еибаҳҳәо акгьы ҳнаҭом, макьаназы зымҵәыжәҩа ԥҵәо аԥсаатә ҳаҩызоуп.
Ашә аадыртит ҩаԥхьа. Ицаԥхақәа ырхьархьаруа дара зыхьчоз ихы аацәыҵирҳәҳәан ауада ҭшәаҿы итәаз абаандаҩцәа днарылаԥшын Алиса ихы налықәикит.
– Ҳаҭыр зқәу Анзор Марголиани дбыԥхьоит! – иҳәеит реиҳаб ихьӡ днақәыӷәӷәаны, амчра ду шимаз рдырратәы. Алиса Алиас иахь дынхьаҳәит, аха иара уи лыхьӡ азгәаҭаны аиҳаб иахь лнагара акрызҵазкуаз уск акәны имыԥхьаӡакәа ҵакык аимҭазшәа ааҟаиҵан, ҭынч дахьтәаз ицәа дҭаӡыӡаауа
мчы бааԥсык дааимнадан уи инимырԥшырц иҭахны ԥшьаала ҿааиҭит:
– Азҵаарақәа ибырҭо бацмыҵҟьакәа рҭак ҟаҵала, акы бацәымшәан! – иҳәеит иара. – Бгыл, бзыԥшузеи?!
– Ааи, сгылоит! – аҭак ааҟалҵеит.
– Лымаха-шьаха лцәыхьамҭаны дҩагылеит. Ашә илагылаз ақырҭуа акәац иеҩаӡо цыгәҵас иҿы аӡы ҭыкәкәозшәа, дшеибго гәылшьапҵас дылбааидарашәа далзыԥшуан. Иаԥхьа данылзааигәаха ауп даназхәыц уи Анзор дшылзыԥшыз, ак леиҳәаӡашазҭгьы уи иҿаԥхьа ус еиԥштәи ацәажәарақәа шзалымшоз еилкааны иҽааникылан, аԥҳәызба дшаҭаны амҩа налиҭан, лара дандәылҵ ҩаԥхьа ашә ныдижьлан ацаԥха наиркын, Анзор икабинет ахь инапы наирххеит.
– Апатын Анзор дыбзыԥшуп! – иҳәеит лхаҵкы камыршәуа.
Лгәы хыҭхыҭуа ашә анааирт, лшьаҿа ааихылган уахь дныҩналеит. Анзор иҩнапык ицламҳәа иаҵыргәаны астол дахатәан. Алиса дышгәеиҭаз еиԥш даагыланы аԥсшәа леиҳәеит.
– Аиаша басҳәап, бареи сареи абас ҳаиниара ҟалап ҳәа сақәгәыӷуамызт! – иҳәеит, лнапы лымхуа. – Бара бгәы ишԥаанагоз?
Алиса ҿылымҭӡеит, дгылан деихашәы.
– Бтәа, бтәа, ҳара арымӡаа аҳәатәқәа ҳамоуп! – ҿааиҭит агәахәара иныԥшуа. – Иахеижьҭеи шәҳаргәамҵзар ҟалап.
– Аибашьра – ԥсшьараӡам, сара сахьаауаз закәыз еилыскаахьан амҩа ҳанықәлоз!.. Ҳара ҳакәым, аха шәара шәоуп ҳара иҳаргәамҵыз, сымҩашьозар!..
– Бхәыҷы аахыс бара адуцәа реиԥш иҟәышыз ӡӷабын, уи аҟәышра иахьагьы ибымоуп! – иҳәеит Анзор.
– Иҭабуп сахьеилукааз! – аҭак ааҟалҵеит Алиса.
– Сара исҭахуп еиҩызцәак реиԥш ҳаицәажәар, дналагеит Анзор. – Убри азы сбыҳәоит бтәаразы!
– Мап, мап, сгылазааит!
– Бара быргыланы сара стәаны ус ҳзымеицәажәар ҟалап. Уи аҵкыс бааи абрахь! – иҳәан, аԥенџьр иадгылаз адиуан татахь дҩагыланы инапы ирхеит. – Абра бтәа!
– Мап, мап!
– Алиса! – днақәыӷәӷәашәа ҿааиҭит. – Бареи сареи, аурыс иҳәашьала, аҳәынаԥи ацгәи рыхәмарха аамҭа ҳамаӡам. Ҳаԥхьаҟа аус дуқәа ҳзыԥшуп. Бара уи еилыбкаауаз џьысшьон.
Алиса днеины адиуан днықәтәеит. Лыҩшьапыкгьы аахарҟәаланы иааидылҵеит. Анзор днеины исеиф ашә ааиртын заанаҵ ирхиахьаз аҭубар хыхны асаан ианҵаны, ча ҽыҭқәак наваҵаны, ԥаҭликак азна аҩы-хаа ичаԥаз аҵәца хәыҷқәа наваргыланы стол хәыҷк ааганы лаԥхьа инаиргылан, иаргьы дналыватәеит.
– Мышкы-ҩымш рыла шәеибга-шәызҩыда шәыҩны шәҟалартә иҟасҵоит, – иҳәеит Анзор. – Убри зегьы бара боуп изыбзоуроу! – аԥаҭлика ахы лаирхан аҵәца хәыҷқәа ааирҭәит. – Бара брыцымзар, – даҿын Анзор, – шьҭа бҩызцәа зегьы иааргәыдҵаны иршьхьазаарын!
– Уи шшәылшоз аадыруан ҳара!
– Аҵәгьы мбылуа, акәацгьы ӡуа! – ҿааиҭит Анзор. – Ари аԥсуаа шәажәаԥҟа ауп. Бааи ҵәыцак-ҵәыцак аанаҳкылап, нас, ишырҳәо еиԥш, иаҳа ҳархаҵоит!
– Ара ушҟа иааиуа зегьы учеиџьыка рыдугалома? – дҵааит Алиса.
– Мап! – иаахҵәаны аҭак ҟаиҵеит.
– Нас сара сзыхҟьазеи?
– Бара быӡӷабуп, ҳаиӷацәазаргьы, пату бықәсҵар сҭахуп. Сызлабыҳәо, хәыҷҵас азҵаарақәа сыбымҭалан. Уи зегьы зыҟасҵо заманалаҵәҟьа ибдаруеит. Бааи, иаажәып!
– Сара арыжәтә бзиа избаӡом.
– Абриак ада уаҳа быдызгалаӡом..
– Ҵабыргны?
– Бара бымсит.
Анзор иаҵәца аақәихит. Иаақәылхит Алисагьы.
– Аиааиразы! – иҳәеит иара.
– Аиааиразы! – лҳәеит ларгьы.
Аиашазы, аҩы хааӡа иҟан, Алиса уи шылжәыз еиԥш лшьа-лда ишынҭалаз дааимнадеит. Лхы-лҿы ҟаԥшьӡа иааҟалеит.
– Быԥхамшьан! – иҳәеит Анзор. – Иҟоу акы бнацҳа!
– Мап, мап, исҭахым. Сҩызцәа рылымкаа...
– Урҭгьы уажәыҵәҟьа рхәы ҟаҵаны ирызнаргоит. Адҵа рысҭахьеит! – иҳәеит Анзор.
Алиса ҿаҵак ааҟалҵеит.
– Иҭабуп! – иҳәеит иара.
– Изакәазы?
– Ҿаҵак иадамзаргьы иахьыбфаз азы. Иҵегьы бфозаргьы сазыразуп!..
– Мап, мап, уи сызхоит!.. шьҭа аус ахь ҳаиасып. Исоуҳәарц иуҭахыз?
– Иҿыцу ҳәа акымзарак сызбаҳәаӡом. Ажәытә ҭоурыхқәа бара усгьы бгәы ԥырҵәахьеит.
– Узҿу сзеилкаауам!
– Бгәы иаанамгааит сара сыбзиабара ҿыцәаахьеит ҳәа. Уаха амца ҿаҳәаны ушьҭалар, ашьыжь ихәыҵушьшьаар, аԥырӷқәа шаҳәшаҳәуа рхы ааидукылар, амца агәырқьҳәа иҩагылоит. Убри иаҩызоуп сара сгәы.
– Уара ԥҳәыс дааугахьеит.
– Даазгеит бара мап анысцәыбк сшьа зуп ҳәа. Уи лахь изакәызаалак цәанырра ҳәа егьсымамызт. Аибашьра ианалага сгәаӷ змаз аԥсуаа реибашьцәа неины амш лыларгон. Лареи сареи ушьҭарнахыс акгьы ҳзеилам!
– Саҭамзааит, аха саргьы сахьухәо ҳәа егьыҟам. Уааи, уи аҵкыс, ҽакахьы ииаагап ҳаицәажәара!..
– Ари иеиҳау еицәажәатәыс сара егьсымам. Базхәыц, Алиса, ҽеила: «Ааи» аныбҳәа, абри аибашьра саԥырҵны бсыманы Урыстәылаҟа сцон. Бара боуп аус злоу...
– Уи залшаӡом, – ҿаалҭит лара. – Сара хаҭала укаҭа саҿашәазаргьы, уара суццарц азакәӡам арахь сзааиз. Усҟак слаҟәӡаны сгылазшәа сумԥхьаӡан!
– Аха уи аус бҩызцәагьы баргьы шәеиқәҳархоит!..
– Са сеиқәзырхо аус азы суаажәлар сзынаԥхом.
– Беилыскаауеит. Аха ауаҩы ҩынтә аԥсҭазаара иоуӡом, убригьы еилкаа!
– Иаҭахханы иҟалозар аԥсрагьы саԥырлоит!..
– Дырҩегьых ибҳәац бҳәоит. Сара излазбо ала, бара бҩызцәа еиқәбырхар бҭахӡам!
– Ара уаҳа ԥсыхәа амаӡам. Дара рхаҭақәа уразҵааргьы аҭак урҭоит сара сышиашоу ала. Уаҳа иҟасҵарызеи!..
– Нас бақәшаҳаҭхом сҩызара акәу? Снапқәа ибсыркуа наҟ бнахоит, усома?
– Саҭамзааит, аха урҭ анапқәа исуркуа шьала иҟьашьуп, иумбаӡои?
Анзор дыҭрысны даагылеит. Асеиԥшҵәҟьа дақәгәыӷуамызт. Днеины, инапқәа рыҩбагьы ааргәаҩаны ихы-иҿы хааны астол днахатәеит. Шаҟаамҭа ус дыҟаз ихаҭа игәалашәом, аха нас арҵәааҳәа дыҳәҳәаны астол инапы нықәикшеит аӷьеҩ-аӷьеҩ
ҳәа, дҩаҵҟьангьы Алиса лаԥхьа дааҭгалан, иҩнапык ндәықәҵаны лыжәҩахырқәа нҭарс икын дааирхыџхыџит.
– Дарбану бара аԥхамшьа амш злабго! – иҳәан дналықәҟааит. – Ара бара ибҳәо цаӡом, ара сара соуп амчра змоу, иаасҭаху зегь ҟалоит. Хаала иамур мчыла сара стәы насыгӡоит! Ибдыруоу бара бызусҭоу абыржәы?
Алиса ҿылымҭӡеит.
– Бара ибыхьӡуп атәы. Ибзымдыруазар ибсырдыруеит. Уи иаанаго сара быстәуп ауп. Анкьа зны Царцу бсыдгыланы сӡамҩа анбырҟаԥшьыз аамҭақәа цахьеит. Аибашьра цоит. Уажәазы бара баҵаханы быҟоуп. Сара иаасҭаху быласыгӡоит!..
Уи ишәыз иблуза ааишәихын астол инықәижьит. Афатә зықәгылаз наҟ днахан акәакь аҿы иргылеит. Адиуан ааиҵихын иеиқәа амаҟа ааԥиртлеит. Ажәжәаҳәа уи ишьихын наҟ шьапыла днацәхасны Алиса дааигәыдиҳәҳәалеит. Арҵәаа ааҭлыргеит лара.
– Бызҿу баҟәыҵ! – дналыҵаҳәҳәеит. – Хаала иаҳа ибзеиӷьуп, зегьакоуп быҳәҳәеит ҳәа, акымзарак шалымҵуа бдыруазааит!..
– Мап, мап, мап! – дыҩныҵәааит Алиса.
Анзор инапыӷәӷәақәа рыла хыхь илшәыз лыблуза еҵәа данаха аҳәынҵәрақәа абжак ԥыртланы, абжак ҿжәаны иаалшәиӷәыцәааит. Леилақь злеибаркыз аҳәынҵәра дахеит, аха иҿжәомызт, иҭшәомызт. Лнапқәа рыла лгәыԥҳәқәа хылҩарц лҭахын лара, аха Анзор изнапык ала иааникылаз лнапы ырҵәины лышьҭахьҟа ииаиган, имшә напқәа рыла леилақь данаха аҳәынҵәра ааҿжәан илхыҵәраан ашәаӡа еиԥш изҭаз аҭра ианҭыҵ иҟәашӡа лгәышԥы иқәхәмаруа иҵыс-ҵысуан. Уи даналга дыҭрысны
леиԥка аҳәынҵәра ԥыртлани ҵаҟа данаха мчыла илыхҳәаны данлыгәҭас ихьамҭара даманы адиуан днықәҳаит. Арҵәаа ааҭлыргеит лара.
– Уаҩытәыҩса, дбыхәаӡом! – иҳәеит Анзор.
– Сшьы! Сшьы!.. Сшьы!.. – дҵәаауан лара.
Адиуан аҿы аиқәԥара иаҿын. Алиса ала еиԥш дицҳарц Анзор имариа дашьҭан, аха лааԥсара иаҳа-иаҳа лымч агон, лықәԥара анарха ацәыӡуан, Анзор уи ихы иархәаны иаҳа-иаҳа дазааигәахон игәҭакы. Рҩыџьегьы ахьеибарххоз аԥхӡы ирылҵыз рцәеи-ржьи ҵәырҵәыруа иҟалан, иара деиханы лгәы ҩарханы дшышьҭеиҵалак, аԥсыӡ еиԥш диҵҵәрааны дгыларцы дҩаҵҟьон, аха ҩаԥхьа инапыхьамҭақәа рыла даанкыланы даниршәлак, адиуан днықәҳауан, иаргьы деиханы ихьамҭара лықәыжьны, ианамуӡа лыхәырра далагеит. Алиса дхәаҽын, аԥсыԥ лзымхо даныҟала лыҩнапыкгьы аалываҳаит. Уи ихы иархәаны лқьышә, лӡамҩа, лыхәда аҵҟәашаара дагәӡуа иҽырманшәаланы инапқәа аалыкәиршан, лыхцәеиқәаҵәа ԥытланы илҿаԥсаз днаханы, ҩаԥхьа лқьышә ԥшааны иӡышоз иқьышә нақәижьын ишимчыз дыҭрысит. Алиса Анзор инапқәа днарыханы дҵәааит. Аха лыҵәаабжьы хәаҽын, ари ауада идәылыҩны хара изцомызт. Арахь ахьамҭара илықәҳаз дзаҵыҵуамызт, уи алу еиԥш иҟан, дыгәжәажәон, дӷызуан, дҵәаа-ҵәаауан, лгәынқьыра иаҳа-иаҳа иԥсыҽхон, лымч зынӡа акаԥсара ишаҿыз лыблахаҵ аагьежьын, лыԥсы маҷханы дгәыӷьырц егьаалыгымхеит.
Анзор дылхыҵуамызт, уи иаҳа-иаҳа имч ҭалон, иаҳа-иаҳа лыхаара икуан имҵаршәыз, лаԥхьа-лышьҭахь днарҳә-аарҳәуа лыгәӡра даҿын, лҩыҵра дыҵалон, ибз ахьишьуан лгәыҳәԥы, лымгәацәа
шыҟаз ихы адиҵеит, игәы адиҵеит, ичҳара иаҳагьы ихыҵуан, лҷапан аҟынӡа иқьышә неигеит, иоуразоуроу аҵысра далагеит, асеиԥш ацәеижьы бзиа имбаӡацызт, длыҿхагаахон, аԥырқьҳәа амцабз ижәлоз изыркьаҭомызт, деихеигәон, хыхьынтә ҵаҟа дҭалон, ҵаҟантә ибз лыхьшьуа хыхь дхалон, нас ҩаԥхьа имч еибыҭаны дыҭрыст, дшыҳәҳәоз, дшыҟаауаз, имч маҷханы дналываҳаит.
Заҟа аамҭа ус дыҟаз игәалашәом. Илақәа анхит, Алиса дтәаны лыхцәы лықәжьны аҵәыуара даҿын. Иара днеины дналхагылан лыжьжьара далагеит, астол иқәгылаз аирыӡ иҭаз аӡы лҿаҭәо импахьшьала дирыцқьеит, аха ашәытақәа ҭиеҵәааӡа ана-ара илнын, ашьанақәа реиԥш урҭ лыжәҩахыр, лымгәацәа уҳәа ирықәԥсан.
Анзор аԥша лындо такәаамҭа ус дгылан. Алиса лыхдырра лцәыӡны дыҟан, уажәыгьы илыхьыз лзеилыргомызт, лдунеи ааҳәын, зны-зынлагьы лқьышә лнапы наԥыракны дааԥышәарччон, аԥхашьара захьӡыз лхашҭын лҽыхтны дшыҟаз дҩагылеит. Даанаԥш-ааԥшит.
– Алиас! – лҳәеит лара дааԥышәырччан. – Иахьарнахыс уареи сареи хаҵеи ԥҳәысси ҳаибагеит. Иуаҳауама исҳәо?
– Исаҳауеит! – ҿааиҭит Анзор.
– Ари уара убжьома?
– Ааи!
– Уааи сышҟа, уааи! – лҳәеит лара. – Иҵегьы усҭахуп!
Анзор днеин лаԥхьа даагылеит. Инапы аанылкылан адиуан ахь дихеит.
– Усыцышьҭаларц уҭахӡами?
– Ҳаицышьҭамзи! – ҿааиҭит Анзор. – Уажәазы иазҳархап!..
– Сара усҭахуп!..
– Уаха аҵх, ду ҳара иаҳтәуп.
– Уахынлаӡами?
– Аакьыскьоуп ианша.
– Ибзиоуп, нас, хәлаанӡа сузыԥшуеит. Уара уабацои?
– Сара уск сымоуп, ирласны схынҳәуеит! – ҿааиҭит Анзор. – Бара бҽеилаҳәа, бҟьантазуп, аӡәы бибар ԥхашьароуп!..
– Сызбарыда?
– Ачара маҭәа бзаасхәеит, ибышәҵа ибҭахызар!
– Иабаҟоу? – дгәырӷьаҵәа дааҟалеит Алиса.
Анзор гәаныла игәы дҭацәажәон. «Деилагеит. Лыхшыҩ аҭыԥ аҿы изышьақәгылом. Наҟ ирласны сылԥырҵроуп.»
Уи днеины ашкаф ашә ааиртит. Лара дымҵаирсырц аниҭахыз илзиӡаххьан ачара аҵкы шкәакәа. Уи дахьцалакгьы исахҭан чамадан иҭаҵаны иман. Абри лышәҵаны лчараҿы аҭацаагарашәа ҳәо аҩны данбахаргалои ҳәа дазхәыцуан. Уажәы уи аацәырганы лаԥхьа инықәиҵеит.
– Иҭабуп Алиас! – лҳәеит лара. Цаҟатәи лцәамаҭәа еиҟәжәжәа ишьҭаз лышәхалырԥан ачара-ҵкы налшәылҵеит.
– Аҳы, ицәырыжәга аҭацаагарашәа! – днеины Анзор ихәда днахьынҳалеит. – Ицәырыжәга ашәа, шәабаҟоу ахьырԥар?
– Уажәыҵәҟьа! – иҳәан Анзор днеины истол днахатәеит. Абраагьы заанаҵ ирхианы имаз амагнитафон акнопка днақәыӷәӷәеит. Абар Алиас ибжьы, иара иакәын «Аҭацаагарашәа» ахапа цәырызгоз. «О, ҳо-ҳо-ррераа, о, ҳо-ҳоу!» – абжьы шхәыҵҟьаз еиԥш егьырҭ иаадырӷызит. Ашәа ахьырҳәоз аилкаара уадаҩын, ашамҭазы абжьы шгоз еиԥш харантә
иуаҳауазшәа иҟан, иааигәаӡаны џьара иҭыҩуан, аха уи еилкаашьа узаҭомызт. Алиса ари ашәабжьы лгәы ишықәҩыз еиԥш даршанхан, цқьа илзеилмыргоз гәалашәарак ахь дашьҭын, сахьақәак лҿаԥхьа иаацәырҟьа-цәырсит.
Царцу еиҿкааз ахаԥшьгаратә ансамбль «Кәыдырҭа» ахьӡ-аԥша шьҭыҵуан. Арахь атәылаҿы аҭагылазаашьа иаҳа-иаҳа аибарххара иаҿын. Амитингқәеи аилаҩынтрақәеи рҳәаа иахысны абар шьҭа егьагӡамызт ажәлар рычҳара хыҵны ақәԥарахь еихарцны. Ақырҭцәа ажәылара ргәы иҭакны есҽны иҿыцыз акака аԥшьыргон, аха аҿарԥа рзыԥшаауамызт. Уеизгьи уаҩы ибаратәы иҟан аԥсуааи дареи дук хара имгакәа еилалараны ишыҟаз. Царцутәи Акультура Ахан адиректор Артур Аԥсанбеи асахьаркыратә напхгаҩы Нар Абаҭбеи рхы ааиларкит.
– Ашәа ҿыцқәа аԥҵатәуп! – иҳәеит Артур иҩыза илакҭа дынҭаԥшын.
– Изаку ашәақәозеи? – егьи дҵааит.
– Аполитикатә ашәақәа, – иҳәеит Артур.
– Иахьатәи ҳаамҭа иақәшәо ами узҿу? – дҵааит Нар.
– Ааи.
– Ажәақәа ҩны иумоума?
– Ааи! – иҳәан иаԥхьа инықәиҵеит жәеинраалақәак. – Уаха аҩны уаннеилак улаԥш рыхга.
Адырҩаҽны арепетициа рыман. Нар Абаҭба ииԥшааз амелодиа раԥхьаӡа акәны Ахан иаадәылҩит.
Ахрақәа ушьҭыбжь рыгәныҩуеит,
Урылҵәраан уахьлеиуа уԥры.
Угәрымуеит, угәрымуеит, угәрымуеит
Аԥсуа иӡиас Кәыдры.
Ахор ирҳәоз ажәақәа Нар иазиԥшааит:
Кәыдры, Кәыдры!
Уалсны уахьлеиуа Аԥсны,
Аԥсуаа рыдгьыл иахызбааз
Амшын ахь ирбры!..
Шықәсык ашьҭахь царцуаа иддырбеит, иддырҳаит рашәа ҿыцқәа. Ажәлар иргәаԥханы ирыдыркылеит. Аполитика анаҩсангьы азыӡырҩцәа ирыдыргалеит абзиабара иазкыз ашәақәа, аԥсреи абзареи, нас агәаҟреи ириааины ашәақәа ирныԥшит агәышьҭыхра, ацәгьеи абзиеи рышьхәа еивҵоуп, аха абзиа анарха ишамоу еиԥш уи аԥсҭазаарахь иухо иҟан, уи иацын анасыԥ, аҿиара. Убри азоуп рашәақәа рынҵәамҭаҿы изаларгалаз «Аҭацаагарашәа». Абарҭ ашәақәа рыуаажәлар ианыргәаԥха аԥсуа телехәаԥшраҿы ицәырҵырц рыӡбеит. Абри аусхк анагӡараҿы аколнхара «Царцу» анаԥхықәҵара аԥара иазоунашьҭыз ала ақәҵара азышьҭырхит. Убри иазкны аԥсуа телехәаԥшра адирекциеи рколнхара «Царцу» анапхгареи аиқәшаҳаҭра рыбжьарҵеит, уаҟа иазгәарҭеит сааҭбжак ансамбль «Кәыдарҭа» рықәгылараҿ рашәақәа ранҵаразы х-нызқь мааҭ аԥара шазыршәо ала.
Аҭыхрақәа мызкы инарықәгәыӷуа ицон Кәыдырҭа акәша-мыкәшеи Царцу аҭыԥ хазынақәеи, Ахәынаа аҭыԥқәеи рҿы. Аҵыхәтәаны иҭыхтәны ирзынхеит «Аҭацаагарашәа». Уи асценари шыҟаз усакәын: гәыԥҩык аҽыуаа аҭаца дрыманы Ахәынаа илбаауеит, Кәыдры абаа инҭыс-ааҭысуеит, Кәыдры аӡиаси
уи аахақәеи рсахьа ақәыԥшылара шубо, ашәа ахапа аацәыригоит Алиас Нануа. Аҭоурых ҭыԥқәеи аҭыԥ ԥшӡарақәеи ирылсны аҽыуаа нҭалоит ачара зуа имӡырха.
Абра убасҟан аимак цәырҵит. Дызусҭадаз аҭаца, уи лроль аӡәыр инаигӡоу, ачара зураны иҟаз рчара иақәыршәаны аҭыхрақәа анатураҟынтәи иҟаҵатәызу. Артур Аԥсанба анатура дақәшаҳаҭымхеит, ансамбль иалаз акәашаҩ Алиса Баалоу-ԥҳа лыхьӡ рҳәеит. Алиас гәаныла дгәырӷьеит, асеиԥш аҭагылазаашьа ааҳәып ҳәа дақәгәыӷуамызт. Ажәакала, Алиса лыхьӡ анырҳәа аҭаца лыҵкы аԥшаара ианашьҭала, уи змаз Анзор Марголиани ансамбль иалаз иҩызак ила уи амаҭәа ааганы Алиса ианылшәырҵа, лцәа инадшәало илзыбзиахеит. Иџьоушьаратә, аҭаца дахьнаргоз аҭыԥс иалырхыз Алиас иҩны акәын. Аҵыхәтәантәи аҭыхрақәа рышьҭахь, аџьабаа рзызбаз ателехәаԥшра аусзуҩцәа, абра ачеиџьыка рзыҟарҵараны иҟан.
Аҭаца дрыманы ашҭа иаақәлеит. Агьежь ааҟарҵан, зны ааԥынраказ ачара зуаз иашҭаҿы агәырӷьара шыҟаз еиԥш ишәаҳәеит, икәашеит, нас аҭаца дрыманы хыхь инхалеит.
– Дад, Алиса, иахьарнахыс абри аҩнаҭа бахыԥхьаӡалоуп, Алиас иҩызара баԥсахааит! ҳәа, даахыхәмаршәа алаф иҳәазаап хаҵак. Алиса уи лгәы ишахәазгьы дацәыԥхашьан, лыҵкы дҩахашәа ааҟалҵан, зегь гачамкны ишлыхәаԥшуаз дыҩуа ашҭа дныҭҟьаны лҿыналхеит. Ари ахҭыс царцуаа иахьанӡагьы иргәалашәон. Абри ачара ҵкоуп Анзор ицәырганы Алиса илшәиҵаз уажәы. Царцуаа рхор инанагӡоз ашәақәа анҭарҩы ашьҭахь Анзор «Аҭацаагарашәа» хиҩаалан иахьанӡагьы иман. Уи ашәа Алиса данигәалашәоз иаирҳәон. Аибашьраҿы иеиӷацәаз уажә ианеиқәшәа, Анзор уиала ишьа
иурашәа раԥхьаӡа ирҭеислымыз аԥшыхәҩцәа уи ашәа дирҳаит, уиашьҭахь аԥҳәызба лцәа ԥҽны аԥсуаа рхаҭара лаирҟәӡарц игәҭакы анагӡара даҿын.
Ашә анааирт, Алиса лчара ҵкы шылшәыз акоридор даныбжьала иааџьеишьеит абаандаҩцәа зыхьчоз ақырҭуа еибашьҩы. Уи заманалаҵәҟьа идыруан Анзор аԥҳәызба гыгшәыгҵас дшылԥылаз, аха уажәы иҟаиҵоз змааназ ҳәа акгьы изеилкааӡомызт.
Анзор арахь дгыланы дыԥшуан Алиса арԥарацәа ахьҭакыз дыҩналаанӡа. Уи лшьапы ааихганы наҟ даныҩнашыла ашә ныдҳалеит. Нахьхьи хаа-хаа ихәыҵҟьоз ашәагьы аԥсы ахыҵызшәа агәеисра ааиқәтәеит. Ари збаз арԥарацәа, игаӡазма, иҟалаз еилыркааит. Иԥсны, аҟыт бжьы рыхәлымшәо, рыхқәа рыкәаҽ иштәаз анылба лыбжьы ааҭылцеит.
– Ишәыхьзеи абаақәа, иахьа анасыԥ саԥылеит, шәылахь ааиҵыхны шәаасыхәаԥшыр зышәҭахымзеи, Алиас, улахь еиҵых, шәгыл арԥарацәа, ицәырыжәга сыԥсы зыҿҳәараз «Аҭацаагарашәа».
Арԥарацәа акгьы ҟамлазшәа иҩагылан инеихәаԥш-ааихәаԥшит. «О, ҳо-ҳо-рера, о, ҳо-ҳоу!» – Алиас имч ааибыҭаны иаацәыригеит. Егьырҭ иаадырӷызит. Ашәа анасыԥи аҿиареи ишазкызгьы уи гәынқьуан, хәыҷы-хәыҷла ишьҭыҵуан, агәкаҳара ӷәӷәа шаҵазгьы, анҵәамҭахь инеицыԥхьаӡа агәра унаргон аԥсҭазаара иаиааиуа уаҩ дшыҟамыз. Аха ус шакәызгьы ашәа ҳәаны ианалга зегьы игәарҭеит Алиас иӡӷы иадланы ишнеиуаз илаӷырӡқәа...
Ахәынаа аштаб аҿы ирдыруан ԥшыхура идәықәрҵаз арԥарацәа аӷа икаҭа ишҭашәаз. Иааҟәымҵӡакәа ахысбыжьқәа уахьынтәи иааҩуаз, насгьы рациала изыхьӡаны иҟарҵаз адырраҭара агәра днаргеит хиыр шыҟамыз. Аруаа ракәым, аҭынчуаагьы ақыҭа азыбжаҩык иалымҵыцкәа рыхшара ирхылаԥшуа зҽынаскьашәа игылақәазгьы лымҳаҭасла жәабжьқәак раҳазар акәхап, ршьапы иқәгылеит, зегьы еилыркаарц рҭахын ԥшыхәра ицаз рлахьынҵа. Нар Абаҭбеи Артур Аԥсанбеи гәыԥҩык агәыԥцәа рхадацәа иаарыԥхьан аҵхыбжьон аилацәажәара мҩаԥыргеит.
Артур еизаз днарылаԥшын ҿааиҭит:
– Аҭагылазаашьа ҽеиӡам, – иҳәеит уи. – Ҳарԥарацәа рнеира иазыԥшызшәа рымҩақәа кны икылатәан ақырҭцәа. Ахысрақәа иҟоу агәра ҳдыргоит зхыԥхьаӡара рацәаз ар кылатәаны ишырзыԥшыз. Иаарласны ацхыраара рыҭатәуп!
– Ажәылара ҟаҵатәума?
– Ҳара ҳхала ажәылара ҟаҳҵар ҳлыҵшәадахоит, – иҳәеит Артур. – Аибашьра цоижьҭеи иҵуа жәдыруеит, акырџьара ҳхала ажәыларақәа мҩаԥаагахьеит. Раԥхьатәи аидыслараҿы аԥыжәара ҳара иаанаҳкылоит, ҳнапаҿы иаагоит акрызҵазкуа ахыӷәӷәарҭақәа, аха нас дара анеигәныҩлалак, зыԥсы шьаны резерв ҳасабла ар ирымоуи, ҽа ганк аҿы ирызтәоу ари анҳажәырҵалак ҳамхьаҵыр ада ԥсыхәа ҳмоуа ҳҟалоит. Абри аан имаҷҩымкәа дара рыҟнеиԥш ҳара ҳҟынгьы аԥхасҭа иҳауа маҷӡам.
– Аха ижәылатәуп, еиқәырхатәуп ҳарԥарацәа! – ирымчны ҽааиҭит еибашьҩык.
– Мрагыларахьтәи афронт адҵаҟаҵаҩы адырра исҭеит. Ажәылара аҭахым ҳәа сеиҳәеит. Ацхыраара ҟазҵаша ҩажәаҩык аруаа сааҭбжак ала амҩа ҳақәлоит. Сара избоит аӡәгьы шәхы шәшамеигӡо, аха уажәазы ҳжәыланы зегь ҳаздәықәлом.
– Ҩажәаҩык ирылшарызеи, иҭахоит ҳарԥарацәа!..
– Са сыҷкәынгьы дрылоуп уа, аха уаҳа ԥсыхәа амамзар акәхап. Ақырҭцәа зхыԥхьаӡара рацәаҩыз реибашьцәа ари аганахь иқәрыжьит. Урҭгьы гаӡам, еилиркаауеит ҳҩызцәа ацхыраара рыҭаразы ҳжәылара шалшо, убри аҟынтә иҵегьы ацхырааҩцәа рзаарышьҭуеит. Иага ус акәзаргьы ҳара ҳар реиҳабырагьы акы иазхәыцуеит, акы иазыԥшуп. Адырраҭара зласоухьоу ала мчыбжьык-ҩымчыбжьа рыҩнуҵҟала имҩаԥгахоит зымҽхак ҭбаау ажәылара.
– Иҟалаша аныҟалалак...
– Аибашьра иамоуп иара аԥҟарақәа, уи ҳара иаҳзыԥсахуам! – иҳәеит Артур.
– Шәара шәеизаанӡа ара ԥыҭҩык ҳхы ааидкыланы ари азҵаара ҳалацәажәеит, – даацәажәеит Нар Абаҭба. – Артур ишиҳәаз ауп, уаҳа ԥсыхәа ыҟаӡам. Даҽа сааҭбжак рыҩнуҵҟала иара хадас дшәыманы амҩа шәықәлоит. Егьырҭ иаанхаз ар зегьы ршьапы иқәгылахьеит. Ианаҭаху аамҭазы адырра шҳашәҭалак ҵаҟа ҳалбааны ҳаҽшәымаадоит. Шәымҩа хирхааит!
Арԥарацәа аҵх агәазы амҩа иқәлеит. Уажәы Кәыдры ахықәала иахыкәшаны имцакәа Царцу агәаҿынтә Ламыс иҳаблахь игоу амҩаду ҩеижәихәбаҟа шьаҿа иацәыхараны, бнала аҩадахьтәи аган рҽаҭаны рҿынархеит. Урҭ ирдыруан ақырҭуа еибашьцәа абна еиҟәызшоз аладахьтәи аганахьала рацәак рыбжьамҵакәа хҩык-ԥшьҩык зхыԥхьаӡара наӡоз рыруаа ахыӷәӷәарҭа хәыҷқәа ҟаҵаны ишкылатәаз. Уажәы уахь амҩа иқәлаз Ламыс иҳаблахь иагәылаланы анаскьара ргәы иҭаӡамызт, ус ҟарҵар икылатәаны иԥшыз аибашьцәа ирылашәар ҽеи шахылымҿиаауаз рдыруан аҟнытә, ацәылашара рыхьӡаанӡа еицыз аԥсуаа амҩақәа ахьеидыҵуаз ианнеилак, Ламыс иҳаблахь имҩахымҵкәа иаахаҵәины Кәыдырҭаҟа узгоз амҩаду аҿықәан ԥыҭк нарыбжьаны, ҩыџьа-ҩыџьа, ма хҩы-хҩы рҭыԥқәа ныркылар рҭахын. Ҳарԥарацәа шьҭахьҟа изыгьежьуа иҟалар, Ламыс иҳабла изалҵыр бнала ишаақәаз ари амҩаду еихырҵәар акәхон. Ақырҭцәагьы урҭ ирзыԥшны абри аҭыԥ акәша-мыкәша икылатәар рылшон.
Иахьнеишаз ианнеи Артур дызцыз агәыԥ аанкылан хәыҭ-хәыҭла иҩызцәа днарацәажәеит:
– Амҩаду ҳазааигәаны ҳгылоуп. Кәыдырҭаҟа узго амҩаду ауп сызҿу. Шамахамзар, ара еицу ари аҭыԥқәа ззымдыруа ҳәа уаҩ шәыҟам. Ҩыџьа-ҩыџьала шәҽышәша, жәохә-жәохә шьаҿа шәыбжьаҵаны амҩа аҿықә аанышәкыл. Уажәыҵәҟьа ашара иалагоит, шәгәышәҽаныз, шьҭыбжьык шәаҳар цқьа еилышәкаа иҟоу, ахысра шәахымыццакын, ақырҭуа даҳшьуеит шышәҳәо, ҳара ҳтәқәа цәырҵыр алшоит. Еилышәкаама?
– Еилаҳкааит!
– Ус акәзар, досу шәҭыԥқәа рахь!..
Асааҭ хәба рыбжазы уаԥхьа игылоу деилукаартә иҟалахьан. Аха абнара ахьахатәаз макьаназы ихәыҵлашьцаан. Аҵарақәа ҿааихак рымаӡамызт, ишәаҳәон. Ашара адәы ишаақәлаз еиԥш, амҩа нырцә шьҭыбжьқәак ааҩуа иалагеит. Ақырҭцәа ари аган ахь дара рыда уаҩ дыҟоуп ҳәа иҟамызт. Аԥсуаа ааины итәахьеит ҳәа роуҳәаргьы агәра ргарц рҭахӡамызт. Рыҟазшьала, абри аус аҿгьы атәамбара рылан.
– Аԥсуаау?.. Иабаҟоу аԥсуаа, иабатәи аԥсыуаау шәызлацәажәо!.. – хамаԥагьак ибжьы гәоу-гәоу иааҭицеит.
– Угәаныла иабацарыз аԥсуаа? – дҵааит аӡәы.
– Урҭ ахәахьы ихаланы рҭыҩрақәа ирҭатәаны иааԥшуеит!..
– Ус угәы изаанагозеи?
– Сгәы изаанаго умбои, усҟак иӷәӷәақәандаз, шьҭа ҳақәырцахьазаарын!.. Ртәарҭа акәаш анкылала ашьхарахь ихалт!..
Аччара иалагеит. Рыбжьы еиҵыхны.
Артур адырра ирҭеит иҟаҳҵарызеи ҳәа. Макьана ахысра аҭахӡам ҳәа рзицҳаит. Иԥшын ус. Аха ҽеила ианша рҵут бжьы мгаӡо рҽааныркылеит. Иныҵаба ицазшәа рцәажәашьҭыбжьқәа ааиқәтәеит. Иубартә иҟан акы иацәшәаны рцәа ишҭалаз.
– Измаанозеи? – Артур изҵааит.
– Акы рбеит. Иҟалап ҳаҷкәынцәа бнала иааиуазар. Агәҽанызаара аҭахуп!..
Ишыԥшыз уажәраанӡа еицәажәақәоз ԥыҭк абна иагәылаланы ахысра иалагеит. Ицәҳауа, иан лхәы ирҭон аӡәы. Наҟ ала дхысын аҭак ҟаиҵеит егьи. Еишьҭаргыланы ахызаҵәқәа азаақь ҳәа иҩлабгон абнарахь. Егьирахь ала ахысра анцоз арахьынтәи аҭак ҟарҵомызт. Уахь ианааиқәтәалак, арахь иалагон.
Артур иазҵааит:
– Иҟаҳҵарызеи?
– Рхыԥхьаӡара сыздаруам, аха наҟ игылоу ҳара ҳтәқәа роуп. Ахысра ҳалагар иашам. Ҳаарԥеиԥшып. Уаанӡа жәаҩык ҳашьҭахьҟала шәцаны Ламыс иҳаблахь шәызго абнахь шәзиасыр, амҩа аҿықәан хԥа-ԥшьба ҭӡы иҟоу анхарҭақәа еимданы ҩнык аҿы шәҭыԥ аанышәкыл. Машьынак ашьҭыбжь гоит, шәзахьӡар бзиоуп, шәзахьымӡар ианыгьежьуа уи аҭыԥ иқәшәҵап! Ҳара инхаз амҩа еихҵәаны арҭ ҳрышьҭалоит.
Инеиԥырҵит. Нахьхьи абна агәахьы ахысра аҽарҿыцит. Наҟ Кәыдырҭа аганахьгьы еиларҵеит. Инақәырццакны ладеи ҩадеи абнара адыд-мацәыс хәыҵҟьозшәа итҟәацуан агранат идыршәуаз ахы
хьамҭақәа. Аԥсуааи акырҭцәеи рҽеҩшаны гәыԥ-гәыԥ иахьтәаз еилурго иҟамызт.
Артур иҩызцәа амҩа еихҵәаны гәыԥҩык наҟ ииасит. Уажәраанӡа ара зыбжьы раҳауаз ари аҭыԥқәа нрыжьхьан. Даргьы рҽеиҵыхны ахьаца ашьапқәа рыҽрывакуа анаскьара иаҿын. Аха ргәырҽанӡамкәа акырцх анауа еиԥш, ахқәа рылаԥсо ианалага рыҽкарыԥсеит. Шәкы-ҩышәҟа метра набжьаны акаамеҭ хәыҵҟьон абна. Уахь игоз ахысбыжьқәа ирыцымлозар ирыгхомызт. Уи анбеиқәтәои ҳәа ишыԥшыз аладантәи абна рҽаҭан аԥсуаа ахьтәаз шыҟаз даҽа гәыԥк ааиуан. Артур ргәырҽаниҵеит иҩызцәа ақырҭцәа ааигәахаанӡа ахысра шаҭахымыз. Ҩажәаҟа метра ианырзааигәаха ахысра иалагеит. Егьырҭгьы рыҽкарыԥсан аҵла ашьапқәа рҿы рҽырҵәахит. Аилачыраҿ иааԥшуаз аџь ашьапаҿы иԥжәеит аԥсуаа идыршәыз ахы хьамҭа. Ахысбыжьқәа ирылыҩуан ацәҳабыжьқәагьы. Акраамҭа наҟ-ааҟ еиҿахысуан, аха ақырҭцәа аԥыжәара анырмоу Кәыдырҭа аган ахь ихьаҵит. Аԥсуаагьы рышьҭалеит, аха шьаҿацыԥхьаӡа ахәажә еилачырақәа ахьамаз ианалала рҽааныркылеит: ақырҭцәа цәыҵатәазар алшон. Урҭ рышьҭамҭа дырӡит. Зыбжьы гоз ахысрақәагьы ааиқәтәеит.
Артур игәы, иманы хәыҷык аҩада рҽарҭеит. Дук хара инаӡаанӡа агәыԥ иалаз арԥыск ҿааиҭит:
– Шәыԥшы арахь!..
Ахьаца еимҿаԥақәеи аџьқәеи рымҵан гәыԥҩык ауаа шьны ишьҭан. Инархагылеит. Ихәда ырнааны аџь агәаҩа ихы адҵаны диан Џьон Нарҭба. Егьырҭ насҭхашәа еиважьын. Ахьаца еимҿаԥаҿы икыдгылан автомат. Џьон иавтомат иганаҿы ишьҭан, атапанча иарӷьарахь ала абӷьыжәра илажьын.
– Имч андмырха ихала иҽишьит! – иҳәеит Артур.
– Ақырҭцәа кьыс рымаӡам, изшьыда?
Аԥаҭлика ауатка зҭаз рылаԥш ақәшәеит. Џьон инеицәыхараны икажьын уи.
– Аҳәынаԥшьыга иџьыба иҭан еснагь, арыжәтә џьара имԥыхьашәан ахәшә аҭаны ирзынижьит. Абар акәац чаԥагьы ахҩа ахыхны иахьышьҭоу!
Амашьына ааигәаӡаны иаанҿасит. Инақәырццакны Артур игәыԥ иатәыз ҷкәынак ибжьы геит:
– Ақырҭцәа ҳакәшара иаҿуп!..
Харантәи идыршәыз ахы аԥсуаа ракәыз џьшьа, мраҭашәарахь ала иааиуаз ақырҭцәа ирылаԥжәеит. Иаразнак рыҟаабыжьқәа игаз агәра унаргартә иҟан гәыԥҩык арахь иааиуаз ршьапы ишықәҟьаз. Иаанхазгьы шәаны аԥсуаа жәыланы иааиуеит ҳәа ршьамхы рҽадыргеит. Уи рхы иархәаны Артур иҩызцәеи иареи хьаҵны ладаҟа иҭрысит. Жәпаҩык ақырҭцәа аҟәҟәаҳәа ихысуа арахь ааира иаҿын. Аԥсуаа хара изымцакәа ахәажәра аҿаԥхьа игылаз хьаца дук аҿы рҽыԥхьаркит.
– Дабаҟоу ишәшьыз аԥсуа? – дҵааит ақырҭуа.
Ҿыц машьынала иааргаз агәыԥ ԥызара шеиҭоз аҟара удырратәы иҟан.
– Аа, аҵла дахьаважьу! – иҳәеит егьи.
– Арҭ? – егьырҭ аԥсцәа днарзыԥшит.
– Арҭ сҩызцәа роуп. Ауатка ахәшә алаҵаны игылазаарын ихтны. Ҳиааира иақәныҳәаны ҿамҩак-ҿамҩак ахьыржәыз уи акәхеит…
– Уара?
– Сара сҿы иааӡаанӡа абри аԥаҵа зҿоу Вахо ихьӡуп, дгәыҳәны дыҟан, сыхәҭаагьы иамхажәит.
– Аԥсуа чичиа маанала дышәиааит. Егьырҭ наганы амашьына иақәшәҵа, ари аԥсуа ишьапқәа шахала
иҿаҳәаны, амашьына дацрашәҳәоит. Дықәырҳәазо нахьхьи аиланхарҭаҟынӡа днажәг!.. Ирлас!..
Аԥсуаа ахысра ҟамҵакәа иааицәажәан аладахьы рҩызцәа тәоуп ҳәа иахьеибырҳәаз шыҟаз иҩт. Арҭ рус иалганы иахыкәшаны уахь инаӡаанӡа, дара бнала иааихҵәаны Ламыс иҳабла раԥхьатәи аиланхарҭаҿ икылсит. Рҩызцәеи дареи анеиниа иҟаз рарҳәеит.
Дук мырҵыкәа амашьына азна ар ақәтәаны ишааиуаз, архәара иаавҵны арахь ианааскьа, «ЗИС» шаҭаны автомат мца анрыларҵа, ақырҭцәа абна драазшәа инеилаҳаит. Уи азмырхакәа аҟәҟәаҳәа ишхысуаз амашьына инакәшан иаангылт. Зыԥсы ҭазгьы ҟалақәеит, урҭгьы рҳәынҷеит рхада дналаҵаны.
Артур уи днаидгылан ус иҳәеит:
– Шәыуаажәлар инхазгьы уаргьы шәыԥсы еиқәҳархоит. Ҳара иаадыруеит шәеибашьцәа ҳамҩаҿы иштәоу. Адырра руҭоит хысрада ҳамҩа аадыртразы.
– Ки батоно, ус иҟалоит! – иҳәеит уи.
Ашьҭахь Артур рациала адырра ҟаиҵеит:
– «Ахьча-Манча», «Ахьча-Манча!» – дналагеит. – Сыбжьы уаҳауазар исықәҿыҭ!..
– «Манча-ахьча», «Манча-ахьча!» – убжьы саҳауеит. Исықәҿыҭ!..
– «Ахьча-Манча», «Ахьча-Манча!» Иаарласны асасцәа неираны иҟоуп, астол шәырхиа!..
– Иҭабуп «Манча-ахьча», «Манча-ахьча!», «Манча-ахьча». Астол ҳархиахьеит, акәац ҭаҳххьеит, абысҭа акныхра ҳаҿуп!..
Амашьына нқәдырҵәиааит. Ақырҭцәа зыԥсы ҭаз ԥшьҩык равтоматқәа еиҵыхны, апатронаҭрақәа ҭарцәны хыхь аханы инақәгылеит. Аԥсцәа хазы ишьҭарҵан, егьырҭ ааҩык урҭ инарыватәан рабџьарқәа ишнаҵхара ирмазеины иркын. Арныҟәаҩ
даԥсыуан, аха уи дшаԥсыуаз илахь ианымызт, иԥаҵеиқәаҵәа иҿарчны даԥсыуазу дақырҭуазу узеилкаауамызт. Даанкыланы иацәажәаргьы урҭ рыбызшәа аҷҷаҳәа иҳәон. Дхәыҷы аахыс Ахалбина индырхаз ақырҭцәа дыргәылан, Доу ақыҭа датәын. Доу ақыҭа инхо зегьы ақырҭцәа рыбызшәа ззымдыруа дмаҷуп. Аха аибашьра аныҟала хәыҷы-хәыҷла доуаа гҿацало такәы инаскьарцеит, аҵыхәтәаны урҭ рқыҭа хлаԥшра арҭо иалагеит ампыҵахалаҩцәа. Аибашьра зылшоз рӷьырак Царцу еиҿыркааз абаталион ҟалеит. Урҭ рхыԥхьаӡараҿ ҩышәҩык аибашьцәа зыҟамыз!..
Уажә уи амҩан дааныркыларгьы бжьыла гәҩарақәак ҟарымҵозар, хаҿсахьала иудыруаз ҳәа уаҩ дыҟамызт: рԥаҵақәеи ржакьақәеи иоурышьҭыз рхы-рҿы аҽаԥсахит, иара рыбжьгьы агәамҵра бжьы иазааигәан, иаӷьын, иҿаасҭан.
Амҩан ихадараз ақырҭцәа рхыӷәӷәарҭа агаз мҩа ԥыҭк иазааигәан, амҩаду ахьеидыҵуаз – ламыс иҳаблеи Кәыдырхықәи рҽахьеиҩыршоз уахьнаҩсуаз аҿаԥхьаҵәҟьа инхоз Леуарсан Ацанба икәша-мыкәша акәын. Шьапыла иҟазҭгьы, бнала мацара ацарҭақәа аман, аха арсҟаҩык аԥсцәеи атҟәацәеи уи аганахьала иузгомызт, иуадаҩын. Арԥарацәа убас ишыҟазгьы иргәаӷьит ицәгьаз амҩала ибыжьҟьарц.
Ҩ-ҳаблак рҽахьеиҟәыршоз амашььша анаавшәа нахыс ахыӷәӷәарҭаҿ итәақәаз ҩыџьа-хҩы анышә иааҵыҵызшәа раԥхьа иааҭгылт.
– Арахь шәабацои? – иҵаит дара.
Ақырҭцәа ибзианы дырдыруан Алио Чачибаиа ихаҭыԥуаҩ. Уи амашьына ихы нҭирҳәҳәан ақырҭцәа салам риҭеит.
– Иҟалаз шәмаҳаӡаци? – иҳәеит уи.
– Иҟалеи?
– Хьӡи-ԥшеи змоу ҳаруаа ламыс иҳаблаҿ иахьа ицоз аибашьраҿы аиааира ду аадырԥшит. Аԥсуаа ҟәаҟәаса ишьҭарҵеит. Абри аан дҭахеит апатын Чачибаиа.
– «Ҟоҳ! – иаарцәымыӷхеит изаҳаз. – Аха арахь мҩа ыҟаӡамеи?!
– Иаанхаз аԥсуаа наҟ инаскьеит. Царцуи Арагәашьеи ирыбжьгоу амҩадуала царцу агәахьы ааскьара иаҿуп апатын Анзор Марголиани иеибашьцәа. Абри амҩала сиԥыло адҵа сырҭеит. Сышьҭахьҟа иааиуеит сара сбаталион. Шәара макьана шәҭыԥ шәахымсын. Ушьҭан аиҭакра ҟалар адырра шәаҳҭоит.
– Ухаҵкы ҳцааит, ажәабжь бзиа ҳзааугеит! – апҟаҩ-апҟаҩ ҳәа ажәҩан ахь ахы рханы дхысит уи аибашьҩы.
Амашьына ԥхьаҟа инаҭрыст.
Убри аамҭаз Чачибаиа ихаҭыԥуаҩы дзацәажәоз ишҟа днеит урҭ ирзыӡырҩуаз Ахалбина инхоз еибашьҩык. Уи дзыдгылаз иҩыза илымҳа акы нҭеиҳәеит.
– Ус уара умсит! – днышьҭыԥеит уи. – Арныҟәаҩ дышԥаԥсыуаз?
– Арныҟәаҩ Доу дынхон сара дыздырит. Уи иакәым, аԥсцәа ирыватәоугьы аԥсацәоуп!..
– Угәаныла, Чачибаиа ихаҭыԥуаҩ, абаталион аԥызагьы апатын Гиа Маисураӡе даԥсыуоума? – дҵааит.
– Итҟәаны иргозар акрыудыруама?
Амашьына акҿаҵәирҭаҿы инеиуан еиԥш, агранат зыршәуаз абџьар хыст. Акы рҿаԥхьаҵәҟьа итҟәацит. Егьырҭгьы втоматла аҟәҟәаҳәа арахь амца рыжәырҵеит. Аҭабиақәа ирҭатәаз рыда адәахьы
игылақәаз зыԥсы еиқәхаз ҳәа уаҩ дыҟамызт. Иаанхаз еигәныҩны ианеихоз амашьына агаз мҩа иахысын Царцу агәы азааигәахара иаҿын.
Уа ирзыԥшын рҩызцәа аибашьцәа.
Ашкол ашҭа инҭыҵны амҩаду ианаангыла Аазиз дҵааит Ҭенгиз иахь, – Арахь сабоугои апатын аполковник? Ҭенгиз имашьына аныҟәашәа иаагирхеит. Исас иблақәа днырхыԥшылан агызмалра шиҵаз иныԥшуа даацәажәеит:
– Аурысцәа ишырҳәо умаҳахьеи, уара акрызҵазкуа ԥсаатәуп, убри аҟнытә, ахьтәы ҭелла ичаԥоу, иԥаны еиларсу аҟарса уҭаҳкуеит уа уҭыԥрааны узымцо!..
– Ус шыҟауҵоз агәра згон. Аха аказы суазҵаахуеит еиҭа: сҩызцәа раҵкыс сара иаҳа сзалукааи?
– Иуасымҳәеи, мшәан, сара сзыҳәа уара акрызҵазкуа ԥсаатәуп!..
– Амашьына аанкыл, – иҳәеит Аазиз. – Сара сашьцәа рҿы сыҟазар сҭахуп, урҭ рлахьынҵа саргьы ислахьынҵазааит, чарҳәаҩык иаҳасабала сахьуго сҭахым!..
– Ара уара иуҭаху акәым ицо, ара сара сҳәатәы иқәныҟәоит жәларык. Убри еилкааны иумаз!..
Аазиз ҿимҭӡеит, егьа иургьы, егьа иҳәаргьы иара итәы шымцоз еилкаан. Исыхьлакгьы сыхьааит ҳәа иӡбан уаҳа ҿимҭӡеит.
Амашьына Арагәашьа ишалҵыз еиԥш Аҟәаҟа узгоз амҩаду инанылеит. Аруаа рыда иныҟәоз ҽаӡәы улаԥш иқәшәомызт. Атанкқәа, а-БТР-қәа, а-БМп-қәа амҩаду ианын, Аҟәаҟа зхы хаз убарын, уахьынтәи арахь иаауаз убарын. Шьаҿацыԥхьаӡа амашьынақәа
ирԥылоз рыбжьы ҭцаны уиала аԥсшәа иарҳәон Ҭенгиз. «Зегьы деицырдыруеит, ар Ракадемиа далгахьеит Москва!» – дхәыцуан Аазиз. Ахалбина ианазааигәаха Ҭенгиз имашьына аарҵәины ҩнык днадгылеит. Агәашә аҟынтәи имашьына амаа иамаз ахылԥа данақәыӷәӷәа, ахәлымшәы ԥҵәаны иҟазшәа, бжьы ҭабаак ааҭнацеит. Аҩбатәи аихагылаҟынтәи ԥҳәызба ԥшӡакы, мицхәы дауцәамкәа ҵаӷакы, аҷкәынцәа реиԥш лыхцәы ҵырффаны, илнаало иӡахыз ар рформеи ар рыблузеи лышәҵаны, зышьхәа ҳаракымыз шьаҵатәы еиқәаҵәак лышьаҵаны, амардуан дналбаан арахь дааскьеит.
– Иуҭахузеи, папа? – лҳәеит лара.
– Амашьына бҭал, аҩнынӡа ҳцаны ҳаауеит! – иҳәеит Ҭенгиз.
Аԥҳәызба дааин Ҭенгиз днаиватәеит. Ашьҭахь иҭатәаз уиаҟара хырҩа илымҭаӡеит, аха идәықәлаанӡа лара дҵааит:
– Дыбзымдырӡеи?
– Мап! – даахьаҳәын, дырҩегьых лакҭала дааимылдеит. – Џьара дызбахьоушәа сыҟоуп. Уажәы зегьы рҽырыԥсахит, рԥаҵақәа рҿарчны, уашьаҵәҟьа иакәзаргьы дузымдыруа рҽыҟарҵеит. –Па-а-па, дызусҭоу саҳәа, сумыргәаҟын! – лыҽрыцҳашьатәны Ҭенгиз днеиҿаԥшит.
Аазиз аҟыт ихәлымшәо, иҩнапык игәыдыԥсаланы, ахҭыс аҿиашьа дазыԥшуа, аби аԥҳаи дырзыԥшын. Аиаша ҳҳәаҵәҟьозар, уи инижьыз иҩызцәа игәырҩон, ирыхьрызеи ҳәа дрызхәыцуан. Иаҳараӡак Алиса игәы дыҵхон, знапаҿы днанагаз Анзор иӡбахәқәа изеиҭарҳәахьан, инықәырҩны акәзаргьы уи идыруан дшыхәыҷӡаз инаркны Алиса бзиа дшибоз, аха лара уи абзиабара дшагәҭасхьаз, Алиас шиакәыз
лгәы иалнаххьаз, аха аҵыхәтәаны еиӷацәаны ианыҟала, реиқәшәашьа шыҟалаз уаргәырӷьаратәы ахы унарбомызт. «Анзор ари аган ахь дшеибашьуаз лымҳа ҭасқәак рыман, даарымгар акәын аӡӷаб арахь! – дхәыцуан уажәы. – Аха гәыбӷан зуҭода, аибашьра цоит, досу иуалԥшьа дадгылазароуп, Алиса дымхьаҵит!» – аҵанӡа даақәыԥсычҳаит.
– Аазиз!.. – арҵәаа лырган амашьына дынҭҟьеит Қьеҭо, иаразнак ашьҭахьҟа дниасын ашә аартны уажәраанӡа илзымдыруаз ахаҵа иҽынаигәыдлыжьлан, лыҩнапык ааикәыршаны даанылкылеит. Аҵәах-аҵәах ҳәа даалыгәӡын лыбла ҟәазқәа рыла днаиҵаԥшит. – Сашьа, Аазиз, ушԥаҟоу, уабаҟаз?.. – урҭ реиқәшәара иахылҳәаара лыздырамызт.
Аазизгьы Қьеҭо лхы-лҿы ааиԥхьишьшьаан даагәыдикылеит, дааигәыдиҳәҳәалеит. Қьеҭо зны лаб иахь дхьаҳәуан, ҽазны Аазиз иахь.
– Зҿышәымҭуазеи уара, дабоуԥшааи папа сашьа? – дҵааит Қьеҭо.
– Иара биазҵаар ибеиҳәап.
– Аазиз, иҟалеи?
– Баб биазҵаар ибеиҳәап...
– Ассир саҳауеит! – Аазиз инапқәа лгәы инадырӷәӷәалан ашьышьра далагеит Қьеҭо. – Сыхаара сашьа, иҳәа, иуаашьахазеи арахь? Аԥсуаа урыланы уеибашьуазма? Иҳәа, сашьа, аԥсуаа урыдгыланы уҳабашьуазма?
– Ааи!..
– Нас?
– Нас закәыхзеи, баб иеибашьцәа амацәаз ҳҭаркын ҳрытҟәеит.
– Шәрацәаҩызма?
– Жәаҩык ҳаҟан.
– Иахатәи аибашьра закәыз уиакәызма?
– Ааи!
– Сыԥсы ҭанаҵы сара аӡәгьы уисҭом! – ҿаалҭит Қьеҭо. – Папа, иуаҳауама?
Ҭенгиз деихашәы дтәан.
– Папа, исҳәаз умаҳаӡеи?
– Исаҳаит сыхазына.
– Нас зҿумҭуазеи?
– Уи ихьамҭо зҵаароуп!..
– Избан?
– Ииашоуп, сара сполк иатәу аибашьцәа роуп урҭ зҳәынҷаз, аха абаталион хадара аиҭон апатын Анзор Марголиани. Уи ишыбдыруа есҽны ишьҭыҵуеит ивторитет, аиҳабыра деицырдыруеит. Иара хаҭала ииҳәынҷаз, аԥсуаа ирыдгылаз Аазиз Мирзаканов са доусышьҭит ҳәа ажәак илымҳа ианҭас, уаҳагьы сыббараны быҟаӡам, ачарҳәаҩы сыхьӡҵаны сынкыдҵаны сыршьуеит!..
– Анзор сара сиацәажәоит! – лҳәеит Қьеҭо. – Иаҭаххар аиҭныԥсахлара ҟаҳҵап.
– Ари аганахьала аиҭныԥсахлара ҳзыҟаҵом, ианамух Гәдоуҭа аганахьала иаҳа еиӷьызшәа збоит.
– Сҩызцәа? – дҵааит Аазиз. – Урҭ ишԥарыԥсыхәо? Сара сыԥсы ҭаны, дара ршьуа, уи ахааназгьы сзақәшаҳаҭхом. Иамуӡозар иахьаҵәҟьа сыбнашәҵа!..
– Изла? – дҵааит Ҭенгиз.
– Кәыдры аҩхаала.
– Уахь амҩақәа кны итәоуп ҳаруаа.
– Шьаҿацыԥхьаӡоу?
– Шьаҿацыԥхьаӡа!
– Амра анҭашәалак?
– Даара ишәарҭоуп. Аха, бара ибуам шьҭа, аказаҳаӡбап. Уажәы шәаала Уарчаҟа, какалк кны сара сгьежьыроуп.
Амашьына шьҭахьла иаақәҵәиаан амҩадуахь ианкылс Уарчаҟа ахы рханы рҿынархеит.
Алымҩанык Қьеҭо ажәҵыс еиԥш дҷырҷыруа ацәажәара даҿын, Аазиз дӡырыҩуан, дӡырҩуан, аха ихәыцрақәа ҽаџьара иҟан, илахь еиқәын. Аԥҳәызба уи ангәалҭа ԥыҭк лцәажәара аалырмаҷит. Уи дгаӡазма, еилылкааит сашьа ҳәа зыхәда дахьынҳалаз ахаҵа ԥаса илбахьаз, илдыруаз шиакәмыз, уи зынӡа акалашәақәа иҽыԥсахны дыҟан.
– Угәы еиҟарами? – дҵааит лара.
– Сааԥсаны сыҟоуп! – иҳәеит Аазиз.
Кәыдры ацҳа иқәсны акҿаҵәирҭаҿы ианнеи, иаша амҩаду иандыршәлан рацәак имнаӡацкәа иаахаҵәины Уарчаҟа ибжьалеит. Дук хара инаскьаанӡа иҭбааҭыцәӡа иҟаз шҭак инадгылеит. Амашьына аусура иааҟәихит.
– Абра сынхоит! – иҳәеит Ҭенгиз.
Уи даанаԥш-ааԥшит. Иҩашьомызт ицыз ауаҩы алаԥш иқәшәар шиҭахымыз. Уеизгьы уи дахьынхоз ицәыҵахаларашәа иҟан, ҩбаны еихагылаз аҩны, хазы амаҵурҭа аваргыланы иҟаҵан. Иааикәыршаны ашәырқәыр еиҭаҳан, ишьҭахьҟа мандаринаҭран. Иара арра амаҵ ахьиуаз анхара иман, аха ус ишыҟазгьы аҳәара аныҟаиҵа адгьыл изалырхын аҩны издыргылеит. Иҭынхацәак ара иванхон, урҭ иара даныҟамыз анхара иахылаԥшуан.
Уи арахь иаара зыхҟьаз иаҳәшьа лоуп. Инхон дара Қарҭ. Иаҳәшьеиҳаб Ҭамара зыхьӡыз Ахалбинатәык Сосо Џьаԥариӡе захьӡыз данига, лассы-лассы Ҭенгиз арахь дырҭаауа даналага, Аԥсны агәбылра икит. Аха иара абжьаратәи аҵара дшалгаз еиԥш, ар ручилишьче даанахәеит. Уи аурыс ԥҳәыс дааигеит, аха ахшара
дрымаӡамызт. Абри хьаас ишимаз Ахалбинантәи адырраҭара иоуит, иаҳәшьагьы имаҳәгьы изҭатәаз амашьына хышәҭын ишҭахаз. Усҟантәи аамҭазы урҭ Қьеҭо дрыхшахьан, шықәсык цқьагьы илхыҵӡомызт. Уи агәылацәа рҿы дныжьны ԥсрак ахь рмашьынала ишцоз аҩы ыжәны иҟаз рныҟәаҩык дрысын рмашьынагьы даргьы цҟьашәҟьа инықәиҵеит, ихаҭа деиқәхеит. Ҭенгиз адырраҭара иоуз ар реиҳабыра идирбан, аамҭала доурышьҭит. Дахьааиз, ҳаӷоу иибара далаԥшит: атариал иаҩызаз имаҳә, иаҳәшьа ԥшӡа, уҳәа еиҵыхәхәа, наҟ-ааҟ рыхқәа еилаҵаны икҿоуп. Дҵәыуеит, дхьит, дџьабеит зҳәаз еиԥш, аха иҟалашаз ҟалахьан, хнырҳәышьа амамызт. Аԥсцәа анышә ианарҭа, аҩнра асаби лыхьӡала иҟаиҵан, иԥҳәыси иареи Қьеҭо захьӡыз даашьҭыхны, арра маҵура дахьахысуаз Ҟабарда аруаа реиланхарҭаҿ ирзалхыз ауадақәа рҿы инеит.
Агәашә ишынҭалаз Аазиз илаԥш ақәшәеит аҩны ашьҭахьҟа зеиуа рыхкы уҭахыз амашьынақәа шгылаз. Аԥсуаа ирцәыргаз ауп... «– ааигәахәт асас-ҭеислым, аха ақәҿимҭӡеит. Уи аха имамызт уажәы, абри дызлаҳаз апылҳаҭра дшалҵышаз акәын хәыцырҭас имаз. Нахьхьи Ахәынаа аштаб аҿы еиҿкааны ирымамызт иҟалаҵәҟьаз, издыруада абарҭ рыцхыраарак ихы иархәаны уахаҵәҟьа иалыршаны егьи аган ахь дзиасыр, ииҭахыз уиакәын. Знык уа дызнеир ма иҟалаз аиаша рызнеигарын.
Ашә аартны ҵаҟатәи аихагылаҿ иныҩналон еиԥш, иџьыба иҭаз арациа дырраҭарак инаҭан акы ааибырҳәеит. Инапы қәацқәацо, ԥсы ихаӡамкәа Қьеҭо дналзыԥшит.
– Иҟалеи, папа? – дҵааит лара.
– Сара сцароуп абыржәыҵәҟьа! – ҿааиҭит. – Ах, Алио аҽада, сышԥоушьи!.. – дцәажәон уи. – Сара издыруан ухаҭыԥуаҩгьы уаргьы ар русаҿ акы шәшаԥсамыз... Аха шьҭа иҟоуҵараны иҟоузеи?
Уи адәықәлара иҽазикит.
– Сара ишԥаҟасҵои? – дҵааит Қьеҭо.
– Схынҳәаанӡа ишәычҳар?
– Чҳашьа ыҟаӡам! – иҳәеит Аазиз.
– Уаханӡа иузычҳар сыԥҳагьы уаргьы ӷбала шәдәықәсҵон Шәачанӡа, нас усынтәи сыҩныҟа шәцарын... Сара исҭахуижьҭеи акрааҵуеит Қьеҭои уареи... – иажәа далгаанӡа:
– Па-па-а! – лҳәеит аӡӷаб. – Уажәы уи аха ҳамоума?
– Сара исҭахуп сҩзцәа рахь сиасыр, – иҳәеит Аазиз. – Иулшома?
– Ҩаԥхьа Анзор икаҭа шәаҿашәар?.. Иудыруаз, шәыԥсык ухазаргьы узеиқәхом усҟан!..
– Ҳаԥхьаҟа иҟало аҳәара уадаҩупI..
– Қьеҭо иулҭап цхыраарак, – иҳәеит уи. Нас ла лышҟа ихы ирхан: – Бмашьынала шәцар иаҳа еиӷьуп. Иҽиҵәахааит!..
Қьеҭо гәыӷрак лзаанагеит лаб иажәақәа. Уи данцоз агәашә аҟынӡа дицнаскьеит, уаагьы еидгыланы ԥыҭк еибырҳәеит, аха рцәажәара иара дазыӡырҩӡомызт.
Даныхынҳәы, асас аҩныҟа длыԥхьан ашьҭахьтәи ауадаҿы днаганы, адиуанаҿ длыртәеит,
– Ԥыҭк уԥсы шьа, уықәиа, – лҳәеит Қьеҭо. – Сара уаанӡа ухәы сырхиоит, нас ҭынч акраҳфап!..
– Ааи, ааи, ацәа сакуеит, ԥыҭк сыԥсы сыршьа!., – иҳәан ахчы анизаалга иеимаақәа ааишьихын ишьапқәа ааиҵыхны итатаӡа иҟаз адиуан днылаиеит.
Аха, иара ишиҭахыз еиԥш, ацәа деимҵԥаа дагомызт. Сылацәа ааиқәысыԥсап иҳәон еиԥш иҩызцәа инижьыз ибла иаахгылон. Рылақәа ҭаа изыԥшуазшәа игәы иабон. Алиса уажәыгьы ҭацара уа ауада ҭшәа аҵыхәан дыгҿагылан лхы ларҟәны лхала ацәажәара даҿын, Алиас иакәзар ихьаа даҽа хьаак ацланы ҩнуҵҟала дӡыҭны дцон дҵыкәкәа. Зегьы иреиҵбыз Хьудар иблақәа ааԥсара шхызгьы гәаӷла деиҵапапа Тариел ацәыршәага дизыԥшуан. Анзор ашә дахьылагылоу Алиас иахь ихы рханы: «Зегьакоуп, уара уаԥхьа сара дыстәхеит уԥшӡа, уи лыхаареи игәылҵыз лышәҭи сара иҿысхит, уара иузынсыжьит уи ашәҭ аканӡара, уафыҩла, иара убригьы уцәымыцхәуп!» – аҟырҟырҳәа уи иччабжь игәы иқәыҩуеит Аазиз, нас ашырҳәа дҩаҵҟьоит.
– Иҟалазеи, иухьзеи? – дҵааит Қьеҭо.
– Аа, ари бара боума?.. – ҩаԥхьа дынхынааны ахчы-тата ихы нылеиҵоит. Даақәыԥсычҳауеит.
Иаԥхьа дааины днатәоит Қьеҭо. Лнапы хәхәақәа наганы ихы-иҿы иқәхәмаруа деиԥхьылшьшьаауеит. Уи лыԥшӡареи лычаԥашьеи акрааҵуан дытҟәаны дамеижьҭеи, аха «Сашьа» ҳәа знык илҿыҵҟьаз ажәа дацәыԥхашьаны уи дазхәыцыр иҭахӡамызт. Ҭенгиз уи ажәа хьаас имкыкәа инапала ииааӡаз иаҳәшьаԥҳа Аазиз димазар иҭахижьҭеи акрааҵуан, аха макьаназы уи аус иахылҿиаауаз ҳәа акгьы ибомызт. Қьеҭо лакәзар «сашьа» анылҳәоз «сыхаара» лҳәозшәа лгәы илнаҭон, убасҟан уи ибзиабара нас игәыбылра лылаҽхьан. Ҭенгиз ицамҭаз, аӷба шәаҭаны шәдәықәысҵоит ҳәа ииҳәаз баша имҳәаӡеит, Қьеҭо абра лыҟазаара зынӡаск иҭахӡамызт, мзызк ԥшааны наҟ иԥшәма дахьыҟаз дишьҭыр иҭахын. Уажә Мирзаканов абра данацла
рҩыџьагьы машәырда иҿиоз акаамеҭ иалганы имазар, нас иара дҭахаргьы усс икымызт.
– Уцә, уцә! – лҳәеит Қьеҭо уажәы-уажәы Аазиз дизааигәахо. Ани дзықәтәаз аҟәардә даақәҵын, цқьа еибаркымыз лыҵкырҟьа хьарҽуа лаԥхьа иқәиаз ахаҵа иблуза ааишәылхын, игәы ахәы лнапы налылшьын, ҩаԥхьа лнапқәа ааикәыршаны лхы налырҟәит. Лгәыԥҳә хәыҷқәа ааҵыс-ҵысын инеихьысит, леилақь лшәыхны дыҟан. Амца икит аԥырқь ҳәа.
– Иаҭахым!.. – иҳәеит иара аарлаҳәа.
– Избан? – дҵааит лара. – Ушәома?
– Сшәом, аха… – даалак-ҩакит.
– Нас иухьи?.. Сара акрааҵуеит уара бзиа узбоижьҭеи. Иузеилымкааӡоз?..
– Еилыскаауан! – иҳәеит Аазиз.
– Еилукаауазар, сызургәаҟуаз уажәраанӡа?..
– Сеидру, – иҳәеит иара. – Иашьак иаҳасабала ҩызара бзызулар сҭахын. Баргьы сашьа ҳәа бсышьҭамыз!..
– Уи збон сара, саргьы еиҳәшьак иаҳасабала сухәаԥшуан, аха нас игәасҭеит уи зегьы шбаша усыз.
– Иҟалазеи, ус акәзаргьы, аха уажәы уи азхәыцха аамҭа ҳамаӡам. Сара исылшом сҩызцәа чарҳәара рзызур» – Бара уахаҵәҟьа иалыршаны Аԥсны балҵ. Аибашьра еилгар бахьыҟазаалакгьы бсыԥшаауеит.
– Уршьыр ҳәа сшәоит, – лҳәеит Қьеҭо. – Уҭахеит ҳәа саҳар исызхымгар ҟалап. О, сыхаара!.. – даалгәыдлыҳәҳәалеит.
Ԥыҭраамҭак ус иҟан. Ашьҭахь лара дҩагылеит. Лӡара ҭырфаҷа, лыла агәқәа ҟәаз-ҟәазӡа, лыџьымшь еиқәаҵәақәа маганаҵас иҭархәаланы лылахь иахьадыз даршеишеиуан, Аазиз ҿыцбарах дибазшәа дгачамкны длыхәаԥшуан. Зны-зынлагьы ицәа дҭаӡыӡон
лара илыжәлантәыз дахьрабашьуаз, Урҭ рцәымӷхара игәаҿы иҳаны иман. «Ақырҭцәа срабашьуеит, арахь дара раҳәшьа бзиа дызбоит, иаҳҳәап, мышкызны сеиқәханы уи хатә ԥҳәысс даазгар сашьцәа аԥсуаа сышԥарҿаԥшуеи?» Аха даҽа хәыцракгьы изааиуан. Дара ақырҭцәагьы, – сара издыруеит, – аибашьра ианалага, аԥсуаа ирыдгыланы аӡәырҩы ақырҭцәа ирҿагылеит. Қьеҭо илхароузеи афашизм ацәа иҭыҵзар!..
– Уааи, акраҳфап! – лҳәеит лара. – Ҳхәы рхианы астол иқәгылоуп, угыл, сыхаара, угыл!..
Аазиз дҩагылеит. Арыжәтә дашьны дыҟазшәа ихы ҭууа дзеиуоу издырамызт. «Сҩызцәа амла ишакуа сара астол ахь снеиуеит. Аха амҩа сымоуп уаха, сымч ҭамкәа Кәдры аӡиас сзеихҵәарыма!.. Саҭашәымҵан сеибашьцәа, шәылымкаа...» – иҳәан, гәаныла Қьеҭо длышьҭагыланы анапыӡәӡәарҭаҿы днеин, иҿи инапи иӡәӡәеит, иҽирбеит, нас ишьапы хтны дшыҟаз астол днахатәеит.
Азал ҭбааҿы ауарҳал хәбаба каршәын, акыршықәса ашьха дгьыл аҿы иқәиаауа аҵыҭәеиԥш унылашьшьы уцон. Астол ашьапқәа ырхәаны, иԥшӡаӡа, алак иахьшьыз ҵәырҵәыруа ицырцыруан. Иаргьы дук акәын, аха Аазизи Қьеҭои еизааигәаны еиҿаԥшуа инеидтәалеит. Астол рхиан иаарласны еиҿырцааз фатәыла. Аԥыжәара аман аԥхынразы ауааи иаҳа игәы иаго ауҭраҭыхла: апамидор, анаша, аџьымшьы, убас аҵиаақәа рацәаны. Ихыхны асаан ианын аҭубар хкы бзиа. Иҟан ауатка, иҟан аҩы.
Уажәшьҭа аԥхьан, уаргьы угәы иҵхо азҵаарахьы ҳнеиуеит, астол аҿы еидтәалоу гьамала акрырфонаҵы ҳара ҳалацәажәап урҭ реиниара шыҟалаз аҭоурых.
Қьеҭо илызҳаит, дҭыԥҳахеит, абжьаратәи ашкол даналга лаб ицхыраара лхы иархәаны Краснодартәи
ауниверситет даанахәеит иурфак азанааҭ ала. Қәҿиарала уи даналга ашықәсазы лаб арра маҵура дахьахысуаз ар хәҭаҿы аусура далагеит аус ҭҵааҩыс. Қьеҭо лыбызшәала аҿҿаҳәа дызцәажәомызт ԥыҭ-чыҭқәак лаҳауан умҳәозар. Дхәыҷы аахыс уи илаҳауаз аурыс бызшәа акәын хатәы бызшәала илыԥхьаӡоз. Лаб длыцны Аԥсныҟа данаалак Қьеҭо ақырҭшәа шылзымдыруаз анеилыркаа: «Аах, рацәа ҳурԥхашьеит Ҭенгиз, уаҳәшьаԥҳа ишԥыкәу ақырҭшәа шлумырҵаз!» ҳәа, иаҽԥнырҳәо ианалага иаразнак иашьҭалан ирыԥшааит аурыс-ақырҭуатә жәар. «Ҽааны шәанаауа аҷҷаҳәа даԥхьо-дыҩуа даабароуп ақырҭуа ҭыԥҳа Џьаԥариӡе» – анырҳәа: «Ки, батоно, ус иҟалоит!» ҳәа, реиҳәеит Ҭенгиз.
Аԥхынразы аԥшәма иҭаацәа: иԥҳәыс Лиудмила, иԥҳа Қьеҭо еиманы ар реиланхарҭа иазааигәаны ииасуаз аӡиас аҿы ӡҭалара ҳәа ицон. Рыцҳарас иҟалаз, рыхҩыкгьы уиаҟара аӡсашьа рыздырамызт, аӡыӷӷараҿ ианырҭахыз иналагыланы аӡы еиқәҭәо рыҽдырхьшәашәон, акәапеи мамзаргьы аведра рҭәны ирықәырҭәон, абас аамҭа рхыргон иааԥсаанӡа, ихәлаанӡа. Ахәылԥазы, ампахьшь хәбабақәа рыла рҽырбаны, рҽеилаҳәаны рынхарҭахь рхы дырхон.
Аԥсшьара мшқәа рзы дара абрахь ианаауаз аамҭа иақәыршәаны аӡиас аҽы дара раԥхьа дааины егьи аҟәараҿы иҭыԥ никылон Қьеҭо лаҵкыс хәба-фба шықәса рыла еиҳабыз арԥыс наӡааӡак. Уи баша ӡҭалара ҳәа арахь даауамызт, еснагь иҵәгәыр алаба еиҵыҵуаз рыхианы, дызхықәтәалаз аӡмыжьраҿы иҵәгәыр иршәны аӡы иналаиршәуан, нас уи аӡӷьы ишьҭыхны наҟ иагаанӡа илаԥш уахь ирханы дшыԥшуа, аҵәгәыр адырга иацраҳәаз апробка лацәҟәыс-шьацәҟәысуа иӡаакәкәала ианцалак,
дыҭрысны арахь дахон, ус дшыԥшуаз, иԥаҭԥаҭуа иааҭигон зеиӷьаҭамыз акалмаҳа.
– Браво, браво! – уи ихәаԥшуа наҟ нырцәҟа аӡыӷӷара иӡаагылаз Қьеҭо лнапы анааинылҟьалак, иаргьы ацәа даалҵызшәа, уахь ла лышҟа дынхьаԥшуан.
«Арахь бааи!» – аанаго инапы иҟьон.
«Саби сани ируам!» – уахь лнапы рыххо илырбон.
«Баби бани бысфар ҳәа ишәома, уиаҵкыс бааины амца еиқәҵаны «Уха» ҟаҳҵап!»
«Мап, мап, сара «уха» сфаӡом, баша усмыҳәаӡан».
«Бааи, бысфар ҳәа бшәома, бааи!»
«Сара «уха» аҟаҵара уҭахызшәа, аҵәгәыр аԥсыӡ шажьо еиԥш, схухырц уаҿуп, аха уи шзалымшо ударуазааит!»
«Бара бабатәиу?»
«Сара наҟ Аԥснынтәи сааит!» – ажәа «Аԥсны» аҳауаҿ анбанқәа ҭылхит. Аазиз дгәырӷьаҵәа дааҟалеит: уи иан даԥсыуан, Очамчыратәын. Игәырӷьара ҳәаак шамамыз лирдырит.
Ахәылԥазы урҭ рҽеилаҳәаны аҩныҟа иандәықәлоз Аазиз игәы дҭасуа илаӷырӡқәа леиуашәа лирбеит. Лара уи иаҳагьы лгәы иахәан ччараха илысит. Лаби лани «ус ҟабымҵан» ҳәа дааныркылеит акәымзар лыччаԥшь еиқәтәарц иҟаӡамызт.
Адарҩаҽны мҽышан. Аазиз заанаҵ дааины иҭыԥ аҿы иҽааилыхны, чаз хылԥак ихаҵаны, амра иашәхьаз ихтыз ицәа мыцхәы иҟаԥшьымкәа, ауаҩы шкәакәа иҟынтәи анегр ԥҳәыс илхылҵыз ахшара ицәара анубаалон. Ихы ларҟәны ахаҳә ду дақәтәаны, аӡы иҭаиршәыз иҵәгәыр ахь дыԥшуашәа, дцәыҵыԥшны илаԥш дәықәҵаны, арахь зыԥсы зшьарц ӡҭалара ҳәа иаауаз дрыликаарц иҭахын, игәы ҿызкаахьаз уи аԥҳәызба. Амра хыхь аҽыҳаракуа
ихалацыԥхьаӡа иаҳа-иаҳа уи иахылҵуаз ацыԥхьқәа ааузымчҳаратәы амца ужәнаҵон. Аазиз аҳаргь ду иҟаҵаны имаз ааиҵихын иара дахьтәаз аӡхықәаҿ инаиргылан ҩаԥхьа илаԥш ндәықәиҵеит урҭ аараны излаҟаз амҩахь.
Иара аҳаргь аибыҭара дшаҿыз, дара ааины рҭыԥ ныркылахьазаарын. Рааигәа-сигәа атәарҭақәа ҭырҭәааны еизахьаз аԥсшьацәа рҭыԥқәа ныркылахьан. Қьеҭо лӡара па лыҩнапык адкыланы, хылԥа шкәакәак лхаҵаны аӡыӷарра дҭагылан, нырцә лаԥхьа иааихьаз аԥсыӡкҩы дизыԥшуан. Рылаԥшқәа анааиқәшәа лхы-лҿы агәырӷьара ықәырхәмаруа дааԥышәырччан «Шьыжьбзиақәа» ҳәа аанаго лнаны лҟьеит. Иаргьы аҭак ааҟаиҵан, иҵәгәыр ихаршҭны дааҟәымҵӡакәа лышҟа аԥшра далагеит. Аԥҳәызба арԥыс сзашьҭоузеи ҳәа игәы ԥылжәараз, длырцыхцыхраз, уинахыс иара иахь аԥшра даҟәыҵны, амра лызқәа аҭаны мраҭашәарахь лҿы лырхан, лшьапы ԥшӡақәа дрықәгыланы, лыӡҭалага костиум даҵаҽырбо, ԥҭраамҭак ус даанхеит. Уи аамҭазы, Аазиз иҵәгәыр иаҿалаз аԥсыӡ ҭрысны егьагӡамызт илабеиԥшь аманы ицарц, илаԥш анақәшәа днамҵасны иааникылан, арахь даханы ианҭиҳәа, иԥаҭԥаҭуаз аԥсыӡ амра ашәахәа анақәыԥха аразны еиԥш иҿаԥхеит. Нас инапала иааникылан иҵәырҵәыруа ишыҟазгьы иоумышьҭыкәа ақьышә иаҿаз аҵәгәыр аамихын иршәны аведра инҭаижьит. Ҩаԥхьа уа иааԥаҭԥаҭын иҿамҟәо аӡы ианӡаала, аҵыхәа ныршә-ааршәуа аӡсара иалагеит.
Дызҿыз иус даалганы наҟ илаԥш андәықәиҵаз аԥҳәызба дыҟаӡамызт. Убри инақәырццакны арҵәааҳәа дыҳәҳәеит уи лан Лиудмила. Ҭенгиз игәы ҩарханы дшықәиаз иԥҳәыс лыбжьы гәыҿкаагаха илымҳа ианҭас, уигьы дынхықәтәалан иӡӷаб данимба адыжә-адыжәҳәа игәы дышҭасуа аҟәара днавалеит. Аазиз изы зегь еилкаан: Қьеҭо дааҳәны шьамханынӡа илзааиуаз аӡы дҭаланы лаԥхьаҟа шьаҿақәак аныҟалҵа, наҟгьы ус мацара ицоз џьшьаны иаша аӡы дышҭаз аԥсыӡкҩы иахь дырырц лыӡбеит. Аха шьаҿақәак ҟалҵахьан еиԥш, дынӡаакәкәалеит, нас ҩаԥхьа хыхь дынханагалан «Ои» ҳәа илҳәаз лан ллымҳа ианҭас ауп аҳәҳәара даналага. Аазиз маҷк ԥхьаҟа дцаны хыла аӡы дасит. Ҩбаҟа метра аҵаулара аман, уажә ибазма, дааизар нахыс уи атәы иҵахьан, ааигәа дынхон иаргьы. Илақәа хтны дышнеиуаз лхәамц днахьыԥшит, аӡы лхыҵәаны дшыҟазгьы уи лнапқәа лҟьон, хыхь дхаларц лҭахын. Ари аҭыԥ аҿы аӡы кҿаҵәиуан, раԥхьа аҵыхәахь днаганы нас ҩаԥхьа деикәнаршон. Аазиз аԥҳәызба данылзааигәаха хыхь длыхеит, дук мырҵыкәа рҩыџьагьы рыхқәа аакылдырҳәҳәеит. Уи нахыс дабаишьҭуаз, дышлыгәҭасуаз мацара аҟәарахьы днеигеит.
Иаразнак ажәлар рыдизалеит, Қьеҭо лан уажәыгьы аҳәҳәара даҿын, Ҭенгиз иакәзар илацәақәа ҟаԥшьӡа инапқәа игәыҵаԥсаны уажәыгьы ишьараҿы дзааиуамызт. Еизаз еицхырааны Қьеҭо аӡы лҿырхит ҵаҟа лхы ларханы. Лпульс гәарҭан аус ауан, аха лара иԥсыз леиԥш, ԥсеивгарак лымаӡамкәа деиҵыхәхәа дықәын. Ҩаԥхьа дышьҭырхын аӡы лҿырхит, нас данықәдыриа лҿы еихыхны дҭаҭәҳәеит Аазиз, лымаха-шьаха ирҵысуан акыраамҭа. Ҩаԥхьа лҿы аартны дҭаҭәҳәон. Лгәы амассаж азыҟаиҵеит.
Ус ишыԥшыз лылақәа аатит.
– Шәымшәан! – иҳәеит Аазиз ани аби дрыхәаԥшуа. – Амала, иаарласны машьынак ала ахәышәтәырҭахь дгазар цәгьамызт.
Инаԥш-ааԥшит, аха амашьына змаз ҳәа уаҩ дыҟамызт.
– Ара ааигәа сынхоит, уажәыҵәҟьа сааиуеит машьынала! – иҳәеит Аазиз. – Хәминуҭк рыла сааиуеит!..
Аӡы дырын иеиқәа ааишьаҵаны дыҩт. Ишиҳәаз еиԥш хәминуҭк рыла амашьына иманы, аҵыхәахь ацҳа џьара ихын, дахыкәшаны дааит. Усҟан Қьеҭо лшьараҿы дааихьан, лани лаби лхагьежьуа илхан. Иааицхырааны амашьына дынҭадыртәеит.
Мчыбжьык убри ашьҭахь, Ҭенгиз, иԥҳа деиқәзырхаз ауаа адгаланы ачара хбыџк изиуит. Аазиз иеиқәирхаз ахьтәы кулон ипатреҭ ҭаҵаны Қьеҭо ҳамҭас илиҭеит, ларгьы убри иаҩызаз акулон лпатреҭ ҭасаны Аазиз ҳамҭас илҭеит. Урҭ заа ус еиқәшаҳаҭханы, еицәажәаны иҟарҵаз усын. Ҭенгиз ауаа ираҳауа ажәа иҳәеит:
– Иахьарнахыс ҳаҩнаҭа агәырӷьара азаазгаз Аазиз Мирзаканов иҭахызар ешьак иеиԥш дҳаԥхьаӡоит, иҭахны ҳаԥҳа лнапы даҳәозар маҳәыс мап ицәаҳкуам. Сара сажәа ахааназгьы сахьхәуам, изаҳауа ажәлар шәшаҳаҭуп.
Иҟан ус, ицазар ҟалап шықәсык аҟара. Ҭенгиз Қьеҭо даашьҭихын Аԥсныҟа дахьцаз дызхнымҳәӡеит, уа дшыҟаз аибашьра иалагеит. Аазиз Аԥсны аибашьра ишалагаз аниаҳа иани иаби рҿы дкылҟьа дааины ажәабжь реиҳәеит.
– Сашьцәа аԥсуаа, ирԥеиԥшхарызеи, хса! – дааӷьаҵәыӷьаҵәит ан.
– Саб, сан! – даацәажәеит Аазиз. – Шәгәы сасыр сҭахым, аха са исыӡбит сыцхыраарак рыдысҵар сан лыуаажәлар. Уаҵәыҵәҟьа амҩаа сықәшәҵа!..
Ан даагылан лԥа даалгәыдлыҳәҳәалеит.
– Уан уара дукәыхшоуп, уи уара ухала иахьеилукааз сара сеигәырӷьоит!
Адырҩаҽны иани иаби, нас ҩыџьа иаҳәшьцәеи ааныжьны, игәыдкыла-хыдкыланы амҩа дықәлеит Аазиз.
Акрыфа-крыжәны ианалга астол ааиллыргеит Қьеҭо. Аазиз днеины ҩаԥхьа адиуан днықәиеит. Дааԥса-дкараха дыҟамзи, маҷк арыжәтә иижәыз ихы-иҿы иқәлан, мцабзк ихҟьаны ицазшәа дҟаԥшьӡа дааицралеит. Аԥхӡы иқәнаҭәоз ҟәаз-ҟәазӡа иҟан, уажәы-уажәы Қьеҭо илҭаз ампахьшь хәбаба иҿшьуа арбара даҿын. Иаԥхьаҟа астол иқәгылаз аԥшандага анаҿеик, уи аффаҳәа агьежьра ианалага арахь иаанашьҭуаз аԥшалас ихы-иҿы ианықәхәмар, иԥсы ааивигеит, аԥша индози убасҟак иԥсыршьагаха изыҟалеит, дышнықәиаз еиԥш, еимаҷабуаз иблақәа изхымтӡакәа ацәа дынҭанагалеит.
Данааԥш, иган аҿы змаӷра ҿахҵәаз аҵкырҟьа аҳәынҵәрақәа еибартны, игәы лҽадҵаны дышьҭан Қьеҭо. Уи деиҵыхәхәа, ишшәыр-шшәырӡа иҟаз лшьапы ԥшӡақәа ҳаракны еихшьны, ахчы-бымбыл ҳаракны лхы иаҵаҵаны диан.
– Уааԥшыма – дҵааит Қьеҭо.
– Ааи, сааԥшит. Акыр ҵуама сыцәеижьҭеи?
– Ҩ-сааҭк раҟара.
– Макьана сдәықәлома?
– Макьана!
– Ҭенгиз даазар?
– Уи дмаар ҟалап. Аабыкьа аҭел дысзасуан. Аԥсуаа жәылар ҳәа ашәарҭара ыҟоуп.
Аазиз дҩагылан даалеиҩеит. Қьеҭо имахәар аанылкылеит.
– Сара уааигәа сааины саниа уара усцәыбналоит. Сышҟа уааи, иушьх уеиқәа, уҭаблит.
– Иаҭахым!..
– Уара уԥсы схоуп сара, уара узын схы сеигӡом, уааи арахь!..
Имаҟа ааԥиртлеит. Икаҳаз иеиқәа ашьапқәа дрыӷрагыло иааишьихит. Днеины Қьеҭо дналываиеит.
– Сыхаара! – лҳәеит лара. – Ҳамԥсыкәа абри аибашьра ҳзалҵыр аӡәгьы уисҭом, сара устәхоит!..
– Ԥсраҽнынӡа бара бзы сыҟоуп!.. – уи дааигәыдирӷәӷәалан лқьышә даназааигәаха, аҳарҭ хааӡа иҿы инҭеиҵазшәа дналаҵәаны лыгәӡра дналагеит. Дышнеи-шнеиуаз лқьышә ауишьҭыр иҭаххеит, аха лара илуамызт. Аҵарбел ашьа анажәуа еиԥш, лқьышә илҭаз цаҳәцаҳәуа, иаҳа-иаҳа игәыҿкаагаз агәаԥхара рзаанагон рҩыџьегьы. Аҳәынҵәрақәа ԥыртланы илшәыз аҵкы лыҵырҵәрааны данаха, наҟ адашьма инықәҳаит. Лыҩнапык икәлыршан џьара дицәцар ҳәа дшәозшәа ирыӷәӷәаны дылкын. Ахәы зқәыз игәышԥы лгәыԥҳә хәыҷқәа иахьрыдыз дадыӷәӷәалон, уи заҵааира ишьҭнахуан лцәанырра, лқәыԥсычҳара иацнаҵон, лшьеисра ҳаранакуан. Аус дуахь икылсаанӡа ари ҽазыҟаҵаран, гәышьҭыхган, иаахжәаны азнеира агәаҳәара арӡыр алшон, убриаҟнытә, уаҳа шьҭа царҭа змамыз аҳәааҿы ианнеи хәыҷы-хәыҷла дшаҭо дыҭрысит. Ус ҟаиҵацыԥхьаӡа есааира длырӷәӷәон, аха аҵыхәтәаны иаҳа-иаҳа лымч маҷханы лнапқәа ԥсыҽхо иалагеит, ари аԥсыҽра илзаанагон абыржәада дзышьцыламыз маӡак, ахаҵеи ԥҳәыси рус аҿы гәаныла илдыруан ус еиԥш иҟаз маӡак шыҟаз, аха уи закә мчыз лзеилымкаацызт, асҵәҟьа аԥсҭазаара зырԥшӡоз, ҵакыла изырбеиоз адгьыл иқәу зегь еибаркны измоу акыҟоуп ҳәа даҟамызт. Урҭқәа зегьы рызхәыцха илымамызгьы амца шоура дазҭаз шылзымдыруазгьы, ус гәынхәҵысҭала еилылкаауан абри еиӷьыз адунеиаҿ хәмарра шыҟамыз. Абри ашоура дышҭаз ауп уи арҵәаа ҳәа дыҳәҳәо лыбжьы шҭылцаз.
– Ибыхьзеи, сыхаара? – дҵааит иара. – Ишакәым ала схы мҩаԥызгазар?
– Мап, мап!.. – аарлаҳәа лыбжьы нҭылцеит. – Акымзарак смыхьӡеит!..
– Арҵәааҳәа быҳәҳәеит... седру!..
– Сыԥхыӡ иаламшәацыз лабҿаба избеит!.. – дааԥышәырччеит Қьеҭо.
– Аа, ус акәзар сгәы ҭынчуп: сара сҟынтәи гәалак боуыр сҭахӡам.
– Мап, мап, агәала зсоурызеи! – даацәажәеит Қьеҭо. – Уажәраанӡа сыӡӷабын, иахьарнахыс сыԥҳәысхеитI..
– Иахьарнахыс бсыԥҳәысхеит! – иааириашеит Аазиз.
– Ус акәзааит. Аибашьра шеилгалак уара уҩныҟа ҳаиццоит.
– Ааи, ааи! Саби сани, саҳәшьцәеи гәырӷьаҵәа иаҳԥылап!..
– Акыр бжьома уи аамҭа ааиаанӡа?
– Сгәы иаанагоит дук хара имгакәа уи аамҭа ҳалаԥшуеит ҳәа.
– Угәы ишԥаанагои, ақырҭцәа аиааира рызгару?..
– Ацәанырра аҟынтә агәхыршәагахь ҳаиасит. Аибашьра ҳҿаԥхьа ишышьҭаз схашҭит. Сбыҳәоит уи атәы ҳаламцәажәап. Аибашьра зырҿио агәы бзиа изҭаӡам!..
– Угәаныла изырҿиада аибашьра?
– Уи сара саҵкыс бара еилыбкаауеит!..
– Шеварднаӡе адунеиаҿы еицырдыруа политикуп!
– Аполитикгьы длашәхар алшоит!..
– Шеварднаӡе... длашәыу?.. Агәра сызгом. Уи адунеи ирхыџхыџит.
– Гитлергьы адунеи ирхыџхыџит. Аха аҵыхәтәа... Аҵыхәтәоуп аус злоу!.. Сбыҳәоит уаҳа ҳаламцәажәап аполитика. Бареи сареи ҳаиԥырҵуеит иаарласӡаны!..
– Уаха уҟаз, уахак усҭаз, уахак хаҵеи ԥҳәыси реиԥш џьарак ҳаицыҟаз, ҳаицышьҭаз!..
– Мап, мап! – даагылеит Аазиз. – Ҳҽеибаҳҭап, амҩа сымоуп!..
Ишылҭахымыз дҩагылеит Қьеҭо. Дҟьантазӡа дшыҟаз уажә игәалҭазшәа лышьҭахь арахь иаарԥшуа дҩагылеит. Наҟ-ааҟ лыгәчамақәа ҭҭәааӡа ишыҟамызгьы, аганқәа рахь инҭапалон. Лӡара мыцхәы ипаӡа иҟан. Аазиз уи лыҵкырҟьа лышәхалырԥаанӡа гәахәас иҟаҵаны иахьарнахыс ԥҳәысс иишьоз леиҿартәышьа дазыԥшуан.
Жәабаҟа минуҭ рышьҭахь рҩыџьегьы ашҭа инықәлеит. Қьеҭо агәашә аалыртын лмашьынахь лҿыналхеит. Аазиз дахьҭатәашаз илырбеит. Ашьҭахьтәи атәарҭаҿы ирлашьцаз асаркьа дадтәалан. Еиқәаҵәаз абласаркьа изылыԥшаан, зыбз хәхәаӡа иҟаз хылԥа ласык ихалҵеит. Қарҭынтәи иааз хылаԥшҩык шиакәыз аҳәон изыҟалҵаз апропуск. Уи лаб илзынижьит данцоз.
Ибзиаҵәҟьаз иаанырымкылар акәын. Апостқәа рҿы егьараан диасны дцахьан, ар рпрокуратураҿы аус шылуаз зҳәоз лышәҟәы, знык иахәаԥшхьаз ихырхәаны аԥсшәа ларҳәон уи нахыс уск лыманы арахь данныҟәоз. Агәыӷра лыман иахьагьы уаҩы дшаанимкылоз.
Амҩадуаҿ ианкылс илырласит. Иаарласӡаны амра ҭашәон шьҭа. Ахызаҵә еиԥш дышнеиуаз Дранда днаӡаанӡа Кәыдры аҩхаахь узгоз амҩа иандыршәлеит. Лпостқәа рҿы џьаргьы дааныркыломызт, ус дышнеиуаз, Кәыдры абаа ахахьы џьара инахаҵәиаан аԥшаҳәаҿы дааҭгылеит.
– Уара ара уҟаз, сара иҟоу гәасҭоит! – лҳәеит Қьеҭо. – Амашьына уҭымҵын.
Рладахьы, агаз мҩа атруба ҳаракны аӡиас иахьыргаз аган ахь шьҭыбжьқәак уаҳауан. Уи рыхьчон аруаа. Арахь ахахьы алҿаррақәа зхаԥаны иҟаз абардрақәа уҽрывакуа аӡы уҭаланы урратәы иҟан. Қьеҭо лышьҭахьҟа дхынҳәит.
– Алҿаррақәа уҽрывакуа аҩада уҽаҭаны, иааилахәлар, аӡы уҭал, – лҳәеит лара. – Заанаҵ, алаԥшҿаԥшы шыҟоу аҟәарахьы унеины узлацаша аҭыԥқәа гәаҭ. Амҩа бзиа! – лҳәеит лара.
Аазиз амашьына дааҭыҵит. Қьеҭо лылаӷырӡқәа рыцқьо лмашьына дынҭалан, Макаров тапанча ааҭылган инеилыркит.
– Чарҳәароуп сара сызҿу, аха уара ула сыԥсы ҭоуп иахьанӡа. – Умҩа хирыз!..
– Абзиараз! – иҳәан, атапанча аалымхны имаҟа инавҵеиҵеит. – Сыԥсы ҭаны сыҟазар адунеи аҵан бгылазаргьы бсыԥшаауеит!
Ԥыҭрак ашьҭахь алҿарақәа днарылалан ицәаара лцәыӡит. Ларгьы лмашьына дынҭатәан аус аалыруит. Ажывҳәа дыҭрысны шьҭахьла лҿыналхан амҩадуахь дкылсит. Ҩадаҟа усҟан еишьҭаргыланы втоматла ихысит. Лцәа дааҭаӡыӡеит Қьеҭо, аха даанымҿаскәа ԥхьаҟа дцон. «Сара дсынасыԥзар акымзарак ихьӡом!» – лҳәеит уи гәаныла. Уажәыгьы лылаӷырӡқәа лыӡӷы иадланы илеиуан.
Амҩа дшаныз даанымгылаӡакәа Арагәашьанӡа дааит Қьеҭо. Амашьына ашкол аԥхьа игылаз аԥсақәа рымҵан иналыргылан, лара амардуан дааҿалеит. Раԥхьаӡа илԥылаз аруаҩ днаизҵааит:
– Ҭенгиз иҭыԥ аҿы дыҟоума?
– Ааи, бхаҵкы!
Ашацаҳәа уи дышиашаз ҵаҟатәи аихагыла ибыжьгаз акоридор дныбжьалеит. Лаб изалхыз ауадаҿы ацәажәабжьқәа гон. Қьеҭо ашә дамысӡакәа дныҩналеит. Ауада аҩнуҵҟа алашара каххаа иаркын, аԥенџьрқәагьы аартын.
– Хәлыбзиақәа! – лҳәеит уи дшааҩналаз.
Уажәада илымбацыз аруаа еикәшаны итәан. Қьеҭо дшырбаз еиԥш иналхаҵгылеит, дыздырқәозгьы ыҟан.
– Бзиара ббааит, иаарласынгьы аиааира аагааит! – рҳәеит итәақәаз.
Урҭ реиҳараҩык Ламыс иҳаблаҿ итәаз ар ргәыԥқәа рхадацәа ракәын. Ҭенгиз иҭахази ирҳәынҷази рхаҭыԥан дзықәгәыӷуаз, ар ртәы иаҳа издыруаз ауаа ықәиргылеит. Урҭ адҵақәа анриҭа ашьҭахь иҩагылан индәылҵит. Русқәа рахь рыҽшаны индәықәлеит.
– Папа, уареи сареи ҳаицәажәарц сҭахуп! – лҳәеит Қьеҭо.
Ҭенгиз егьырҭ инханы итәақәаз дәылҵразы дрыҳәеит. Аби аԥҳаи рхала ианеизынха ллакҭа дынҭаԥшит.
– Аҵәыуара баҿызма? – дҵааит иара.
– Ааи, папа!
– Ддәықәыбҵама?
– Ддәықәысҵеит сааҭбжак уажәаԥхьа.
– Еибышәҳәеи?
– Аибашьра шеилгалак сахьыҟазаалак сиԥшаауеит. Иԥсы еиқәханы дзалҵыр.
– Анцәа иҳәааит! – ҿааиҭит Ҭенгиз даақәыԥсычҳан. – Ҳаиниара акалашәақәа иҟалеит. Зегь раҵкыс ауа-аҭынхацәа сызхәаԥшуаз, сзықәгәыӷуаз дҳаӷахеит. Аринахыс ҳшыҟалаша седру. Бгәы иаанагома аԥсуаа аиааиуеит ҳәа. Урҭ ркәыкәыл ахьықәӡаауа иаргьы далашәоит. Мрагыларахьтәи афронт иалахәу зегь царҭа рымаӡам. Дрымшьыкәа деиқәханы ҽазнык данырытҟәа сара уаҳа дысзыхьчагәышьом.
– Угәы ишԥаанагои, папа, уи дрымбакәа аӡиас дырны дызцарызу? Дныжьны сышьҭахьҟа амҩа санықәлоз ахысбыжьқәа геит втоматла.
– Уи ишыбҳәо еиԥш иҽынагәыджьланы амҩа збеит ҳәа иахьабалак иҽеиҭарымызт. Аԥшыхәҩы еснагь ауаҩ дахьақәымгәыӷуа аҭыԥқәа рыла дныҟәоит. Аазиз ақырҭцәа иҽриҭарымызт ҳәа сгәы иаанагоит.
– Анцәа иҳәааит! – даақәыԥсычҳаит Қьеҭо. – Анзор дубахьома?
– Анзор дызбахьеит, ааи!
– Ииҳәазеи?
– Шәыуа-шәҭынха Аазиз Мирзаканов – дабажәгеи ҳәа дсазҵааит.
– Уара?
– Дранда дҭаскит ҳәа иасҳәеит.
– Иахиҳәаазеи?
– Дааԥышәырччан, ихы ааирҵысит. Агызмал, амц шысҳәаз идыруеит.
– Аазизи ҳареи ҳҭоурыхқәа иазҳәада?
– Ас ҳаиниара ҟалоит ҳәа, ԥхыӡ избаргьы ихасҵомызт. Бара бҩызара даҳәаны бнапы аниҭахха иасҳәеит иҟалахьаз ҳҭоурыхқәа. «Кьеҭо леиԥш иҟоу
ақырҭуа ҭыԥҳа хазына Ҟабардатәи арԥыс дигар чарҳәароуп, – иҳәеит уи. – Қьеҭо сара сеиԥш иҟоу апатриот динасыԥхароуп!» Дыԥхамшьаӡакәа убас сеиҳәеит ашәануа афҩыгаражә.
– Аринахысгьы уи дыԥхашьараны дыҟаӡам! – ҿаалҭит Қьеҭо. – Саб, убри арԥыс хамаԥагьашәа иҟоу уҽицәыхьчала, ҳҩыџьегьы ҳҭаирхар алшоит. Иуаҳауоу?..
– Ааи, соуԥшәыл, исаҳауеит! – иҳәеит Ҭенгиз. – Иаарласны наҟ бан дахьыҟоу аурысцәа рахь бдәықәысҵар сҭахуп. Аха макьаназы уи: аиҿкаашьа сақәшәом.
– Саргьи ԥыҭраамҭак сыҟазар сҭахуп, – ҿаалҭит Қьеҭо. – Ас шәыргәындаҵас ҳалҵны ҳҽаҳҵәахыр, мышкызны аиааира зтәхо ақырҭцәа рлакҭа ҳашԥаҭаԥшуеи!.. Ԥыҭраамҭак иҳачҳап!..
– Иҳачҳап бара ианыбгәаԥха! – иҳәеит Ҭенгиз.
Нас реицәажәара ииаргеит иҭакны ирымоу абаандаҩцәа рахь.
– Русқәа шԥаҟоу? – дҵааит Қьеҭо.
– Аԥсуаа иаҳцәыргаз, итҟәаны ирымоу ҳауаажәлари нас ҳаԥсцәеи дареи еиҭнаҳамԥсахлар ԥсыхәа ҳамам. Убри аҟнытә аԥсуаа адырра раҳҭахьеит уи аус иаарласӡаны ишеиҿаҳкаауа. Уаҵәы ашьыжь ара дааираны дыҟоуп Мурман Гонгава. Уи иауп аиҭныԥсахларазы аицәажәарақәа мҩаԥызго.
– Сара саҭахума уи аус?
– Быҟазар цәгьаӡам, бара ҳар рпрокуратура бадҳәалоуп.
– Ус акәзар, аӡәаӡәала абаандаҩцәа срацәажәар сҭахуп. Тариал ачарҳәаҩ дсазҵаахьома?
– Ааи, дбазҵаахьеит.
– Убригьы снаиацәажәап. Арныг, бзиа дызбо џьишьоит. Ихы ҭаирхеит, иуаажәларгьы нирҵәеит.
– Аха ҳара ҳус дахәеит. Деиҭаҳәазар, фырхаҵак иаҳасабала ихы мҩаԥигеит. Зорге диҩызоуп!..
– Уаха брацәажәарцу?
– Абыржәыҵәҟьа, урҭ рус сшалгалак аҩныҟа сцоит, сааԥсеит. Уара уаха ара уҟоума?
– Сыҟазароуп, арҭ аҩымштәи ахҭысқәа еиқәтәаанӡа сҷаԥшьалароуп. Уаҳа ԥсыхәа ыҟаӡам. Бара ҭынч Уарчаҟа бца!
– Аиеи, папа, ишуҳәаз иҟасҵоит. Хазы наҟ иҟоу сангьы дыгәхьаазгеит. Иааҭынчрахар, мышкы-ҩымш сцаны дбаны саауан.
– Аиеи, мчыбжьык ашьҭахь иҟало аабап.
– Сабарызҵаауеи абаандаҩцәа?
– Ара сара суадаҿы.
– Уара ушыҟоу сразҵаарцу?
– Сара сыбԥырхагаӡам. Даҽа хәминуҭк рышьҭахь Ламыс иҳабла сцаны аусқәа рцашьа гәасҭароуп. Уахьынтәи схынҳәаанӡа баргьы бусқәа ҟаҵаны брылгоит!..
– Исыцхраауада?
– Уажәыҵәҟьа сиԥхьаны бымҵ иуырц идысҵоит абаандаҩцәа ирхылаԥшуа рхада. Еи, Гиго! – ҿиҭит Ҭенгиз.
Ашә аартны ихы аалеикит Гиго захьӡыз. – Сышәзыӡырҩуеит апатын Ҭенгиз!
– Ари сыԥҳа лоуп, Қьеҭо лыхьӡуп, – иҳәеит иара. – Ар рпрокуратураҿы аус луеит. Абаандаҩцәа аӡәаӡәала иааганы драцәажәартәы аусқәа сзеиҿкаа. Иуаҳау?
– Ааи ухаҵкы!
– Уцаны даага рхада.
– Ааи ухаҵкы! – дындәылҵит.
Қьеҭо лаб данца, днеины астол аханы днатәан, қьаадқәак лаԥхьа инықәылҵан, лыҩнапыкгьы аалраҵәан, лмышьхәылҵ астол инықәкны, еидлырҵәаҵәалаз лнапқәа лыцламҳәа инаҵыргәаны дааԥшит.
Дааҩнаргалеит Алиас Нануа, икьаҿыз, «Г» асахьа змаз лабак иҵшьуа астол аԥхьа дааҭгылеит.
– Сышәзыӡырҩуеит аҳкәажә шәхаҵкы! – иҳәеит уи. – Сара саҳкәажәӡам, Қьеҭо сыхьӡуп, Џьаԥариӡе. Ар рпрокуратураҿы аус зуеит.
– Шәара шәақырҭуами?
– Ааи!
– Аурысшәа цқьаны ишәҳәоит, насгьы ақырҭуа акцент шәымаӡам.
– Сара схаҭа Ахалбинатәуп, сшыхәыҷӡаз саби сани автомобилтә катастрофаҿы ианҭаха, саншьа Ҭенгиз Бениӡе сиааӡеит. Усҟан уи Урыстәыла арра маҵзура дахысуан, уахь сиган ауаҩра сылырхит, аҵара сҵеит, уахи-ҽни зашҭа сҭаз аурысцәа рыбызшәала сцәажәон. Уи уажәы ҳазлацәажәараны иҟоу аус иаҵанакӡом. Утәа!..
– Иҭабуп! – аҭак ҟаиҵеит Алиас. – Сара сгылазар еиӷьысшьоит. Сбаандаҩуп!..
– Утәа, утәа, ушьапы хәны иҟоуп, иухьуеит.
– Исычҳап.
– Ухьӡ, ужәла?
– Алиас Арсана-иԥа Нануа!
– Алиас, шәахьҭаку ишԥашәызныҟәои?
– Макьаназы алабақәа ҳаахаӡом.
– Абрахь шәаара хықәкыс иамаз?
– Бжьоу аҳаблаҿы иалаханы иҟоу ажәытә еибашьра аветеран Рашьыҭ Машьыхә-иԥа Ҵанба иалгаракәын.
– Ишәԥырхагахеи?
– Ҳгәыԥ аҿы дҳалоуп ачарҳәаҩ!
– Ихьӡи ижәлеи жәдыруама?
– Ааи!
– Дарбану?
– Уи аус иахәома?
– Иахәоит хымԥада! Сара, ишысҳәаз еиԥш, сусҭҵааҩуп, Краснодар салгеит иурфак. Аусгьы зуеит ар рпрокуратураҿы.
– Ахазына. Ус анакәха, исоуыз азҵаара аҭак ҟасҵоит. Ҳара иахьынӡаадыруа гәҩарас дҳамоуп Тариал Шанаа. Изхылҿиааз ҳаздыруам, аха уи жәларык инаԥхан ақырҭцәа рхы дадырхәеит ԥшыхәҩык иаҳасабала.
– Еилкаауп! – лҳәеит Қьеҭо. – Уаҳа уи иӡбахә ала шәҭысҵаауам аӡәгьы. Сызлауыҳәо, уи ишиаҳауа абра еибаҳҳәаз амаӡа еиҭашәымҳәан.
Алиасгьы уи дшақәшаҳаҭыз ала ихы ааирҵысит.
Қьеҭо лажәа налыгӡон:
– Сара исҭахуп иаарласны шәеиҭныҳаԥсахлар. Уаҵәы инаркны уи аус еиҿаҳкаауеит.
Алиас даагачамкит ас аниаҳа. Қьеҭо лцәажәашьақәа омашәа ибеит. Аха иахиҳәаара издыруамызт.
– Шәгәыԥ аҿы шаҟаҩ шәыҟадаз?
– Жәаҩык.
– Шаҟаҩ шәынхада?
– Ара хәҩык ҳаҟоуп. Салуман Чамба дҳавыршьааит.
– Хәҩык шәышԥаҟоу, фҩык шәыҟаз џьысымшьоз!..
– Тариал ҳара дахьаҳтәым азы ҳхыԥхьаӡара даҳзалаҵом.
– Аа, – лҳәеит Қьеҭо. – Анаԥхаҩы ӡәыр диҭахума! Уаҳа ишәыцдаз?
– Ҩыџьа ҳашьҭахь инҳажьит. Урҭ алҵу изалымҵу ҳаздыруам.
– Уаҳа ишәыцдаз:
– Дҳацын даҽаӡәгьы. Аазиз Мирзаканов. Аха уи дҳамхны дыргеит. Дыршьу Драндаҟа дганы дҭарку ҳаздыруам.
– Дзеиԥшра уаҩыз Аазиз! Уигьы шәинаԥхазар?
– Уи, мап, уи ус еиԥш иҟаз уаҩымызт. Аазиз Мирзаканов ҳгәыԥ аҿы дыҟоижьҭеи акрааҵуеит. Уаҳа назҭахым еибашьҩын.
– Уи ихәда иахазу абри еиԥш ахьтәы кулон? – Қьеҭо лыхәдахаҵа дааханы Алиас илырбеит.
– Ааи. Иахьынӡаздыруа уи акулон аҿы иҭаҵәахны иман бзиа иибоз ԥҳәызбак лпатреҭ.
– Уара иуирбахьазма?
– Мап, сара исимырбаӡацызт. Ус сҩызцәак ирҳәо саҳахьан.
– Аазиз аӡы сшашьуаз салигахьан. Убри нахыс уи ҳҭаацәараҿы иҳазгәакьаз аӡә иакәны дҳаԥхьаӡон. Аибашьра иалагеит ҳара Аԥсны ԥсшьара ҳааны ҳшыҟаз. Уаҳагьы иареи сареи ҳаиқәымшәаӡацызт. Аха иахьа ашьыжь саб ҳәа исшьо сзааӡаз саншьа диманы сыҩны даннеи иџьасшьеит, илакәысшьеит. Игәра умгаӡои?
– Игәра шԥасымгои!
Қьеҭо акулон аалыртит.
– Аазиз иами.
– Иара иоуп. Нас дабаҟоу уажәы?
– Дыбнаҳҵеит, Кәыдры аԥшаҳәаҿы днаганы амҩа дықәсҵеит.
– Бызусҭада нас бара? Бсаӷоу, бысҩызоу?
– Сагьуаӷоуп, сагьуҩызоуп. Иаарласны сара исҭахуп сышьҭахьҟа схынҳәыр. Уи сылшоит, аха Аазиз ихьыз сзымдаруа уи иԥсадгьыл Ҟабардаҟа сзыхынҳәуам.
– Убас бзиа шәеибабома?
– Ааи, уи ида са сыԥсҭазаара ԥсҭазаарам. Убри аҟнытә, шәара шәышьҭахьҟа шәзыгьежьыр, иԥсы ҭаны дыжәбозар исызиашәҳәа абра ҳшеиниаз. Уажәазыҳәа, абри ауп иуасҳәо. Шәызҭииз Тариал сиацәажәар сҭахуп уажәы. Арахь саниԥхьалак,
уа иҟоу шәхы ааидкыланы еибышәҳәа даараӡа ишәарҭоу, ашҳам змоу амаҭ аԥшь шәыгәҭа дыштәоу!.. Абзиала!.. – лҳәеит Қьеҭо. – Ги-гоо! – ҿылҭит.
Дааҩналеит а-Лабахәуа еиԥш дҳаракӡа Гиго захьӡыз.
– Ари думаны уцаны Тариал Шанаа арахь уиԥхь.
– Уажәыҵәҟьа, саҳкәажә! – иҳәан, Алиас даадәылиган диманы хыхь дынхалеит.
«Иҟасҵо закәызеи? – урҭ андәылҵ, Қьеҭо лхы еимлагәа иаанылкылан, ҵаҟа лыстол днаҵаԥшуазшәа уахь лыблақәа лыршәын, хәыцрак дынҭанагалеит. – Саӷа днасыртәан иасҳәеит сгәаанагарақәа, сҭоурыхқәа. Ус анакәха уи Алиас захьӡу иакәымкәа сара сыуаажәлар сраӷахеит. Мшәан, уазхәыцыҵәҟьар, ирхарахеи аԥсуаа?.. Аакьыскьа наҟ саныҟаз газеҭк садырԥхьеит. Уа излаҳәоз ала, аԥсуаа аҭоурых дуӡӡа змоу жәларуп. Изқәынхо адгьылгьы дара ирџьынџьуп. Ажәытәӡа зны Анапа инаркны нахьхьи Лазсҭан ҳәа, иҟаз аҳра дгьыл аҳәаа аҟынӡа дара ахылаԥшуа иҟан. Иара Лазсҭан аҳрагьы аԥсуаа ирхьыԥшын. Аха нас хланҵы иҭалеит, аҵыхәтәаны амҳаџьырра иҟалаз иҭанарцәит рыуаажәлар. Аха иџьоушьаша, кьоу-шәоуқәак инхаз рыла рыдгьыл иахылаԥшуан, ишнеи-шнеиуаз ареволиуциа иҟалаз ишьақәнаргылеит рреспублика. ССР Аԥсны захьӡыз жәашықәса анҵыра аиоуит. Нас Сталин уи иамаз астатус иԥсахын, агазеҭ излаҳәоз ала, мчыла Қырҭтәыла иадыргәагәаланы иара иамаз ахатә зинқәа ланарҟәит. Автономиа рызныжьны... Ари зхы иалнарҟьоз аԥсуаа, аҵла иалҟьаз амаҭ ицҳаит шырҳәо еиԥш, рыбызшәала аҵара рҵар амуа, рҿахәы рзымҳәо, рҭоурых рҿаҟәо
иалагеит иныхтәу милаҭк иаҳасабала. Ари аимак ашәышықәса анҵәамҭазынӡа еиҿыхарыла ишдырбылгьоз Шеварднаӡе иӡбит СССР анеилаҳа бџьар мцала иӡбарц. Абар, аибашьра иаҳа-иаҳа анарха ашьҭыҵра иаҿуп. Адунеи аҷапан сара сҟноуп ацаԥха ахьаҿоу, Сталин ашәикка изымыӡбаз аусԥшьа сара хымш рыла иӡбаны сымчра закәу дсырбап, адунеи аҳцәа ҳәа, иҽура дасны абрахь джәылеит. Иабаҟоу хымш, дзарблаҟьазеи иҽы уарчан? Ҿаҵак иҟамыз аԥсуаа иҭырхыз раҳәақәа роума изыцәшәаз?.. Аиааира сыздыруам, аха шьҭахьҟа аҩра рықәшәар?.. Ас еибырҳәо иалагахьеит ар рхадацәа анааиқәшәало. Ақырҭцәа ироухьо ацәыӡқәа хыԥхьаӡара рымаӡам. Изҭахқәо маҷҩым ршьамхы рҽадыргар. Саб Ҭенгиз иҭахуп наҟ сышьҭахьҟа сдәықәиҵар... Избан? Уигьы ибозар акатастрофа ааигәахара ишаҿу?.. Иааҭкааны изҳәом, аха игәы сҭаԥшуеит... Аазиз акы имыхьындаз, уи ара ахы дшаҿагыло сара дныжьны сцарыма?.. Абас изыҟалазеи ҳаиқәшәара?.. Аазиз!..»
Лхы данҩаха лаԥхьа дааины дгылан Тариал.
Дыҭрысны лыблақәа аалырҟәыҷит. Иара иакәзар, дышьхныԥсылазшәа дшанханы дыԥшуан.
– Қьеҭо!.. – ааиҿыҵҟьеит нас.
Лара дааԥышәырччашәа ааҟалҵеит, аха дагьихамҵгылеит. Иара уи ҽакала иԥхьаӡаны, ус иахәҭаны иҟалҵеит ҳәа идикылеит. Иҭахын Қьеҭо дҩагыланы лҽынеигәыдлыжьлар. Аха убригьы абри аҭыԥаҿы ишымыцхәыз, ишбаша усыз еиликаауан. Анс иамуазар, арс иамуазар, нас абысҟак аџьабаа ззызбаз закәызеи ҳәангьы дназхәыцит. Иара изы адунеи дуӡӡаҿы Қьеҭо лыда уаҩ дыҟамызт, Қьеҭо лакәын иԥсҭазаара хыҵхырҭас иамаз. Уи лзыҳәа, илшоны дыҟазар, имч днанагозар, адунеи дуӡӡа мпылҵас
дасны, ҽа планетак ахь иршәтәуп ҳәа иарҳәаргьы, хьаас икымызт, дагәҭасуан, иршәуан, ихаҭа дԥыххаа дышцоз шидыруазгьы.
Дышхәыҷӡаз ишьҭихит аҟазшьа бааԥс. Иара игәаԥхаз ҟалар иҭахын. Уи анагӡара алымшозаргьы инасыгӡароуп ҳәа даақәгылон. Зегьы дреиӷьны дыҟазар иҭахын. Уск ашьапы аниклак иԥынгылоз дҟалар, иԥырхра дашьҭалон. Иашьа иакәзаргьы диеигӡаӡомызт, дигәҭасуан. Аӡә иргәаҟра иара анасыԥ шизаанагоз идыруазар, уаха шаанӡа егьи аҵаа дыцәгыланы маҟҿаҳәара аӡы дҭагылазаргьы хьаас икуамызт. Иара дкәаԥӡа, дҭәы-дыԥха дыҟазааит, егьи ихы дахәааит, иара дабеиԥырхаго. Адунеи аҿы иара ида уаҩ дибомызт, иара ихәаша ҟалаанӡа егьырҭ зегьы аӡы иқәыӡәӡәаа иагаргьы. Иара иџьыбақәа ҭәындаз, егьырҭ зегьы еикәанҵәаргьы.
Џьара дышнеиуа бзиак ибла игәанаҭар, дааҭгыланы иџьашьо дазыԥшуан. Шьири, сара исымандаз ҳәа, убри азхәыцра далагон, убри инапаҿы ишааигара дашьҭалон. Ус ҟаумҵан, уи абзиа уара иутәым, уи ҽаӡәы инапаҿы иааигахьеит, ҽаӡәы итәуп, уахь неишьа амаӡам ҳәа иоуҳәаргьы иаҳауамызт, убри а-б-з-и-а дашьҭалон, изтәу дыхнарҵәозаргьы уи имхны иара инапаҿы ишааигашаз дазхәыцуан. Изтәу дымшьыкәа уи абзиа унапаҿы ахааназгьы изыҟалашам ҳәа иоуҳәар, убри дышьны, абзиа имхны игәашә ишҭеигалашаз аплан азышьҭихуан.
Абас дгәыԥҵәаганы, джьыфаҩны, ихы нкыдҟьо адәы дшықәыз, ҽнак, ақалақь далаланы дышнеиуаз дааиԥылеит Қьеҭо. Лара амшын аҿы лызхара аӡы дҭаланы автобусқәа ахьаанҿасуаз ашҟа дыццакы-ццакуа длеиуан. Дшибаз еиԥш иԥсы налылахеит. Лара иҵаӷаз ҵкык лшәын, хыхь амаӷрақәа ҿахҵәан, агәы ҭыхны иҟан. Лыҩнапыкгьы ҟәашӡа иааԥшуан,
сумка хәыҷык лыжәҩа иахшьын, еимаа ҵарԥалақәак лышьан?
«Абри сара дыстәхароуп!» – ааихәыцит дшибаз еиԥш. Хаҵак длымоума, ҩызак длымоума, лхы дақәиҭума, дырҳәахьома, уи дазхәыцӡомызт. «Абри сара дыстәхароуп, ҽаӡәы – мап, абри лоуп сынасыԥ!» – ааигәахәын, ишьаҿа дуқәа ааихҳәаны, ақырҭуа сахьа шлымаз ангәеиҭа, иқырҭуа бызшәа жьакцаӡа иаацәыриган, ҿааиҭит:
– Ҳаибадырыр ҟалома?
–Ишԥоуҳәеи? – Қьеҭо уажәада илымбацыз арԥыс лакҭала дааимылдан иџьашьо дҵаауеит.
– Саҭамыз, шәақырҭуаз џьысшьан!.. – урысбызшәала даацәажәеит.
– Сара сақырҭуоуп, ишәҭахыз?
– Ҳаибадырыр сҭахуп!
– Ишԥашәҳәеи?
Дсылахәмаруама, ааигәахәт Тариал.
– Ҳаибадырырц сҭахуп! – иҳәеит ҩаԥхьа урысбызшәала.
– Уи залшаӡом!..
– Иалшароуп! – иҳәеит Тариал.
«Ихы иагума?» – аалгәахәт Қьеҭо. Автобусқәа раанҿасырҭахь деихеит. Иара длышьҭоуп.
– Шәаанҿасыр ҟамлари?
– Иҟалозар усҟәаҵ!.. – ушьҭа ларгьы лҽаарыцәгьаны ллакҭа аалырлашьцеит. – Усыздыруам, суздырам, усыдызцалазеи?
– Бысгәаԥхеит! – дааԥышәарччеит Тариал.
– Сара усгәаԥхаӡом! – ҿаалҭит лара.
– Аус злоу сара бысгәаԥхозароуп! – иц хырџьаџьа дааԥышәырччеит.
– Сара аҩыза дсымоуп, иаарласны хаҵеи ԥҳәысси ҳаибагоит! – ҿаалҭит лара.
– Иара дабаҟоу!
– Аҩны дыԥшуп!
– Зегьакоуп, сара бысгәаԥхеит!.. Дыбхаршҭ уи бҩыза, аа, ихаҭыԥаи сара сахьыҟоу!..
– Сара уи иауп бзиа избо!
– Наҟ дыбхаршҭ, сара соуп абзиа, уи дԥиоуп!..
– Иҟоу удыруама? – лҽаалырцәгьеит Қьеҭо. – Усҟәаҵ акәымзар, амилициа сиԥхьоит!..
– Избан?
– Ҭаха шсумҭо иасҳәоит.
– Сара бара бзиа бшызбаз иасҳәоит!..
Қьеҭо лҿыналхеит. Уи аамҭазы, ажәиԥшьтәи аномер автобус ааины иааҭгылеит. Ауаа рацәаҩын. Илулакгьы лара дынҭалеит. Егьи адәахьы дышгылаз ашә акит.
Лара лнапы лҟьеит абзиала ҳәа. Илулакгьы диԥырҵит. Оҳ, гәышьа, лҳәан лыԥсы ааивылгеит. Дзакәытә хеилагозеи сымҩа иангылаз, дџьалшьон уи. Слымҳа саркьада избараҳа, уаҳа анцәа усимырбахын!..
Ахалбина автобус анааҭгыла дынҭыҵит. Дышиашаз аҩныҟа лҿыналхеит. Агәашә аалыртын лашҭа дынҭаланы амардуан днаҿалон еиԥш, бжьык лгәы инықәҩит. Даахьаԥшзар, абар Тариал. Лшьамхқәа аалыҵаҟәалеит Қьеҭо.
– Незванныи гость хуже татарина! – иҳәеит иара арахь ишимыԥхьазгьы. Уажәыгьы акыркырҳәа дыччо ашҭа данаақәла, аганахьшәа игылаз атамаҵла ҟәазк ааҿихын апырҿҳәа днацҳаит. – Сыцәгьа-сыбзиа, ссасны сыбҭааит, бысԥыл иҟалозар! – иҳәеит иара. – Сара Тариал сыхьӡуп!.. Қьеҭо даанаԥш-ааԥшит, аха лаб длымбеит џьаргьы. Агәылацәагьы уаҩ дыҟамеи, иабацеи, сцас ируазшәа, аалгәахәт.
Ишылҭахымыз ҵаҟа дылбааит Қьеҭо.
– Ибыхьӡузеи, соуԥшәыл?
– Қьеҭо сыхьӡуп!..
«Асеиԥш иҟоу ауаҩы, хымаԥада, синымиацт. Дабасҭаху уҳәарауазеи, дсыдызцалазеи. Акәукәуҳәа сыҳәҳәоит абыржәыҵәҟьа!»
Атама иҿихыз арҭын, аҟырҿҳәа данацҳа, ихаԥыц жьакцақәа налашьшьын аӡы иалҵыз иқьышә иқәҵәрааны ҵаҟа инкаҭәеит.
– Даара ихаауп, аиаша басҳәап! – иҳәеит, аԥҳәызба дылзыԥшуа. – Еихазҳада?
– Саб! – лҳәеит Қьеҭо.
– Дабаҟоу иара?
– Дҭахахьеит.
– Ҟоҳ, ихьзеи рыцҳа?
– Сангьы дҭахеит усҟан. Амашьынақәа еиҿасит. Уиижьҭеи акыр шықәса цахьеит, аха атама ажәла ҳмырӡӡеит, еихаҳҳауеит ирҿыцны!..
– Ҳаи, ҳаи, ҳаи! – даақәыԥсычҳаит Тариал. – Рахраҭ бзиахааит!..
Ишаҳҳәаз еиԥш, атама еиҭазҳаз аҩны иахылаԥшуаз ргәыла иакәын, Қырҭтәылантәи Қьеҭо лаб иааигеит, даныԥсы ашьҭахь ажәла ркит еидынхалоз зегьы, аха иҭахаз лаб итамажәла ҳәа иашьҭан.
– Нас ибымада ҭынхас?
– Саншьа.
– Дабаҟоу?
– Абра ааигәа дыҟазар акәхап.
Ишыԥшыз, Ҭенгаз агәашә аартны ашҭа дааҭалеит. Уажәада иимбацыз арԥыс дангәеиҭа дааџьеишьеит. Арахь дшааиз еиԥш аԥсшәа иҳәеит.
– Сара Тариал сыхьӡуп, Шьанава сыжәлоуп! – иҳәеит аԥшәма игәы сахәап ҳәа. – Ауаҩы ицрымҵуа алеиԥш, Қьеҭо слышьҭаланы сааит!
– Ааи, аха изакәазы?
– Дысгәаԥхеит! – иҳәеит Тариал Қьеҭо лахь дыԥшуа.
– Уара ууаҩы қьачақьзаап! – аҟырҟырҳәа дааччеит Ҭенгиз. – Уара, избо, гәышԥыла ижәыло урҩызцәоуп!
– Аиаша уҳәеит ухаҵкы!
– Уааи, нас, усасны уаҳҭааит! – аҩныҟа инапы ирххеит Ҭенгиз.
– Абри саҳаит, абри уаҩроуп, абри хаҵароуп! – днаҵаҳәҳәаны Қырҭбызшәала даацәажәеит Тариал.
– Уара уаԥсуоума? – дҵаауеит Ҭенгиз.
– Сара саԥсуоуп, аха шьоукгьы уақырҭуоуп ҳәа сарҳәалоит шәара шәыжәлантәқәа. Сара шьоук-шьоук реиԥш, уиазы сгәааӡом. Аиаша ҟасымҵои?
– Папа, наҟ уара уахь ҳцоит ҳәа еибаҳамҳәахьаз?
Ҭенгиз Қьеҭо блала дааимидеит.
– Асас пату иқәаҳҵап, нас ҳҽыжәлап!..
– Уара усгәаԥхоит! – иҳәеит Тариал Ҭенгиз ихы наиқәикын. – Ҳаиуацәахароуп уареи сареи, аа? – дыччон ибжьы ҳаракӡаны.
Ҵаҟа амаҵурҭахь иныҩналеит. Тариал идырбаз атахтаҿы днеизҟәыҿит.
Ҵхыбжьонынӡа ицон атәанчара. Аа, уажәы дгылап, ушьҭан дгылап ҳәа иԥшуан аԥшәмацәа, аха Тариал ҩаԥхьа иҽирҿыцуан, ҩаԥхьа дышьҭрақәлон, абас аамҭа рацәаны ианырга, иаргьы шьҭа ауыха дабацоз, данашьы уа даанхеит. Адарҩаҽны ирулакгьы дырԥырыргеит, аха ицамҭаз ижәны дшыҟазгьы ииҳәац иҳәон:
– Иаарласны сышәҭаараны сыҟоуп. Убри аиԥылараҿы иӡбахароуп Қьеҭои сареи ҳлахьынҵа!.. – дшыччоз агәашә дынҭысны, наҟ амҩадуахь иҿынеихеит Тариал.
Қьеҭо лылахь еиқәын, ааԥсара лныԥшуан, иаарласны лҿаԥхьа игылаз ажәақәак наиаҳәаны, наҟ дырԥырҵны дцаны дыцәар лҭахын. Лыблақәа ҷабуан, аха мчыла лҽыҟажаны, ичҳаны дыԥшын. Тариал иҭахын уи лҟынтәи ажәақәак иаҳар, дхааӡа лыблақәа аалырԥшыр, насгьы ирласны дызцыз агәыԥ дәықәҵаны, нас лареи иареи џьарак реицынхара зыҟалар. Лара лзыҳәа иаҭахханы иҟалозар даҽа дҵакгьы анагӡара дадгылон, аха убраанӡа ҽнак иадамзаргьы џьарак рхала изыҟалар... Нас уи нахыс иамуӡакәа дыршьыргьы, иара дшазхәыцуаз ала, аџьанаҭ дцон.
– Қьеҭо ! – ҿааиҭит иара ҿылымҭуашәа аниба. – Ибыхьзеи, Қьеҭо, ибымбаӡои сара сааит. Инасыгӡеит исышәҭаз адҵа!..
– Аа, исаҳауеит, исаҳауеит, анцәа иџьшьоуп, уеибга-узҩыда ухынҳәны уааит.
– Аха былахь зеиқәузеи бара?
– Сааԥсеит, Тариал, сааԥсеит, уахынла-ҽынла ҳацәаӡам, аус аауеит!
– Избоит, избоит, – ҿааиҭит иара. – Иаарласны аибашьра еилгап ҳәа сақәгәыӷуеит.
– Ус угәы изаанагозеи?!
– Сгәы иаанагаӡом, избоит. Аԥсуаа иааныркылап ҳәа сыҟам шәара шәымч!
– Дара рхыԥхьаӡара маҷҩума?
– Ҳәарада!
– Нас ҳара ақырҭцәа аԥхасҭа иҳауа иаҳа-иаҳа изацлои?
– Аԥхасҭа иара аԥсуаагьы ирымоуп. Ақырҭцәа рыԥхасҭа уиаҟара ианыԥшӡом хыԥхьаӡарала иахьырацәоу азы. Аԥсуаа аӡә дырцәыӡыргьы ирныԥшуеит.
– Уа уиашоуп, – лҳәеит Қьеҭо. – Уеизгьы, уара наҟ иҟоугьы удыруеит, арахь иҟоугьы. Ишуҳәара, аиааира згарыда?
– Ҳәараҭахым ақырҭцәа! – иҳәеит Тариал. – Атигри ацгәи еиқәԥар иаиааирыда?.. Убри иаҩызоуп абри аибашьрагьы алыҵшәа. Бара бгәы рыӷәӷәа: Иаарласны аиааира ҳаԥылараны ҳаҟоуп. Бареи сареи убасҟан ҳаинасыԥымхои?
– Ҳәараҭахума! – даақәыԥсычҳаит Қьеҭо. – Сара ажәа усымҭахьеи!..
– Уаҳа акымзарак саҳәом, убри амш збандаз ҳәа сыҟоуп. Анзор ахаҵара ду иаасырԥшыз азы, ақырҭуа ҳәынҭқар иҟынтәи аҳамҭа ду уоуа иҟасҵоит иҳәеит. Бара бышԥахуаԥшуеи?
– Анзор иҳәазар акгьы уацәымшәан, – ҿаалҭит Қьеҭо. – Уара Қырҭтәыла ахьынӡанаӡааӡо уадыруа уҟалоит. Суҵашьыцуеит!.. Ас еиԥш ахьӡ-аԥша зчаԥаз!..
– Иҭабуп Қьеҭо! – дгәырӷьаҵәа дааҟалеит Тариал. – Сара избоит гәык-ԥсыкала бшысзыҟоу. Саргьы суаҩуп, агәы сызҭоуп, исҭахуп иаарласны Ахалбина быҩнаҿы ҳчара ҟалар. Убри амш ирласны ҳашҭа иҭаландаз ҳәа анцәа сиҳәоит. Баргьы Қьеҭо, анцәа биҳәала!..
– Ааи, ааи, есҽны анцәа сиҳәоит уареи сареи ҳанасыԥ ҟаларазы. Абзиараз, уаҳа аамҭа сымаӡам, сара сцалароуп!.. Егьырҭ иаанхаз ҽазны сразҵаауеит.
– Абзиараз сыхаара, аԥсҭазаара сгәы аҳәо сҟабҵеит. Шьҭа ҳанбеибабои?
– Аиҭныԥсахлара ашьҭахь.
– Уи ирласны иҟалома?
– Уаҵәы инаркны шәыԥшыз. Мурман Гонгава дашьҭалоит уи аус!..
– Гиго! – ҿылҭит Қьеҭо.
Абахәуа иӷрагылазшәа дааҩналеит Гиго захьӡыз. Аҭуан даҵаԥшуан. Дымцәажәакәа лнапы лҟьеит наҟ дигаразы лҿаԥхьа игылаз абаандаҩы.
– Усаԥыза ирласны! – гәаӷла деиҵапата ирымчны даацәажәеит Гиго. – Мамзар ухаԥыцқәа узымԥхьаӡо уҿы иҭасыԥсоит!.. Урыцҳасшьо џьумшьан!
Тариал уи ижьы имазар ифон, убасҟак игәы изыԥжәаны дихәаԥшуан. Егьи хьаас дикӡомызт, иааигәаԥхар иркаланы дыкшаргьы цәгьагьы ибомызт.
– Уца аԥсуа чичиа! – ианизымчҳаӡа, ашә индәылҵуан еиԥш знык аҟарагьы шьапԥықәла дицәхасит.
– Уан! – иҳәан дыцәҳаит Тариал. Гиго иԥсахы еиҟәыҷҷо даҽазныкгьы автомат ашьхәа мҩаниҵеит. Убасҟаноуп ацәа даналҵ Қьеҭо. Даагылан, ашә аадыртын Гиго наиқәҿылҭит:
– Анзор иаҳар ԥсышьацәгьа уиҭоит! – лҳәеит лара. – Узҿу иаанагозеи?
– Еицәоугьы инаалоит – иҳәеит Гиго.
Қьеҭо лҭыԥ ахь дхынҳәит. Ҩаԥхьа астол днахатәеит. Дабаҟоу, мшәан, Ҭенгиз, ирласны саауеит имҳәаз?
Лхы лықәыжьны дахьтәоу хәыцрақәак лзааиуеит.
Аибашьра иалагеижьҭеи рацәакгьы ҵуамызт. Ҭенгиз иԥсшьара мшқәа нҵәахьан, аха ас акаамеҭ аныҟала дыҩны дахьынтәиааз Краснодартәи адгьыл ҿацә ахь сцоит ҳәа далагар иуаажәлар ишиџьырымшьоз идыруан. Акыс, хәыда-ԥсада аҩны ҷыгәӡа издыргылахьан. Уигьы дназхәыцит. Сааԥшып, еиқәтәар еиқәтәеит, еиқәымтәар нас
иҟало аҭагылазаашьа иаҳнарбап ҳәа дахәаԥшны даанҿасит. Аибашьра раԥхьатәи амшқәа иднарбеит хымыш рыла уи еилгашьа шамамыз. Аҽеиҵнахуа ианалага зшьапы иқәгылаз ашхырцәаӷьҭра ахалбинаа дырҭаххеит имҩақәызҵоз ар рԥыза; Ақырҭцәа рлидерцәа гәыԥҩык уи изнеит абџьар нызкылашаз арԥарацәа рхыԥхьаӡара анырацәаха ар рполк аиҿкаара ргәы ишҭаз, насгьы аполк хадара аиҭар шырҭаху ҳаҭыр зқәырҵо Ҭенгиз Бениӡе.
Зшьапы иқәгылаз ажәлар иара далкааны данырҭахха Ҭенгиз мап кышьа имаӡамызт, Қырҭтәыла алахьынҵа абыржәакәын ианыӡбахоз, уи аԥеиԥш лашарц азы, амилаҭ иаҳа наҟ-наҟ азы абӷа еиҵыхны, аҳәаақәа ҭбааны, иӷәӷәоу ҳәынҭқарра дуны аҟалараз наҟ ирҟьацтәын, маҿак иҟамкәа аӷламқәа ирҿагылаз аԥсуаа, урҭ рцәа иҭацалатәын, апатын Ҭенгиз Сигәуа ишазгәеиҭаз еиԥш, акалапот иҭацаланы ахааназгьы уаҳа хышьҭыхшьак рымаӡамкәа, рықәнага иақәыршәаны, зеиԥш ҟамлацыз аиаша шьақәыргылатәын. Абасала, хәыҷы-хәыҷла аполк еиҿыркааз бџьарла еибыҭаны ашьақәыргылара иаҿын. Қьеҭо лаб данаанха, ларгьы патриотк иаҳасабала, лаб дивагыланы лыуаажәлар рыгәҭа даацәырҵит.
Ажәыларақәеи аибашьра ӷәӷәақәеи макьаназы Мрагыларахьтәи афронт аҿы анарха амоуцызт. Гәымсҭа акәша-мыкәша акәын аибашьрақәа ахьцоз, уахь акәын иааҟәымҵӡакәа ақырҭуа иартиллериа ҿааихак амаӡамкәа, ахы хьанҭақәа мҩақәҵо аус ахьауаз, уахгьы-ҽынгьы уахьынтәи иааҩуан атҟәац шьҭыбжьқәеи ахысрақәеи.
Абасеиԥштәи аамҭазы ақалақь аҿы иалаханы иҟаз аԥсацәа, наҟ-ааҟ аибашьра ӷәӷәақәа зынӡа
ишаанӡа, изылшоз аурысцәа рыцхыраара рхы иархәаны, ԥара-шьарак шәаны, досу рџьынџьқәа рахь ахынҳәра иаҿын. Иҟан иааныркылозгьы, урҭ наганы Дранда абахҭаҿы иҭаркуан. Иҟан уиаҟара џьа мбаӡакәа, ажәиԥшьтәи аномер автобус инҭаланы аԥсуа қыҭақәа рахь имҩахыҵуаз. Ари ишаҳҳәаз еиԥш, шьоукы ирықәманшәалахон, даҽа шьоукгьы ақырҭуа икаҭа ианаҿашәалак, иаакыланы иржьаӷьуан, нас иоурышьҭуаз ыҟан, иргәамԥхақәоз наганы иҭарклон.
Тариал Шанаа машьынак дҭамлаӡакәа шьапыла амҩа данылеит. Ақырҭцәа иара идыруан, дзыцныҟәоз арԥарацәа маҷмызт, џьара дааныркыларгьы ақырҭцәа рҿы авторитет змаз, еицырдыруаз, абри сиҩызоуп ҳәа аниҳәалак доурышьҭуан. Ашьыжь амҩа иқәлаз, дкылԥш-кылӡырҩуа дшааиуаз, есымша иара итәы иагозма, еиқәных игылаз ауаҩ ижьыфаҩцәа даарылашәеит.
– Уарбану? – иҵааит дара.
– Тариели Шьанава! – инаҵшьны сақырҭуоуп ҳәа аанаго даацәажәеит.
– Удокумент ҳарба! – ииҳәаз агәра ргомызт.
Тариал иџьыба дынҭалан ипаспорт ааҭигеит. Инаганы иҵаауаз инеииркит.
– Тариал Шанава, аԥсуа! – иҳәеит ақырҭуа.
– Ари иаанагозеи?
– Сара исхароузеи ианызҵаз ус ҟаиҵазар. Сара еснагь ақырҭуа ҳәа схы сшьоит.
Уи ицәажәашьақәа ргәаԥхеит. Аԥсуа саԥсыуаӡам ҳәа даақәгылт. Ари џьоушьаратәы иҟан.
– Уабанхои?
– Аҟәа.
– Арахь уабацои?
– Ихаҵкы Ҭенгиз Бениӡе иахь. Уи иԥҳа Қьеҭо захьӡуи сареи бзиа ҳаибабоит!..
– Ҳаҭамыз, бодишь! – рҳәеит изҵаақәоз. – Умҩа хирзааит. Ҳгәы иаанагоит уара уеиԥш иҟоу апатриот ақырҭцәа рҿы ахьӡи-аԥшеи иманы дҟалап ҳәа.
– Идуӡӡаны иҭабуп! – аҭак ҟаиҵеит Тариалгьы.
Амҩа анирҭа дшәышәуа иҿынеихеит. Аха жәабаҟа шьаҿа ҟаиҵаанӡа ажывҳәа машьынак ааивалеит. Иааҭгылан ашә аадыртит.
– Уҭал арахь! – рҳәеит ҩыџьа уа иҭатәақәаз. – Ахалбинаҟа ҳцоит ҳаргьы, амашьына шҳамоу шьапыла уҳашьҭуама!..
– Уи зынӡа ибзиоуп, сеиқәшәыршәеит! – иҳәан, дгәырӷьаҵәа амашьына дынҭалт.
Адәахьы машьынак ашьҭыбжь анга Қьеҭо лхы шьҭылхын аԥенџьыр дынкылԥшит. Астол дахыҵны уи адиуан тата дкыдиаалан. Ҭенгиз дшааиз анылба лҽааибылҭеит. Дук мырҵыкәа дааҩналеит иаргьы. Иаразнак лара дҵааит:
– Иҟоузеи, бзиароума?
– Абзиа убар иумдыруеи! – иҳәеит иара. – Ҳцома аҩныҟа?
– Папа, сааԥсаны сыҟоуп, ҳцап! – дааӷьаҵәы-ӷьаҵәит Қьеҭо.
– Амҩақәагьы шәарҭоуп, – иҳәеит иара агәынамӡара иныԥшуа. – Аԥсуаа маҷ аԥхасҭа ҳарҭахьома, аминақәа ыҵаҵаны иреиӷьыз ҳарԥарацәа аӡәырҩы ахаԥжәаны нырцәыҟа идәықәырҵахьеит. Урҭ уахынла ицәаӡам, аус руеит. Ҳара ҳаибашьцәа аҿараҳацәа, рхырӷәӷәарҭа хәыҷқәа рҿы иахьцәыҵатәоу уаха иаашаанӡа ахысра иаҿуп. Аԥсуаа уиала еилыркаауеит ртәарҭақәа, ирхыкәшаны ҳамҩадуқәа рҿы
ишырҭаху инеи-ҩеиуа ҳшьыгақәа ныҵаҵаны абнахь рҽырҵәахуеит. Абри иаҿуп!..
– Папа, аказы суазҵаашан, – ҿаалҭит Қьеҭо.
– Изакәызеи, соуԥшәыл? – уи днеин адиуан днықәтәеит.
– Угәы ишԥаанагои, абри аибашьраҿы иаиааирыда?
Ҭенгиз цәалашәара бааԥсык изцәырҵны дыҟан, иԥҳа ас анылҳәа, ихы дҩахан, илақәа ҭызза даанхеит. Егьи дыԥшын исаҳарызеи ҳәа.
– Ақәылаҩ еснагь даҵахоит! – ҿааиҭит иара.
– Ҳара ақырҭцәа ҳаума ақәылаҩцәа?
– Ааи!
– Аԥсны адгьыл ҭоурыхла изџьынџьда?
– Аԥсуаа!
– Нас ҳазрабашьуеи аԥсуаа, ирымаҳкузеи?
– Мчы змоу иаҵкыс мчызмам имоуп аара! – ибгәаларшәа Крылов иажәамаана. – Аԥсуаа анкьаӡа идууз аҳәынҭқарра рыман. Аха нас хәыҷы-хәыҷла еилаҳаит рҳәынҭқарра. Аԥсуа ҳәынҭқар аҵеи дахьимамыз азы икәша-мыкәша игылаз иҭынхацәа дреиҩсны ақырҭуа ҳәынҭқар ԥҳәысс имаз иаҳәшьаԥа дааганы аҳра ииҭеит. Убри нахыс хланҵы иҭалеит амҩа иркыз, уи ааныркылеит ақырҭцәа, нас ишнеи-шнеиуаз аурысцәеи аҭырқәцәеи рҭаххарала, аԥсуаа рџьынџь иахцаны Ҭырқәтәылаҟа иахыргеит. Иаанхаз кьоу-шәоуқәак ирылдыршоз? Абри рхы иархәаны ақырҭцәа ари адгьыл рымпыҵархало иалагеит, Сталин ихаан урҭ рыбызшәа рҿыхны қырҭбызшәала аҵара ддырҵон, Гал араион ассимилиациа азырун, аԥсуаа инхоз зегьы ақырҭцәаны ашәҟәы иҭаргалеит. Шеварднаӡе СССР анеилаҳа ачарҳәара иҟаиҵаз ихы иархәаны аԥсуаа хымш рыла ирҟьацны сырхысып ҳәа, аибашьра далагеит. Данаиааилак аԥсуа жәлар
реиҳараҩӡак нырҵәаны, нас наунагӡа аԥшәмара аанкыланы, ари адгьыл ақырҭуа идгьыл акәын ҳәа, адунеи иқәынхо ирылеиҳәарц иҭахын!..
– Ари рыцҳароуп, ари еилизкаауа ҳәа аӡәгьы дыҟаӡами?
– Дыҟаӡам. Дыҟазаргьы ҿиҭӡом. Акапитализм ақьиареи аиашареи захьӡу аздырӡом. Аԥарарҳарада акгьы хьаас иркым. Иаԥхьан Крылов иажәеинраала сызлацәажәоз ишаҳәоу еиԥш, мчыла иеиҳау иаҵкыс, иеиҵоу дирҟьацуеит.
– Нас абри аума изахьӡу адемократиа?
– Бызлацәажәо закәызеи? – игәы ԥжәжәо дҩагылеит Ҭенгиз. – Адемократиа ҳәа ус ажәаны ирҳәоит акәымзар, адунеи аҿы уи џьаргьы иҟаӡам!
– Ассир саҳауеит! – даалеи-ҩеит Қьеҭо. – Нас ҳазҿу иахьӡузеи, иарбан ӷбоу ҳазҭеицалаз апатын Шеварднаӡе?
– Шеварднаӡе иуаажәлар рнырҵәара даҿуп. Сталингьы ус дыҟан. Урҭ еиҩырго егьыҟам, чарҳәаҩцәоуп аҩыџьегьы!.. Абасоуп сара ишеилыскаауа!.. Ҳдәықәҵа!..
– Ааи, ааи, ҳцалап, аҵх акыр инеихьеит! Адәахьы индәылҵит. Аҳауа зҩыда лахҿыхӡа иааимнадеит. Илашьцан, амзаҿа игылаз ҭашәахьан.
Рҩыџьегьы рмашьынақәа инарҭатәан аус аадыруит. Раԥхьа дгыланы ашкол агәашә дынҭысит Ҭенгиз, уи дишьҭагыланы лҿыналхеит Қьеҭо. Ацәа лиааины дыҟан, дамхацәар ҳәа дшәон, аха ус анлыхьуаз лхаԥыцқәа еихырӷәӷәаны, лқьышә дацҳауан уажәы-уажәы. Дышнеиуаз, ҩаԥхьа лгәалашәараҿы дҿыцҳҳараӡа даацәырҵит Тариал.
Аҽны мҽышан, Қьеҭо лыҩны асасцәа аҭан. Анзор царцуаа дрықәланы, ацәгьарақәа мҩаԥганы
даныхынҳәыз акәын. Иаарласӡаны, аибашьра раԥхьатәи амшқәа ирылагӡаны зҽалызкааз ӷьеҩ хаҵаны ихьӡ рҳәо даныҟала, Ҭенгиз ашәануа фырхаҵа диманы Қьеҭо лҿы дымҩахыҵит. Уи лыӡбахәқәа иаҳахьан, аха асҵәҟьа дыҟоуп ҳәа дыҟамызт. Уажәы-уажәы ашьауардын еиԥш, арԥыс илаԥш-хаа Қьеҭо лахь ирхон, ларгьы уи лымбо дыҟамызт, аха ҽыргаӡа ҟаҵаны уи иблақәа иҽырцәыхьчо, иаалырҟьаны изцәырҵыз агәыбылра Ҭенгиз илымҳаҟынӡа инеигарц игәы ишҭаз ауп, лыԥштәхәы лхыгга асасцәа ахьтәаз Қьеҭо дааҩналан Ҭенгиз илымҳа дышҭахәыҭхәыҭыз.
– Аӡәы иабымҳәан! – днеилууаа дцеит Ҭенгиз. – Ааи, папа, ҩыџьа ҳаибашьцәа ицны иааины ҳгәашә илагылоуп!
– Ҳаибашьцәоу? – иааџьеишьеит Ҭенгиз.
– Ааи!
Ҭенгиз аҭамзаара шьҭаҵаны адәахьы дындәылҵит.
Агәашә аҿы даннеи аибашьцәа руаӡәк аԥшәма днеиԥылан днаиеихырхәеит.
– Сара шәара шәыздыруеит ҳаҭыр зқәу Ҭенгиз, – ҿааиҭит иԥылаз. – Ари иҳацу аԥсуа Дранда даанаҳкылеит. Шәара шәахь дшаауаз анҳаиҳәа ҳааиеиҷаҳаит акәымзар, мшымыжда дҭаҳаргылон. Аха, ҭынха дук иеиԥш шәыхьӡ аниҳәа, ус ҳзымгәаӷьит. Дызусҭада, дыжәдыруама?
Ҭенгиз аҭак ҟаиҵаанӡа Тариал ихаҿы еихаччо арахь рышҟа дааихьан. Ҭенгиз иҿаԥхьа данааҭгыла аҵәах ҳәа даагәыдикылан иҟәаҟәа днаснасит.
– Ушԥаҟоу ҳаҭыр зқәу Ҭенгиз сҭынха ду! – иҳәеит қырҭбызшәала. – уажәраанӡагьы сааины снашәыдҵааларц сҭахын, аха мышкы-ҩымш рыла зегь рҭыԥ аҿы иҟалоз џьысшьон. Сгәыӷра санажьа иахьа амҩа сықәлеит. Аԥсуаа зҿу сақәӡбоит. Зегь
Арӡынба ихароуп. Ани актәи амаӡаныҟәгаҩ Тышба данҳамаз акәындаз, аибашьра иалагозар жәбарын. Уара ухаҭа угәабзиара шԥаҟоу, дабаҟоу аԥшӡа Қьеҭо, иаԥхьан абрахь даацәыҵыԥхан, нас дахьца-дахьааиз сымбаӡеит.
Арҭ шеицәажәоз Анзор даарыдгылеит.
– Иҟалазеи? – дҵааит Анзор.
– Ари Тариал ихьӡуп, даԥсыуоуп, аха ҳара дҳадгылоуп, даҳҭааит! – ҿааиҭит Ҭенгиз.
– Уаԥсыуоума? – дҵааит Анзор аԥсышәала Тариал илакҭа дҭаԥшуа.
– Ааи, аха...
– Иҟалеи, улакҩакуеит.
– Аԥсуаа иҟарҵо сеиланагоит. Иахьакәым ршьапы кыддыргылеит. Уара аҷҷаҳәа аԥсышәала ацәажәашьа узырҵада?
– Сара аԥсуаа срыланхон, сшәануоуп, – ҿааиҭит Анзор.
– Ашәанцәа ҳашьцәа рами, – даацәажәеит Тариал. – Аха урҭ ҳара ҳаԥхьа еилыркааит ақырҭуа ида дара рзы ԥсҭазаара шыҟамыз. Афырхацәа ашәанқәа! – днеины Анзор ихы днагәӡит. Нас даахьаҳәын: – Уара Ҭенгиз, дабаҟоу Қьеҭо? – ҿааиҭит.
Ҭенгиз Қьеҭо налықәҿиҭит:
– Қьеҭо?
– Ааи, папа, ара сыҟами! – даадәылҵит арахь.
– Ари дыбзымдырӡеи?
Ииҳәаз лмаҳазшәа арахь лҿаалхеит. Тариал дналԥыланы лӡамҩа днагәӡит.
– Қьеҭо, сыхаара, бышԥаҟоу? – дҵааит уи дычча-ччо.
Қьеҭо дыԥхашьаны аҭак ҟалҵомызт.
– Ара ҳазгылоузеи, шәааи аҩныҟа! – иҳәеит Ҭенгиз ҩыџьа агәашә илагылаз ақырҭцәа рахь.
Урҭ мап ркын идәықәларцы рҿанынархоз Тариал днарыхьӡан, рмахәарқәа нҭарсны иааникылан аҩныҟа дрыхеит. Анзор дгачамкны уи днеизыԥшит.
«Узҭыҵыз уан лдына уҭасцалап сара сеибгазар, – иҳәеит уи гәаныла асас ихымҩаԥгашьақәа иҟарҟы иҵагыло ианалага. – Иаԥхьан уааит, зегьы ргәыдкылара уалагеит. Сыԥсы ҭанаҵы Қьеҭо лааигәа узымнеиуа уҟасҵап уара ахымдыр!..»– игәалаҟара бжьысын Ҭенгиз ишьҭахь дгыланы аҩныҟа иҿынеихеит иаргьы.
Ҿыц ирҭааз асасцәа рыманы амаҵурҭа ианыныҩнала, Қьеҭо даақәгьежьааны рымаҵ луит, ҿыц астол лырхиеит, ауатка цәырылгеит, аирыӡқәа аҩы рҭаҭәаны астол иқәлыргылеит. Акы-ҩба раҟара аныржә, аамҭа еимҟьарак иалагӡаны аԥҳа лаб илымҳа дынҭахәыҭхәыҭын, акы иалҳәарцы шылҭахыз илырдырит. Лара заа адәахьы дандәылҵ, Ҭенгиз итәаз рахь ҩаԥхьа аҭамзаара шьҭаҵаны иаргьы дналыцдәылҵит. Ҽа уадак ахь иныҩналан наҟ-ааҟ еиҿаԥшуа иааҭгылеит.
– Папа, ари еиԥш ахлымӡаах сара исзычҳауам! – лҳәеит Қьеҭо агәҭынчра шлымамыз ирдыруа. – Аибашьра цоит, Тариал уи иаҵанакуа издыруам, дынкыдҳало даҳҭааит ҩаԥхьа. Сара сгәаныла уи аҳәаақәа зегьы дырҭысит. Акы изыӡбатәуп!..
– Сара еилыскаауеит сыхазына, иахьаҵәҟьа уи иахьиҭыԥу ддәықәҵахоит! – иҳәеит Ҭенгиз. – Жәабаҟа минуҭ ҳарзыԥшып ҳасасцәа, нас ҳара ҳамцар ҟалом ҳәа рылаҳҳәап!..
– Ааи, ааи, аибашьра цоит, ҳара ҳаҩнаҭа ҳаӷа дааганы пату иқәҵара ҳаҿуп, ари гәыбӷан ҳнамҭаӡои?
– Ҳәараҭахым, иахьакәым ҳкылнагар алшоит. Анзор сиацәажәоит уи аҭыԥ дықәиҵартә. Акыс, излагәасҭаз ала уи қәыџьмаҵас дизыԥшуан изаҳәамкәа ҳашҭа иҭанагалаз ҳасас. Бара бымшәан, уи аҭыԥ дықәаҳҵоит иаарласӡаны.
– Папа, иара Анзор ҳәа узҿу дукгьы дысгәаԥхаӡом, – ҿаалҭит Қьеҭо. – Дааҟәымҵӡакәа сшьаҿақәа еихызго иԥхьаӡоит, акалашәақәа дсышьклаԥшуеит. Излазбо ала уи арԥысгьы игәы сытҟәеит ҳәа сыҟоуп!
– Усшәақәа збоит саргьы.
– Иҟаҳҵари?
– Бара быӡӷабуп, сара ибсырҵом, абри аус аҿы баргьы хәыҷык агызмалрагьы быҵазароуп, – ҿааиҭит Ҭенгиз. Нас иԥҳа дылзыԥшуа инациҵеит: – Бкәараҵала, бнаҳә-ааҳәла, амала ирбааԥсны, ихжәаны бимацәажәалан.
– Уи идыруама, иоуҳәахьазма Аазизи сареи ҳҭоурыхқәа?
– Ааи, соуԥшәыл хәыҷы. Анзор иасҳәахьеит бара аҟабардатәи арԥыс быԥсҭазаара шеиқәирхахьоу, уи ҳигәҭасыр шзалымшо, аибашьра ҳаналҵлак, иаҳҳәап, бара ҽаӡә иахь цәаныррак бызцәырҵыргьы, Аазиз иамҳәақәа ҽаџьара бшьаҿа шеихыбымго.
– Ииашаны иоуҳәеит. Сара сгәаныла, уи арԥыс ахааназгьы сгәы ицәыхьшәашәом. Иара иахь сара исызцәырҵхьоу агәыбылра шиасымҳәацгьы, уи еиликаахьеит ида ԥсҭазаара шсымам. Аамҭалатәи ҳаиԥырҵра исанаҳәоит иаҳа-иаҳа ишысцәыхьамҭоу уи иныжьра, дахьысымбо. Убри аҟнытә, дарбанзаалак сҩызара иеилаҳаз иасҳәарц сыхәҭоуп заа сышьҭахь дышгылоу ауаҩы.
– Ааи, соуԥшәыл, ааи, дарбан нас бареи сареи ҳаршәаны мчыла бымҵазырсуа. Уи аамҭагьы ҳҭагылаӡам: аибашьра цоит. Шьҭа ҳнеип ҳасасцәа рахь.
Урҭ иахьеицәажәоз ауада хәыҷы иныҩныҵын, асасцәа зыҩнатәаз ауада ҭбаа иныҩналеит. Зегь раасҭа Тариал ибжьы рылҟьон ара. Анзор деихашәы
иҩнапык ицламҳәа иаҵыргәаны уажәы-уажәы уи дизыԥшуан. Аха Ҭенгиз данааҩнала маҷк даанҿасын аԥшәма илакҭа дынҭаԥшит. Тариал дааԥышәарччан уи ишьҭахь лҽыԥхьалкуазшәа игылаз Қьеҭо ихы налықәикит.
– Амреи амзеи ираԥызо Қьеҭо анцәа биныҳәааит! Иаҵәца аақәихын аныҳәара дналагеит. – Русҭавели дуӡӡа иаԥиҵаз аԥҳәыс-лаша лхаҿсахьа Нестан-Дареџьан блыдыскылоит. Тариал иахь уи илызцәырҵны илымаз абзиабара иаҩызоу бгәаҵа иҭаланы барҿыхоит. Сара рыцҳа есыуаха сматанеиуа бареи сареи ҳаиниара ҟаларцаз ҳанцәа ду сиҳәон.
Ҩ-мцакы иҿиаз сагәылҟьаны башҭа сҭалеит иахьа. О, Анцәа ду сиҳәоит, сара сымшьҭа бзиоуп, абра саара иаҳзаанагааит Аиааира, Аҭынчра, Анасыԥ ду! – иаҵәца днахеит.
«Заҟа дламысдоузеи» – гәаныла даацәажәеит Анзор. – О, ари иеиԥш агәымха сара синымиацт. Уаангыл, уаангыл, аурыс иҳәашьала, акәҷарақәа ҭагалан ауп ианырыԥхьаӡо. Убыжәла заҟа уҭаху, аԥхьахә зго дҳамбари!..»
– Асасцәа шәхаҵкы! – даацәажәеит Ҭенгиз. – Маҷк шәсырццакуеит, аха уаҳа ԥсыхәа ҳамаӡам. Адырраҭара соуит аштаб ахь ҳамцар шыҟамло. Асас иаҳҭааз Тариал ара дшыҟоу рдырхьеит. Иацәажәар рҭахуп!..
Зегь адруҳәа иҩагылеит.
Ҭенгиз Анзор иҿаԥхьа дааҭгылеит.
– Абра астол иахатәоу ҩыџьа ҳаибашьцәа уманы аштаб ахь уеиха:
– Арагәашьаҟоу?
– Ааи!
– Уажәыҵәҟьа апатын Ҭенгиз!
Анзор еиликааит Ҭенгиз имаана. Тариал ихы ирдыртәын. Аҳәаа дахысуа далагеит. Дааузымчҳаратәы ихы мҩаԥигеит. Ҭенгиз урҭқәа зфоз дреиуамызт.
Анзор дҵааит:
– Шәара, апатын Ҭенгиз, ирласны шәнеиуама уахь?
– Ааи!
Анзор днеины Тариал иаԥхьа дааҭгылеит.
– Ҳдәықәҵа! – иҳәеит уи.
– Иаба? – дҵааит Тариал.
– Азҵаарақәа зҭииуа сара соуп! – днақәыӷәӷәан даацәажәеит Анзор.
– Уахьыҟоу ухашҭма?
– Сара ссасуп!
– Уара убаандаҩуп! – Анзор уа игылақәаз асолдаҭцәа ихы нарықәыкны: – Хаала смашьынахь дҭажәгал!
Тариал дааԥышәарччан Қьеҭо лахь дынхьаҳәит.
– Зегьакоуп, бахьыҟазаалакгьи бсыԥшаауеит, сара быстәхоит! – иҳәан, ҵәыцак аашьҭиԥаан: – Аҭынчразы! – днаханы ижәит. Уи ҭарцәны даналга иҿыҵыкәкәоз аҩӡы ичабрала иааирыцқьан, адәахьы дындәылҵит.
Ҭенгиз Анзор иахь дхьаҳәны «аштаб ахь дга» ҳәа, ииҳәаз иаразнак еиликааит измааназ. Раԥхьаӡа дара ҿыц еиҿыркааз аполк аштаб Арагәашьа игылан, аштаб дуахь Тариал инагара дук иаԥсамызшәа рбеит, уажәазы дара рахь днаганы алыхәда дкылырхырц рыӡбеит.
Тариал ус шихьуаз аҟарагьы ицәа иалашәахьан, аха дызхьынҳалаз аус каижьыргьы иҭахымызт. Дырпҟаргьы-дыржьаӷьыргьы иара уи саиааип ҳәа игәы иҭан. Ахьаҵра илшомызт. Иара итәала иаԥшьигаз аус хаҵарас иԥхьаӡеит, насгьы ага ихьымӡӷ дууп ҳәа, «ԥхьаҟа» ада «шьҭахьҟа» деихар
иҭахымызт. Ари зегьы гаӡаран, дызҿыз аус аибашьра анарха аҽанеиҵнахуаз акәын, иахьакәым дкылнагар алшон, дҭанархаргьы иахьирхәуаз ҳәа иҟадаз. Абас ишыҟаз ауп уи инаигәҭасны, Арагәашь ашкол аҿаԥхьа рмашьына анааҭгыла, зегьы ддырбо, наҟ-ааҟ имахәарқәа ишьҭахьҟа ирҵәины хыхь инхалан Анзор иалхны имаз зуада ишыныҩналаз.
Анзор ҩнуҵҟала агәырӷьара даҿын, ишырҳәо еиԥш, ихылԥа аҵыс ҭан. Анҭ ҩыџьа аибашьцәа рабџьарқәа кны наҟ-ааҟ изааигәаны ианааҭгыла, Анзор Тариал иҿаԥхьаҵәҟьа дааҭгылан, апҟацаҩ ҳәа диҿасит. Егьи шьҭахьҟа даабалыбаҭеит, аха дкамҳакәа иҽааникылеит.
– Избан, иҟасҵазеи цәгьарас?! – ибызбызуаз ицламҳәа инапы адкыланы ишикыз дҵааит Тариал.
– Дарбан уара узлахәмаруаз! – иҭачкәым раҵәаны даныкша, Тариал иԥынҵа ашьа нҭыҵәрааит. Ҭенгиз Бениӡе дуӡӡа Қырҭтәыла еицырдаруа ауаҩ дыр иҩнаҭаҿы уахьидикылаз аҳаҭыр мшьакәа, аԥшәымара аанукыларц уалагеит. Дарбан уара ахымдыр узлахәмаруаз!.. – икьаҿ ишәыз ааникылан игәышԥы инапы адырӷәӷәала дааирҵысит. – Уаниз амш угәаласыршәап уара агмыг!
– Иҭабуп! – иҳәеит Тариал.
– Иҳәа ирласны: уаазышьҭыда арахь?
– Сара схала сааит!..
– Дарбан ԥшыхәҩу уаазышьҭыз?
– Сара аибашьра иалагаанӡагьы апатын Ҭенгиз Бениӡе иҩны саахьан, – ҿааиҭит Тариал. – Қьеҭо бзиа дызбон, дызбоит иахьагьы!..
– Лара улҭахума? – дҵааит Анзор.
– Сылҭахы-сылҭахым сара дысҭахын азы аибашьра шцозгьы сааит. Скыдыргыланы сышәшьуазаргьы мап ацәыскырц сыҟам абыржәы исымоу агәаанагара!..
– Аҽада!.. – дҟааит Анзор аԥсышәала. – Уара убзиабара иашьҭада аибашьра цоит умбаӡои? Абыржәы адҵа ҟасҵар абарҭ ҳаибашьцәа ундәылганы жрак унхықәыргыланы уршьуеит. Гаӡарала ухы зҭаурхои?
– Қьеҭо лзы сҭахеит ҳәа, усс искым, џьанаҭ сцоит, уи баша ишысымҳәо жәдыруаз.
– Қьеҭо лзы уани уаби узшьрызу?
– Ани аби сымаӡам!..
– Иумада?
– Аӡәгьы!.
– Узҿыз?
– Сҭакын!
– Иҟауҵазеи цәгьарас?
– Амла сакуа саналага, сгәыла икәытҵара сышҭаз, снышьҭагәа сыркит.
– Шаҟа шықәса урҭеи?
– Хышықәса.
– Уанбаҭыҵи?
– Аакьыскьа.
– Узҿыз? – Аӷьычра.
– Ҭенгиз иҿы ушԥаанагеи?
– Қьеҭо данызба сыԥсы лылахеит. Лышьҭа схыланы лыҩны сааит.
– Лыла ушынҭаԥшыз бзиа дубама?
– Ааи!
– Лара лзы уҽыушьроуп рҳәаргьы уҽушьуама?
– Сҽысшьуеит лара илыхәозар.
– Уԥсадгьыл уҭима уи лзы?
– Аӷьыч изыҳәа аԥсадгьыл ыҟаӡам. Сара сыԥсадгьыл – Қьеҭо лоуп.
– Уи агәра злаагари?
– Сԥышәшәарц шәҭахума?
Анзор хәыцрак изаан маҷк дааҭгылеит. «Агентк иаҳасабала аԥсуаа рахь ддәықәаҳҵар?.. Адҵа иҭаны. Ицәгьоу дҵак иҭаны. Ҭенгиз иацәажәатәуп...
Иудыруазеи ҳхы даҳархәар!.. Аха, иаҳҳәап, адҵа нагӡаны дхынҳәыр?.. Ҩаԥхьа Қьеҭо дылхьынҳаларц далагоит. Қьеҭо илазҵаатәуп... Иахылҳәаарызеи?.. Аԥсадгьыл аҿаԥхьа илҳәараны иҟоузеи?.. Зны Ҭенгизи сареи ҳаицәажәароуп. Ааи, ааи, бжьынтәы ишәаны знык иԥҟатәуп!..»
Анзор уаҳа азҵаарақәа ҟамҵакәа исолдаҭцәа ирыдиҵеит абаандаҩы ауада ҭшәаҿы днаганы дҭаркразы. Уахь дыргаанӡа даахьаҳәын Анзор ихы наиқәикит.
– Ишәҭахызар ихьамҭаӡоу адҵа сышәҭ. Схы сеигӡараны сыҟаӡам Қьеҭо лзы!..
– Уца, уца! – иҳәеит Анзор. – Ҳара иҟаҳҵо-иаауа уара уус алам!..
Исолдаҭцәа «дыжәга» ҳәа, аанаго ихы анирҵысы, наҟ-ааҟ иааивагылан дрыманы ауада ҭшәахьы рҿынархеит.
Адырҩаҽны, Тариал иԥхьеит Ҭенгиз иалхны имаз ауадаҿы. Дшааҩналаз еиԥш, ҩаԥхьа Қьеҭо илаԥш дааҵашәеит. Ар рформа лышәҵаны дыҟан. Адиуан аханшәа дтәан, аха лылахь еиқәызшәа гәеиҭеит. Дахьтәаз лыбласаркьақәа амхны ус ирҟаҵымыҵуа илкын. Астол аханы дтәан Ҭенгиз. Уигьы илахь еиҵыхны дыԥшӡомызт, қьаадқәак дыргәылаԥшуан, Анзор Қьеҭо лҽылзааигәатәны дгылан, уигьы ар рымаҭәала деилаҳәан.
Абаандаҩы дшааҩнаргалаз еиԥш, уи дымҩаԥызгоз ишьҭахьҟа даақәҵәиаан дындәылҵит. Тариал излагәеиҭаз ала иацы иҟақәаз дреиуамызт, хаккалак, ҳаракык иакәын.
Ҭенгиз ари дшааҩнаргалаз еиԥш аус ахь диасит.
– Ара ҳхы ааидаҳкылан, уара иҳахәо уаҩызар, Қырҭтәыла иарӷьажәҩаны хаҵа цқьазар, уԥаҳшәарц ҳҭахуп. Уи еиԥш аԥышәара уақәшаҳаҭзар! – Қырҭтәыла иахәо азы схы сеигӡом! – ҿааиҭит Тариал. – Ажәала зегьы ҳпатриотцәоуп, аха аус ахь ҳаниаслак акапеи кылҵәа ҳаԥсамкәа ҳхы ааҳарԥшуеит. Ушԥазхәыцуеи уара?
– Исыдышәҵо анагӡараз схы сеигӡом. Аха абри аан саргьы гәыӷрақәак сымазароуп!..
– Иарбан гәыӷрақәо? – Қьеҭо лахь гәыӷраҳәа кыр сымоума?
Қьеҭо лыџьымшьқәа ааҵысит. Лыбла шеишеиқәа аакәеицеит, аха ҿымҭӡакәа ус дахьтәаз ахҭыс иҿиоз дазыӡырҩуа дыԥшын.
– Қьеҭо сара лгәы сҭатәам, уи уара уахь цәаныррак лызцәырҵны дыҟазар дузыԥшып, ара уажәы ухәда лҽахьылшьыр уҭахымзар.
Арҭ ажәақәа игәы ҟәандаӡа иааҟарҵан маҷк дааԥышәырччеит Тариал. Қьеҭо лахьгьы дынхьаԥшит. Лара уажәыгьы лҿаԥшылара аҽамԥсахӡо, лыбласаркьа еиқәаҵәа далахәмаруазшәа, зны ганха иргьежьуа, нас ҩаԥхьа арахь дешьҭрақәланы ирхынҳәуа лаамҭа уиала ахгара даҿын.
Тариал даацәажәеит:
– Иарбан дҵоу исышәҭараны иҟоу?
– Адҵа уҭаны аԥсуаа рахь удәықәаҳҵоит. Зегьы рыла уеиқәыршәаны. Аинформациа ҳауҭалоит уантәи. Ицома?
– Ицоит!
– Идырны иумаз, амц дырраҭара анааушьҭ, ҳара агентцәа иҵегьы уахь аус зуқәо ҳамоуп, уԥшааны иааугәыдҵаны уршьуеит. Усҟан Қьеҭо ахааназгьы дубараны уҟаӡам, аԥсҭазаара наӡаӡа ҳәа уаԥырҵуеит. Еилукаауама?
– Еилыскаауеит, сгаӡо џьышәымшьан
– Еилукаазар ахазына!
– Ус анакәха шьҭатәи аус анагӡараз Анзор инапы уануп! – инапы рыххо Анзор диирбеит.
– Қьеҭо ажәақәак ласҳәарц сҭахуп! – иҳәеит Тариал.
– Мап зҳәада, аа дахьтәоу!..
– Лареи сареи ҳхала ҳаизыншәыжь!
– Идырны иумаз, уи бџьарла деибыҭоуп, иакәым ала уанлацәажәа иааугәыдҵаны улшьуеит!
– Ааи, ааи, еилыскаауеит
Ҭенгиз Қьеҭо лахь дынхьаҳәит. Уи дтәан дҭынчӡа. Анзор шәарак ихы-иҿы иқәланы дыҟан.
Ахацәа рҩыџьегьы ндәылҵит. Қьеҭо дыштәац дтәан. Тариал игәы хыҭхыҭуа уи дналзыԥшит.
– Ажәак иадамзаргьы исаҳәа – иҳәеит иара.
– Иуасҳәарызеи? – дҵааит Қьеҭо.
– Иббоит бара бзы иҟасҵақәо, – ҿааиҭит. – Бзиа бызбоит. Сгәы бзыбылуеит. Бысхыччозар?
– Мап! – аҭак ҟалҵеит.
– Зегь сцәеилататеит. Иҟасҵо сақәшәом ҳәа сызҳәом, аха бара схы еилабгеит. Гәыӷрас исымоузеи?
– Аибашьра цоит, иуасҳәараны иҟоузеи?
– Еилгар, ҳаибганы ҳзалҵыр?
– Усҟан ҳахәаԥшып, ари ус еиԥш иҟоу зҵаароуп, иаразнак унадыххылан аҭак узыҟамҵар алшоит. Аамҭа аҭахуп. Насгьы, аурысцәа ирҳәо умаҳаци: ахәылԥазы аҵкыс ашьыжь аҟәышра ааԥшуеит.
– Иҭабуп бгәы аартны ус ахьсабҳәогьы. Бсацәҳаргьы былшон.
– Сызуацәҳарыз?
– Седру, ус исҳәеит. Абзиараз!
– Амҩа бзиа! – аҭак ҟалҵеит Қьеҭо. Дҩагылеит, маҷк дааԥышәырччеит. Даныччоз мыцхәы илнаалон, лӡамҩақәа нҭапалон. Илымаз ахаара, – ахаара ацнаҵон. Тариал уи иаҳагьы иԥсы илнаршәшәон. Ҩнуҵҟала дшыгәаҭеиуаз даақәҵәиаан адәахьы дындәылҵит.
Уи инақәырццакны Қьеҭогьы ашә иаадыртыз ыдырҵаанӡа лхы аакыллырҳәҳәеит наҟ. Ҭенгиз игәы хыҭхыҭуа даныналхьыԥш дааҭынчхеит, иӡӷаб машәырк лзиуыр ҳәа дгәаҭеиуан. Абаандаҩы дрыманы ҵаҟа илбаахьан.
– Ибеиҳәазеи? – дҵааит Ҭенгиз.
– Исеиҳәарыз? – агәынамӡара лныԥшуа даацәажәеит Қьеҭо. – Папа, абри иаԥшьыжәгаз зегь са сахьаларсу мыцхәызшәа избоит.
– Ус бгәы изаанагазеи?
– Тариал гәыӷрак иҭаны доусышьҭыр шәҭахын.
– Мамзар уи бзиа дшыбымбо изеилымкааци?
– Еиликаарц иҭахӡам. Сара шәара шәыхәмарра салҵуеит.
– Уи бацәымшәан, – иҳәеит Ҭенгиз. – Тариал абри аибашьра деибганы далҵып ҳәа бгәы иаанагома? Уи ма аԥсуаа, ма ақырҭцәа рнапаҿы дҭахоит. Амала ианакәу сызбаҳәом.
– Уи седру! – агәынамӡара лныԥшуан уи уажәыгьы. – Иаҳҳәап, аибашьра еилгеит, дрымшьыкәа деиқәхеит. Ҳшымгәыӷӡо ҽнак ҳашә даалагылар? Аазиз иахиҳәаарызеи?
– Бара бышхәыцуа еиԥш аусқәа царым. Бымшәан соуԥшәыл, уи наҟ дыбхаршҭ ирласны. Сара ахааназгьы уи аҽада бымҩа даԥырагыло иҟасҵом. Ани аԥсуаа ирыланхоз ашәануагьы бшьаҿақәа иԥхьаӡоит, аха убригьы Тариал дызлаиеиӷьу ҳәа егьыҟаӡам. Рҩыџьегьы ҳа ҳқырҭуара иацәыхароуп. Ҽакала иуҳәозар Анзоргьы дчарҳәаҩуп!..
– Мап, папа, ашәанцәа зегь ақырҭуа ҳәа ашәҟәы иануп.
– Аха урҭ рбызшәа, рқьабз хазуп. Рмаҷра гәаҭаны ақырҭцәа рыҽрыларыӡҩеит.
– Аԥсуаа? Урҭ шԥаҟоу?
– Аԥсуаау? Урҭ дара рхатә зинқәа шьақәдыргыларц рҭаххеит. Амала, рмаҷра гәаҭаны ақырҭцәа иаҳҿамгылар акәын.
– Ашәанцәа реиԥш ҳақырҭцәоуп ҳәа ихьаҵыр акәызма?
– Ус ҟарҵазҭгьы ари аибашьра иалагомызт.
– Папа, уажәазы ҳаицәажәара абра иҿахаҳҵәап. Макьаназы исзеилымкаақәо шырацәо здыруеит. Аамҭа ҳзылԥхар уи мышкызны еилҳаргап.
– Аиеи, соуԥшәыл, аиеи, аҩныҟа ҳашьҭы! – иҳәеит Ҭенгиз. – Бааԥсаны быҟоуп, быԥсы бшьап.
Адәахьы иандәылҵ Анзор дыҟаӡамызт. Уи Тариал диманы Ахалбинаҟа дцахьан.
Амҩаду ишаныз Ахалбина ианлеи, амашьына ааҵәин ақырҭцәа реиланхарҭа иналалеит. Ақалақь аԥшра аҭаны иҟаҵан ари аиланхарҭа. Наҟ-ааҟ еиҿаԥшуаз аҩнқәа ирыбжьган акаҭран зқәырҭәаз амҩақәа. Анкьаӡа зны аибашьра ду шцозгьы аҿыцынхацәа рыхьӡҵаны Қырҭтәылантәи ихырҵәаны иааганы мчыла индырхаз ақырҭцәа аҳәынҭқарра ахарџьала Сталини Бериеи рыбзоурала ирзыҟарҵаз аҩнқәа рҿы индырхеит рыуаажәлар. Усҟан зыхьӡ ҳҳәаз авожди уи игәҭакқәа назыгӡоз ихәуҩи Аԥсны зехьынџьара иреиӷьыз адгьылқәа рҿы ҵҩа змамыз ақырҭцәа рнырхара иаҿын. Хәыҷы-хәыҷла аԥсуаа ақырҭцәа ирылаӡҩаны амилаҭ ахаҿра, иреицакны иақырҭуартәырц раҳасабын. Азныказы, индырхаз ирзеилкаауамызт урҭ хырҵәаны арахь раагара зызкыз, ихынҳәқәазгьы ҟалақәеит. Усҟантәи аамҭазы, амлашьрақәа аҭыԥ рыман, аныҟәгара мариамызт. Убри аҟнытә, аҿыцынхацәа ҿаҵак амгьал
азы, рҽагақәа разқәынҵа аԥсуа қыҭақәа ирылан арашәараз. Аԥсуаа рчеиџьыка рнапы иқәыргыланы ирԥылон ақырҭцәа, идрашәоз ахәԥса еиҳаны рааҵәақәа џьықәреила ирҭәны, акрырҿаҵаны, акырдыржәны рыҩныҟақәа рахь иоурышьҭуан.
Аамҭа цацыԥхьаӡа иҭышәынтәалон ақырҭцәа, рхыԥхьаӡара халон, мрагыларахь Гал аган ахь заа индырхахьаз ақырҭцәа рхыԥхьаӡара рацәан азы, аԥсуаа рылаӡыҭын, аԥсуа бызшәа ақәӡаара иалагеит. Уи аҿкы Очамчыреи уи акәша-мыкәша ишьҭаз ақыҭақәеи рдацқәа ашьҭын еилаԥаҭаны аԥсуа милаҭ ахьыҟаз узымдыруа ахаҿы ацәыӡырц егьагӡамызт. Ишнеишнеиуаз Ахалбинатәи аҿыцынхацәа аҳәынҭқар ирызиргылаз аҩнқәа раҭәарымшьакәа ирбганы абетони ақьырмыти ирылхны аханқәа рыргылара нап адыркит. Ҩнаҭацыԥхьаӡа амашьынақәа рыҵԥраауа, акьышәкьышәрахь аҩаӡара иаҿын. Аԥсуаау?.. Аԥсуаа ҳәа аӡәыр дыҟоума, урҭ аакьыскьашәа ашьхарантәи илбааны иҳаланхеит, ақырҭуа, дгьыл ауп ари!..» ҳәа, рлабақәа мҩанҵо, зны имлашьуа аԥсуаа рчеиџьыка ишеиқәнархаз рхаршҭны, уи аҳәынҵәа илакәаҳаны, аԥсуа идац-иԥашә ыҵыржәарц раҳасабны, иҳабашьырц иҳақәлеит.
Тариал дрыманы ҟазарҭак инадгылеит. Анзор имашьына дынҭыҵит ихала, абаандаҩы дзыхьчоз иавтомат еибыҭаны уа уҭатәаз макьана ҳәа наиаҳәаны, иаргьы дынҭыҵын ишьапы ааиҵихит.
Анзор ииҭахыз ауаҩы диԥшаан адамыӷ иаҿеиҵахьаз днахәаԥшит. Аҟаза изеиҭаҳәара даҿын иҟаиҵаз наганы афымца мчы инаҿеикыр, минуҭқәак рыла аспираль ҟаԥшьӡа ианшлак, ҩ-кәымпылк рсахьа шанылоз, урҭ аҩкәымпылк рыбжьара аиқәаҵәара шынхоз.
– Ҭәырӷәык аҿы асахьа, шаныло гәаҳҭар ҟамлари? – дҵааит Анзор.
– Изыҟамлозеи, аа, уԥшла! – иҳәан афымца мчы инаҿеикит иҟаҵамҭа. Иаразнак аспираль ҟаԥшьӡа иааибакит, хәыҷы-хәыҷла иӷәӷәаны наншы, акәымпылқәа рсахьа аныԥшуа иуаркалеиуа иааҟалеит адамыӷ. Уи наганы аҭәарӷәы ианақәиҵа, ииҭахыз адырга аннаҵеит.
– Даараӡа ибзианы иҟауҵеит, ҳалагап! – иҳәеит Анзор.
– Ҳалагап! – днақәшаҳаҭхеит егьигь.
Анзор адәахьы дындәылҵит. Днеины амашьына ихы нҭеикын, Тариал днеиҿаԥшит.
– Уара уԥышәара ҳалагоит. Маҷк ачҳара умамзар заанаҵы иуасҳәоит, иудаагало мап ацәукразы. Иахуҳәаауазеи?
– Сара сажәа ажәоуп, сақәшаҳаҭуп!
– Уахьнеиуа иухьзеи ҳәа иузымҵаар залшаӡом. Уара иуҳәароуп: мчыла ақырҭцәа уҿаҳәаны, иушәыз уцәамаҭәа ушәыхны, аиха ршны адамыӷ шунырҵаз. Усҟан угәра рымгарц залшаӡом. Ари еиԥш ачҳара уаҩытәыҩса илшаӡом. Еилукаама?
– Еилыскааит!
Тариал амашьына дынҭырган, аҟазарҭа иныҩналеит. Ҩыџьа-хҩык рыда уаҩ дыҟамызт. Иҟаз рус рдыруан, уи иаҿын. Анзор иҩызцәа ишааиз аниба, иаԥхьан дзацәажәоз ари аҟазарҭа аиҳабы арахь шәааи ҳәа аанаго, инапы еиҵыхны ианидырба, ҷыдала иалхны аҟазарҭа иаҿыҟаҵаз ишаанагара иҟаз уадак ахь дрыԥхьан, иахьтәашаз аҭыԥқәа надирбеит. Иара днеины рацәак идумыз астол хәыҷы днахатәеит.
– Уажәыҵәҟьа дааиуеит амедеҳәшьа, – иҳәеит уи. – Аҭел сылзасит иаԥхьаншәа, шәысзыԥшыз ҳәа салҳәеит. Абар, лара лхаҭагьы!
Лхалаҭа шкәакәа лышәҵаны дааҩналеит, ҩеижәихәбаҟа шықәса зхыҵуаз қырҭуа ԥҳәызбак. Тариал уи данлыхәаԥш дааигәалашәеит Қьеҭо.
«Шаҟа исҭахыз уи уажәы абра дысхагылазар, – даалызхәыцит. – Лабҿаба илсырбарын сара сзыԥсоу, лара лзы схы сшамегӡоз. Исҳәарауаз абрахь санаауаз уи дҳацааразы!..»
– Ҳалагома? – дҵааит Анзор.
– Ааи, ҳалагап, аха зназы аказы сҵаар сҭахын: – иҳәеит Тариал.
– Иҳәа, сӡырҩуеит.
– Қьеҭо даҳхагылазар сҭахуп.
– Қьеҭо – иааџьеишьеит Анзор.
– Ааи!
Анзор илаԥш иршәит аҟазарҭа еиҳабыз ахаҵа иахь.
– Ателефон аус ауама?
– Ааи ухаҵкы!
Анзор днеины номерқәак нҭеиԥсеит. Наҟ атрубка аашьҭихит аԥшәма.
– Апатын Ҭенгиз?
– Ааи.
– Анзор соуп ицәажәо.
– Сузыӡырҩуеит.
– Қьеҭо дыҟоума?
– Абыржәы ҳааит.
– Дшәыманы шәаҳзааирц ҳҭахуп.
– Иҟалеи?
– Аԥышәара ахьыҟаҳҵо даҳхагылазарц иҭахуп.
– Иласҳәап!.. Қьеҭо!.. – ибжьы иаҳауан. Нас еибырҳәаз цқьа иаҳартә иҟамызт. – Алло! – ҿааиҭит ԥыҭрак ашьҭахь. – Уажәыҵәҟьа ҳнеиуеит!
– Иҭабуп! – атрубка нышьҭеиҵеит Анзор. – Апатын Ҭенгиз иԥҳа дицны дааиуеит уажәыҵәҟьа!
Иааҭынчрахеит.
Тариал иблақәа аалашеит. «Ишысҭахыз иҟалеит аусқәа. Схьаақәа зегьы уи исҟәылкып. Исыбаргәызеи,
аԥышәара санахысуа лара дысхагылан иҟарҵо зегь лыблала илбап. Рыцҳашьарак лылазар... сзаԥсоу еилылкаар, иудыруазеи лгәаҿы цәаныррак ҵысыргьы. Лареи сареи ҳабжьара акымзарак ҟамларгьы, лыԥсы ҭанаҵы иахьа дызлаԥшраны иҟоу ахааназгьы илхашҭраны иҟаӡам. Сара сзыҳәа уи еиҳау насыԥ ыҟаӡам!..»
Абри дшазхәыцуаз адәахьы машьынак аанҿасын аусура иаҟәырхит. Амашьына ашәқәа ахькыдыкшалаз ала иудырратә иҟан ҩыџьа шҭыҵыз. Анзор дырԥылеит. Аԥхӡы иқәнаҭәаз рыцқьо дааҩналеит Ҭенгиз. Уи дицын иԥҳагьы.
– Бзиала шәаабеит апатын Ҭенгиз! – аҟазарҭа аиҳабы даагылан Ҭенгиз днаиеихырхәеит. Аԥсшәақәа анааибырҳәа уи днеины днатәеит. Қьеҭо ус дгылан.
– Ҳаҭамзааит шәҳарааԥсеит! – иҳәеит Анзор. – Аха Тариал ус иҭаххеит. Усами?
– Ааи! – аҭак ҟаицеит дгәырӷьаҵәа.
– Нас шәалага! – ҿааиҭит Ҭенгиз.
– Ҳалагап! – иҳәеит Анзоргьы.
Аҟазарҭа аиҳабы Тариал дааидгылеит.
– Абни атахта уқәиароуп! – иҳәеит уи. – Амедеҳәшьа агәыр узыҟалҵоит ахьаа зхәаҽуа. Нас ушьапқәеи унапқәеи ҿаҳәатәуп!
– Сара уи мап ацәыскуеит! – ҿааиҭит Тариал. – Агәыргьы ҟасҵом, сшьапгьы-снапгьы ҿашәымҳәан!..
– Ус ачҳара узыцәгьахап!..
– Сара Тариели Шьанава сакәзар исычҳауеит! – адыжә ҳәа игәы дынҭасит.
Зегь гачамкны инеихәаԥш-ааихәаԥшит.
– Цқьа уазхәыц!
– Цқьа сазхәыцит.
– Абра уқәиа! – иҳәеит аҟазарҭа аиҳабы. – Ҿыцха уқәиа, ублуза, умаика ушәыхны.
Тариал иблуза ишәихит, амаика ҳәа дызҿыз ишәӡамызт. Ижәҩахырқәа ҟьаҟьаӡа, ицәа ҟаԥшьӡа иааԥшит. Днеины ҿыцха атахта днықәиеит.
Қьеҭо шьаҿақәак ааҟалҵеит. Лшьара дықәҟьаны дыҟан, дызлаԥшуаз зегьы оумашәа илбон. Ас ҟалоит ҳәа иҟадаз, ԥхыӡ илбаргьы илызхаҵомызт. «Ари зегьы Анзор иоуп иаԥшьызгаз. Афашист!..» – лҳәеит гәаныла. Гәаӷла лгәы пеипеиуа иҭәын. Аха ичҳаны дгылан.
– Шәалага! – иҳәеит Тариал.
Аҟазарҭа аиҳабы имыруга аашьҭихын, афымца ааирҭа инаҿеикит. «Др-ду-ду!» – ҳәа иаауазырын иаразнак ихәыцҟьеит, аԥхара аспиральқәа куеицеиуа ианшы, ҩбаны иҟаҵаз агьежьқәа зегь рыла ишабоз, иҟаԥшьӡа иуаркалеиуа иааҟалеит. Ус ишыҟаз иаҿымхӡакәа акырҭа изнапык ала иааникылан, иманы Тариал днеихагылан, ижәҩахыр аҟьаҟьара амҳәыр ааирхозшәа инақәирӷәӷәеит. Иаразнак ауаҩ ижьашәра амца ӷәӷәа анахыс, абылра иалагеит. Афҩы бааԥс ааузымчҳаратә игылаз рԥынҵа инҭаст. Секундқәак рышьҭахь иаақәихын афымца мчы ааҿихит.
Қьеҭо лцәа дааҭаӡыӡеит. Амедеҳәшьа днеины иахьблыз аӡыхьшәашәа нақәылҭәан, акыраамҭа акәмаан аԥынҵа ҵаҟа ирханы анашьҭра даҿын. Уи даналга литрабжак азеҭ ахҩа аахылхын иахьыблыз инақәылҭәан бамбала иаалшьышьит.
Аҟазарҭа аиҳабы ицырцыруа иҟаз ҳәызбак иԥшаан, ҩаԥхьа Тариал днеихагылеит.
– Ухы шԥоубои? – дҵааит уи.
– Аҳ иеиԥш! – аҭак ҟаиҵеит егьи.
– Аҵыхәтәантәи аԥышәара! – ҿааиҭит аҟазарҭа аиҳабы. – Уазыхиоума?
– Ааи, сазыхиоуп!
Зегьы ишырбоз иаҳәызба аԥынҵала ижәҩа рыӷӷа анбан ҟәазны «X» аниҵеит. Ашьа гыланы идәықәлеит. Ҩаԥхьа амедеҳәшьа днеины, ирмазеины илымаз аспирт ала уи ҿылыӡәӡәаан, астрептоцид хыхны инақәлыԥсеит. Ашьаара ишаҿыз ахәрабӷьыц нақәҵаны абинт иҽыҭыз ишдуз инақәлыршәит. Қьеҭо илзымычҳакәа шьҭахьҟа даақәҵәиааны лҿыналхон еиԥш, уи лнапы днамҵасит Тариал.
– Баангыл, сбыҳәоит! – иҳәеит уи.
Ак леиҳәарц шиҭахыз ицәа иалашәан, Анзор даарыбжьалеит.
– Уара иҟауҵаз афырхаҵара Қырҭтәыла аҭоурых иазынхоит! – иҳәеит уи. – Ас еиԥш иҟоу агәымшәареи ачҳареи змоу роуп иахьа ҳаӷа иҿагыланы аԥсуа дыцҟьашәҟьа иқәҵара иаҿу ҳхьырԥар. Шәара шәеиԥш иҟоу «Абжьас цәа зшәу» ауаа ахьҳамоу Қырҭтәыла абаагәара аҿыкәыршаны иҟалоит!..
– Қьеҭо, бысзыӡырҩы! – дааӷьаҵәыӷьаҵәит Тариал.
Лара ддәылҵырц лҭахын, аха ас аниҳәа дааҭгылан иара иахь дынхьаҳәит лыблақәа ҵәахуа.
– Иҳәа, сӡырыҩуеит!
– Ари зегьы зыҟасҵо бара бзын ауп!..
– Ааи, ааи, еилыскаауеит! – аарлаҳәа лыбжьы ҩҭылцан аҭак ҟалҵеит. Лдәықәламҭаз дааиԥхьхәыцаан лгәы дынҭацәажәеит: «Уԥсадгьыли ууаажәлари раасҭа аԥҳәыс лкалҭ иаҳа абзиабареи амчреи амоума?» – абри дназхәыцны ицәымӷхара шлымазгьы дрыцҳалшьоу ус баша иламхаҟаҵоу лзымдыркәан лӡамҩа ԥшӡақәа ааҭалырпалан ирхааӡаны дааԥышәырччеит.
Аҽны ашьыбжьышьҭахь уи Драндатәи абахҭахь ддәықәырҵеит. Уа дыҟан ԥыҭраамҭак. Нас аиҭныԥсахлара аныҟарҵа Гәдоуҭаҟа диасит...
Ақырҭцәа рганахь ари акәакьҭаҿ аиҭныԥсахлара знапы ианҵаз Мурман Гонгава иакәын. Арԥыс ԥшӡакы, иоуреи-иҭбаареи наӡаны, ҩеижәихәба шықәса днархыҳәҳәо дыҟан. Иара иқәлацәа ракәын абџьар шьҭыхны ахы иаҿагылаз. Аибашьра ианалага, патриотҵас ихы шиԥхьаӡозгьы, абџьар изнымкылеит, зны машьынала дышнеиуаз авариа иҟаиҵаз иабзоураны ҩымыз инарықәгәыӷуа ахәшәтәырҭаҿы дышьҭан, иваҵарақәа ҩбеи иарӷьа шьапи ԥҵәаны. Дангыла уи дцыркьӡомызт, аха данныҟәоз маҷк аҟара ишьапы иҵишьуан. Абри ҿарԥас иҟаҵаны абџьар шьҭимхӡеит. Аха ус ишыҟазгьы иуаажәлар дрылҵны хара дымгылеит, илшартә иҟаз аусқәа наигӡон. Наҟ-ааҟ имҩаԥысуаз аибашьрақәа рышьҭахь, иԥсызи ибжьаӡзи реилкааразы ауаҩы даҭахын. Мурман ухаҵкы, аибашьра шулымшо аадыруеит, аха ма абри аус азы уаҳзааԥса, акыс уанду даԥсыуан, Царцутәын, уи лыԥҳа илхылҵыз уоуп, аԥсуаа рахь аиуара ишәыбжьоу ухы иархәаны ҳаԥсцәеи ҳабзацәеи рхырхарҭа аилкаара унапы ианаҳҵоит!» – анырҳәа, деигәырӷьаны идикылеит иарҳәаз аус.
Аибашьра ҟалаанӡа уи Царцу дыззымдыруаз дмаҷын. Иаҳараӡак уи дырбон ачарақәа рҿы. Иахьиарҳәозгьы иахьиарымҳәозгьы днеиуан, аԥара ахьыршәоз днеины аҭаца лҿаԥшразыҳәа шә-мааҭк ҷаԥшьӡа ианҵаны ҵәыцак аақәхны ижәуан уи
лыхьӡала. Нас кәтыжь саки ачашәи днарыцҳауа адәахьы дындәылҵны амацасцәа ахьыҟаз днарылалон. Ахааназгьи Мурман даҵахеит ҳәа уаҩы имаҳацызт. Ҵоуп раԥхьатәи анапқәа рҿы уи наҟ иԥарақәа риҭон, аха ахәмарра иалашҩкны абанк – астол ықәырчаҟәны ианеизнагалак, закә мааназ ирыҵеигалоз уаҩы изеилкаауамызт, зегьы рџьыбақәа ҭарцәны ԥара гәарҭак еизыҳәҳәаны иманы даагылон. Уинахыс, аԥшәма ирхиаз астол ахь дымтәаӡакәа, ус аишәа днахагыланы ҵәыцак аҩы днахныҳәаны, иҩызцәеи иареи рмашьына инҭаланы инықәԥрааны ицон.
Ашьыжь шаанӡа Арагәашьатәи ашкол аҿы машьынала дкылҟьа днеит Мурман. Ҭенгизи Анзори изыԥшын. Уи дшырбаз еиԥш инеиԥыланы аԥсшәа иарҳәеит. Нас рыхҩыкгьы еиманы Ҭенгиз иуада иныҩналеит.
– Ҭенгиз, Анзор, шәхаҵкы, сахьнеиуа аԥсуаа ирасҳәозеи?
– Иақәшаҳаҭны иҟалозар уаҵәы асааҭ жәаҩа рзы имҩаԥгатәуп аиҭныԥсахлара.
– Ԥсгьы-бзагьы!
– Ааи!
– Хыԥхьаӡарала ҳара ҳтәқәа заҟаҩ ыҟада?
– Ҩынҩажәи жәааҩык иреиҵам. Аха урҭ зегьы аԥсуаа рнапаҿы иҟоу иҟаму ҳаздыруам. Ҳаԥсцәа макьаназы аӡәырҩы абна илаханы иҟазар алшоит. Иаҳцәыӡны иҟоу зегьы рсиақәа ҟаҵаны иҳамоуп.
– Ус, анакәха аиҭныԥсахлара мҩаԥгатәуп зегьы-зегьыҳәа.
– Ааи, убри ауп ҳаргьы иаҳҭаху, – ҿааиҭит Ҭенгиз.
– Иақәшаҳаҭымхар?
– Иақәшаҳаҭхоит! – ҿааиҭит Анзор.
– Ус угәы изаанагои?
– Ара иҭакны иҳамақәо рыхә дууп, уи еилыркаауеит даргьы. Убри адагьы, апатын Мурман, уара артистк иаҳасабала ухәмарроуп, итҟәаны ирымоу зынӡаск рыгәхьаа укымызшәа, ижәмуӡозар сышьҭахьҟа сгьежьуеит ҳәа уаақәҵәиаар, унапаҿы иааугоит. Мшәан, иахьа иумбеит уи аус!..
– Агаз мҩаҿы акәхоит аиҭныԥсахлара ахьыҟало?
– Мап! – аҭак ҟаиҵеит Анзор.
– Нас иаба?
– Ахәынаа аҵаҟа Кәыдры аҩхааҿы!
– Избан? – иааџьеишьеит Мурман.
– Царцуҟа иаауа амҩаду еихызҵәо агаз мҩаҿы аиҭныԥсахлара шәарҭоуп ҳара ҳзы! – иҳәеит Анзор. – Аштаб аҿы ари азҵаара ҳаналацәажәа Кәыдры асахьаҿы Ахәынаа аҵаҟа ишьҭоу ақырҭцәа рҳабла ацҳаҿы еиӷьыршьеит. Ҳаргьы уи мап ҳзахымҳәааит.
– Азамана!.. – Мурмангьы ииҳәараны иҟаз, ар рхадацәа ирыӡбаз иара дзахыԥомызт. – Азин сышәҭозар снеины атҟәацәа снарацәажәап!
– Азин уаҳҭоит, аха уахьнеиуа урҭ рыхьӡала акымзарак раҳәара азин ыҟаӡам. Еилукаама? – ҿааиҭит Анзор.
– Ааи, ухаҵкы, еилыскаауеит!
Мурман хыхь дынхалеит. Гиго захьӡыз ауаҩ аӡа ашә анааирт, ауада ҭшәа ихы нылаикын: – Шьыжьбзиақәа! – иҳәеит аԥсышәала. Аха дарбанзаалак аӡәгьы аҭак ҟаимҵаӡеит. Иҭакыз рахьынтә, аибашьра ҟалаанӡа изымдыруаз ҳәа уаҩ дыҟамызт. Аха зегь раасҭа илаԥш дааҵашәеит Хьудар.
– Уаргьы ара уҟоума? – дҵааит иџьашьашәа.
Хьудар ила ҵырҟәыҿны уи днеизыԥшит. Мурман уажә дибазма, амацасҩы, аӷьычкәыр. Чарак аҿы
ишыҟаиҵалац еиԥш, уи имашьынала ҩыџьа ицны дааит. Иразнак амаца иахьасуаз днарылалан иҭыԥ иԥшааит. Иҿыцҳҳараӡа иҟаз амаца ԥшӡа астол инықәиҵеит.
– Шәахәаԥш, ишәыԥхьаӡа! – иҳәеит уи амацасцәа дрылаԥшуа. – Ҿыц иаасхәеит, макьаназы напы иамкыцт! – дааԥышәарччеит.
Амацасра иалагеит. Иҩызцәа хәмарӡомызт, наҟ-ааҟ ивагылан, дрыхьчошәа, уажәы-уажәы иваӷәӷәон. Ацха иақәпапаз ашьхыц реиԥш, астол гьежь ахь неирҭа амамкәа, ахәмарцәеи анаԥшцәеи акәшаны ирзыԥшуан. Хьудар Мурман ишьҭахьшәа дгыланы, астол аҿы еиқәырчаҟәа иқәыз аԥарақәа дшырзыԥшуаз, изаҳәамыз арԥарацәа руаӡәк, излахәмаруаз амацақәа иреиԥшыз тузқәа ҩба ихәыҵагәаны ишииркуаз илаԥш ақәшәеит.
– О, уара, арҭ ҽа мацақәакгьы рымоуп, сыла ишабоз ҩ-тузк идыркит! – Хьудар даҵаҳәҳәаны ҿааиҭит. Зегь Мурман иахь инхьаҳәит. Иара дааԥышәарччан, имацақәа аарҳәны астол инықәиԥсан, аԥарақәа ааизиҳәҳәеит.
– Абанкир исиҭаз ауп! – Мурман егьырҭ ирҭахьаз амацақәа иҵәаххьан. – Санду Мрамза илымаҿуп уи ус шакәу!..
Абанкир ихәда адашқәа ҟаԥшьӡа, арсҟатәи аԥара иқәыз ицәцар ҳәа дшәаны иԥсахы еиҟәыҷҷо, Хьудар ас аниҳәа, аԥарақәа иџьыбахь ишьҭаанӡа инапышәпақәа нақәижьит. Егьырҭгьы ари рзымбатәбарахан «Аууы» дырган иааилалеит. Аԥарақәа ԥыҭкгьы ҵаҟа икаԥсеит, абжак Мурман инапы иакын, абжак абанкир инапы ақәыжьны уаҩы ииҭомызт.
– Абри ауаа уаҳа ҳқыҭа даламлааит ҳәа ҳамҳәахьаз, иазҳәада иахьатәи ҳчара? – даӷьны даацәажәеит имыхәмаруаз хаҵак. – Ари дфериступ, ишәзымдырӡоз?..
Мурман ишыцәгьарахоз аниба, инапы иакыз аԥарақәа аауишьҭын, ажәлар днарылҟьан, дӡагә-ӡагәуа имашьынахь иҿынеихеит. Иҩызцәагьы аҭаҷкәымқәа иадыргаанӡа ихәасқьеит. Егьырҭ ахәмарцәа астол иакәшаны ишеилыхоз, арҭ рмашьына аус адырун ашҭа инҭҟьеит.
Ари ахҭыс ааигәалашәеит Хьудар даниҿаԥшы. «Уара уакәымзар уашьцәа зегьы ҟаҭәаны, ицәырҳәны сырԥырҵуан!» – ааигәахәт уажәы, аха иикыз, уи аамҭа цахьан, уажәы ҽа ҭоурыхын аҿиара иаҿыз.
– Уаҵәы шәцоит зегьы шәыҩныҟақәа рахь! – нарылеиҳәеит аӡәгьы ҿимҭуазшәа аниба. – Аиҭныԥсахлара ҟалоит!..
– Аиҭныԥсахлара! – Алиса ацәа даалҵызшәа лхы ҩышьҭылхын, Алиас илакҭа дынҭаԥшит. – Аиҭныԥсахлара, – илҳәеит лыбжьы ҳаракуа.
Уи уажәыгьы лхы аҭыԥ аҿы имааицызт, данцәажәоз уажәы илҳәоз лхаршҭны ҽакахьы днанагон. Лҩызцәа ирулакгьы Анзор илшәиҵаз аҭацаҵкы лшәыхны лџьынс еиқәа лышьарҵеит, змаӷра ҿахҵәаз лкәафҭа ҵаӷа лшәырҵеит. Ишылымуаз, мчыла. Алиас ихәра ӷьомызт, ашоура инаҭон, имчқәа каԥсаны дыҟан. Шамахамзар, Тариал ида аӡәгьы акрифаӡомызт. Аӡы ижәуан, уаҳа – акымзарак.
Мурман данцоз ирылеиҳәеит:
– Абыржәы сышиашоу Царцуҟа амҩа сықәлоит, абзиараз! – ашә ныдижьлан ихы иқәжьны ҵаҟа амардуан дынҭалеит.
«Кәыдры аҩхааҿтәи аиҭныԥсахлара, иаанагозеи ари? – дхәыцуан уи дахьылбаауаз, – Анзор ҿыцк ихәыцит: аԥсуа еибашьцәа рызқәахь диасны аиҭныԥсахлара мҩаԥыргоит!..»
Арагәашьа инаркны Царцу агәаҿынӡа ԥшь-километрак бжьан. Аха Мурман дахьынӡацоз агаз мҩаҿынӡа акәын. Уи арахь иааскьаган иаҳа.
Аерманцәа рҳабла ааныжьны Бжьоу дналалеит. Уи азыбжак ақырҭцәа ахылаԥшуан, аха иаԥуп ҳәа абираҟ шкәакәа хәыҷ иикыз ҳаракны, иаԥхьаҟа еибашьҩык абна даалԥаны дааиҿагыларгьы, аиқәшаҳаҭра иҟаз, ирыбжьаз, ахысра азин инаҭомызт.
Амҩа аҿықәқәа рҿы игылаз анхарҭа ҩнқәа зегь былны иҟан, шамахамзар, маҵурҭа хәыҷык еиқәханы иҟамзар, еибгаз ҩнык улаԥш иҵашәомызт. Аҩны аҭӡамцқәеи ауаџьаҟқәеи рылыҳәҳәо, рхыбқәа зегьы былны еилаԥыххаа еилажьын. Ашҭақәа аҳәира рхыҵәаны, аҳаскьын баабсқәа изызҳаз хьынааны ҵаҟа адгьыл рхылакын. Уи зрыцқьоз, рахәы заҵәыкгьы ҟьаланы улаԥш ақәшәомызт. Аибашьцәа ирцәынханы ҳәак абна иаалҵны ауаҩы дгәанаҭар, ишәаны ҩаԥхьа афасара иасуан, убасҟак ибнеикхьан. Уахьыԥшлакгьы, аҳабла ууаӡа уи агәышьҭыбжь уаҳаӡомызт. Иахьа аамҭала иаанкылаз ахысрагьы аныҟамла ара инхоз зегьы ықәӡаахьеит ҳәа азуҳәаратәны иҟан.
Џьара-џьара ар рмашьынақәеи атанкқәеи былны, аҷышә иаганы амҩа аганаҿ, мамзаргьы амҩа нымҩахыҵ еилаԥыххаа еилажьын. 1992 шықәса декабр мза 3, нас 26 рзы имҩаԥысыз аибашьра ӷәӷәақәа ирылҵшәан убарҭқәа зегьы. Амца зхысхьаз ар ртехника шьҭарнахыс хәарҭара ҳәа егьрыламызт, хәарҭара зланы иҟақәаз акы иацраҳәаны, ма ақырҭцәа, ма аԥсуаа иргахьан. Аибашьрақәа еснагь еиԥшымызт: зны аԥыжәара ныркылон ақырҭцәа, даҽазных аԥсуаа. Аха аԥсуаа ртехника зламаҷыз ала арҭ иԥҽны, ибылны еилажьыз зегь ақырҭцәа ишыртәыз иара Мурман ихаҭагьы еиликаауан.
Аха Мурман уи хыс имаӡамызт. Уи дзыргәаҟуаз аиҭныԥсахлара ҽеила имҩаԥысыр акәын. Иахьатәи реиԥылара алҵшәа аиоуны ианыҟала имаҷымкәа амал игәыдҳалар алшон. Ламыс иҳаблаҿ зхабар ыҟамкәа иӡыз Алио Чачибаиа изы иашьцәа ибаҩ роур аԥара ду ршәон. «...Абри ҳгәаҟра ухаҿы иааганы ҳазлауҳәаз узынагӡар, ԥсраҽнынӡа иашьак иаҳасабала уҳақәгәыӷуаз: Аԥара, ахьы, иҳамоу зегьы уара узы ҳаигӡо ҳаҟам!» – абас, дымҩақәырҵеит иаха ахәылԥаз уи Царцуҟа амҩа дшықәлоз анеилыркаа. Урҭ рымацара роума!.. Иҭахази ибжьаӡзи рыхьӡқәеи рыжәлақәеи ашәҟәы ианҵаны шаҟаҩы ртәы шьҭихыз рхыԥхьаӡара ицәеилагар ҟалозма!..
Абарҭқәа дышрызхәыцуаз зыҩны рыблыз аԥҳәысеиба Мадожьна Ладариа-ԥҳа лынхарҭа данаҩс, архәара данаахшәа харантәыла игәеиҭеит аԥсуаа рхаҭарнакцәа ааны агаз мҩа амҩаду ахьеихнаҵәоз ишыԥшыз. Урҭгьы рбираҟ шкәакәа ыҵарсын адгьыл аҳәыгәраҿы. Убри аҭыԥаҿы декабр мза 3 рзы ақырҭцәа жәыланы Царцу аагоит ҳәа рҿанаархоз, ргәырҽынӡамкәа абри агаз мҩаҿы аԥсуаа кылатәаны раӷацәа ирзыԥшын. Зыбжьы гәаҩаз апулемиот убра иқәыргыланы ҿааихак ҟамҵо, абжьы уаӷеимшхараны иааиуаз ақырҭцәа рырхра иаҿын. Шә-метрак инахараны: аибашьцәа рыҽраӷаны аӷа ижәырҵоз ахымцақәа аӡәырҩы рыԥсҭазаара рымнахит. Хәышәҩык зхыԥхьаӡара наӡоз ақырҭцәа ахәлара ианалагоз шьҭахьҟа зшьамхқәа зҽазыргаз рхыԥхьаӡара аӷахеит. Аибашьра иалагеижьҭеи абри еиԥш аԥхасҭа рзыҟамлацызт. Ахалбинаа рзы ари уаӷеимшхаран. Ирыцәҭахаз реибашьцәа рзы ҩымш алахьеиқәҵара ҟарҵеит. Ргәылацәа аерманцәа аԥсуаа адырра
зларырҭаз ала, аҳәҳәабыжьқәа ҩнаҭацыԥхьаӡа иахьумаҳауаз ыҟамызт. Ҭенгизи Анзори ҳшьа руеит ҳәа, уаха иахьнышьҭалоз анцәа иҳәон. Анцәа иҳәон иаарласны уи амш лабҿаба ирбарцы. Ашоура ӷәӷәа шыҟазгьы иззыԥшыз уи амш рбаанӡа изҭабылхьаз ршәымаҭәагьы ршәырхырц ргәы иҭаӡамызт.
Усҟангьы Мурман иџьыбақәа ирҟәанчеит.
Аԥхӡы иҿыкәкәа урҭ амшеиқәаҵәақәа дышрызхәыцуаз аԥсуаа даарыдгылеит.
Мурман изы аибашьра иҟаӡамшәа аиҭныԥсахлара иалацәажәарц иааиз аԥсуаа гәыдикыларц цәгьа имбо дҿаԥха-ҿаччо днарԥылеит, аха Царцутәи абаталион аштаб аиҳабы Артур Аԥсанба илакҭа лашьцаӡа даниԥыла ус дипломатиа ҳасабла, рнапқәа ааимырхит. Артур дицын даҽа еибашьҩык. Абжьааԥны ишыҟарҵоз еиԥш, асеиԥштәи аиԥыларақәа раан аҩганкгьы абџьар ныҟәыргомызт. Амала, ари аган аԥсуаа иаҳа иахьырзааигәази дара ахьахылаԥшуази рзы агаз мҩа акәша-мыкәша шәыкҟа метра инарцәыхараны, абџьар зкыз агәыԥқәа гылан. Дара ақырҭцәагьы аԥҳәысеиба Мадожьна лынхара акәша-мыкәша рхыӷәӷәарҭа хәыҷқәа рҿы рҽырхианы икылатәаны иԥшуан.
Ихьшәашәаӡа иҟаз аԥсшәақәа анааибырҳәа ашьҭахь Мурмани Артури амҩа аҿықәан еижәхашьшьы игылаз хьацак амҵан атәарҭа иазыҟаҵаны ирымаз ашҟа имҩахыҵны, наҟ-ааҟ еиҿаԥшуа инатәеит. Рҩыџьегьы ирцәыӡны иҟаз рыр рхыԥхьаӡара зныз ақьаад бӷьыцқәа аацәырырган иааимырдеит.
– Ибзиоуп, даараӡа ибзиоуп! – иҳәеит Мурман.
– Иарбан ибзиоу? – дҵааит Артур.
– Шәара шәтәқәа рхыԥхьаӡара маҷуп. Ара жәҩык ақьаад аҿы иарбоу аҟарагьы ыҟаӡам.
– Уи шԥеилкаатәу?
– Сара исарҳәаз ауп ишәасҳәо. Лымҳаҭасла излаздыруала шәара шәыруаа еицыз рхыԥхьаӡара жәаҩык ыҟан. Урҭ рахьынтәи ирытҟәаз ааҩык ыҟан. Руаӡәк Драндаҟа дшиаргоз дыбналеит. Иаанхеит быжьҩык. Урҭ рахьынтәи дшьуп аӡәы. Сиашома?
Џьамфер Ашьхацбеи Аазиз Мирзаканови рышьҭахьҟа ихынҳәхьан, аха сзашьҭозеи ҳәа ус баша дҵаауан Артур.
– Ус анакәха ҩыџьа рхырхарҭа еилкаам. Ус акәзааит. Иҟоу рхыԥхьаӡара ҳақәшаҳаҭуп! – иҳәеит Артур. – Шәара шәтәқәа рхыԥхьаӡара еиқәшәома?
– Ҳара ҳтәқәа рхыԥхьаӡара уажәазы абӷьыцаҿы иарбоу ҳадаҳкылоит. Аха ара еилкаам акыҟоуп: абарҭ зегьы – жәохәҩык зхыԥхьаӡара арбоу зегь шьума?
– Мап! – аҭак ҟаиҵеит Артур. – Рыԥсы ҭоуп хәҩык.
– Изусҭцәада? – Мурман иблақәа аакәеицеит.
– Алио Чачибаиа, уи ихаҭыԥуаҩ, даҽа хҩык аибашьцәа!..
– О, уи сеигәырӷьоит!..
– Аха урҭ зегьы Алио ихаҭыԥуаҩ ида Тҟәарчал ахәшәтәырҭаҿы ишьҭоуп.
– Уи шԥа?
– Алио иԥсы ахәынга ҭан, цәгьала деиқәҳархеит. Егьырҭ хәуп!..
– Нас уаҵәы аиҭныԥсахлараҿы изыҟамлаӡои?
– Шәара ишәҭахызар уахаҵәҟьа ахәышәтәырҭа иҭганы иаагоит. Убри азы иахьеи уаҵәи Тҟәарчал инаркны Царцунӡа ахысрақәа аанкылатәуп.
– Уи ааныркылартә иҟаҳҵоит!
– Ус анакәха, наҟ-ааҟ иҳадаҳкылоит аиқәшаҳаҭра.
– Ааи, ааи!
– Асааҭ заҟа рзы?
– Асааҭ жәаҩа рзы. Кәыдры аҩхааҿы, Анаара аҳаблаҿы, Ахәынаа аҵаҟа.
–Уи шԥа? – иааџьеишьеит Артур. – Уа иманшәалома аиҭныԥсахлара амҩаԥгара?
– Аштаб аҿы иахьеицәажәаз уи аҭыԥ алырхит.
Артур даахәыц-хәыцын даагылеит.
– Азамана, уи аҭыԥгьы ҳадаҳкылоит. Асааҭ жәаҩа рзы Анаара ҳалбаауеит.
Мурмангьы дҩагылеит. Уаҳа ҳәатәы рымамызт. Ҩаԥхьа рнапқәа ааимырхын досу рымҩақәа рахь рҿынархеит.
Даҽа ҩ-сааҭк рышьҭахь, Ахәынаа аштаб аҿы агәыԥқәа рхадацәеи абаталион аԥызаҩцәеи реиқәшәара мҩаԥысит. Мрагыларахьтәи афронт актәи аполк аштаб ахь адырраҭара ҟарҵеит, уаҵәы асааҭ жәаҩа рзы Ахәынаа аҵаҟа ишьҭаз ақырҭцәа реиланхарҭа Анаара аҳаблаҿы, Кәыдры аҩхааҿы ақырҭцәа шақәшаҳаҭхаз аиҭныԥсахлара амҩаԥгара. Урҭгьы мап ахырымҳәааит ари аус, аха Мрагыларахьтәи афронт аштаб ахь адырра ҟаҵаны, урҭ ргәаанагара сааҭк аҩнуҵҟала, адырра шәзынаҳацҳауеит хәа рықәҿырҭит. Тҟәарчалҟагьы машьынала ԥшьҩык ахацәа ӷәӷәақәа дәықәырҵеит ахәцәа раагаразы. Иара убас адҵа ҟарҵеит ашьыжь шаанӡа, зычҳара ҳаракыз арԥарацәа фҩык азыҟарҵеит уаҵәы асааҭ жәеиза рзы аиҭныԥсахларахь идәықәрҵоз аԥсцәа ыҵхны, рхы-рықәа рыцқьаны ашьыршьафқәа рықәыршәны, Анаара аҭаларҭаҿы алафеҭ зыцраҳәаз атрактор наганы, адырра шыҟарҵалак, рҽырхианы иԥшразы. Уахеи уаҵәи иҟарҵашаз аусқәа ишрылацәажәоз ихатә машьына хәыҷала Ахәынаа дкылҟьа дааит актәи аполк аштаб аиҳабы
Хҿыҿ Чагәба. Уи ихьӡыҵәҟьа Хәажәарԥыс акәын, аха амцхә доуцәамкәа, деилаҟаца, иааиланы дахьыҟаз азы, Хҿыҿ ҳәа иарҳәон. Уи акрызҵазкуаз уск ианалацәажәоз бзиа ибаӡомызт рациала аицәажәарақәа, имашьына хәыҷы днақәтәаны сааҭбжак аҩнуҵҟала дкылҟьа даауан. Уажәгьы ус ҟаиҵеит.
– Шәгәанала, ақырҭцәа изыргәаԥхеи Кәыдры аҩхаала аиҭныԥсахлара амҩаԥгара? – дҵааит Хҿыҿ дшааиз еиԥшҵәҟьа.
– Маанак аҵахарушь? – ҿааиҭит Нар Абаҭбагьы.
– Маанак аҵоуп! – иҳәеит Хҿыҿ. – Убри ҳалацәажәап ҳәа саарышьҭит Мрагыларахьтәи афронт ар реиҳабыра. Шәгәаанагарақәа шьҭашәҵала!
Нар Абаҭба даацәажәеит:
– Сара сгәанала ари Анзор Марголиани анеҩстәи ивантиуроуп. Уи ар реиҳабыра иршанхар иҭахуп. Абаталион аԥызара акәымкәа, иреиҳау аҩаӡарахь ахалара игәы иҭоуп. Ицәгьамкәагьи ихы ааирԥшхьеит. Апатын Шеварднаӡе ихаҵарақәа идырҳахьеит. Ицәажәарақәа руак аҿгьы уи ҿырԥшыс дҟаҵаны дихцәажәахьеит. Ари маҷ ҳанаҳәаӡом. Хаҭала царцуаа ҳцәымӷхара ихы иархәаны ҳахәда ашаха ахаиршәырц игәы иҭеикит.
– Аха изла? – дҵааит Хҿыҿ.
– Шәазхәыц, седру!.. – иҳәеит уи. – Сара уаҳа акгьы сзацҵом.
– Уара Артур?
Артур дҩагылан даахәыц-хәыцит.
– Сара сгәанала Анзор иаԥшьигаз авантиурала зегь хирҵәарц иҭахуп. Аиҭныԥсахлара ихы иархәаны, ҳазқәымгәыӷӡо тышак ахь ҳҭаижьырц иаҳасабуп. – Уи иаԥшьигаз ҳара ҳакәым ақырҭцәагьы
еилкааны ишрымам анцәа иныс. Хаҭала абри абри ауп ҳәа, сызшәамҳәаргьы Анзор ииҳәаз, акаҭа ҳала шааԥшуа иҳақәжьны ҳҭаиртәарц иҭахуп. Даараӡа агәҽанызаара ҳҭахуп уаҵәы: Анзор Кәыдры аҩхаахьы ҳарԥшны аиҭныԥсахлара шынҵәаз еиԥш, Бжьоу аҳаблала джәыланы Царцу ақыҭа инапаҿы иааигарц дазышәарыцоит.
– Иҟалап ус акәзаргьы! – иҳәеит Хҿыҿ. – Уара Аазиз?
– Сара сҩызцәа уахь инхаз рыԥсҭазаара сахӡыӡаауеит.
– Ус угәы изаанагои?
– Анзор рыцҳашьара злам гәымбылџьбароуп. Иара ида ҽаӡәы адәы дықәуп ҳәа дыҟаӡам. Излаздыруала царцуаа зегь агаз рықәҭәаны ирыблыргьы «ҟыҳ» иҳәом.
– Уаҵәтәи аиҭныԥсахлара уи иадҳәалома?
– Ҳәарада, царцуаа зегь ргәы ҭызблаауа уск ҟаҵаны ишьа иурц иҭахуп.
– Ашьа иуртә еиԥш уи царцуаа бааԥс изырымуцызт.
– Уи атәы сызшәаҳәом!
– Иҭабуп Аазиз, уара иҳауҳәазгьы ҳазхәыцып!.. Џьамфер, иҳауҳәозеи уара?
– Иахьа царцуаа зегь гәырҩоит рыхшара иаанкыланы ирымоу рзы. Сара сгәанала, Анзоргьы уи еиликаауеит. Ҳара агәырҩа анҳамоу иара иԥаҵа далаччоит. Ус анакәха уаҵәтәи амш иалагӡаны уи иҭахуп иҵегьы ихьанҭоу даҽа гәырҩак ҳашҭа иҭалар. Мыҽхакы аҭбаала ажәылара иазҳәазар абри?
– Иҭабуп Џьамфер, иҳауҳәаз ҳазхәыцып. Анзор иԥаҵа далаччо, ҳара ҳгәы ҳҭасуа анцәа иҟаумҵан. Царцуаа зегь рхы хыссоит шиҳәо игәиҽанӡамкәа ҳара ҳацәҟьа даҿашәар. Ишәсырдырырц сҭахуп
Мрагыларахьтәи афронт аруаа зегьы уаҵәы ршьапы ишықәгылоу. Абри аиҭныԥсахлара нҵәаанӡа саргьы абра сшәыдгылоуп. Аиҳабыра рҟынтәи адҵа шәоуаанӡа хатәхәыцрала аӡәгьы ишьаҿа еихигар ҟалом. Бжьоу ацәаҳәахьы, хымԥада, ирыӷәӷәатәуп амчқәа. Арахь Анаара ахәадахьы агәыԥқәа ҩба азхарашәа сыҟоуп. Аиҭныԥсахлара мҩаԥигоит Артур Аԥсанба. Убри ииҳәо ҳацныҟәоит уаҵәы. Ӡәыр азҵаара шәымазар?
Аӡәгьы ҿимҭӡеит.
Ҭенгиз икабинет дыццакы-ццакуа дныҩналеит Анзор Марголиани. Уи дызхылаԥшуаз абаталион ахыӷәӷәарҭақәа гәаҭаны, иеибашьцәа адҵа рыҭаны дхынҳәит. Анзор дшыҩналаз еиԥш, Ҭенгиз иусқәа дырҟәаҵын ихы ҩышьҭихит.
– Иахьарнахыс, са схаҭуԥуаҩс ушьақәдырӷәӷәеит, ар рыдҵа ашәҟәы сзааит, – иҳәеит уи Анзор дахьыҳараркыз дазыгәдуны. – Уаанӡагьы уара уакәын усгьы сусқәа назыгӡоз!
– Иҭабуп апатын Ҭенгиз! – ҿааиҭит уи, аҟәардә даахан аполк аԥыза иҿаԥхьа днатәеит. – Иахьак зынӡа ишоурахеит!..
– Ааи, шьҭа аԥхынра агәы ҳҭагылоуп, ашоура иаҳа-иаҳа ахы ҳнардыруеит.
Анзор Ҭенгиз иҿаԥхьа иахирҟьацәар иҭахымызт, аха иахьатәи аамҭа злаҟаз ала маҷӡак ахара здыз аибашьҩы уаҵәы игәҭасны дамырхыр алшон. Аԥсадгьыл ашәарҭара ианҭагылаз Ар рхадараҿы игылаз уаҩ дишаҭо иҟаӡамызт. Уи ибзианы еиликаауан Ҭенгиз иеиԥш Анзоргьы.
– Убаталион аҟынтәи заҟаҩ ҭахада? – дҵааит Ҭенгиз.
Анзор шьҭа «апатын» ҳәа иацәажәалар цәгьагьы ибомызт. Иҩыза Ҭенгиз макьаназ аполк аԥызара аиҭон, аха иара Анзоргьы шьҭа ичын ҳараркит, аполк аҩыза ихаҭыԥуаҩ иакәын, дподполковникын, уаҵәы деиҭаманшәалахар, Ҭенгыз иҭыԥ хәыҷ акәым, Аԥсны аибашьра ицоз адҵаҟаҵаҩ иҭыԥ ирҭаргьы дацәыԥхашьомызт.
– Хаҭала сбаталион иахыԥхьаӡалаз аӡәызаҵәыкгьы дҭамхаӡеит! – аҭак ҟаиҵеит Анзор.
– Ҵабыргу? – иааџьеишьеит Ҭенгиз. – Анҭ ачаирҭа аганқәа рҿы ишьны еилажьыз рхыԥхьаӡара ҩеижәаҩык ыҟан, урҭ зтәыдаз?
Анзор ихы ааирҵысит.
– Урҭ зегьы ацхырааҩцәас иаҳзаарышьҭыз ракәын. Аха хадас ирымақәаз зегьы ҿабырҳацәқәан, анемеццәа реиԥш, рмахәарқәа ҵыркәакәаны ахысра ишаҿыз рыҽҭҳәаны иангыла, аԥсуаа аӡәык-ҩыџьак шьҭахьҟа идыргылаз ахыцаҳәцаҳәқәа рыларыԥсан, ишьны инкарыжьит.
– Уа уара уиашоуп! – иҳәеит Ҭенгиз. – Ламыс иҳаблаҿ иҭахази наҟ итҟәаны иргази рхыԥхьаӡара ҩынҩажәаҩык иреиҵам. Ари азы иҭабуп ҳәа ҳарҳәаӡом!..
– Ламыс иҳаблаҿы игылаз Алио Чачибаиа ибаталион зынӡа иӡааҟәрылеит, – ҿааиҭит Анзор. – Рхада дыршьу ус дыргоу еилкаам. Ихаҭыԥуаҩ Гиа Маисураӡе уигьы дыҟаӡам. Ари ар реиҳабыра ианеилыркаа...
– Апатын Анзор! – ҿааиҭит Ҭенгиз. – Аибашьра еснагь иацуп амыҟәмабарақәа. Урҭ зегьы рҽеины аиааира злаагаша анаҳзымхәыц, абри уаргьы саргьы ар рԥызара ҳзахагылои?
– Уи еилкаауп! – днақәшаҳаҭхеит Анзоргьы. – Сара хаҭала уахгьы-ҽынгьы сазхәыцуеит иахьа солдаҭк
дсыцәҭахар, уаҵәы шәҩык аԥсуаа злансырҵәаша. Хырҽхәарашәа иҟалоит, аха егьырҭгьы ус ҟарҵозҭгьы, уажәшьҭа Арӡынба ихәда ашаха ахаҵаны, Аҟәатәи ашҭаҿы дшыкнаҳаз убарын!.. Иуаажәларгьы неидцаланы, тышак инхықәыргыланы, наҟ амца нарыжәҵаны ҳҩарылгон. Абри аусушьа рзеилкаауам ԥыҭҩык, уи амцхәрас Аԥсны иамоу абеиара, уи амал еизыҳәҳәаны Қырҭтәылаҟа агара иаҿуп. Уи уахь изгатәузеи, ҳзабашьуа анықәаҳхлак иззынхо ҳара ҳакәӡами?!
– Аган ахь игыло рауп ус ҟазҵо! – ҿааиҭит Ҭенгизгьы. – Ухаҭыԥан иқәургылода? – дҵааит инамҩатәны.
– Аӡәгьы!
– Уи шԥеилкаатәу апатын Анзор?
– Абаталион сшеиҳабу саанхар сҭахуп. Рыҩускгьы еицызбоит. Сыгәра жәгозар!..
– Уара ишуҭаху. Аха ус зеиӷьаушьеи?
– Ушьҭантәи ажәылараҿы, Царцу Ахәынаа сара снапала изгар сҭахуп. Ақыҭа агәаҿы, аиааира анызгалак, акнаҳарҭа ҟаҵаны, хәыҷгьы-дугьы Кәыдры атыша инхықәыргыланы, иццышәыстәырц саҳасабуп. Уи аоперациа аус адуылара саҿуп. Иаарласны сшалгалак ар рыштаб аҿы ишьақәырӷәӷәаны аус анагӡарахь ииастәуп. Мамзар, сара излазбо ала ҳтәаны баша акрыфароуп ҳазҿу!..
«Дабасыднагалеи абри аҷырпаӷь! – егьи дцәажәонаҵы Ҭенгиз хәыцра бааԥсқәак ихаԥеит. – Абри сҭаирхоит сара дызлазбо! Уиҿаԥаргьы иуӡом. Заанаҵ наҟ сиԥырҵар иаҳа еиӷьуп!..»
– Усакәӡами? – дҵааит Анзор.
– Ус акәгәышьоуп! – аҭак ҟаиҵеит Ҭенгиз.
– Мшәан, Қьеҭо дабаҟоу? – ацәа даалҵызшәа дҵааит Анзор.
– Дзуҭахузеи?
– Дзысҭахузеи, ишԥа?.. Слазҵаарц сҭахын Аазиз Мирзаканов иҵыхәала.
– Уи Дранда дышҭакыз! – даалак-ҩакит Ҭенгиз.
– Уи Дранда дҭакӡамызт! – ҿааиҭит Анзор ибжьы ааҳаракны.
– Нас дабаҟаз?
– Сара сумыргаӡан апатын Ҭенгиз! – ҿааиҭит Анзор. – Аазиз уԥҳа Қьеҭо аӡы данашьуаз деиқәзырхаз иоуп. Уи иҭоурыхқәа соуҳәахьан ара ҳаиқәшәаанӡа. Аазиз жәаҩык аԥсуаа иаарышьҭыз дрылан. Дшубаз еиԥш, дудырын аштаб ахь дугозшәа Кәыдры ацҳа дықәганы, уԥҳа доулышьҭит. Ус акәӡами?
Ҭенгиз иааицәымыӷхеит. Ари аҷырпаӷь деиҭеиҳәар иусқәа уашәшәырахон.
– Ус акәӡами апатын Ҭенгиз? – инапы астол инықәикшеит.
– Иҟоу удыруама? – ҿааиҭит Ҭенгиз. – Уи Аазиз ҳәа узҿу иԥсы ҭаӡам. Дыбналаны Кәыдры аӡиас шеихиҵәоз аԥшаҳәаҿы итәаз ақырҭцәа иеихсны дыршьит. Уи азымхаӡои аус азы?..
– Мап! – иаахжәаны аҭак ҟаиҵеит Анзор. – Уи азхаӡом!..
– Уара ишԥоуҭахыз?
– Қьеҭо бзиа дшызбо уацәымҩашьо иудыруан апатын Ҭенгиз, – ҿааиҭит инапқәа рыххо Анзор. – Аха сара сҭаԥшуан уара угәы! Қьеҭо дсынасыԥхар уҭахӡамызт.
– Қьеҭо Аазиз бзиа дылбон!..
– Уи дчарҳәҩын, ақырҭуа жәлар ирабашьуаз уԥҳа диуҭарц азы ухаҭа дыбноуҵеит!..
– Иазхоуп!.. – инапы нықәикшеит Ҭенгиз. – Иуцәажәашьозеи?!
– Иарбан иазхо?! – Анзоргьы инапы нықәикшеит. – Абыржәыҵәҟьа сцаны аштаб аҿы уеиҭасҳәоит!.. Уара ухаҭа учарҳәаҩуп!..
Ҭенгиз иқьышә қәацқәацо ихы наиқәҳаит. Ԥыҭрак ашьҭахь, аирыӡ ахы лаирхан, аҵәца азна аӡы нҭеиҭәан, даханы ижәит. Ичабрала илҵыз аԥхӡы ааирбан, ибжьы нҭаҳаны даацәажәеит.
– Аб иԥа иеиԥш уаҳаҭыр збон. Ус усмацәажәар акәын. Аазиз дыҟаӡам, ақырҭуа солдаҭцәа дыршьит. Ишәыхны иикыз имаҭәақәа аӡы иамырхит. Убригьы агәра умгаӡои?
– Уи аԥҳәыс бааԥс ллакәқәа роуп. Аазиз дыршьызшәа аинсценировка ҟаиҵеит. Имаҭәақәа ҩ-қдык еидҿаҳәаланы ианиҵан, асолдаҭцәа ахьтәаз ахахьы иоуишьҭит. Усҟан ахәлара иаҿын. Аҩыжәра иаҿыз уи анырба, аҟәҟәаҳәа еихсит, ақыдқәа еидҿаҳәалаз шааиуаз, имаҭәақәа анамырх, ихьӡи ижәлеи зҳәоз адокументгьы уа иааҭырхит. Аԥсуа диверсант даҳшьит ҳәа, урҭ рыманы аштаб аҿы инаргеит. Дара анца, Аазиз Мирзаканов аӡы еихҵәаны наҟ дыӡхыҵит. Абасоуп ишыҟала...
– Уи аус шьҭа артытра аҭахым, зегьакоуп аиаша узышьақәыргылом. Уиаҵкыс уаҵәтәи аусқәа ҳнарылацәажәап.
– Қьеҭо? – дҵааит Анзор.
– Қьеҭо Аазиз диццахьан, урҭ хаҵеи ԥҳәыси ракәын...
– Агәра сызгом! – дыҩнаҵәааит Анзор. – Уи сара бзиа дызбоит!..
– Хаҵа дцахьеит... Лхаҵа дшыршьыз ларгьы илдыруеит. Хатә ԥҳәысс дуҭахызар ҳлацәажәап...
Анзор уажәыгьы агәра изгомызт Ҭенгиз ииҳәақәаз. Урҭ зегьы мцызар иҭахын. Ихшыҩ еилаҩынтуан. Қьеҭо, жәантә хаҵа дцахьазаргьы сара дыстәхароуп, дназхәыцит.
– Сара сақәшаҳаҭуп! – иҳәеит Анзор. – Иаарласны Царцу шаагалак, уа игыло сыҩнаҿы ачара аауеит. Убри сызлоуҳәоит лара лхаҭа иахьаҵәҟьа!..
Тҟәарчалынтәи адырра ҟарҵеит иаарласӡаны дрыманы инеирцы Алио Чачибаиа ихаҭыԥуаҩ Гиа Маисураӡе. Уи Ахәынаа дҭакны дрыман. Измаанозеи, изызҳәозеи ҳәа ар рыдҵа аҭҵаара аҭахымызт. Ирҳәаз нагӡатәын. Абылтәы ишеиҷаҳауазгьы, Хҿыҿ Чагәба имашьына дынҭатәан, ҩыџьа аибашьцәа аашьҭыхын Гиа дрыманы амҩа иқәлеит. Сааҭк аҩнуҵҟала Алио дахьышьҭаз ахәышәтәырҭаҿы илеит.
Ашьҭахь излеилкаахаз ала, Алио мап ацәикит ишьҭахьҟа ақырҭцәа рахь ахынҳәра. Аха уи аршаҳаҭраз зшьапы иқәгылаз Гиа днаганы дирбатәын. Аицәажәараҿы урҭ рыбызшәа ибзианы издыруаз Хҿыҿ дырзыӡырҩуан. Ачымазаҩ дахьышьҭаз иҩаналеит. Егьырҭ ақырҭцәа ишьҭақәаз ацхыраара рырҭан, дубарын зхы ҿаҳәаз, знапы ҿаҳәаз, зшьапы хәыз, лабала иныҟәоз. Урҭ зегьы шьҭахьҟа рыхынҳәра иақәшаҳаҭын. Алио мап ацәикит.
– Иҟалазеи, иухьзеи? – дҵааит Гиа дшыныҩналаз, ачымазаҩы иҿаԥхьа днатәан.
– Ацара сылшом, цәгьала сыҟоуп! – иҳәеит Алио.
Уи ичымазара шыӷәӷәаз лырҵабыргит аҳақьым-ԥҳәыс Манана Чагәаа-пҳа.
– Ачымазаҩы иижәыз ауатка ахәшә иалаз ӷәӷәала ирҳәарах аблит. Иаҳараӡак иуашәшәыроуп ирыԥҳақәа. Дҭагә-ҭасуа амҩа днықәлар икьатеиқәа ԥжәар алшоит. Даҽа мчыбжьык ирҵысра ҟалом. Мчыбжьык ашьҭахь, маҷк деиӷьхар Гәдоуҭаҟа ддәықәаҳҵоит.
– Уахьнеиуа сҭагылазаашьа сызраҳәа, – аарлаҳәа даацәажәеит Алио. – Сара сымнеира иахҟьаны аиҭныԥсахлара мап ацәырымкааит. Иуаҳама?
– Еилыскааит! – иҳәеит Гиа.
Алио, хымԥада, ичымазара ӷәӷәан. Ҽеила данхәыц, дызҿыз зегьы шымцураз еиликаауа далагеит. Уиадагьы хаҭала, ибеит ақырҭуа милаҭ еиуаз аӡәырҩы, аԥсуаа ирыдгыланы аибашьра ишаҿыз. «Шеварднаӡе иуаажәлар жьаны рнырҵәара даҿуп, атыша ихықәыргыланы имоуп, атәым дгьыл импыҵеихаларц шиҭаху иара итәгьы ицәыӡыр алшоит, – рҳәеит дзацәажәаз ақырҭцәа. – Ҳаҩны ыҟа, ҳгәара ыҟа, иреиӷьыз адгьыл ҭыԥқәа рҿы ҳкәаԥӡа ҳанхон, нас ҳзабашьуа зусҭцәада? ҳәа, акыраамҭа ихы иҭаргалон иҟаҵәҟьаз аиаша, дымҩахҟьаны дшыҟаз. – Ҳара ақырҭцәа уи еилаҳкааит, уара ҭоурыхла иаԥсыуоу, анкьа Чачба зыжәлаз, аԥсҳацәа ршьа иалҵыз, шьҭа иаамҭоуп уҿыхар!..» – иабжьон хәыҷҵас.
Абас иазҳәаз гәыԥҩык ақырҭцәа, ихәны иҟаз рҩызцәа баны, аԥсуаа ирывагыланы ахыӷәӷәарҭахь ицеит ауха. Ашамҭазы, урҭ руаӡәк ӷәӷәала дыхәны дааргеит ахәышәтәырҭаҿы. Ари аниба зынӡа дархәыцит, мапгьы ацәикит убри аҽны аиҭныԥсахларахь ацара.
Абри ашьҭахь, Алио дааныжьны егьырҭ ақырҭцәа ихәқәаз рыманы Царцуҟа амҩа иқәлеит. Ахәылԥазы Ахәынаа инеит.
Анацәа гәаҭеиуеит, абацәа ҿымҭ-ԥсымшьа иқәыԥсычҳауеит, аишьцәеи аиҳәшьцәеи ргәаӷ шьҭыҵуеит. Зегь азыԥшуп уаҵәтәи амш, Кәыдры аҩхааҿы иҟалараны иҟоу аиҭныԥсахлара. Царцуааи, Доу ақыҭантәи арахь иааны иҟоу ажәлар зегьы
ргәы ҭынчым, еизҵаауеит, бжьынтәы иршәоит, бжьынтәы ирзоит, аха акаҿы изкылсуам. Аштаб ахьыҟоу Ахәынаа аган ахь уаҩ шәықәымлан ҳәа рарҳәахьеит рыуаажәлар. Ар рус рарԥарацәа рнапы иануп , урҭ иԥырҟаз, ирыӡбаз ала иныҟәоит, аҭынч уаа шәнаскьаны ҳашьҭахьҟа шәгылаз, шәаҳԥырхагамхан хәа рарҳәахьеит. Аибашьра цоит, иахьа аӡәы дырхәуеит, ҽаӡә дҭахоит, ахымцақәа еигәыдырҵоит, шьоукы наскьоит, шьоукы ааскьоит, абри иаҿӡоуп. Ахы иаҿагылоу аибашьцәа реиԥш, рыгәқәа ҭынчым дара ар рхадацәагьы, агенштаб, иара убас аҳәынҭқарцәагьы. Зегьы хәыцуеит, аус иԥырҟо еимҵаркуеит, алыҵшәа ркапануеит. Абри зегьы анбанҵәои, аҵыхәтәа зеиԥшрахозеи, уи иахьоума, уи уаҵәоума, издыруада алгарҭа ахьыҟоу. Анкьа ажәларқәа зегь рыла ҭаа иазыԥшуан Кремль абааш, аеҵәа ҟаԥшь уаркалеиуа хә-ҵарырҭак ахьамаз ашҟа. Уи уажәшьҭа аурыс имацара изынхеит, уахь гәыӷра узҭоу, ҳәа иҟоузеи, амилаҭқәа зегьы хаз-хазы ианеилыҵ ашьҭахь, Кремль агәра рзымго иҟалеит. Аха издыруада, Арӡынба џьара акала уахь гәыӷрак изҭо наԥшырҭак имазар? Уи ихшыҩ ҵари хара инаԥшреи аамҭа кьаҿла алаԥш дуқәа деицгәарҭеит. Ииҳәо иазыӡырҩуеит, рыгәҭакы аахтны иарымҳәозаргьы. Жәларык рыла ҭаа рлахьынҵа ҷышәхар хәа иацәшәаны, амилаҭқәа хаз-хазы ишеилыҵызгьы, аԥсуаа аурысцәа рыгәра ргоит урҭ рҳәынҭқар Ельцин иахь агәыҩбара рымазаргьы. Шеварднаӡе ибла ҟәбарқәа ирҟәыс-ҟәысуа, иусқәа еиламҳарц азы «Борис Никольаевич» ҳәа ихаҵкы камыршәуа џьара дсызжьозар ҳәа, арбаӷь бжьыҭабаа еиԥш, уахьгьы наиқәҿиҭлоит. Егьыгьы арыжәтә ажәра изааны дыҟазар, «Сгәы шԥаԥуҵәеи уара бызҭабылгьа, ԥшь-миллионҩык ҳаҟоуп ҳәа, абадақь
уасуеит, арахь, ҿаҵак иҟам аԥсуаа рыдгьыл агашьа уақәшәом» ҳәа, инапқәа аараҵәаны, ихаԥыцқәа еихырӷәӷәа дмақарны дааҵыззоит идачахь дцаразы, насгьы ихаҭыԥуаа ирыдиҵоит бызҭабылгьа дасуазар дшыҟам иарҳәаразы, акрызҵазкуа аҳәынҭқарра аус ахь аилатәара шимоу. «Ыых, укәыкәыл ықәырхааит, дзакә ҳәынҭқар ҿаасҭоузеи Урыстәыла дуӡӡа знапаҿы иҟарҵаз» ҳәа, ԥсы-бза дынижьуам бызшәаки бжаки рыда ззымҵаз ақырҭуа ҳәынҭқаргьы. «Иаасгәаԥхар, уара уаҵкыс деицәаӡам адунеи зегь амаа зкырц зҭаху Америкатәи Апрезидент. Уи ҳаҭыр сықәиҵоит, лаԥшы хаала сидикылоит ианысҭаху. Саҳәар, абџьаргьы сзоуишьҭуеит хәдацәаҟынӡа, зыбла ҵару аснаиперцәагьы аокеан иахыжьны сҳәынҭқарраҿгьы исызиртәап. Нас Аԥсынтәыла акәым, Краснодар снеи-ааиуа сшамоу убахра уҟоуп !..»
Аха Шеварднаӡе макьана Қарҭ дзахымсыцт, уи Аԥсноуп дзеиҩаӡо, Краснодар захьӡу ахааназгьы инапаҿы изыҟалом. Аҳәажә ҩ-каканк шаҿыҵамӡо еиԥш, уи Аԥсынгьы алабарҭа имоуа дҟаларц иусқәа ԥхасҭеитәхьеит. Аурыс ҳәынҭқар илабарҭа шиимырбо еиԥш, мышкызны Америкатәи Апрезидентгьы: «Ари ауаа гаӡас ҳшьаны, абна қьаадк аҿы џьара иҳахәоз документк инапы аниҵан, иаҳҭахьоу адолларқәа измырхакәа, еснагь дҳәыркьиуа дҳампыҵахеит, ее, гиди, акы даржагьуеит!..» – ишьҭахь иеиарханы дҩагылар алшоит.
Аха уаанӡа ҩ-жәларык рыбжьара ашьаарҵәыратә еибашьра мҩаԥысуеит. Наҟ-ааҟ еиҿагылоу аргьы еинышәашьа рымаӡам. Аибашьцәа анҵәара иаҿуп. Иаҳа-иаҳа ақырҭцәа рыԥхасҭа иазҳауеит. Еицынхоз, ҭаацәакны дгьылк аҿы аԥшәымара зуаз, дара-дара еиҿарыжьит аҵыхәтәаны. Иааиуа амшқәа рыла иааԥшып уи алыҵшәагьы.
Доуааи царцуааи рбаталионқәа гәыԥ-гәыԥла рыҽшаны Ахәынаа аладеи аҩадеи рҽамаданы иахьгылаз рхыӷәӷәарҭақәа нрыжьын ҵаҟа илбааны агаз мҩа акәша-мыкәша рҽыԥхьакны ахәлара шааиз еиԥш уахь итәеит. Аҳаракыраҿ иаанрыжьит артиллериа. Нахьхьи Анаара ахәаҿы агәыԥқәа игылаз даҽа ҩ-гәыԥк ацҵаны ихадырҭәаан, царцуааи доуааи декабр мза 3 рзы аӷа ицәыргаз атанк наганы аԥынҵа ҩызӡа лбаа Кәыдры аҩхаахь ирханы, ахаҿы ал-махәҭақәак аваркьакьаны ихырҩан идырҩашьеит. Ахәынаа ладеи ҩадеи рҽамардеит Тҟәарчалынтәи, егьырҭ агәыларантәи ирзааны иҟаз агәыԥқәа. Теориала, ишырҳәо еиԥш, уахәаԥшуазар, Ахалбинаа ирымаз аполк наӡа жәыланы Ахәынаа ахыӷәӷәарҭа ааныркылартә иҟамызт. Мрагыларахьтәи афронт адҵаҟаҵаҩцәа азҿлымҳан уаҵәтәи аиҭныԥсахлара алыҵшәа, адҵаҟаҵаратә аштаб аҟынтәи уажәы-уажәы рациала адырра ҟарҵон актәи аполк аштаб ахь. Ахәынаа аҟынтәи Хҿыҿ Чагәба аиҭакрақәеи ахҭыс аҿиашьеи зеилкаара маӡаз ажәала драцәажәаны аҭагылазаашьа дирдыруан ар реиҳабыра. Ахалбинаа ирҿагылаз ар рымацара ракәымкәа Мрагыларахьтәи афронт аибашьцәа зегьы ҽаамҭанык иеиԥшымкәа, ргәырҽанҵаны иҟан.
Ҭенгиз Бениӡе игәы ҭынчӡамызт. Аҵыхәтәантәи реицәажәараҿы Анзор иҟаиҵаз ақәыӷәӷәарақәа агәҽанызаара инаҭеит. Анзор иҟазшьақәа иарҳәеит уи аԥсуаа рахь имаз агәаӷқәа шаҭарак шрымамыз еиԥш, ақырҭцәагьы шеилимхуаз, аиааира еиҵазҟьоз имҩаҿ иԥынгылоз ичын ҳаракызаргьы. Иахьа ихаҭыԥуаҩс дшыҟалаз еиԥш, шьапҿаршә ҟаҵаны,
уаҵәы иара ишьапы дықәҟьаны, иҭыԥ никылар илшон. Ахәыҷы мӡышәаа ззырҳәоз иеиԥш дицәшәо далагеит. Уи азмырхакәа ар русқәа рҿы иҟалоз ахҭысқәа Ҭенгиз ихаратәны аԥшӡа Қьеҭо инапаҿы дшааигарагьы дашьҭалеит. Ари зынӡа агәыхь инаҭон Ҭенгиз. Қьеҭо ахааназгьы уи агыгшәыг инапаҿы дҟалар иҭахӡамызт, лхаҭагьы шьҭа дхәыҷымызт, ацәгьеи абзиеи ахьыҟаз еилылкаауан. Аха убас шакәызгьы, абри реицәажәара ашьҭахь, Қьето гәаартыла длацәажәарц ӡбаны, ар русқәа рҿы дшааҭацәыз еиԥш, Ахалбинаҟа Ҭенгиз имашьына ахы ирхеит.
Қьеҭо амаҵурҭаҿ лаб иаара дазыԥшны ихәы архиара даҿын. Ҭенгиз имашьына ашҭа иҭамгалаӡакәа агәашә аҿы иргылеит. Уи данааҭыҵ ар рыблуза ишәыз аҳәынҵәрақәа ааԥиртлан ашҭа аган аҿы аӡы ахьааиуаз атруба амҩа ахьамаз шыҟаз иҿааихеит. Уи алымҳа аарҵәины аӡы ауишьҭын, ибӷа аархәаны днаҵагылан, акраамҭа аӡы иқәҭәо иҽирхьшәашәеит. Нас ихы ҩышьҭыхны дааҭыҵуан еиԥш, Қьеҭо леимаа ҵарԥалақәа лышьаҵаны змаӷра ҿахҵәаз ҵкыӷра ҭбаак лшьамхы иахысуа илышәҵаны ампахьшьы хәбаба лыманы лаб дааиԥылеит. Ҭенгиз уажәыгьы ишьара дзықәымлацызт.
– Иухьзеи, папа? – дҵааит лара.
Уи ампахьшьы лымихын, раԥхьа ихы-иҿы ааирбеит, нас азыбжак изқәахь иршәын, ицәа ҟаԥшьӡа иҟалаанӡа имаҟҿаҳәаранӡа ихьшьуа, ашлара иаҿыз игәы ахәы уҳәа ацәа ахыхны иааирбан, ихы апашра инапы нықәишьын, «оҳ, гәышьаӡа» ҳәа даақәыԥсычҳан, амаҵурҭахь иҿынеихеит. Қьеҭо уи иикыз импахьшьы ааимылхын, амаҭәақәа ахьдырбоз иахдаз аҭел инахылшьын, лаб днаишьҭалеит.
– Ауатка бымазар фырџьанк аҟара сызҭаҭәа, – иҳәеит уи астол данахатәа.
Қьеҭо ауатка аалган афырџьан инҭалҭәан, Ҭенгиз иаԥхьа инықәлыргылеит. Уи аақәихын ҟәырқьк ала ижәит иара.
– Иҟалеи, папа? – дҵааит лара ҩаԥхьа.
– Анзор дсабашьырц ақәикит.
– Уи шԥеилкаатәу?
– Ани аҟабарда ҷкәын дшыбнаҳҵаз еиликааит. Аиҳабыра рлымҳаҟынӡа иназгоит уӡӷаб дсумҭар ҳәа дысҿагылт.
– Уара, папа?
– Сара иасҳәеит бара хаҵа бцахьеит ҳәа.
– Иара?
– Дцахьазаргьы дызбоит бзиа, дызгоит иҳәеит.
– Ахаҵа дышсымоугьу?
– Уи дыбналаны дышцоз ақырҭцәа дгәарҭан, Кәыдры аӡиас дҭаршьит ҳәа иасҳәеит.
– Иара?
– Агәра изгом. Аха бара быда ԥсҭазаара имамшәа дцәажәоит.
– Заҟа длахшоузеи?! – лгәы ԥыжәжәо даацәажәеит Қьеҭо. Иҟаҳҵарызеи?.. Аԥсуаа ирыдгыланы еибашьуаз, ирытҟәаз аҟабарда ҷкәын дшоуҳашьҭыз анҳаҵырх ҳҩыџьегьы ԥеиԥшцәгьа ҳзыԥшуп!..
– Ааи, сыӡӷаб!..
– Ак хәыцтәуп! – лҳәеит Қьеҭо.
– Иаҳхәыцрызеи?..
– Ақырҭцәа аӡ иамырхыз Аазиз имаҭәақәа абаҟоу?
– Аштаб аҿы еимырхха ишыркыз анызба ирымысхын аҩны исымоуп.
– Уи агәра рымгар?
– Амаҭәақәа аӡы иамызхыз ҭоуба шьҭарҵоит аԥсуа диверсант иеихсны дшыршьыз ала. Уи дара раҳаҭыр шьҭнахып ҳәа ирҳәоит. Ицәгьарахар ашаҳаҭцәа ҳамоуп.
– Дара зусҭцәоу удыруама?
– Ааи. Уарчатәи аполк иатәуп.
– Уахаҵәҟьа сцаны исыԥшаароуп, – лҳәеит Қьеҭо.
Уи дақәшаҳаҭхеит Ҭенгизгьы.
– Ара даҽа рыцҳарак ыҟоуп! – ҿааиҭнт Ҭенгиз. – Шәҟәыла-быӷьшәыла ишьҭаҳхыргьы, аԥсуаа ирыдгыланы иеибашьуаз дыбнарҵеит ҳәа, даҳзашшыр ҳагәрагара рцәыӡуеит. Убри азын, ус ҟалаанӡа Анзор даанкылатәуп.
– Изла?
– Бара была. Иахьа-уаҵәыҳәа дырԥшла, джьа-жьо днагала. Иара аџьныш, иаарласӡаны Царцу игар иҭахуп. Уи аплан – аоперациа аус адиулоит. Дшалгалак, аштаб аҿы ишьақәдырӷәӷәарц иаҳасабуп. Иаҳҳәап, уи иақәшаҳаҭханы, ажәылара ҟаҵаны Царцу изгар, нас уи изгыло аҩны аҿы, аԥсуаа зегьы рыхқәа хыссаны, иареи бареи шәчара убра иҟаларц иаҳасабуп!..
– Уи ихаҭара шшәарҭоу еиԥш, ифантазиагьы шәарҭоуп! – лҳәеит Қьеҭо. – Ибзиоуп, уаанӡа ԥыҭк набжьоуп!..
– Уаанӡа, ар рхадараҿы саргьы суаҩызаҵәым, сзықәгәыӷуа шьоукы сымоуп, бан цәгьала дыҟазшәа жәамш Урыстәылаҟа бсышьҭуеит. Нас уаҳа арахь быхнымҳәуа, ус иаҳа иаҳзеиӷьуп. Мамзар, ҳаԥхьаҟа аусқәа цәгьахар алшоит, ари аибашьра ақырҭцәа рӷьырак агәыҩбара рнаҭо иалагахьеит.
– Папа, знык сара сцартә изыҟалар иаарласӡаны уаргьы уахь иуԥхьартә аусқәа ҟасҵоит. Саргьы исгәаԥхом аибашьра аҿиашьақәа. Аԥсуаа иаҳа-иаҳа рымчқәа шьҭыҵуеит. Ақырҭцәа уи гәаҭаны абналарақәа ирҿуп. Уи арҵабыргуеит аҵыхәтәантәи ахҭысқәа.
– Ааи, ааи, усоуп сыԥҳа. Ар рҿы, иаахтны ирҳәом акәымзар агәкаҳарақәа цәырҵуа иалагахьеит. Аурысцәа ҽырдагәа ҟаҵаны, арахь адәныҟа «Целостности Грузии» ҳәа ҿырҭуеит, наҟ ахәа ржуеит. Ари еиԥш адгьыл хазына ақырҭуа ҳамҭас ирҭап ҳәа уҟоума, дара ирымгои!.. Убри азы, маӡала аԥсуаа ирыцхраауеит. Уи зегьы зхароу Шеварднаӡе иауп: аурысцәа рахь дааԥшуазшәа Америка дцаны ацхыраара даҳәоит. Аурыс ари еиликаахьеит, Ельцин Шеварднаӡе ихымҩаԥгашьа игәапхом. Убри аҟнытә уаҵәы ҳшымгәыӷӡо ақырҭцәа ҳаилаԥыххаа ҳнықәҵаны, ҳшьаҟьаны иаҳхысыр рылшоит. Ари гәеиҭар иҭахӡам ахҭыԥшша ақырҭцәа ҳлидер. Насгьы, шьоукы издыруаз рҟынтәи исаҳаит, аԥсуаа шьҭрала ирзааигәо ашьхаруа жәларқәа: аедыгьақәа, аҟабардаа, ачерқьесқәа, абазақәа, ачеченцәа, адаӷьысҭанаа уҳәа аԥсуаа ирыдгыланы ацхыраара рырҭоит, ирҳәоит, Гәдоуҭа аган ахь урҭ узрылсуам ҳәа. Дара аԥсуаа реибашьышьа ахә дуӡӡаны иршьоит аҳәынҭқарра дуқәа рхаҭарнакцәа. Аиааира ҳа иаагоит шаҳҳәо иҳамоугьы ҳцәыӡуеит. Иаҳцәыӡуеит абри аан зегь раҵкыс ҳзыхӡыӡаауа ҳаԥсҭазаа¬рагьы!..
– Папа-а! – Қьеҭо дшәаны лаб дахьтәаз даалгәыдлыҳәҳәалеит. – Сара исҭахуп сан лахь ацара!..
– Аиеи, сыхазына, бцартә иҟасҵоит иаарласны. Абыржәы ҳашгылалак бара бцаны, нахьхьи Кәыдырхықәан итәоу абаталион аҿы ибыԥшаароуп Гиви Чхеиӡе, Авҭандил Руруа, Шьақро Бенделиани. Урҭ роуп ибналаны аӡы ируаз имаҭәақәа амызхыз. Еилыбкаама?
– Ааи, папа!..
– Уи бшалгалак асааҭ жәба рзы бышьҭахьҟа бгьежьы апатын Анзор даҳзыԥшуп. Иаргьы дыџьнышуп, аха баргьы хәмарҩык иаҳасабала бгызмалха. Ишԥаҟаҳҵари, аамҭа убас иҟоуп!..
– Ибзиоуп, папа, асааҭ жәба рзы Арагәашьа сҟалоит.
Даҽа сааҭбжак ашьҭахь аби аԥҳаи агәашә инҭыҵит. Қьеҭо лмашьына ашҭа иааҭылган лаб дишьҭагыланы амҩаду аҟынӡа даннеи, мраҭашәарахь иаалырҵәин ажывҳәа днаҭрысит.
Аиҭакрақәа иҟалаз аус ҿыцқәа аадырԥшит. Иаҳараӡак змилаҭ ықәӡаахьаз аԥсуаа ҳзы. Асоветқәа римпериа злаӷәӷәаз, излаԥахыз азынџьыр шәпақәа анузыртла, маҷ-маҷла аиҭаниааирақәа ҟало иалагеит. Аԥсуаа аӡәырҩы изылшоз Ҭырқәтәылаҟа ицаны иҟаз рбеит, рашьцәеи раҳәшьцәеи еицәажәеит, еибадырит. Ахара ихәыцуаз ирҭахын урҭ зегьы хырҵәаны арахь Аԥсныҟа раагара. Қыҭацыԥхьаӡа, иаҳҳәап ус иҟалаӡаргьы, ари азҵаара шьҭыхны иалацәажәеит: қыҭак заҟа ҭӡы аднакылар алшоз, ҷыдала урҭ ирзалырхуаз адгьыл зеиԥшраз, нас анхарҭа ҭыԥқәа рыргылара иалагар, досу ирылшоз ԥаралеи маҭәахәылеи ацхыраара шыҟарҵоз уҳәа убасгьы. Амалуаа ари аиҭанеиааира ҽакала иазхәыцуан, ҭырқәтәылаҟа ицозар уантәи дхәаахәҭны абрахь атауар ааганы иаҭнихшаз ихәшьадуан. Хазы ҽа шьоукы, ақыҭа иаланхоз адгьыл азы зыԥсы цәгьаз шьапҿаршә ҟарҵар рҭахын. Наҟынтәи ихырҵәаны раагаразы, ақыҭақәа реиҳабацәеи афорум аусзуҩцәеи алархәны ари азҵаара анырыӡбоз, аҿыцԥшьгаҩцәа ирҿагалоз аӡәык-ҩыџьак усгьы иҟалеит. «Иашоуп, Ҭырқәтәыла инхо ҳашьцәа раагара, рыхнырҳәра иԥшьоу усуп, аха шәа шәыззымхәыцыз ускгьы ыҟоуп ара: шәы-ҭӡык ааганы, иаҳҳәап, иншәырхар, нас уаҵәы игыло ҳабиԥара нхарҭа ҭыԥс ирзышәыԥшаарц шәгәы иҭоузеи?» ҳәа. Амал уаа, зегь ракәымзаргьы, рмал, рҵыхәтәа, еижәхашьшьы еснагь рыҟазаара иазхәыцуан, рыԥсадгьыл уиаҟара хыс ирымамызт,
ақырҭцәа зҿыз рбар рҭахымызт, абар-абар аибашьра ахықә ҳақәгылахьан, ҳаԥсуа патриотцәа ақырҭцәа иахьырҿагылаз рыбӷа ԥнаҵәон. «Ҳат, абаақәа, ишәцәажәашьозеи, Ҭырқәтәыла инхо аԥсуаа зегьы арахь аара ргәаҳәо иҟалозар, уи ами ахазына, ҳхы иаҳзамырхәо ишьҭоу адгьылқәа ҳамкәкәааны ақырҭцәа рыҭара иаҿуп, ҳара ҩыџьа аԥсуаа ааганы иҳаванҳархар ҳҭахӡам, шәышԥахәыцуеи, уара, џьоукы иҟоу шәымбаӡои?!» – афорум аусзуҩцәеи активистцәеи гыланы ианрықәҳәҳәа, егьырҭгьы ӡыӷә-ӡыӷәӡа иаанҿасит ишәаны.
Кьесоу Џьыкырба иабду иаб Царцутәын, аиҭанеиааирақәа аныҟала иаҳәшьа Гәлышьа даашьҭихын Аԥсны дааит. Дҵаа-ԥшаауа Царцу дааит, аиҳабыра драцәажәан имӡакәа иреиҳәеит иԥсадгьыл ахь дхынҳәыр шиҭахыз. Џьыкырбақәа ахьынхоз адгьыл аҿы ҽа шьоукы ықәынхон, иааз асасцәа иддырбеит урҭ рџьынџь. Аԥшәмацәа гәырӷьаҵәа ирԥылеит ирҭааз, ачеиџьыка рзыҟарҵеит, рыгәҭыхақәа еибырҳәеит. «Шәара шәхынҳәны шәзаауазар, рҳәеит, аԥшәмацәа, ҳара ишәзалаҳхуеит шәаанӡа аҭыӡҭыԥқәа, адгьыл ҿыцқәа хтны аужәра цәаӷәаны ишәзышьҭаҳҵоит...» Ҵабыргны, адырҩашықәсан адгьыл хтны, қьала-чаԥакгьы ҭаргыланы ишыԥшыз Кьесоу иаб, иан, иашьцәа, иаҳәшьцәа иманы дааит. Ирбаз еигәырӷьеит егьырҭгьы. Агәылацәеи царцуаа ауасҭацәеи ааизан, напеилаԥса ааҟарҵан ирыздыргылеит абетон иалхыз аҩны бзиа. Ари ҿырԥшы бзиан. Кьесоу иаб, иан, иаҳәшьцәа, иашьцәа ара иныжьны ҩаԥхьа дхынҳәит ишьҭахьҟа дызланхоз иуаажәлар ирылеиҳәарц Аԥсны дахьнеиз дышрыдыркылаз. Мышкы-ҩымш рышьҭахь адырра ирҭеит Аԥсны аибашьра ишалагаз. Хәҩык аибашьцәа ицны иԥсадгьыл ахь дхынҳәит. Убарҭ рхыԥхьаӡараҿы
иҟан Быҭәаа, зегьы шгәыԥыз абџьар аахәаны Царцу еиҿкааз абаталион иалалеит. Абра дшеибашьуаз ауп уи аԥсуаа иашьцәа дрыцны ԥшыхәра амҩа дшықәлаз...
Алиса Баалоу-ԥҳа иаҳа-иаҳа деицәахон, дызлаз лҩызцәа лҩызцәа ракәмызшәа лнарбон, макьаназы лхы аҭыԥ иқәҟьаны дзеиуаз лыздыруамызт. Илыхьқәаз зегьы лзеилыргомызт, уажәы-ушьҭан аҭацаагацәа рыҽқәа ирықәтәаны иааирашәа дырзыԥшын. Аҵкы шкәакәа мчыла ианылшәырх, уи наганы лара иалылхыз акәакь аҿы Гиго диҳәан ҵәымӷк алаҵаны ацәаҳа еиԥш, инаганы ажәҩаҿ лабак иахарԥаны инкнарҳаит. Лара уи лызхара илзымбо днаҵаԥшит. Ауаҩ аӡа ахаккала Гиго Алиса дылхыччон ихаԥыц жьакца ҟьаҟьақәа аарԥшуа. Иара аччара данаҟәымҵӡа лышьҭахь иеиарханы аҷашә ҳәа данас «Ҭфу, алаԥс!» – иҳәан, дынкажьцәаны ашә ныдижьлеит.
Хьудар Алиса ллакҭа дынҭаԥшит.
– Уаҳа бимацәажәан уи ақырҭуа, ибаҳау!
– Ақырҭуа ара дабаҟоу?
– Нас иҟада?
– Шәара шәыҟоуп, сара сыҟоуп...
– Уаҳа?
– Аҭацаагацәа аараны иҟоуп!..
– Быԥшыз!..
– Улҟәаҵ!.. – иҳәеит Алиас. – Уи шьҭа ус дымҩасроуп. Иҟалап, аҳақьымцәа лыцхраар, далҵыргьы. Аха исыздырцәом!..
– Ухьаа шԥаҟоу? – дҵаауеит Алхас.
– Хәыҷӡак иаҳа сеиӷьуп.
– Иахантәарак угәынқьуан.
– Ԥхыӡ бааԥсык збазар акәхап.
– Акәхап!.. – днақәшаҳаҭхеит егьигьы.
Ашә дадхон аӡәы. Гито ихы аакылирҳәҳәеит. Тариал джәыланы уахь дыҭрыст.
– Уԥсцәагьы-убзацәагьы!.. – дыцәҳаит уи. – Амла ҳакит, амла, иабаҟоу уеиҳабацәа, урыԥхь арахь!..
– Уԥшыз!.. – иҳәеит егьи ихаԥыц ҟьаҟьақәа аарԥшуа. – Акәац жәны иузааргап!.. Ацәаӷь акәтаӷь иацраҳәоу умдыруеи!..
– Уи уан лдына иҭаҵа!.. – шьапыла дыкшарц иҭахын Тариал, аха Гиго дыҭрысны ашә ныдижьлеит. Уантәи Алиса лықәҿиҭит:
– Царцу анцәахша, бдәылҵ арахь, аиҳабыра быԥхьоит!..
Алиса дгәырӷьаҵәа дааҟалеит. Аҵкы шкәакәа кнылхырц лнапы неиҵылхит, аха Артур имуит.
– Избан, изумуазеи, ушьыцуама?.. Иумбаӡои, иумаҳаӡои, сҭацаагацәа ааит!..
– Бца! – иҳәеит уи игәаԥсахы еиҟәыҷҷо. – Бца, анахь ибыԥхьоит!..
Лсумка иҭаз асаркьа ааҭылган днаныԥшылеит.
– Унан!.. – лҳәан, дыҭрысны лҩызцәа днарылаԥшит. – Ари закәызеи?!.
Ишлаз лыхцә-хәыц ааҵылхит, арахәыц шкәакәа иаҩызан уи. Акыраамҭа дахәаԥшуан. Нас дааҵҟьан ҽакгьы кны даахеит.
– Наҟ иҵысхит! – лҳәеит лара. – Мамзар, ҭацас сахьнарго, ани схаҵа ишабалак бзиа сбара даҟәыҵыр? Алиас бзиа симбар?..
– Алиас баныԥслакгьы бзиа бибоит! – иҳәеит Алиас.
– Ҵабыргну?
– Ааи!
– Уара иалудыраауеи?
– Издыруеит!
– Уара, џьым-џьым, уабатәида?
– Сара с-Царцутәуп!
– Ус уара умсааит. Уара умцҳәаҩуп, уара ушпионуп!
– Бца, бца ! – иҳәеит Алиас . – Анахь ибыԥхьоит...
– Уара ушьыцуеит хаҵа сахьцо!..
– Бца, бца!..
– Сцоит, нас ишԥа!.. Бзиа ҳаибабоит иареи сареи, уи иеиӷьысшьо сыԥзҭазаараҿ уаҩ дсымам!.. – лҳәан дындәылҵит.
Амысҭхәага иӷракызшәа дҩаҩаӡа дгылан Гиго. Лмахәар ааникылан диманы дышнеиуаз, Анзор икабинет ашә днагәҭасит. Уи ааиртын ихы нкылирҳәҳәеит.
– Апринцесса дааины дыҟоуп, апатын Анзор!..
Алиса дшыҩналаз еиԥш, Анзор дҩагылан ауада аҩнуҵҟала ашә аиркит.
– Бышԥаҟоу иахьа?– дҵаауеит иара.
– Сароу?.. – Алиса дыԥхашьаԥхаҵоит. – Сыҟоуп ус...
– Бааи сара сышҟа! – иҳәоит иара. – Акрыфара бҭахызар?
Лара ҿылҭӡом. Ачеи аҭубари архьшәашәага иааҭиган лаԥхьа инықәиргылеит. Лара уи ахаԥы-хаԥыҳәа афара далагоит. Ҵәыцак азна аҩы лиҭоит.
– Ижә, ижә!
Иаақәылхын лыԥсы мшьаӡакәа инҭалыркәкәеит.
– Сыфатәқәа Тариал захьӡу исымхны ифоит. Ауаа бааԥсқәа срылахеит. Абра сааныжь уаха схала!..
– Акрыф, акрыф!..
– Шьҭа исызхоит исфаз!..
– Бмыццакын!..
Лкәафҭа амаӷра ҿахҵәа аалшәихит. Аилақь лышәӡамызт. Лгәыԥҳәқәа ҵыс-ҵысуа лгәышԥы иқәхәмаруан.
– Ари сышьысхуама? – ҵаҟа лнапы лырххеит.
– Ааи, ибышьх!..
Аҳәынҵәрақәа ԥыртло азмеика днахеит ҵаҟа. Анзор дҵысҵысуа иҩнапык аалыкәиршеит. Иара адиуан аҿы дтәан, лара дихагылан. Илышьаз ҵаҟа ианлеи, лшьапқәа рыла иаалышьхлыршәеит. Ичыу ампыл еиԥшыз лымгәацәа иқьышә надиҵеит. Аԥсыԥ изхомызт, дхәаҽырц егьигмызт.
– Иуҭахызар сиап, – лҳәеит лара.
– Баангыл!.. – ацәажәара илшомызт, ибз ацәаакырала ажә аҵша анарбзо еиԥш, ибз лыхьшьуа леимдара даҿын. Ус иҩнапык рыла лцәа-лжьы хызҩоз днахан лыԥхашьара ааирԥшит. Лара ихахәы лнапы алшьуа дгылан. Ус дааҭрысит.
– Ус исҭахым!.. – лҳәеит лара. – Еснагь ус аныҟауҵо сеилыԥсаауеит, счыхәчыхәуеит!..
Ишимуаз днаихан адиуан ахь длыршәит. Анзор хыхь дыԥшуа ахчы ихы нылеиҵеит. Лара игәахьы ааскьара даҿын. Лыҩнапык лыҵыргәаны дихатәан. Иҽырҟьантазны, иҽырманшәалан дыҟан. Лыхьанҭара уажәыгьы инапы акәыршаны икын. Иҭырҭыруа имҵакнаҳаз лгәыԥҳәқәа аанкыланы ибз аҵаҵаны ирыӷәӷәон. Уи лыԥсы армаҷуан лара, аха иаҳагьы лгәы иахәаны лус даҿын. Аҵыхәтәаны иԥсы маҷхо даналага, ишимчыз иара иахь длыхан, игәы днадирӷәӷәалеит. Ларгьы уи иҽилҭан дааиваҳаит. Уи ашьҭахь акыраамҭа рҩыџьегьы ҿырҭӡомызт. Аха Анзор дыцәар ҳәа дшәаны, дыҭрысны агылара иҽазикит.
– Уабацои, Алиас? – дҵааит лара.
– Ишԥа, ишԥа?..
– Уабацои сҳәеит...
– Аус сымоуп, сымцар ҟалом!
– Сара?
– Бара бҩызцәа рахь бнеи!
– Уа Анзор дыҟоуп, уа Тариал дыҟ...
– Иазхоуп!.. – дҟааит Анзор. – Цас исзыбуама, ари сара соуп Анзор!
– Мамоу! – лҳәеит лара. Лгәыԥҳәқәа лнапы рыдырӷәӷәала илкын. – Алиас захьӡу уара уоуп. Сара сумжьан!..
– Ирласны бҽеилаҳәа!.. – длыҵаҳәҳәеит Анзор, аҳәажә еиԥш дҿыжын. – Алиас сакәу, Анзор сакәу бсырбап сара. Бласы бара акаҳԥы!..
Лҽанеилалҳәа Гиго изҿиҭит. Егьи дааҩналеит иаразнак.
– Ирлас лҭыԥахь наҟ дысԥырга. Мамзар дысшьуеит!..
Уи иҟалаз ҳәа акгьы изымдыруа Алиса дналҿаԥшит.
– Бца, бца! – иҳәеит дыхшәааны. Уи ддәылганы даннеигоз длыцәхасын дбырбыруа дышнеиуаз акәакь аҿы дныкҿаҳаит.
Арԥарацәа неины даашьҭырхит.
Ицо-иаауа амҩасцәа ргәаҭарҭа аҭыԥ дазааигәахо даналага, лмашьына аныҟәашәа иааглырхеит Қьеҭо. Нас аанкылага лшьапы анақәлырӷәӷәа ажывҳәа даанҿасит. Лыбласаркьа еиқәаҵәаӡа иаамылхын лызнапык ала иаанылкылеит.
Ашлагбаум аханы ар рымаҭәала еилаҳәаз арԥыс лышҟа дмыццакӡо, иҿынеихеит. Уажә дибазма Қьеҭо, дхырхәаны аԥсшәа леиҳәеит.
– Бзиала баабеит аҳкәажә Қьеҭо! – иҳәеит уи.
– Бзиара убааит!
– Шәымҩа абахоу?
Арԥыс имаӷрақәа ҵыркәакәаны дыҟан. Ахы ҵаҟа иларханы АКМ автомат ижәҩа иахшьын, иҩызцәа хҩык ақьала хәыҷ ирызгылаз авараҿы ашәшьыра амҵан итәаны акы иалацәажәон. Аԥҳәызба ԥшӡа амашьына дышҭатәаз анырба ажьеиԥш рлымҳацәқәа аакьатрацәхан уахь инхьаԥшит. Аха рхада уи дышлацәажәоз анырба, гәаныла иҵашьыцуа иаалахҿыххеит.
– Абра ааигәа Кәыдры мраҭашәарахьтәи аган зыхьчо Уарчатәи аполк гылоуп, – ҿаалҭит Қьеҭо. – Актәи абаталион иалоу хҩык аруаа сҭахын.
– Рыхьӡ, рыжәла? – дҵааит арԥыс.
Қьеҭо лыблокнот иааҭылхит лсумка еиқәаҵәа.
– Гиви Чхеиӡе, Авҭандил Руруа, Шьақро Бенделиани.
– Рыхҩыкгьи Уарчатәқәоуп, сара издыруеит, – иҳәеит арԥыс.
– Рҭыԥ абаҟоу? – дҵааит Қьеҭо.
– Ишәарҭоу ҳәа крыҟоума?
– Мап, мап, срацәажәарц сҭахын.
– Амҩанызаҩ дышәҭахуп! – ҿааиҭит арԥыс. – Урҭ ахьтәоу амҩа шәақәымшәар ауеит.
– Ихароума? – дҵааит аԥҳәызба.
Уи илҳәаз имаҳаӡазшәа ақьала иаватәаз арԥарацәа рахь дынхьаҳәын, ҿиҭит:
– Бики!
Бики ҳәа зарҳәоз ихьӡ анырҳәа ашырҳәа ихы ҩышьҭихын арахь иҿааихеит. Мҩабжара дааскьахьан еиԥш ибжьы иргеит.
– Сызҭахыда?
– Ари Қьеҭо лыхьӡуп, ар рпрокуратураҿы аус луеит, – иҳәеит арԥыс. – Уарчатәи ҳарԥарацәа Гиви Чхеиӡе, Авҭандил Руруа, Шьақро Бенделиани ахьтәоу аҭыԥ лырба.
– Уажәыҵәҟьа! – иҳәеит Бики захьӡыз.
Қьеҭо лмашьына ашә аалыртит.
– Иҭабуп! – лҳәеит Қьеҭо лхы-лҿы аалырлашан. – Ирласны ҳхынҳәуеит.
Бики иавтомат изнапык ала иааникылан амашьына дынҭалеит. Уи дшынҭатәаз еиԥш, Қьеҭо агаз днақәыӷәӷәеит. Амашьына наҭрысит.
– Бики аума уара ухьӡ? – дҵааит Қьеҭо урҭ андәықәла.
– Мап, Бесики сыхьӡуп Гелашьвили, – иҳәеит уи дыԥхашьа-ԥхаҵо. – Сҩызцәа хьыӡшьарашәа...
– Еилкаауп. Уҩызцәа хьыӡҷыданы Бики ҳәа уарҳәоит! – дааԥышәарччеит.
Бики дқәыԥшӡан, уи зежә шықәса дреиҳамызт. Ихы-иҿы иқәыз аԥхашьара уажәгьы иныруан. Дҭынчӡа амашьына дахьҭатәаз игәаӷьны аԥҳәызба лышҟа дзынаԥшӡомызт. Уи гәалҭеит Қьеҭо.
– Уаргьы Уарчатәума? – дҵааит лара.
– Саҳәшьа Уарча дынхоит, – ҿааиҭит иара. – Ԥсшьара ҳәа ҵыԥх аԥхын сахьааиз аибашьра иалаган...
– Аҩныҟа уоурмышьҭӡеи?
– Аратәи сгәылацәа-сҩызцәа абџьар анышьҭырх саргьы исдыркит. Уаҳа ҽа жәак ыҟамызт, ҳаԥсадгьыл еиқәырхатәын!.. – Қьеҭо лгәы иахәап ҳәа, патриотизм бызшәала ацәажәара далагеит.
– Нас ишԥа, ус аҭахын!.. – амца аҵалҵеит Қьеҭогьи. – Аҿар шәрацәами?
– Ҳрацәоуп! – иҳәеит Бики.
– Уеибашьхьоу?
– Аакьыскьа Ламыс иҳабла ҳаибашьуан, – ҿааиҭит Бики.
– Нас?
– Сҩызцәа абжаҩык рышьҭахьҟа изыхнымҳәӡеит.
– Уара?
– Сара сшеиқәхаз аилкаара уадаҩуп!.. Амацәаз сҭатәан. Ианыхәла бнала мацара Доу ақыҭа сааит. Уантәи – арахь!..
– Уажә уахьгыло шԥоубои?
– Аибашьраҿы ҭыԥ бзиа ыҟаӡам. Иахьа сманшәаланы сыҟоуп шуҳәо, уаҵәы ашьаарҵәыра улагылар алшоит!..
– Уаби уани ирҳәои?
– Игәырҩоит, амшқәа рыԥхьаӡоит.
– Умшәан, зегьы рҭыԥқәа рҿы илеиуеит иаарласны. Шәа шәфырхаҵара Аԥсадгьыл ахааназгьы иахашҭӡом!..
– Абни архәараҿы шәҵәииуеит, – иҳәеит Бики. – Нас шәышиашоу Кәыдры аԥшаҳәа шәавалоит.
Қьеҭо урҭ амҩақәа лдыруан. Даақәҵәиааны наҟ ибжьагалаз амҩа ҭшәа дшанылаз еиԥш асаба нықәчит. Аԥшаҳәаҿы, агаз мҩа ианазааигәаха рмашьына ааныркылеит.
Аҟәара иазааигәаны игылаз ҩнык аҿы аруаа рацәаҩны еилаҩеиласуан. Аполк аштаб ара ишыҟаз ҩашьомызт. Аҩны иазааигәаны адгьылқәа жны иҟаҵан, хыхь Дранда иԥырҟоз аҩн ҭӡамцқәеи абетон шьаҟақәеи еиқәыжьны ихҩан. Бики дышнеиуаз зчын дуз фицарк дааникылан ак иеиҳәеит, арахь амашьына иҭатәаз Қьеҭо лахь инапы рыххо. Лара Қьеҭогьы амашьына дааҭыҵын уахь лҿыналхеит. Афицар дыҭрысны аԥҳәызба дналԥылеит.
– Сымҩашьозар апатын Ҭенгиз Бениӡе иԥҳа шәоуп! – ҿааиҭит уи ихаҿы еихаччо.
– Ааи, сара Қьеҭо Џьаԥариӡе сауп, амаҵ зуеит ар рпрокуратураҿы.
– Издыруеит, издыр. Сара Гела сыхьӡуп, Мелаӡе сыжәлоуп. Ҳаштаб еиҳабыс самоуп. Сышәзыӡырҩуеит.
Қьеҭо дыззаиз аус шыҟаз иалҳәеит Гела.
– Аԥсуа партизан аӡиас дшыруаз еихсны дызшьыз реилкаара сҭахуп, даргьы срацәажәароуп хаҭала, – лҳәеит Қьеҭо.
– Уи мариоуп, уажәыҵәҟьа абра шәрацәажәартәы иҟаҳҵоит! – иҳәеит Гела. – Ҳарԥарацәа агәымшәара ду аадырԥшит.
– Ҵабыргну? – иааџьашьашәа ҿаалҭит Қьеҭо.
– Ихашәымҵаӡои?
– Даҽа шьоукы аԥсуа партизан зынӡаскгьы дрымбаӡакәа дрыцәцеит ҳәа азгәарҭеит.
– Дарбан ус иҟам-ианым гәаразҵо!
– Анзор Марголиани. Дыжәдыруама уи?
Гела иԥштәхәы ааиԥсахит Анзор ихьӡ аниаҳа.
– Шәаала сҭыԥ ахьыҟаҵо аблиндаж ахь!.. – иҳәеит иара. – Мамзар ара адәыхты ҳақәгыланы...
– Ааи, ааи, урҭ ахҩыкгьы адырра рышәҭ! – лҳәеит Қьеҭо.
Аподполковник Гела ҷкәынак диԥхьан иаарласӡаны зыхьӡ рҳәаз арԥарацәа аштаб аҿы иҟаларазы адҵа ҟаиҵеит. Уи ашьҭахь адгьыл инхәыҵалеит урҭ.
Астол игылаз наҟ-ааҟ инахатәеит. Гела изымчҳакәа дналагеит.
– Ҳарԥарацәа ахаҵареи агәымшәареи аадырԥшит. Аԥсуа партизан имаҭәақәа ҿаҳәаны аӡы дшыруаз ангәарҭа иқәҿырҭит арахь дыӡхыҵырц. Иара уи мап ацәикит. Аҵыхәтәаны дышрыцәцоз анырба имхысыр амуит. Уи дыршьит, аха ихәамц аӡы иаҵәахит, дырцәагеит. Анзор иара ида фырхаҵа дыҟам џьишьоит, аха ари аус дзаԥырхагоу сзеилкаауам.
Абри аус аилкаара снапы ианырҵеит, – ҿаалҭит Қьеҭо. – Аԥсуа партизан ахәымгара ҟаҵаны аӡиас дырсны дрыцәцеит ҳәа анышьақәгыла, ашьауыс иаанахәоит ԥыҭҩык!
– Еилкаауп! – иԥсы ихаӡамкәа даацәажәеит Гела.
– Убри аҟнытә арԥарацәа срацәажәоит зны нас шәареи сареи ҳнеидтәаланы алкаа ҟаҳҵап!..
– Ааи, бхаҵкы. Агәаанагара сымоуп Анзор Марголиани агәрамгара иҟаиҵо анҵыра аурым ҳәа, ус акәӡами? – Қьеҭо дналҿаԥшит Гела.
– Аус злоу сзацәажәараны сыҟоу арԥарацәа ирҳәо ауп, – даацәажәеит Қьеҭо.
– Абар даргьы!.. – иҳәеит Гела.
Аруаа хҩык ашә иаалагылеит.
Аҳәара ҟасҵоит аӡәаӡәала иааиразы. Гела даагылеит.
– Ҩыџьа шәдәылҵ, – иҳәеит иара. – Уара Гиви Чхеиӡе ара уҟаз! Егьырҭ арԥарацәа дрыхәаԥшуа инапы ирххеит адәахьы. – Ҳара арҭ еицәажәонаҵы ԥшак ааҳҿаҳарсып! – иҳәан, рыгәҭа днагыланы адгьыл инхәыҵыҵит адәахьы.
Шәыжәла, шәыхьӡ, шәаб ихьӡ?
– Чхеиӡе Гиви Уарлам-иԥа.
– Шәахьиз аҭыԥ.
– Қырҭтәыла, Уарча ақыҭа!..
– Уарча ақыҭа зҵазкуеи?
– Гәылрыԥшь араион.
– Республикас изҵазкуеи?
– Аԥсны. Уи аҭахума?
– Упаспорт аҿы ишԥану?
– Аԥсны ҳәа.
– Нас шәзацәыԥхашьои уи ахьӡ!
– Акраадыруама, аибашьра цоит иара убри иахҟьаны.
– Уа шәиашоуп. Шьҭа иааркьаҿӡаны иаҳзеиҭашәҳәа ахҭыс шыҟалаз.
– 1993 шықәса ииун мза 28 рзы сара Гиви Чхеиӡе, Авҭандил Руоуа, Шьақро Бенделиани амаҵ аауан Кәыдры аӡиас еихызҵәо агаз мҩа мраҭашәарахьтәи аҳәаа шә-метрак ҩадаҟа, абри ацәаҳәа ҳацәыхараны. Ахәылԥазы асааҭ жәаба рыбжа инахыҳәҳәоны ҳанԥшы, ҳҩадахьҟала ҳалаԥш ақәшәеит ҩ-қдык еидҿаҳәаланы иҟаз, аҵыхәахь, аӡәы ихы кылыҳәҳәо, наҟтәи аҟәарахьы арра дшаҿыз. Атрышә ҳасны изҿаҳҭит, ҳнапгьы ҳҟьеит уи иаарласны арахь ҳара ҳахь дыӡхыҵырц. Аха иаҳҳәаз хырҩ аиҭоу иаимҭоу аилкаара уадаҩуп, ақды аҵыхәахь зхы кылыҳәҳәоз ахаҵа иус даҿын – наҟ нырцәтәи аҟәарахьы арра. Знык-ҩынтә раҟара игәиҽаннаҵартә хыхь ихыкны ҳхысит, аха ҩаԥхьа хысра ҳамҭақәа дышзахәоз аӡӷьыра далҵәраа егьи аган иҽаҭаны арра даҿын. Ҳахҩыкгьы, адҵа аныҟасҵа, уи ирбаны еишьҭаргыланы идәықәаҳҵаз ахызаҵәқәа рус ҟарҵеит: зхы ҭыҳәҳәоз ахаҵа аӡы даҵәахын, уаҳагьы ицәаара ҳамбаӡеит. Аӡы сҽалажьны, сҩызцәа аансыжьын, сыӡсо саԥылеит иааиуаз ақды. Акәша-мыкәша шьапыла-напыла игәаҭаны уаҩ дшыҟамыз агәра анызга, аӡы ируаз имаҭәақәа ҿаҳәаны ақды иқәын, сызнапык ала иаашьҭыхны имырбааӡакәа, арахь сырит. Сҩызцәа рҿы сахьааиз, амаҭәақәа ааиҵыхны инықәаҳҵан аџьыбақәа еимаадеит. Ар рыблуза аџьыбаҿы иҭан хҳәак, нас «Профсоиузныи билет» ҳәа зныз. Уи ааҳартын ҳанаԥхьа амаҭәақәа зтәыз ихаҭара аҳәон.
– Ижәла, ихьӡ, иабхьӡ, шәгәалашәозар?
– Мирзаканов Аазиз Рамазан-иԥа.
– Уаҳа иҭаз иџьыбақәа рҿы?
– Иеиқәа аџьыбаҿы чабрак ҭан, уаҳа акгьы.
– Ақыдқәа рҵыхәа зкыз дышуаҩыз удырратәы иҟазма?
– Ааи, иааилахәлон, аха ауаҩы деилургартә алаԥш-ҿаԥшы ыҟан.
– Уи бзиоуп. Аҟәареи шәзеихсыз ауаҩи ирыбжьаз?
– 60 метра иреиҳамызт. Уи ушәар ауеит иахьагьы.
– Адырра зышәҭада?
– Схаҭа сцаны аштаб аҿы ирасҳәеит иҟалаз. Гела ихаҭа адырра анирҭа дкылҟьа дааит. Иҟалаз шыҟалаз ашәҟәы ианырҵеит. Ҳахҩыкгьы ҳнапқәа рнуп уи ашәҟәаҿы.
– Даҽа вариантк ыҟаӡам.
– Изалшома! Иҟаз шыҟаз сҳәеит.
– Ибзиоуп. Амала ишәасҳәо убри ауп, шәчанаба аарҳәны, иҟаз даҽакала иҟалазшәа аус ҭызҵаауа ҽаӡәы ианишәҭа, шәусқәа еицәашәтәуеит ауп уи иаанаго. Ма наунагӡа абахҭа, мамзар ар ртрибунал. Аибашьра анцо аамҭазы уи иаҵанакуа жәдыруазар акәхап.
– Уеизгьы иаҵанакуеи? – иааицәымыӷхан дҵааит Гиви.
– Ашьра. Шәхы шәақәиҭуп. Шәиԥхь шәҩызцәа руаӡәы.
Гиви захьӡыз дыхшәаа, деиҵакеиҵакуа адәахьы дындәылҵит.
Дааҩналеит Авҭандил Нико-иԥа Руруа.
– Шәтәа абра! – лҳәеит Қьеҭо.
Авҭандил дшәаԥырҳаԥуа дыҟан, днатәеит.
– Шәыжәла, шәыхьӡ, шәабхьӡ.
– Руруа Авҭандил Нико-иԥа.
– Дгьылс шәызқәынхо ахьӡ.
– Уарча ақыҭа.
– Уарча зҵазкуеи?
– Уарча Қырҭтәыла иаҵанакуеит.
– Аԥсны?
– Аԥсны Қырҭтәыла мраҭашәара иакәакьуп. Аха иаарласны уи ахьӡ аҭоурых иамҳәо иҟалоит.
– Иаҳзеиҭашәҳәа ииун мза 23, 1993 шықәсазы Кәыдырхықә мраҭашәарахьтәи аҟәараҿы иҟалаз ахҭыс.
– Изысымҳәои, аиаша сҳәоит.
– Сышәзыӡырҩуеит.
– Уахыки-ҽнаки ҳҷаԥшьоит. Аҩнынтәи ҳхәы аагоит, араагьы фатәқәак ҳарҭоит. Ауха Гиви Чхеиӡе амыждараз имшира ыҟан. Ашьыжь данаауаз хә-литрак аҩы ааиган аӡы иӡааргыланы иҵәахит. Шьақро Бенделиани литрак ауатка иман. Сара ҳарбаӷь ду шьны иаазгеит. Аҳәаса сыӡбал аҵаҭәаны банка дук иҭаҵаны, убригьы наганы аӡыхьшәашәа инӡааҳаргылеит. Асааҭ жәба рыбжазы аӡхықә аҿы алҿарақәа рыгәҭаны иҟаҵаз ақьалаҿы ҳтәаны акрыфареи акрыжәреи ҳшаҿыз ҩ-қдык еидҿаҳәаланы ишааиуаз ҳнахьыԥшит. Егьырҭ ибарҳәо зегьы мцуп. Сара арыжәтә зыжәӡом, сахныҳәаны инықәсыргылон. Арԥарцәа ҩба рбо иҟалахьан. Ҵабыргны, ҩ-қдык еидҿаҳәалаз хыхь иқәын ар рымаҭәа. Ақыдқәа рышьҭахь ҵә-хәыҷык иахарԥан ар рымаҭәа. Уи дуаҩызшәа днарбеит алтә-тәыҩақәа зхагылаз сҩызцәа. Ақды шырбаз еиԥш аҟәҟәаҳәа иеихсуа иалаган ахылԥа ахы анықәшәа аӡы иалаҳаит. Нас Гиви аӡы иҽалаижьын ар рымаҭәа алигеит. Ҵабыргны, ар рымаҭәа аџьыбақәа ирҭаагеит ахҳәа, ачабра, «Профсоиузныи абилеҭ». Гиви ус ҳаиҳәеит зегь ҳаицҿакны аԥсуа партизан даҳшьит ҳәа рылаҳҳәарц. «Аҳамҭа ҳарҭоит, аҳамҭа!» – иҳәеит уи. Ус иагьыҟаҳҵеит. Аха сара саназхәыц амц иаҳҳәаз ҳаҵыҵыр алшоит. Убри аҟнытә ишыҟаҵәҟьаз бара ибасҳәоит.
– Аха ақды аҵыхәан ижәбаз дуаҩыҵәҟьазар? Уара ула уажьазар? – Исыздыруам. Сара ауаҩы дсымбаӡеит.
– Шәыхҩыкгьы шәчанаба еиқәымшәар аус цәгьахар алшоит. Ихаҵаны ишәымаз, ҩыџьа ирҳәаз аԥыжәара агоит.
– Анзор ус имҳәаӡеит.
– Ааи, уии сареи ҳаибадыруеит. Иҟалаз ахҭыс иасҳәаразы аакьыскьа дысҭааит. Аиаша сымҳәар ада шыҟамлоз сирдырит. Уиашара уҳаранакуеит ҳәа агәыӷра сиҭеит. Нас ҳнатәан иасҳәеит ишыҟаҵәҟьаз.
– Зеиԥшыҟам, ухы уақәиҭуп ! – лҳәеит Қьеҭо.
Дааҩналеит Шьақро Бенделиани.
– Ужәла, ухьӡ, уабхьӡ.
– Бенделиани Шьақро Нои-иԥа.
– Ухаҵкы Шьақро, иааркьаҿны иаҳзеиҭаҳәа ииун мза 23, 1993 шықәсазы иҟалаз ахҭыс.
Шьақро дмыццакӡакәа Гиви Чхеиӡе ишиҳәаз еиԥш дышьҭрақәланы, акы агмыжькәа иҟалаз ахҭыс еиҭеиҳәеит.
– Абри зегьы шәзырҵабыргру?
– Ҳәарада, ари зегьы ҳара ҳаблақәа ишырбаз еиҭасҳәеит, ахааназгьы даҽакала исзеиҭагом.
– Аха Авҭандил Руруа, ус акәӡам ҳәа даҽакала еиҭеиҳәеит.
– Уи дморфиниступ, ахҭыс аныҟалоз аплан даханы дыҟан, иҟалаз ахҭыс ҽакала идикылеит, насгьы уи аиаша захьӡу изеилкааӡом.
– Аморф ҟаиҵоит уҳәама?
– Ааи. Иҩны аҵиаа лаҵаны ишимаз ааиҵырдыраан, дҿырхит акәымзар, ҿааҳәыра имоуа дҭаркуан.
– Изакә ҵиааз илаҵаны имаз?
– Кәызмич.
– Кәызмич захьӡузеи?
– Иҵиаауп, ақәны ахьӡуп, ирҩаны аҭаҭын иалаҵаны иахоит.
– Уи иҩны аҵиаа шылаз зырҵабыргуада?
– Ҳаштаб аиҳабы ихаҭа: Мелаӡе Гела. Аибашьра иалагаанӡа уи амилициа рҿы аус иуан. Досу ихымҩаԥгашьа изымдыруа ҳәа егьыҟаӡам.
– Уи шәус иазеиӷьымзар иазеицәам.
– Саргьы убас сгәы иаанагоит. Авҭандил Руруа илеиҵоз аҵиаа феидак снаҭозар ҳәа маӡала ауаа идирхәҳауан. Уахьгьы ашаҳаҭцәа ҳамоуп.
– Нас абас еиԥш иҟаз ауаҩ гәымха шәгәыԥ аҿы дызнажәгеи?
– Уи даҳҭахӡамызт. Дҳаҳәеит Гела хлаԥшра иаҳҭаразы. Изыҟаҳҵоз абзиара амцхәрас иара ҳаиҭаҳәаны адгьыл ҳаҵижаауан.
– Иҭабуп, акрызҵазкуа адырраҭара ҟашәҵеит. Абзиала!
Уи дандәылҵ дааҩналеит Гела. Қьеҭо иааркьаҿны уи иалҳәеит арԥарацәеи лареи реицәажәара алҵшәа.
– Ажәакала, шәгәышәҽаныз: ишәыжәлараны иҟазар Анзор Марголиании Авҭандил Руруеи шәҽырцәышәыхьча. Шәымҩа иангылоуп зхаԥыцқәа ҵару, шаҭарак ззымдыруа агыгшәыгқәа. Анзор хыхь ахалара зҭаху аӡә иауп, макьаназы иара итәы иагозшәа ибоит. Рангла саб Тенгиз Бениӡе хыхь дышгылоугьы диабашьыр цәгьагьы ибом.
– Шәара шәаб апатын Ҭенгиз Бениӡе еицырдыруа уаҩуп.
– Саби сани анҭаха иара сиааӡеит. Уи саншьа гәакьа иоуп.
– Шәыӡбахәқәа саҳахьан, шәшызбаз еиԥш Ҭенгиз шәшиԥҳаз, гәҩарақәак соуит. Ҭенгиз дуҳәа пату
зқәырҵо цқьа ихымшәац Анзор, уи диабашьырц игәы иҭоуп акәу? Умԥсыр егьа убап, егьа уаҳап. Уи иҟынӡа Анзор ахааназгьы дзынаӡараны дыҟаӡам.
Шоколадқәак надыргыланы ҩ-каҳуак асаан хәыҷқәа ианыргыланы иаарган, итәаз раԥхьа инықәдыргылеит. Уи ыжәны ианалга, Гела ҿааиҭит.
– Арыжәтә шәыдаҳгалар ҟамлари?
– Арагәашьа исзыԥшуп. Абра сшаадәылҵлак сышиашоу уахь сымҩа хоуп.
– Ус анакәха мҩамш шәықәлааит! – иҳәеит Гела. – Сгәы иаанагоит иахьа ҳазлацәажәаз аус алҵшәа бзиахап ҳәа.
– Саргьы – сгәы иаанагоит! – дааԥышәарччан дҩагылеит Қьеҭо.
Арагәашьатәи абаталион аштаб аҿы Ҭенгизи Анзори Қьеҭо лнеира иазыԥшын. Аамҭагьы шьҭа ахәларахь ахы архон. Анзор дшаҟьшаҟьон, уажәы-уажәы исааҭ дахәаԥшуа, дгәамҵуан.
– Дабаҟоу Қьеҭо, дзымаауазеи? – Ҭенгиз днеиҿаԥшит.
– Апатын Анзор, шәара еилышәкаауазар, аӡӷаб ар рпрокуратураҿы аус луеит, уи еибашьҩык иаҳасабала уеизгьы-уеизгьы ҳа ҳбаталион дахыԥхьаӡалам!
– Издыруеит! – дыхшәааны ҿааиҭит Анзор. – Аха, сымҩашьозар, сара аҳәара ҟасҵеит уи уаха абра дҳақәшәаразы.
– Ҳаԥшып, дааиуазар акәхап!
– Аибашьра цоит, апатын Ҭенгиз, абри аамҭазы ауаҩы ииҳәо ажәа дахымԥозароуп, секундк аамҭа ҳара ҳзы амиллион иаԥсахар алшоит!..
– Дааип, иҟалазеи, ҳаалзыԥшып!..
– Мап, ас ауыс ҳзеицуам! – Анзор аҟәақ ҳәа инапы нкыдиҟьан иахьтәаз иҭыԥ, аҿы дҩаҵҟьеит. – Ма шәара, Ҭенгиз, ма сара!..
– Иазхоуп! – инапы нықәикшан дҩагылеит Ҭенгиз. – Уажәшьҭа сара сычҳарагьы хыжжуа иалагеит. Макьаназы аполк адҵа азҭоу сара соуп. Иаасҭаххар, кәҷышьҵас усырҟьацуеит. Еилыукаама?
Анзор иччаԥшь ыреиқәаҵәо днеины Ҭенгиз дизааигәаны дааиҿагылеит.
– Аурысцәа жәаԥҟны ирҳәоит: акәҷарақәа анырԥхьаӡо ҭагалан ауп! – иӡара иакәыршаз ар рмаҟа ҟьаҟьа инапы нҭаирсын Ҭенгиз илакҭа дынҭаԥшит. – Шәара сара сшәырҟьацуоу, шәара сара кәҷышьҵас шәсырҟьацуоу уи аамҭа иаҳнарбап!..
– Шәара, апатын Анзор, иахьакәым шәнапы ҭашәкуашәа збоит, уи аҵкыс еиӷьӡами шәҽаӷәра наҿакны иаанышәкылар?!
– О, сара излазбо ала сшәыршәарц шәҭахызаап!.. – дааԥышәарччан Анзор шьҭахьҟа шьаҿак ааҟаиҵеит. – Ҩаԥхьа ишәгәаласыршәарц сҭахуп абарҭ амшқәа ирылагӡаны Едуард Шеварднаӡе сбаталион даҭаарц шиҭаху!..
Абри аамҭаз ашә даалагылеит Қьеҭо.
Ар рхадацәа рҩыџьегьы уахь инхьаҳәит.
Анзор даалак-ҩакын уи дналԥылеит. Дҿыҟаԥшьааӡа дыҟан. Лара лсааҭ днахәаԥшит.
– Сагхама? – дҵааит.
– Багхоз џьаҳшьан... – иҳәеит Анзор.
– Немецкаиа точност! – аҭак ааҟалҵеит лара. – Асааҭ жәба ыҟоуп!..
– Ҳаҭамыз соуԥшәыл! – иҽирхааит Анзор.
– Шәыбжьқәа дун, иҟалазеи? – дҵааит Қьеҭо.
Аӡәгьы аҭак ҟаимҵаӡеит.
– Иҟалазеи, папа? – Қьеҭо лаб иахь дынхьаԥшит. –Шәҩыџьегьы амца шәыцразшәа шәҟаԥшь-ҟаԥшьӡа шәеицрашәоуп.
– Бмаауаз џьшьа Анзор ишьа халеит.
– Усоума, Анзор? – даақәҵәиаан днеины уи иаԥхьа дааҭгылеит.
– Сара заанаҵ аҭамзаара шьҭасҵахьеит!
– Апатын Анзор! – ҿаалҭит Қьеҭо. – Шәара ишәҭахуп снапы шәысҭарц, сгәы шәысҭарц, аԥсҭазаараҿы ҳаиҩызцәахарц. Иаҳҳәап, шәара шәарӷьа-жәҩа сакәны шәыҩны сыҩноуп. Ҽнак, аџьармыкьахь сдәықәшәҵеит, сасцәақәак ҳҭаараны иҟоуп ҳәа. Аџьармыкьаҿ исҭахыз афатәқәа аахәаны санааи, ирлас бзымаазеи ҳәа, шәсабашьуа шәалагар шәареи сареи хыбрак аҵаҟа ҳзеицынхару?..
– Аҳкәажә Қьеҭо, миллионла аҭамзаара шьҭасҵоит шәара шәҿаԥхьа!..
– Ус акәзар, шьҭа шәеинаал шәҩыџьегьы! – ҿаалҭит Қьеҭо. – Бзиа избаӡом ахацәа, арбаӷьқәа имааибуа реиԥш ианеиҿагыло.
Анзор дааԥышәарччеит, дааԥышәарччеит Ҭенгизгьы.
– Изакә мчыузеи аԥҳәыс илымоу, сбыҵашьыцуеит Қьеҭо! – иҳәеит Анзор.
– О, аԥҳәыс дгызмалхар ахаҵа игәы ҭыхны илфоит!
– Аԥсуаа ҳзабашьуа ирҳәо саҳахьеит адунеи зымҽхакыз Адауы аҵеџь дҭазцалаз аԥҳәыс лоуп ҳәа, – ҿааиҭит Анзор.
Ахацәа дырҩегьых иааибарччеит.
Адиуан татаҿы днатәеит Қьеҭо лшьапқәа еихшьны. Ҿаалҭит:
– Нас, нас? – Анзор иахь дынхьаҳәит. – Едуард Шеварднаӡе даҳҭаауама?
– Ааи, соуԥшәыл. Иахьа ҳаштаб дуаҿ сыҟан. Уаҟа исарҳәеит Шевардаӡе сбаталион даҭаар шиҭаху. Хара имгакәа иаарласны.
– О, сара излазбо ала, шәара апатын Анзор, шәаԥхьаҟа аԥеиԥш лаша шәзыԥшуп!..
– Уи атәы сыздырцәом!..
– Аҳәынҭсовет ахантәаҩы иҭахуп зыхьӡ-зыԥша Қырҭтәыла иахыҵәаз Анзор Марголиани диацәажәар, иусқәа рцашьа гәеиҭар, уи ирратә хаҵарақәа ҿырԥшыгахарц егьырҭ рзынгьы. Ишәыдысныҳәалоит!..
– Иҭабуп Қьеҭо!..
– Ҵәҩанҵәыҟа ихало аҳәса рахьгьы длаԥшуеит. Ус иҟалар сара адунеи сшықәугьы шәхашҭуазар акәхап.
– О, уи ахааназгьы изалшаӡом. Сара сзын бара бынцәахшоуп еснагьгьы. Ибҳәеит, адауы ишихьыз еиԥш аҵеџь сынҭаԥалоит!..
Қьеҭо аҟыр-ҟырҳәа дааччеит.
– Сгәы иахәоит абас уанцәажәо. Ауаҩы дзырԥшӡо ауп. Хшыҩла ицәажәо зегьы дыргәаԥхоит!..
– Жәбома аҵара бзиа иҟанаҵо. Банцәажәо ахьы бҿыҵышәшәоит. Сара сыԥсы ҭанаҵы бара бзы смаҵуҩуп!..
Ҭенгиз ҿааиҭит:
– Шьҭа аус ахь ҳаиасып!..
– Ааи, шьҭа уаҵәтәы ҳус ахь ҳаиасып, – иҳәан, Анзор днеины, Ҭенгиз дизааигәаны астол днахатәеит. – Шәааи, ҭаацәашәала ҳаицәажәап, – нациҵеит уи.
Анзор Қьеҭо лцәажәашьақәа злеибаз ала уи аԥҳәыс ушьҭарнахыс сара сымҩа данылеит ҳәа, агәаанагара иоуит. Қьеҭо хаҵа дцаны даахьазаргьы сара бзиа дызбеит, уи илеиӷьу шьҭарнахыс сара сымҩаҿ дцәырҵуам. Лара иҟәышу, аҵара ду иалгахьоу ԥҳәысуп. Дахьноугалакгьы дахьувагыло улырԥхашьом, лыԥшра ыҟа, лсахьа ыҟа, џьара
акаҿы дхәыданы дызбом. Уи сара сгәашә аартны сашҭа данҭала нахыс, сыҩнра лашеит ауп иаанаго. Уарӷьажәҩа даԥсаны даныҟала еснагь уҩны чароуп. Ус акәымкәа, аԥсуа жәаԥҟаҿы ишырҳәо еиԥш уи дҵәыуатәха уҩны даныҩнала, ҽаџьара иԥсыз иҵәыуара узцозеи, уҩны аҵәыуатә дыҩназар!..
Даацәажәент Ҭенгиз:
– Анзор ухаҵкы, уаҵәы еиҭнаҳаԥсахло атҟәацәа – уара уоуп изтәу, ишуҳәынҷаз еиԥш, уаҵәгьы рҭыԥ ақәҵара уара ишуҭаху имҩаԥысроуп!
– Ус анакәха, бхаҵкы Қьеҭо, баргьы бааины абра бааҳадтәал! – иҳәеит Анзор.
– Сара сабаҭаху шәа шәызлацәажәо аус!
– Бара бзаҭаххазгьы баҳҳәоит! – иҳәеит уи.
Қьеҭо дҩагылан ашацаҳәа дааины егьи аганахьала Анзор диҿаԥшуа днатәеит.
– Сышәзыӡырҩуеит!
Анзор иаацәыригеит.
– Аиҭныԥсахлара адәныҟала хадара аиҭоит Мурман Гонгава. Аха арахь ҩнуҵҟала, уи хадара асҭоит сара. Схаҭыԥуаҩыс бара бҟалоит Қьеҭо.
– Ус избан? – дҵааит лара.
– Абри аус зегьы хыҵхырҭас иамоу бареи Тариали шәоуп. Тариал бзиа ббаны, аибашьра шцозгьы хьаас имкыкәа бара башҭа дҭамлазҭгьы, уаҵәтәи аиҭныԥсахлара ҟамлар алшон. Шәара шәҩыџьа ишәыхҟьаны абри ахҭыс анҿиа, ишнеишнеиуаз уи аҽарҭбааит, амахәҭақәа аиоуит, уи аҿиараҿы гәыцәс иамаз ҩыџьа рыда жәпаҩык ауаа аднагалеит, ахҭыс аҽарҭбааит, уи иахҟьангьы наҟ-ааҟ еицәгәышуа рыбжьара аибашьра ду ҟарҵеит, абри аибашьраҿы аӷа ааха шиоуз еиԥш ҳаибашьцәа рӷьырак ҳацәҭахеит. Жәбома уазхәыцыр шаҟа аус аҽарҭбааз. Уажәы иаалырҟьаны бара Қьеҭо ари аус сара сабаҭаху ҳәа
зымҩа бгылар, биашаӡам. Усоума шәхаҵкы, Ҭенгиз? – уигьы днеиҿаԥшит.
Ҭенгиз аԥхӡы илҵыз ичабрала иааирбан Анзор иахь дымԥшӡакәа ҿааиҭит:
– Аиуристцәа рыбызшәала уазнеиуазар усоуп!..
– Иҭабуп! – иҳәеит Анзор.
– Ибзиоуп, аха иарбан рольу инасыгӡо сара уаҵәы? – дҵааит Қьеҭо.
– Акымзарак. Ашьыжь ихҩоу амашьына еиқәаҵәа ааины иангылалак, абаандыҩцәа уа инҭаҳцалоит. Гиго захьӡу, арныҟәаҩ дидыртәаланы амҩа ианықәаҳҵалак, бареи сареи смашьынала Мурман даашьҭыхны ҳнарышьҭалоит. Сара бсыцуп аиҭныԥсахлара нҵәаанӡа. Бнаԥш-ааԥшуа имҩаԥысуа ахҭыс бахылаԥшуеит. Абри ауп бара броль. Уи хәыҷӡоуп, аха аҵакы амоуп. Анаҩсан, уаҵәтәи аус аҿиашьа, уаҵәтәи амш иаҳнарбоит.
– Ус анакәха, сақәшаҳаҭуп! – лҳәеит Қьеҭо. – Папа, уара иахуҳәаауазеи?
– Иахысҳәаараны иҟоузеи? – ҿааиҭит Ҭенгиз. – Апатын Анзор заа зегьы ихәыцхьеит, ишәаны изахьеит, ушьҭарнахыс уи анагӡароуп аус злоу.
– Уара уақәшаҳаҭума наҟ-ааҟ аиҭныԥсахлара иҟало сара салахәызар.
– Апатын Анзор ус анигәаԥха бицца!
– Иббома, бара бзааӡаз ауаҩ дыргьы уи дақәшаҳаҭуп! – дгәырӷьаҵәа даацәажәеит Анзор.
Ҭенгиз уажәшьҭа сгылап ҳәа игәиҽаниҵон еиԥш, ҩаԥхьа Анзор аҭамзаара шьҭеиҵеит.
– Ажәак-ҩажәак иадамзаргьы Қьеҭои сареи ҳус иналацәажәар сҭахын! – ҿааиҭит уи.
Уаҵәы аус ду ҳҿаԥхьа ишьҭоуп, ҽазны ҳахьӡап, – ҿааиҭит Ҭенгиз.
– Ари аус сааҭбжакгьы ҳадхалом!
– Бгәы ишԥаанагои бара Қьеҭо? – дҵааит Ҭенгиз.
– Ҳаизыӡырҩып папа! – лҳәеит Қьеҭо.
Анзор дналагеит:
– Сара исҭахуп Қьеҭои сареи ҳчара аҿҳәара ԥаҳҵәар!..
– Ачара аҿҳәароу? – иааџьеишьеит Ҭенгиз.
– Ааи!
– Уи аха ҳамаума?
– Изҳамамзи!
Анзор ус игәы иаанагон, ас аниҳәалак Қьеҭо ҿырԥас Аазиз дҟаҵаны, уи мап ацәылкуеит ҳәа. Дыԥшын аби аԥҳаи аҭак шыҟарҵоз. Уи змааназ еилкааны Қьеҭогьы даҵамхеит.
– Аакьыскьоуп сгәы зысҭахьаз уи ахаҵа дҭахеижьҭеи! – ҿаалҭит лара. – Нас иламысума сара сзы уи иаразнак дысхаршҭны уара ухәда сахьынҳалар, Анзор?
– Сара сыхәда бахьынҳал ҳәа басымҳәеит, – аҭак ааҟаиҵеит Анзоргьы. – Аҿа ҳәаны, наҟ-ааҟ анапеимдахьақәа анеимаадалак ашьҭахь, бзиа еибабаз шықәсыкгьы иԥшыр рылшоит.
– Мап, мап, сара макьана мышҩынҩажәа ҵаанӡа ажәа сзыҭиуам.
– Избан Қьеҭо?
– Ажәа сҭир – уи иаанаго уара суԥҳәысуп ауп. Сануԥҳәысха уара сутәуп... Мышҩынҩажәа ҵыр... Усҟан ҽакы иамусуп.
– Бара аус быргәагәар бҭахуп, сжьароуп бызҿу! – маҷк ибжьы ааҳареикит.
– Уара умсааит ушысымжьо! – дааӷьаҵәыӷьаҵәит Қьеҭо.
– Сара исҭахын Шеварднаӡе данаҳҭаауа ар рымаҭәа бышәҵаны бсывагылазар. Уи бхаҭара дамызҵаарц залшом. Ари аԥҳәызба дсывагыланы деибашьуеит, иаарласны дсыԥҳәысхоит ҳәа аҭак исҭарц сҭахын! – илахь ааиқәиҵан, ихы иқәжьны днатәеит.
– Сара уи мап ацәыскуам, адырра суҭар, ақырҭцәа ҳвожд данаҳҭаауа уара ишугәаԥхаз еиԥш, ар рымаҭәа сагәылыҷҷаауа сувагылап! – ҿаалҭит Қьеҭо.
– Нас ус анакәха, абри амацәаз бнапы иахаз! – Анзор даагылан, исеиф ашә ааиртын, ахьтәы мацәаз зыбла лашоз, ааҭиган днеины лаԥхьа дааҭгылеит. Ари макьаназ азинқәа ҳәа егьыснаҭаӡом, аха гәыӷрақәак сынаҭалап мышкызны сара бшыстәхо ала. Бақәшаҳаҭха!
Қьеҭо лгәы дааҭахәыцит. «Аџьныш-гызмал, абгахәыҷы ҵыхәа-баба, диҩызоуп Анзор!»
Қьеҭо лаб иахь дынхьаҳәит, иҟалҵара лыздырамызт.
– Имх, имх! – иҳәеит Ҭенгиз. – Саргьы сшаҳаҭуп: макьаназы уи азинра ҳәа егьинаҭом!..
– Аха ари напеимдахьуп!
– Бара бҟынтәи уи ҷан имаӡам, ус анакәха мацәазк амацара иазышьҭыхуам хаҵеи-ԥҳәыси рзинқәа. Усоума? – Анзор иахь дынхьаҳәын, дҵааит Ҭенгиз.
– Ус акәзааит! – иҳәеит Анзоргьы.
Уи лнапы ааникылан лнацәкьыс хәхәа амацәаз нахеиҵеит.
– Уажәшьҭа ҳдәықәышәҵа! – ҿааиҭит Тенгиз.
– Шәаангыл!.. – Анзор ҩаԥхьа исеиф дынҭалан, баҭлыкак еилашуаз аҩы ҿаца ааҭиган, астол инықәиргылеит. Афужерқәагьы надиргылан, плиткак ашоколад ааԥиҽит. – Уаха сара шәысҭоуп, ҳдәықәламҭаз акака аанаҳкылап! – иҳәан, ахҩа чаԥа ԥшьаала ирҵәиуа иаахихын, маҷк аԥсыԥ аноуишьҭ, ахы лаирхан аҵәцақәа ааирҭәит.
– Қьеҭо арахь бааскьа! – иҳәеит Ҭенгиз.
Уи дааины ахацәа даарыдгылеит.
– Аиааиразы, ҳанасыԥаз!.. – иҳәеит Анзор.
– Аиааиразы, шәынасыԥазы! – иҳәеит Ҭенгиз.
Қьеҭо ҿымҭӡакәа лқьышә ԥшӡақәа ааихылхын, лӡамҩқәа аччаԥшь нықәылҵан, илкыз аҵәца ахацәа раҵәца инанылҟьан иаалҿыҵалкит.
Ақыҭа уаа зегьы ирыларымҳәеит аиҭныԥсахлара шыҟалоз. Агәакьацәеи аҭынхацәеи иддырдырт асааҭ жәаҩа рзы Анаара аҳаблаҿы Кәыдры аҩхааҿы наҟ-ааҟ ишеиқәшәоз ирыԥсахуаз аԥсцәеи зыԥсы ҭаз абзацәеи. Аиқәшаҳаҭраҿы иарбан асааҭ жәба инаркны асааҭ хԥанӡа Анаара аҳаблаҿы Кәыдры аԥшаҳәа иаванхоз ақырҭцәа рхәыҷқәеи дареи ари аган иалҵны ҩ-километрак аҩадаҟа инаскьаны рҽыԥхьаркырц. Азныказы уи змааназ ззеилымкааз ҳәсақәак: «Ҳара џьаргьы ҳнаскьаӡом, ҳаҩнқәа рҿы ҳҽыҵәахны ҳдәылҵӡом!» – абас ҳәаны ианаақәгыла, урҭ ргәы ԥыжәжәо ажәақәа рымакра амцхәрас, ари рылазҳәаз аруаҩ ҿааиҭит: «Ишышәҭахыу, сара уаҳа ҩынтә еиҭасҳәом. Аӡ нырцә инхоз еилыркаан заанаҵгьы инаскьахьан. Агәаанагара ыҟоуп Ахәынааҟынтәи аиҭныԥсахлара шынҵәаз еиԥш, Анаара аҳабла абомбақәа шаларыжьуа!» Уи нахыс аҟыт ҳәа, аӡәгьы акгьы мҳәаӡакәа, рыфатә-рыжәтә аашьҭыхны заа ҩадаҟа амҩа иқәлан, нырцәи-аарцәи злеиҭанеиааиуаз ацҳа акәша-мыкәша инхоз рымҩақәа ныжьны ҩадаҟа ицаз дубап, ацҳа иқәсны нырцәҟа ицаны ҽыԥхьакырҭак зыԥшааз дубап.
Аԥсуаа ракәзар, ақыҭа иаланхоз рыбжеиҳараҩык хҵәаны иқәҵхьаз ара иҟамызт, ақыҭа аҩадатәи аганахь ихаланы аерманцәа рҿы иаанҿасқәаз рацәаҩын.
Урҭ есҽны ираҳауан рқыҭаҿ иҟалоз ахҭысқәа. Аха аҵыхәтәантәи жәаҩык аруаа ирзыҟалаз арыцҳара ду иахәаҽны иаман зегьы. Уи ҟалеижьҭеи уназыдгылалак ҳәатәыс ирымаз иаракәын, иршәон, ирзон, иркапануан, аха ргәы зырҭынчшаз алкаак рзыҟаҵомызт. «Досу анцәа ицишаз илахьынҵа дзахыԥом!» – аҵыхәтәаны еицырдыруа абри ажәаԥҟаҿы инанагон, уиалагьы ихдыркәшон излацәажәоз. Агәырҩеи алаӷырӡи зцыз ари ахҭыс царцуаа зегь рыгәқәа ҿкааны иаман. Зегьы иазыԥшын уи анҵәашьа. Гәыԥҩык, арахь аԥсуаа рахь итҟәаны ирымаз ақырҭуа еибашьцәа рхыԥхьаӡара злеиҳаз ала, иршьхьаз рнаҩсан инхаз аԥсуаа еибганы ихынҳәуеит ҳәа агәыӷра рыман. Даҽа шьоукы уи агәра рызгомызт. Амаҭ абз агәра ганы исыргәыбзыӷуеит ҳәа, ахы ушьышьраҳа ақырҭуагьы игәра узгом. Аԥсуа милаҭ зегьы рнырҵәаразы шәнызқьҩык ақырҭцәа рыҟамзаара сақәшаҳаҭуп ҳәа, рылазҳәаз ақырҭцәа рыр ахада рыгәхьаа икымзар, уара уеибга-узҩыда уҩныҟа уааишьҭрыма ҳәа агәыҩбара рызцәырнагон.
Царцуаа реибашьцәа рӷьырак, ишаҳҳәахьоу еиԥш, илбааны Арагәашьҟа узгоз амҩаду аҿықәқәа рҿы агаз мҩа иацәыхарамкәа абнараҿы рҽыҵәахны итәан. Нар Абаҭба хадара аиҭон арахь. Мрагыларахь, Царцу аҳәаақәа зегьы ркын иаанхаз агәыԥқәа. Доуаа рбаталион ақыҭа агәы иацәыхарамкәа, урҭгьы амҩа аҿықәқәеи агаз мҩа акәша-мыкәшеи иахылаԥшуан. Ақырҭцәа ажәылара ҟарҵаргьы, уаҩы имбакәа арахь цәырҵшьа рымамызт. Абжьааԥынгьы, уажә арахь ҵаҟа илбаазаргьы, хыхь иахьтәаз аҳаракыра ԥжәаны аӷа ари ахыӷәӷәарҭа шизнымкылоз, акырынтә иҟаиҵахьаз ижәыларақәа иаадырԥшхьан. Аха царцуааи доуааи аӷа имчқәа тәамбашақә иҟаҵаны, ахааназгьы
ргәы рҭынчны иҟамызт. Рыблақәа ырҵарны уажәы-уашьҭан аӷа ицәырҵра иазыԥшны рыдгьылқәа рыхьчон.
Царцуаа рганахьала аиҭныԥсахлара хадара аиҭон Артур Аԥсанба. Уи идыруан Анаара аҳаблеи аӡиас нырцәи аӷа имчқәа арыӷәӷәара ишаҿыз. Ақырҭқәагьы аиҭныԥсахлара ашьҭахь аԥсуаа амца рыжәырҵар ҳәа иацәшәон. Убри азы атанкқәеи а-БМП-қәеи нырцә ахәқәа рҿы адгьыл жны ихәыҵаргыланы, аԥсуаа амца рыжәҵатәызар ахыхьамҭақәеи ахыласқәеи ахькарыжьшаз аҭыԥқәа гәаҭаны, уантәи арахь шаҟа бжьаз ахара шьақәдыргылахьан.
Аухантәарак лацәааихьшь изыҟамҵаӡеит Артур. Ибла иаахгылон ақырҭцәа ирытҟәаз ҳарԥарацәа рхаҿсахьақәа. Аазиз Мирзаканови, Џьамфер Ашьхацбеи иагьа рҳәазаргьы рхаҿы ирзаагомызт Тариал Шанаа дчарҳәаҩуп ҳәа. Уи гәаӷшақә ишьҭахь зегьы ҳәызбала ирыӷӷаны, уи азмырхакәа мцала адамыӷ инҵаны, илшарызма драгентны иҟалара. Ақырҭцәа дазыҟаҵаны даарышьҭызҭгьы изакә гәыз нас изҭаз убри апрецедура зегьы чҳаны изхызгаз. Уи зхылҿиааз, ишыҟаҵаз зегьы макьаназы еилкаашьа амамызт, агәра узгомызт.
Ҳәарада, абри ахҭыс шьаҭас даман царцуаа рчеиџьыка иааӡахьаз, нас уи иаӷрагылаз Анзор Маргешиани. Уажәазын уи ҳара дҳаӷан, аха даара дшәарҭан. Ахәымга усқәа еиҿирцаауаз макьаназы анарха аман, икшон, аԥсуаа ирнаҭон ааха ӷәӷәа. Егьа днатәаны дхәыцхьазаргьы уи изеилкаауамызт абасҟак иаб хлаԥшра иҭаны, дгьылла нхарҭа ҭыԥла деиқәыршәаны, аҵара-дырра абри акәакьаҿ изырҳахьаз, аԥсуаа рахь изыҟалаз, ицәымӷхара зхылҿиааз. Анзор имацара иакәӡамызт уи аҿкы зманы иҟаз, ашәанцәа зегь шынеибакәыз рызқәа
ҳаиарханы иҩагылан, ақырҭуа ихәура инаҵагылеит. Аха Анзор ҷыдала ацәгьоурақәа ирҿиоз царцуаа ирзикуан. Ма ари аҭыԥ далҵны ҽаџьара сеибашьып ҳәа дымгылеит. Арик уарҭынчуа иҟамызт, абри Царцу ахыӷәӷәарҭа аанкыланы иԥшыз ҳаԥсуа еибашьцәагьы ргәырҽаннаҵон, иара иахьгьы ишьҭыҵуан ргәаӷ, ицәымыӷхара.
Ҳәарада, аштаб аиҳабы дгәырҩон иԥазаҵә изынгьы. Дшыхәыҷӡаз иаб игәыбылра шьҭихит, дицныҟәон, димазҵааӡакәа џьара ишьаҿа еихимгацызт. Алиас Нануеи иареи еиҩызцәан, аибашьра ианалага рҩыџьегьы абџьар шьҭырхит. Аӡә ида хшара дызмам аибашьрахь днашәмышьҭын ҳәа, рыларҳәахьан ақыҭа аиҳабыреи акрызхыҵуаз рхеидкылеи. Аха уи Артури Алиаси ианраҳа иарччеит, митәыс иршьеит. Шәыргәындацәас ҳашәшьозар иаахтны ишәаҳҳәоит: ахааназгьы иҳадаҳкылом иҳаҭәашәшьаз. Ахаҵа дзииуа ахаҵаразыноуп, ҳара бџьаршьҭыхла аӷа ҳаиҿагылоит.
Анацәа ракәын ирыцҳахаз, урҭ ргәы ԥшаауан, иҭахази ирҳәынҷази рзы игәырҩон, амыткәма рҳәон. Раԥхьа иргыланы дыршәиуан абри аибашьра зырҿиаз. Иаҳарак рышәи хызаҵәҵас игәыдырҵон Шеварднаӡе, иара убас аурыс ҳәынҭқар Ельцин. Урҭ ирыҵазҳәозгьы наҟ даҽа џьоукы гылазар акәхарын, аха урҭ зегьы абардыруаз агәаҟреи абылреи иаҿыз анацәа. Еснагь теледырраҭарала рыбла ихгылаз хыхь зыӡбахә ҳҳәаз алидерцәа ракәын. Акьышәкьышәраҿы ианхала аурыс империа ду еилазыжьыз дара ракәын. Горбачов раԥхьа днаргыланы. Аԥснытәи анацәа реиԥш иҿиаз аибашьрақәа зықьҩыла агәаҟреи алаӷырӡи рзаанагон. Дара аурысцәагьы налаҵаны. Ашьаҭа аҳауа иалагеит
аӷьычрақәа, арҳәрақәа, ауаа рышьрақәа. Егьырҭ абзиарақәа иҟаз зегьы аҳәынҵәа инылакәаҳаны ахадара ааннакылеит акапитал. Аҟәрышь змам ихшыҩ ҭәызаргьы уаҩы диҭахымхо аамҭақәа ааҳәит.
Иҷкәын деибганы дхынҳәуазу дыхнымҳәуазу издырамызт, аха даҽа цәалашәара бааԥсык деимнадон Артур. Уи анааигәалашәалак, ицәа дааҭаӡыӡон, днеихаԥсуан. Иԥсырҭагьы изымдыруа, ибаҩгьы имоуа, иҷкәын иан дахьықәҵәыуаша, лнапы зқәылшьша адгьыл дамадамкәа даанхар акәын аԥсра аиҭаԥсра. Убри ахьаа игәы анҿнакаалак, дааигәалашәон царцуаа ргәыларатәи Ҳаиҭ ҳәа, зарҳәоз хаҵа заманак. Аибашьра ианалагаз раԥхьатәи амшқәа рзы акәын. Аҟәантәи Абжьыуаа рыҷкәынцәа жәпаҩык, абрахь Кәыдры иӡхыҵны, Очамчыра араион ахь ииасырц шырҭахыз, ақырҭцәеи ашәанцәеи рымҩа ркын еибашьит. Агәыԥ еицыз рыԥсаҟьеит: иҟалеит иршьыз, иҟалеит иркыз, иҟалеит ирыцәцазгьы. Ирыцәцаз гәыԥҩык шнеиуаз Кәыдры иахьынҭалаз аӡӷьыра икыднаҟьан, быжьҩык раҟара аӡы иашьит ҳәа, аарылаҩит царцуаа. Убарҭ рхыԥхьаӡараҿы дыҟан Ҳаиҭ иԥазаҵәгьы. Кәыдры аԥшаҳәаҿы аимдара шымариамызгьы жәохәымш иҵаа-ԥшаауа акәара иаван игәаҟуаз абацәеи урҭ рҭынхацәеи. Аҵыхәтәаны зегь рыԥсцәа рыԥшааит Ҳаиҭ ида. Уи иԥшааразы раԥхьаӡа Царцу данааилак иҳәон: «Сыԥсы дызбаны сҟалар ашәа ҳәо сашҭа дҭазгалоит. Анцәа имаҿоуп абас шыҟасҵо!» – рылеиҳәеит. Ус иагьыҟаиҵеит, рҳәоит, уи дызбаз. Дӡыфан, иԥшра еицакны ажәохәымш рыҽны, Анаара аҳабла аҵыхәахь џьара дырбеит. Ишьаз ицәамаҭәала данырдыр, асакаса данҵаны иашҭа ианҭалоз Ҳаиҭ иаацәыригазаап Ахәра ашәа. Ари збоз игылаз зегьы рылаӷырӡ рзынкыломызт. Аибашьра иацуп ирацәаӡаны амыҟәмабарақәа.
Ахәынаа ашьапахьы данылбаа дышиашаз гәыԥҩык аибашьцәа ицны Анаара аҭаларҭа иаҿаԥҟаз амҩаҿ иааҭгылеит. Артур Џьамфери Аазизи рыгәҭа дгылан. Аазиз игәыԥ, Анаара аҭаларҭаҿы иҟаз ахыӷәӷәарҭа никылон, егьи Џьамфер игәыԥ, иҵегьы наҟ наскьа ҩадаҟа амаақәа кны итәан.
– Сызлашәыҳәо акызаҵәыкоуп, – дналагеит Артур, – ачҳара шәымаз егьа каамеҭ ҟаларгьы адҵа ҟалаанӡа ахысра аҭахӡам!..
– Ахысра ҟалоит ҳәа угәы изаанагои? – дҵааит Џьамфер. – Закәанла ҳахәаԥшуазар, шәгәы ишԥаанагои: абра иаҭыԥума аиҭныԥсахлара? – дҵааит уи.
– Иаҭыԥым, аха ус ргәаԥхеит ақырҭцәа.
– Ақырҭцәа зегь ракәӡам уи згәаԥхаз.
– Нас дарбану?
– Ус игәаԥхеит Анзор Марголиани.
– Избан?
– Избан саргьы исызшәаҳәом. Маана дук аҵоуп, ари баша-маша еиҭныԥсахлараӡам.
– Иихәыцрыз, нас, уи ашәануа?
– Уи иахьатәи амш иаҳнарбоит. Убри аҟынтә ҳгәы ԥызжәаша ак ҳаҵаргаларгьы, ҳаилгаанӡа ахысрақәа аҭахым. Ҵаҟа Анаара аҳаблаҿы ари аус зго ҳарԥарацәа ҟалоит. Асааҭ жәаҩа рыбжазы урҭ рыԥсцәеи рыбзацәеи ҳаманы ҵаҟа ҳалбаауеит.
– Ҳара ҳганахьала ҳхала изакәызаалак ак мҩаԥаагом адҵа ҳмоукәа.
– Иаарласны Хҿыҿ Чагәба иҩызцәа гәыԥҩык ицны абра даҳҭаауеит. Уи сизыԥшуеит саргьы. Шәара шәхыӷәӷәарҭақәа рахь шәцала, шәҩызцәа аибашьцәеи шәареи шәхы ааилашәк. Ишәзеилымкааз крыҟазар?
– Зегь еилкаауп!..
Артур амҩадуахь дцәырҵит. Уи дизыԥшын, ишиҳәахьаз еиԥш, аполк аштаб аиҳабы Хҿыҿ Чагәба.
Амашьына еиқәаҵәа ҵаҟа иааины игылахьан. Анзор адҵа аныҟаиҵа Гиго дышшапаӡа, иавтомат агәҭа ҭарсны ишикыз хыхь дынхалеит. Ашә аартны ашәақь хаҟәалеиԥш ибӷа ааирхәан, аҭӡамц акәакьқәа рҿы рҽадырӷәӷәала иадиаалаз атҟәацәа даарылаԥшын, иӡамҩа ҭапалақәа ааҵысит, иҿы ааихыхны иидыруаз аурыс ажәак наргәыдҵо:
– Подиом!
Ацәа иалаз атҟәацәа рыхқәа ааҳараркын уи инеиҿаԥшит.
– Ҳабацои? – рҳәеит аарлаҳәа рыбжьқәа рызҭымкаауа.
– Шәахьымаара, шәызҭыҵыз шәан лҭыҩрахь!..
– Уахь уара уца!.. – иҳәеит Хьудар.
Гиго иаҳаз изеилымкаау седру, иц хырџьаџьа акыраамҭа дыччон игәарԥхаӡаны. Нас иаразнак иԥштәхәы ааиԥсахын азаара изаазшәа хагаҵас дрылаҳәҳәеит:
– Шәгыл ирласны зыԥсцәа ирықәчхәрыша, мамзар зегьы абра шәынсырҵәоит! – ани изнапык ала иикыз иавтомат дҩахан, апатрона нҭаиршәит автомат агәыцә. – Шәласы абнауаа!..
Уи ибжьы ҵәыҵәӡа ихәда ианҭҟьоз иааузымычҳаратә «Шәи-шәи-шәи!» ҳәа, митәык ахылҵуан. Атҟәацәа уи ибжьы ргәы ԥнаҵәахьан, аха ргәы раҳаҭны изашьцыломызт иахьыҿаасҭаз, иахьгәхыршәагаз аҟнытә. Ҿымҭ-ԥсымшьа урҭ гылозшәа аниба, иԥштәхәы ааиԥсахын, дызлаԥшуаз асахьақәа игәаԥхазар акәхап, ҩаԥхьа исаса ааихихын «Ҳи-ҳи-ҳи!» ҳәа, дҵәыуозу дыччозу узымдыруа ччараха исит.
– Уара иуеиԥшуп ақырҭцәа зегьы! – ҿааиҭит Хьудар уи диҿаԥшуа. – Еилукаау?
– Да, да! – иҳәеит уи урыс бызшәала. – Еи, апринцесса, бгыл, аҩныҟа ҳцоит!..
– Аҩныҟа? – дгачамкны дҵааит Алиса.
– Ааи, ааи, аҩныҟа!..
– Угаӡома уара?..
– Сара сакәым, аха бара боуп агаӡа! – ихаԥыц ҟьаҟьақәа ааирԥшит Гиго. – Иаха «прошьчальни» ҳәа, ибыхәҭаз апорциа бимҭаӡеи Анзор?..
– Анзор?.. – дгачамкны уи днеизыԥшит. – Сара ахаҵа дсымоуп! Мамоу, мамоу, уаха сцоит хаҵа!..
– Бзыццода?.. Абри аԥсыгагоу?.. – Алиас иахь инапы ирххеит.
– Уи Анзор иоуп. Сара Анзор дысҭахӡам!..
– Арҭ зусҭцәада?
– Арҭу?.. Изусҭцәоу?.. Иалыздыраауеи, уара иаауган абра срыхьчоит. Сара уаха хаҵа сцоит!..
– Бхаҵҵалааит! – иҳәеит Гиго.
– Амысҭхәага уӷракызшәа ушԥеибыҭоу!..
– Ирлас баала бгыланы!..
– Сабоугои?.. Издыруеит сахьуго!.. Уақәымгәыӷын!.. – лышьҭахь аҷашә ҳәа днасит.
– Иазхоуп! – иналықәҟааит арԥарацәа.
Уи еимаҭәаны аҵәыуара далагеит.
– Аҩны снеир иҟашәҵо зегьы расҳәоит. Сыпҟара шәаҿуп аӡәаӡәала!..
– Бымшәан, аӡәгьы бипҟом! – иҳәеит Алиас.
– Ус уара умсааит! – дааԥышәырччеит ҩаԥхьа.
Аӡәаӡәала индәылҵит. Игарыгаҽо инеиуан. Абра иааргеижьҭеи аҿаҵа рымфацызт. Тариал ида. Уи ирҭалак аҳәажә еиԥш ифон. Уи моу, иҩызцәа рхәы анырымфалак, «агага шәфааит» ҳәа, дырзаӷьуа иара дааханы имҵаиргылон. Иахьа хәлаанӡа джаҳәозаргьы изхара ҟаломызт.
Адәахьы иандәылырга ашьыжьтәи аҳауа ҿацаӡа иааимнадеит. Ԥыҭраамҭак идырныҟәан, ҩаԥхьа ашкол аԥхьа иааргеит. Инаԥш-ааԥшит, аха рааигәа-сигәа уаҩ дыҟамызт. Ари аган ахь ус рымамкәа аерманцәа аарышьҭӡомызт. Атҟәацәа шьакәарак рылаӡамшәа иҟан, ачымазаҩ ӷәӷәа ҿыц дгыланы адәы данаақәло еиԥш, игыргыруан. Абас ишыҟаз Гиго ибжьы нарықәиргеит:
– Амашьына шәҭал!..
Уи ашьҭахьтәи ашә аартны иҟан. Икьаҿыз акьыба хәыҷы кыдгылан излақәлоз. Кьесоу Џьыкырба хыхь дхалан, Хьудар Аԥсанбеи, Алхас Ҳаџьыми Алиас Нануа ивагыланы акьыба данықәыргала, иара иҩнапык ааникылан ишҟа даниха, имыццакӡакәа дынхаргалеит. Уи ишьҭахь Алисагьы иналыцхраан ишылымуаз днышьҭырхын днаганы Алиас дахьтәаз днаиддыртәалеит. Лара дҟаԥшьӡа дааицрашәан арԥарацәа дрықәмақаруа ҿаалҭит:
– Шәгәы иҭашәкыз сзымдыруа џьышәшьо!.. Аха сыԥсы ҭанаҵы уи шәақәымгәыӷын. Сара бзиа дызбоит, уи ирласны дысҭаараны дыҟоуп!..
Егьырҭгьы анхала рҭыԥқәа ааныркылеит.
– Аа, Алиас дахьбыдтәало дааины! – Хьудар уи иахь инапы ирххеит.
Алиса дааԥышәарччеит.
– Амц уҳәоит, Алиас ара дыҟаӡам!
– Ибыдтәало дызусҭада?
– Уи Тариал иами!.. Мап, мап, Анзор иами!..
– Уи Алиас иоуп!..
Алиса акраамҭа уи дкылкааны илакҭа дҭаԥшуеит, зны дыччоит, зны лхы-лҿы хәашьӡа дыԥшуеит, лқьышәқәа қәацқәацо дшыҟаз лхы еимлагәа иаанылкылан, азаақь ҳәа, аҵәыуара далагеит. Гиго
уи лыбжьы илымҳа ишҭасыз еиԥш, абахәуақәа дрықәгылазшәа дҳаракӡа амашьына иақәлаз днарылаԥшит.
– Ари илыхьзеи? – дҵааит иара.
Егьырҭ ҿырымҭӡеит.
– Сара издыруеит илыхьыз! – ихаԥыц ҟьаҟьақәа ааирԥшын Алиса дналҿаԥшит. Аԥшқа амла данаклак, лан дыгәхьааганы акииҳәа дшыҵәаауа еиԥш, Анзор данаалгәалашәалак, дзеиуоу лзымдыруа азаара лзааны даршышуеит. Дзырҭынчша лҭахыуп! – аҟырҟырҳәа даарччеит.
Алиса лхы аашьҭылхит.
– Ахеилага уара, аԥсцәахша!..
– Иҳәала заҟа бҭаху, иҳәала! – иц хырџьаџьа дышгылаз ибз ааҭҳәаны иналирбеит. – Аах, сбықәиҭны сыҟазар быԥс шҭоу былбааздон!..
Ашә нкыдҟьаны акәалаԥ еиԥш иаиркит. Аҩнуҵҟа ҩаԥхьа иаалашьцеит.
Даҽа хәбаҟа минуҭ рышьҭахь амашьына аус адырун инаҭрысит. Ашкол ашҭа ианҭыс аладаҟа иаахагьежьын Аҟәеи Очамчыреи ирыбжьгаз амҩаду ахь рхы рханы иааласит.
Урҭ андәықәла Мурман Анзор иахь даахьаҳәын ус иҳәеит:
– Ҳрышьҭалап, мамзар Гиго усҟак еилызкаауа иакәым ихы ахьынахо дцар илшоит.
Ахалбина дышнеилак еиԥш, даангыло дҵаны исҭеит. Иара убасгьы уа иаҳзыԥшуп хәҩык аибашьцәа, асанитарцәа, амедеҳәшьацәа.
– Ҭенгиз дҳаццома?
– Мап, Ҭенгиз ара дыҟазароуп, ар дырхылаԥшроуп.
– Нас ус анакәха ҳдәықәлап.
– Ааи, ҳдәықәлап.
Ҩба-хԥа минуҭ рышьҭахь «Алаҳәа еиқәаҵәаҳәа изышьҭаз, Гиго имҩаԥигоз абаандаҩцәа зықәтәаз амашьына иахьӡеит. Мурман ишьҭахьҟа даанхеит, Анзор амашьына еиқәаҵәа даԥысны «ҟыж» ҳәа, абжьы рго аԥхьа днагылеит. Амҩадуаҿ ианкылшәа мраҭашәарахь иаахаҵәины акаҭран мҩа иандыршәлеит. Нахьхьи раԥхьаҟа аԥсаҵлақәа рымҵан гәыԥҩык аибашьцәа гылан. Анзор ажывҳәа данааҭгыла имашьына дынҭыҵит. Уи дышиашаз Ҭенгиз имариашаны дааҭгылеит.
– Шьыжьбзиақәа апатын Ҭенгиз!
– Бзиара жәбааит! – аҭак ҟаиҵеит Ҭенгиз. – Зегь шәаама?
– Ааи, зегь ҳааит. Асааҭ жәеиза шыҟоу аԥсуаа ргәыԥ иалаз, иҭахаз аибашьҩы анышә дыҵхны, деибыҭаны ҽа машьынак ала днаргартә адҵа рысҭеит.
– Ус анакәха, шәара шәус нашәыгӡа, сара сышиашоу Арагәашьҟа сцоит!..
– Ааи. Ҳманшәалахар, асааҭ хԥа рзы ҳаргьы ҳашьҭахьҟа ҳхынҳәып ҳәа, агәыӷра сымоуп. Дабаҟоу Қьеҭо?
– Абар дахьааиуа! – иҳәеит Ҭенгиз.
Қьеҭо агәалаҟара лымамкәа дныхгыла-аахгыла дааиуан. Анзор уи дналԥылеит.
– Бнеины смашьына бҭатәа, – иҳәеит уи аԥсшәа лаҳәо, – Амедеҳәшьцәеи асанитарцәеи арахь смашьынахь! – рықәҿиҭит. – Абџьар зкыу шәнеины Мурман Гонгава имшьына шәҭал!
Абригьы иҳәан, имашьына ашә ааиртын, Қьеҭо дназлаз аӡӷабцәа зегь ишҟа инеины рҭыԥ анааныркыла: «Ҳдәықәлеит!» – иҳәан, агаз днақәыӷәӷәеит. Иара дышнаҵҟьаз еиԥш егьырҭгьы наишьҭалеит.
– Арҭ ҳабаргои? – дҵааит Хьудар.
Амашьына изықәтәаз аҩнуҵҟа ҭылашьцааӡа аӡәи-аӡәи рхаҿқәа рзеилибамкаауа иҟан. Инхаҵәи-аахаҵәиуа иахьцоз агәыҩбара рызцәырнагеит, рымҩа Царцуҟа ишхамыз анеилыркаа.
– Мшәан, аиҭныԥсахлара ҟалоит ҳәа акәӡами амҩа ҳзықәыргалаз? Тариал заҵәык ҿиҭӡомызт, аха убригьы агәыҩбара иман, иусқәа рҿаԥхьа злаҟаз ала Анзор игәра изгомызт, арахь ма Қьеҭои иареи цқьагьы изымеицәажәеит, лгәы аартны дҭаԥшыртә еиԥш реиқәшәара зыҟамлеит. Издыруада ԥшыхәҩык иаҳасабала, даҽа дҵак иҭаны аԥсуаа рахь ддәықәырҵарц рҭахызар? Мап, ус аҟаҵара хшыҩдаран, аԥсуаа рахь ҽазнык дандәықәырҵа уи иаанагоз дкыдҵаны ишьракәын. Аԥсуаагьы ақырҭцәагьы ицәымӷхеит уажәы, ииҭахыҵәҟьаз хақәиҭрак иманы дзыҟалар, наҟ зегьы ааныжьны, аилаҩынтра далҵны ихы ахьынахаз Урыстәылаҟа иҽамадны, ауаа рацәа дрылаӡыҭны, ишьҭа ирӡыр иҭахын. Уажәазыҳәа уаҳа ԥсыхәа иманы дыҟамызт. Аха изхәарҭаз, дахьцалакгьы Қьеҭо лыгага иаԥхьа ицәырҵуан, уи лхашҭра илшомызт, лыбзиабара мцабзха игәаҵа иҭагьежьаауан, дабылуан, ԥсеивгаха инаҭомызт.
Иҩызцәа аԥсуаа дызцызгьы шьҭа еиликаауан игәра шырымгоз. Аказы данразҵаалак аҭак ирҭомызт, рышьҭахь иеиарханы зымҩа аԥшра иалагон, цәымӷс дышрымаз рлакҭақәа иҭибаауан. Уи моу, зхы ашьара иқәҟьаны иҟаз Алисагьы лылақәа ҭырҟәаҿны «ҭфу» ҳәа, лыжьцәа еизганы зныкҩынтә раҟарагьы диқәыжьцәахьан. «Ааит, бара ахшыҩгаӡа, иҟабҵо закәызеи?» ҳәа, инапы раҵәаны имҩаниҵарц иҽазишәон еиԥш Хьудар игәеиҭан, атах ҳәа инапы днамҵасын: «Аԥсыхьшәашәа, уара ачарҳәаҩ, узҿу закәызеи!» – иҳәан, иркаланы даниҿас, аҭӡамц днадҳалеит. Ацкы ҟаиҵарц данеиха, Алхаси Кьесоуи дааныркылан урҭгьы иӡамҩа цаҳәцаҳәуа иандырҟаԥшь, ахәац дадрызшәа аҭӡамц дахьадыргәалаз дӡыӷәӡа даанхеит. Даҽазныкгьы акрыфараз рхәы инаргаз дамҵасны имҵаиргыларц асаан гәаҩа иара иахь данаха, Хьудар даныжьцәалеит. Тариал дхәааит уаҩы ишимбац, уиҵәҟьа анизымчҳа ахәыҷқәа реиԥш аҵәыуара далагеит. Гиго иҟалаз еиликаарц данааҩнала рыцәгьа иҳәеит. «Исыӷрыҵуа уҿасымҵозар уаҳа иабоузысыԥшаауеи афатә!» – диқәҳәҳәеит. Уахьгьы иара итәы ианамк, иԥсахы еиҟәыҷҷо ихы-иҿы еимлагәа иааникылан, акыраамҭа иҽизыҟажомызт. Уи нахыс, аԥсуаагьы ақырҭцәагьы изеиԥшны ицәымӷхо далагеит. Уахьгьы-арахьгьы рыгәрагара даҟәыҵын џьара еимҟьарак сзыԥшаар наҟ сырԥырҵны сцон ҳәа иӡбахьан.
«Алаҳәа еиқәаҵәа» ҳәа, изышьҭаз амашьына аԥхьа дгыланы днеиуан Анзор. Кәыдры аԥшаҳәа даваланы дахьцоз ибла иаахгылон ихәыҷра, иҩеидасра. Урҭ зегьы абри аӡиас иамаданы иҟан. Иаҳараӡак урҭ ахҭысқәа ирылыҳәҳәон ҽеиҭаԥарак аҟара иара ԥхьаҟа дышьҭызхыз ҩажәаҩык раҟара агәыԥ еизганы Ахәынаа ианхалозтәи ахҭыс. Ашара адәы ианаақәлоз аҩадахьала аерманцәа рҳабла иахыкәшаны, нахьхьи ашәанцәа реиланхарҭаҿ уаҩы имбаӡакәа икылсит. Ара дынхон Резо захьӡыз иаб иашьа, урҭ рԥацәа уҳәа иара зыгәра игоз адгалаҩцәа
иман. Анзор дшырбаз еиԥш игәырӷьаҵәа иԥылеит, иазҵааит аибашьра аҿиашьа, аҭагылазаашьа шыҟоу атәы. «Абџьар аанышәкылароуп, ҳашьцәа ақырҭцәа ҳацхыраара рҭахуп! – ргәы ирӷәӷәон Анзор. – Издыруеит абџьар шшәымам, уи еилкааны шәыцыԥхьаӡа автоматқәа шәзаазгеит, иара убасгьы аџьаԥҳаны. Иахьа инаркны аԥсуаа зҿу еилкааны ҳрыжәлароуп!»
Анзор иаара иазыԥшызшәа автоматқәа анааныркыла, уахыки-ҽнаки рыла Царцу иаланхоз зегьы еидцаланы, ирҳәынҷарашәа ргәы ирнаҭеит. Ашара адәы ишықәлаз еиԥш аԥсуаа иаҳа иахьырҿархасҭаз амҩадуқәа ааныркылеит ашәанцәа. Аԥсуаа усҟан бџьарла икәадан, аха ирымаз рхы иархәаны амҩақәа кны иҷаԥшьон, артҟәацгақәа ыҵаҵаны, танклеи уааԥсыралеи ақыҭа ргарц иалалар, ақырҭцәа ааха зларырҭашаз аусқәа мҩаԥыргон.
Ашәанцәа, Анзор раԥхьа дгыланы, аԥсуаа артҟәацгақәа ахьыҵарҵоз аҭыԥ ианазааигәаха, аҟәҟәаҳәа ирылахысуа шьҭахьҟа иқәырцеит. Амҩа хызҵәоз аԥсуаа автоматқәа ркымызт. Усҟан Нар Абаҭбеи Артур Аԥсанбеи ргәыԥқәа Царцу ақыҭа агәахьы инагаз амҩақәа рҷаԥшьон. Урҭ адырра рырҭаанӡа ахыс быжьқәа заҳаз, Царцу мрагыларахьтәи аган ахь ишьҭаз ачаирҭақәа ирыбжьгаз амҩадуқәа зыхьчоз Мыдга Какәбаа иҩызцәеи иареи ршәақь хаҟәалақәа аанкыланы, ҳашьцәа ҭадырхеит ҳәа, ахәы иқәланы иҭрысит. Артҟәацгақәа ыҵазҵоз гәыԥҩык ашәанцәа рылахысуа ианрыжәла, ихьаҵын агәаҩара рҽарҭеит. Ашәанцәа ааилацәажәан, уа игылаз аџьҵлақәа рыҽрывакны рҽырҵәахит. Анзор даныԥшы, илаԥш дааҵашәеит класск аҿы апарта ицхатәаз арԥыс. Уи Мыдга иакәын, ԥшьҩык раҟара игәылацәа ицын.
Анзор аџьҵла дахьықәтәаз ҿиҭит: Мыдга, арахь уааскьа, арахь!» ҳәа. Мыдга аҿыҭбжьы илымҳа ианҭас дааҭгылан дӡырҩит. «Уарбану?» – ҿиҭит дахьгылаз. Егьи уаҳа ибжьы имыргаӡеит. Мыдга иҩызцәа рахь дынхьаҳәын: – «Сара ԥыҭк снаскьаны иҟоу гәасҭоит, шәара макьаназ ара шәыҟаз!» – иҳәан, иҿынеихеит. Ачаиҿыхцәа рқьала ахьгылаз даназааигәаха ҩаԥхьа ибжьы ҿацаӡа иргеит: «Ашәанцәа, хаала шәабџьарқәа шьҭаҵаны аԥсуаа рахь шәиас, мап анакәха мшымыжда шәԥеиԥшхоит!» – иҳәан, аҵықьҳәа ажәҩан ахь дхысит. Аҭакс, аџьҵла амыхәҭақәа ахьамаз аимҿаԥара аҟынтәи еишьҭаргыланы ахызаҵәқәа рҿаархеит. Урҭ руак ааникылеит Мыдга, ахызаҵә цаҳәцаҳәуа игәы ишҭашәаз еиԥш ашьа ҟаԥшьӡа иблуза шкәакәа иналҵәрааит. Ҳамҭакы ихьыз ихшыҩ аҿы иааго иҽырӷәӷәаны дгылан, аха нас адгьыл ааҳәын, изазеит, иаргьы иҽизнымкылакәа ҿыцха адгьыл дазцеит.
Сааҭк уи ашьҭахь Нар Абаҭбеи Артур Аԥсанбеи ргәыԥқәа рыжәлан ашәанцәа реиланхарҭа иалахысуа ацәгьоуцәа ахырцеит. Аҳәсеи ахацәеи ирытҟәаз еизырцан рыҩнқәа амца рыцрарҵеит. Анзор иаб иашьа иԥа Резо дыркын дкыдҵаны дыршьит. Егьырҭ ахацәа ршьамхы рҽадыргеит. Абасала, ҩажәа шықәса раԥхьа Чҳалҭа иҭыганы индырхаз ашәанцәа, Анзор ихарала уахыки-ҽнаки рыла рынхарҭа ҭыԥқәа ццышәыртәит царцуаа реибашьцәа. Ари уажәыгьы ианааигәалашәалак, амца инаркуан Анзор.
– Сишь, ихҩоу машьына еиқәаҵәак ааины иаангылеит! – иҳәеит Аазиз Артур иахь дынхьаҳәын.
– Да, убинокль сырбеи! – Артур дааццакын, дызҭатәаз аҭабиа хҩа анаԥшырҭа иамаз аларҭа
хәыҷы аҟынтә иикыз абинокль дынкылԥшит. Аӡ-нырцә амҩа аҿықәан ҩбаны еихагылаз ақьырмыт ҩны аҿаԥхьа игылан, ҵабыргны, ихҩаз машьына еиқәаҵәак. Иақәырццакны иаангылеит иласыз машьынакгьы. Уи иааҭыҵит аруаа, акы еибырҳәон. Ус, урҭ зегьы еижәхашьшьы иҟаз ақәаҵа, баҳчарак иныҵалеит. Арҭ шнеиз еиԥш, аруааи аҭынч уааи еилааҩеиласуа аныҟәара иалагеит. Иубартә иҟан урҭ акы ишахыццакуаз.
– Уаргьы уԥши Хҿыҿ! – иҳәеит Артур иҩыза иахь абинокль иркуа. Хҿыҿ абинокль дынкылԥшит.
– Са сгәаныла ҳарԥарацәа абни ихҩоу рмашьынала иааргеит! – иҳәеит Хҿыҿ. – Аха макьаназ урҭ рҭыҵра иахыццакуам.
– Заа иаацәеит урҭ ракәзар! – даақәыԥсычҳаны ҿааиҭит Артур. – Ҳара ҳтәқәа, асааҭ жәеиза рзы абра иааиуа ираҳәоуп. Закәыхзеи, жәа минуҭк рыла ҵаҟа илбаауеит, ара иааигәаӡоуп!..
Аҭабиа иҟаҵаз ажра шьҭын жәа метрак инеиҳаны. Хыхь, мраҭашәарахь ала ахаҳә дуқәа ықәҵаны, еихаргыланы, анаԥшырҭақәеи акылҳарақәеи ирымаз апулемиотқәа ықәҵаны, ахысрада ус амамкәа иҟаҵаны ирыман. Рышьҭахьҟа ҩеижәижәаба метра инахарамкәа, царцуаа ртанк заҵәы ажра жны ихәыҵагылан, ианаҭаххоз аамҭазы ахыҭҟьарақәа ахьаҭахыз аҭыԥ иарбаны ишнаҵхалак иҭҟьартә еиԥш, ирмазеины атанк амаҵ азызуаз агәыԥгьы, аланарԥшыга икылԥшны нырцә иҟаз гәаҭо, акы иалацәажәон.
Артур аҳауа изхомызт, уажәы-уажәы асигар ҟаҵа иҿыҵакны аҭаҭын лҩа лбааидон. Иубартә иҟан ани амашьына еиқәаҵәа ааины игылеижьҭеи игәы шҭынчмыз, лассы-лассы исааҭ дахәаԥшуан, дқәыԥсычҳауан. Уаҳа абинокль аашьҭыхны аҭабиа иамаз
анаԥшырҭахь дымнеиӡеит, наҟ, ихҩамыз ажра аҩнуҵҟа аӷәқәа ирылхны иҟаҵаз ақәиарҭақәа рҿы дтәаны, изқәа анышә аӡа иадҵаны дкыдиалан, абз змаз ихылԥа еҵәа ихаҵаны.
Нырцә, Кәыдры аӡиас мраҭашәарахьтәи аган зегьы, жәҩангәы икыду аеҵәақәа реиԥш, анхарҭа ҭыԥқәа ааԥшуан. Урҭ убон хыхь ашьха ҿаҩахь, рымҵан, уахьыԥшлакгьы зехьынџьара. «Естонка» ҳәа, ахьӡ нхеит акәымзар, урҭ аҭыԥқәа зегьы рҿы инхоз ақырҭцәа ракәын, иреиӷьыз адгьылқәа рҿы дара аԥшәыман, ишырҳәо еиԥш итҟәацны, еихбааланы иҟан, аҵыс хшада ирыгыз ҳәа егьыҟамызт. Аибашьра ианалага, аестонеццәеи аурымқәеи ықәырцан, ирымаз маҷызшәа урҭ рыдгьылқәагьы ааныркылан, зынӡа рыҽдырҭбааӡеит. Ажәакала, ирыгыз ҳәа акымзарак ыҟаӡамызт, бзиа иааиуан, аха аԥсуаа џьынџьла абри адгьыл ахьыртәыз ҭаха рнаҭомызт, ахаԥыц хьаа рызцәырнагон.
– Ари адгьыл ақырҭуа ихьӡ ахызароуп! – аҟәақҳәа иҭаҷкәым раҵәаны астол инапы нықәикшан, ила ҟәбарқәа аахаиршалеит Шеварднаӡе. Нас ируаа хадас ирымаз дрыԥхьан ирылеиҳәеит аибашьра ишалагоз. – Аԥсыуак Аԥсынтәыла ҳәа иахьашьҭоу даанхар ҟалаӡом. Шәеиха ԥхьаҟа, иншәырҵәа аԥсуаа, шәара шәаԥшәыманы шәысԥыл шәиааира сақәгәырӷьо саннеиуа!.. – ҩаԥхьа иҭаҷкәым ырҟалтыԥсны астол инықәикшеит. – Сара адунеи алахьынҵа сыӡбартә сыгәра ргазар, аԥсуаа рызҵаарома исзымыӡбо!.. Шәеиха ԥхьаҟа, иншәырҵәа аԥсуаа!..
Анзор қьырмытла иҟаҵаз аҩны ԥшӡахьы дымнеикәа, абетон гәашьа дуқәа рыла ихыбыз аҭабиа ду ахь Қьеҭо диманы иҽыԥхьеикит. Нас ԥыҭк иԥсы
анишьа Гиго диԥхьеит. Гиго аарлаҳәа ибӷа харҟәало аҭабиа дынҭалеит.
– Сышәзыӡырҩуеит апатын Анзор!
– Уцаны сышҟа даага Тариал!
– Ихалоу? – Ааи, ихала!
– Уи данца Қьеҭо лахь дынхьаҳәит.
– Бхаҵкы Қьеҭо, сара издыруеит уи Тариал бзиа дшыбымбо, ичҳара шбылымшо, аха уи аҵыхәтәаншәа сиацәажәар сҭахуп, даҽа дҵак исҭароуп!
– Уи закә дҵоу сара издырыр ҟамлари?
– Изыҟамлои, уи ушьҭаншәа баргьы еилыбкаахра быҟоуп.
– Ҵабыргу?
– Ааи, бара бымсит!
– Ус акәзар, ҳаԥшлап.
Абри шырҳәоз Гиго Тариал диманы дааит.
– Уҩнал, уҩнал! – иҳәеит Анзор. – Ухаҵкы Тариал, утәа, утәа!
Тариал днеины астол игылаз наҟала днахатәеит. Анзор ипарҭфел ааиртын, ицырцыруа аимхәыц зхаддылоз ԥаҭлыка ҭбаак амгәацәа ҟәазӡа астол инықәиргылеит. Чахыкгьы ааҭиган, атушонка ацны, убригьы ахҩа ахыхны ашҭоԥ-уатка нкыдиргылеит.
– Иаха акруҿарҵама?
– Гиго захьӡу абри амидараз ианбыкәыз ҽеила акрынысҿеиҵахьо! – Иҿы аӡы аауа атушонка дназыԥшит. – Исызнеигаз абаландагьы аԥсуаа ҭажьцәаны саԥхьа иаақәдыргылан, амла сшакуаз иаасыршеит.
Ашҭоԥ ахы лаирхан аҵәца иқәгылаз азна аҟыр-ҟырҳәа иааирҭәит Анзор.
– Уаханы ижә!
– Сароу?
– Ааи, уара!
– Ахәшә алаҭәазар?
– Иарбан хәшәу иаласҭәоз, агаӡа! – Анзор абаҭлика аақәихын инеиҿыҵакны ҩбаҟа ҟәырқь лбааидеит. – Ҟоҳ, анцәа ишәиааит, ишԥаџьбароу! – иҳәеит ҩаԥхьа аԥсышәала.
Тариал инапы қәацқәацо аҵәца аақәихын иԥсы мшьаӡакәа инҭыркәкәаны ауатка ижәит. Нас иаҵәца астол инықәиргылан, ча ҿаҵак ааԥҽны ихтыз атушонка инақәырчачан уигьы ифеит.
– Уԥхамшьан, узхара ыф! – иҳәеит Анзор.
– Аиеи, аиеи, амла сакуан! – уи дырҩегьых ача ааԥҽны атушонка надкыло аҟаԥы-ҟаԥыҳәа акрыфара далагеит. Хәбаҟа минуҭ рыла атушонка иҟаз ыфаны далгеит. Инапы нагӡаны даҽа ҵәыцак ауатка ҭеиҭәарц иҽазикит, аха Анзор имуит.
– Уаангыл зны! – иҳәеит уи.
– Даҽа маҷк!
– Ушьҭан иужәып. Уажәы аус ҳамоуп!
– Иарбан усу?
– Ишԥа узыруи аԥсуаа? – дҵааит Анзор. – Ула шааԥшуаз иурҭаз ахәы иҭажьцәама?
– Ааи!
– Нас уара?
– Исыркаларц сҭаххеит ус ҟазҵаз иахь, аха егьырҭ снапқәа ркын ӷәӷәала исаадырхеит.
– Уара?
– Сара схала исылшарыз!
– О, изакәытә ламысдароузеи! – ҿааиҭит Анзор деихашәы. – Азин умазар ушьа уурызу?!
– О, уи амш ныҳәак исзаҩызахон сара! Исҭоубоуп, ашәақь мца ишасыргоз. Уаҩ дысшаҭомызт!
– Ҵабыргну?
– Уара умсааит. Тариал цқьа дуздырӡом. Ианысҳәа – иҟасҵеит ауп!
– Сара иусҭоит уи аҩыза ауснагӡатә. Иаарласӡаны абыржәы. Рыхәҩыкгьы уреихсын иузшьру?
– Рышьрома, ржьы сымазар исфоит!
– Уахьымхәааит!
– Сахьхәуам сҳәеит!
– Убри шыноугӡалак, ари исыдтәало аԥшӡа уара дусҭоит. Думаны иахьаҵәҟьа Урыстәылаҟа амҩа уқәлартә иҟасҵоит!
– Лара дақәшаҳаҭума? – игәы ааилашит Тариал.
– Дақәшаҳаҭуп!
– Ҳлазҵаап!
– Улазҵаа!
Тариал Қьеҭо лышҟа дынхьаҳәын Урысбызшәала длазҵааит:
– Иҵабыргума Анзор исеиҳәаз: бара сҩызара бақәшаҳаҭума?
Қьеҭо Анзор иахь дынхьаԥшит. Урҭ заанаҵ Тариал иус иалацәажәахьан. Ус азҵаара иҭир лара илҳәашаз лырмазеихьан.
– Ааи, сақәшаҳаҭуп! – лҳәеит лара.
Тариал дгәырӷьаҵәа дааҟалеит. Ишԥеиҭахыз ожәы днеины уи дааигәыдиҳәҳәалар. Аха уи ара иаҭыԥмызт.
– Иҭабуп сыхаара! Сара ари ажәа сазыԥшижьҭеи акрааҵуан.
Нас Анзор иахь даахьаҳәит.
– Сара сыхиоуп адҵа исуҭо анагӡаразы!
– Уажәыҵаҟьа! – иҳәеит Анзор.
Нас Қьеҭо лахь даахьаҳәын ус налеиҳәеит.
– Бара ара быҟаз, сара уажәыҵәҟьа сааиуеит. Бгәы бмырҿыӷьын!
– Уца, уца, ирласны аиҭныԥсахлара ҟаҵаны шәус шәалга. Саргьы аҩныҟа усқәак сымоуп!
Егьырҭ аҭабиа инҭыҵит. Қьеҭо лымала данаанха хәыцрақәак аалызцәырҵит, аха иахылҳәаара лыздырамызт. Иаарласӡаны абри изҿу аусқәа ирылганы, наҟ аҩныҟа дцаны, лаби лареи неидтәаланы, Урыстәылаҟа лан лахь амҩа ақәлараз аусқәа ирылацәажәар лҭахын.
– Ҳауаажәлар амашьына иҭыргеит! – ҿааиҭит Аазиз.
Артур ашырҳәа ихы ҩышьҭихын дҩагылеит. Дышиашаз абинокль аақәихын, иблақәа инарыдикылеит.
Днапҟьа-шьапҟьо абџьар зкыз ак реиҳәон. Ашә анаадырт, иааргаз аихатә кьыба хәыҷ нкыдиргылан ҩыџьа арԥарацәа нҭыԥан, аӡәы ижәҩахырқәа ирыҵагыланы ҵаҟа дылбааргеит.
– Уи илбааргаз Алиас Нануа иоуп! – иҳәеит Аазиз. – Уи ӷәӷәала ишьапы, иуаҭәа хәуп!..
– Иара иоуп! – иҳәеит Артургьы.
– Амашьынаҟынтәи иҭыԥаз? – дҵааит Хҿыҿ.
– Алхаси Кьесоуи ракәзар ҟалап, – иҳәеит Артур.
– Уара утәы Хьудар думбаӡои?
– Мап, иҟалап уи хыхь дыҟазар макьаназ.
– Шәыԥшы, шәыԥшы, абан Алиса!..
– Ааи, ааи, уи лхаҭа лоуп!
– Дызҭымҵуеи амашьына?
– Седру, иҟоу аилкаара уадаҩуп.
– Хьудар дубома?
– Макьана дызбом.
Уи аамҭаз хәҩык аԥсцәеи, зыԥсы ҭаз ақырҭуа еибашьцәеи рыманы тракторла ахыӷәӷәарҭаҿ иаанҿасит. Уантәи ианҿырҭ Хҿыҿи Артури уахь рҿынархеит. Аазиз иҩызцәеи иареи ԥшуан ҵаҟа. Уа, нырцә аилыхара иаҿын. Нахьхьы ақьырмыт иалхны иҟацаз аҩны ԥшӡа акәша-мыкәша ахалаҭ
шкәакәа зшәыз амед еҳәшьцәа ашҭа аҩнуҵҟа акы иахыццакуан, еилкаамыз усқәак ирҿын.
– Абри зегьы иаанагозеи? – дҵааит, Аазиз идгылаз еибашьҩык.
– Бзиара шыҟам, анцәиныс! – ҿааиҭит Аазиз.
– Ус угәы изаанагеи?
– Анзор акырџьара Шеварднаӡе диҿыԥшуеит! – ҿааиҭит Аазиз.
– Уи шԥеилкаатәу?
– Шеварднаӡе зшьа ҟьашьу, ахаан ауаҩ изы бзиара згәы иҭам ԥстәуп! – иҳәеит Аазиз. – Уи заҟа дыччо дуацәажәо аҟара узықәгыло адгьыл хәыҵжаауа шьапҿаршә злауиҭашоуп дзызхәыцуа. Убасоуп Анзоргьы идунеи шыҟоу: абри аиҭныԥсахлара иҟоугьы иара изы еибашьрак иааҩызаны аԥсуаа ак ҳаҵеигаларц иҭахуп. Сара уи закәуҳәа уажәазыҳәа егьсызҳәом, аха ихаҵаны уҟаз ҳгәы ҳзырхьуа уи бааԥсык ҳҭаирԥшуеит убри ашәануа.
– Сара исзеилкаауам! – иҳәеит аибашьҩы. – Ицоит наҟ-ааҟ аиҭныԥсахлара. иҟаиҵараны иҟоузеи Анзор?
– Уи закәу сызуаҳәом. Аха слаԥықәшәа даҽак санаҳәоит.
– Аиҭныԥсахлара… Алаԥықәшәа... Урҭ рыбжьара даҽа гәымхарак ыҟоума?
– Аибашьра зегь гәымхароуп. Уи цонаҵы ауаа ирхәыцуа зегь ауаа ықәзхыша, инзырҵәаша иадҳәалоуп. Ара мап кышьа ыҟаӡам, наҟ-ааҟ еиҿагыло амчқәа ахааназ ауаҩы изыҳәа абзиа рхәыцӡом.
– Ус еиԥш алкаа аҟаҵара иагьиашазаргьы ауеит, иагьиашамзаргьы ауеит.
– Ус еиԥш алкаа аҟаҵара иашоуп! – днақәыӷәӷәеит Аазиз.
– Зны ишьақәырӷәӷәатәуп!
– Ақырҭцәеи ҳареи ҳаибашьуеит. Ақырҭцәа ирҭахуп рыхшыҩ еидкыланы ҳара ҳазландырҵәаша аус иазхәыцны изланарыгӡаша аус аӡбра. Наҟ-ааҟгьы ахшыҩқәа ирыӡбо рызкуп ауаҩы иҭархара. Ари азакәан иаздырӡом арыцҳашьара, ауаҩы изеиӷьу амҩаԥгара. Аха аибашьраҿы уи уаҩ дазхәыцӡом. Ара иҟоуп игәыҿкаагоу закәанк: сыԥсыроуп, ма – уара! Ҳҩыџьа ҳахьынтә аӡә иоуп инхо. Аиааира згаз. Уи диашаӡам ҳәа уиҿагылар ҟалом. Баша ажәаԥҟаны ирҳәаӡом: иаиааиз иныӡбаӡом!..
Ақьырмыт ҩны аҩадахьы ахаҳәи апԥслымӡи еилаԥсаны аибашьра ҟалаанӡа иқәрыжьхьаз, Кәыдры аӡиас урызгоз ацҳа ҟаҵара иазкын. Аха изыхҟьа седру, уи еиқәрыжьыз уаҳа уаҩ даламкьысӡакәа, ус иаанхан аҵиаақәа ахылҿиаан, асынтәи Анаара аҳабла узаламԥшуа амҽхак ҭбааӡа иҟан. Уи аҵаҟа амашьына бжьысырҭа амҩа быжьган, усынтәи акәын нырцәи-аарцәи еимаздоз аамҭалатәи ацҳа ихыз ахь узланеиуазгьы.
Ақьырмыт ҩны иавагылан бетонла иҟаҵаз аказарма еиҵыхәхәа. Уи аказарма ахьаанҵәоз ахахьы акәын иахьыҟаҵаз бетонла ихыбны ахаҳәи аԥслымӡи зқәыжьны атонель сахьа змаз аҭабиа. Иубон амҩа ианыз ауаҩы уахь иҿынеихар ихы ахьирхоз, аха ашә аартны ашҭа ушынҭалалак, уинахыс ишьҭамҭа ыӡуан, уантәи ашьҭахь ибжьгаз амҩа дшанылазгьы, уантәи аҭабиа дышҭалазгьы уаҩытәыҩса ибарҭаны иҟаӡамызт.
Анзор Тариали Гигои раԥхьа дгыланы дышнеиуаз дааҭгылеит.
– Уара, Тариал, – уи инапы наиқәирххан ус дук инапы ишаниҵоз еиҳәаразы игәиҽанҵо ишҟа дынхьаҳәит, – аҵыхәтәантәи аԥшәымара ду уахысрцны уҟоуп уажәы. Уи ҽеила, сара сгәы иахәаратәы ианымҩаԥуга иугәыдҳало анасыԥ атәы усырдырхьеит.
– Еилыскаауеит! – иҳәеит Тариал.
– Ус анакәха сабрадала ухы-уҿы ҭаҳәҳәа, аа, исымх! – аилаҳәара иикыз ааиҵихын, еиқәаҵәаӡа инаииркит. – Иухаҵеи?
Тариал уи аилаҳәара Анзор иааимхны инеихеиҵеит. Иқьышә иҵаҵәахыз ихаԥыц шкәакәақәеи иҟәыс-ҟәысуа зыҭра иҭагьежьуаз иблақәеи ааԥшуан. Иԥшра-исахьа узеилкаауа иҟамызт.
– Умаҭәақәа уԥсахуеит! – иҳәеит Анзор. – Ари аказарма ушынеиҩналалак уи аҭӡамцаҿ икнаҳауп. Сара адырра усҭаанӡа уа уҟаз. Гиго уара дуцхраауеит. Ҩыџьа-ҩыџьала иузааигоит. Еилукаама?
– Еилыскааит! – Аха агәырхаҵаразы ани ашҭоԥ иҭоу ацырцыр сымазар цәгьамызт.
– Гиго! Ани инҳажьыз аԥаҭлыка ааги!
Гиго дыҩны уахь дцеит. Минуҭқәак рышьҭахь аԥаҭлыка ырҟасҟасо иманы дааит. Уаҩы ибаратәы иҟан иаргьы ишиҭахыз ажәра.
– Ишәзеилоуп! – иҳәеит Анзор.
Ас аниаҳа ашҭоԥ неиҿыҵеикит. Хԥаҟа ҟәырқь дәықәиҵахьан еигьи апаҭлыка днамҵасит Тариал.
– Ари ахеилага иику имумхыр инҭыркәкәаны ижәуеит. Аангылашьа издырӡом, абегемот даҩызоуп!..
– Аах, ыых! – иҳәеит Гиго. – Даҽа хәыҷӡак!..
Аха Тариал уи иаҳауа дыҟамызт, дышиашаз аказарма дныҩналеит. Уахь дыԥшуа даанхеит Гиго.
– Уцаны, абаандаҩцәа ҩыџьа арахь иаага, урҭ ашҭа аҵыхәан рыԥсы ршьоит!..
Гиго иавтомат ихарыззала иҿынеихеит. Ҩбаҟа минуҭ рышьҭахь, ашьҭахьтәи ашҭа ашә аадыртит ҩыџьа аруаа. Алиас наҟ-ааҟ рыгәҭа дыргыланы дааргон. Уи лабалагьы аныҟәара илымшо дҟалахьан. Ахәра ахьамаз ишьапы мжьыжькны иҟан.
– Арҭ абаагои? – дҵааит Гиго.
– Ахаҳәра ахьеиқәжьу инажәг!
Алиса Анзор данылба лгәы аалымҟьеит. Уажәраанӡа уи Алиас иакәызшәа лбозҭгьы, уажәы лшьараҿ дааиуа далагеит. Ишҟа шьаҿақәак ааҟалҵоит.
– Арахь бабацои? – дҵааит иара.
– Мшәан, уара Анзор ухьӡӡами?
– Уажәома саныбдыр?
– Уара учарҳәаҩуп!
– Ҿыбымҭын!
– Уара сыӡӷабра еилоугеит!
– Ҿыбымҭын!
– Уара ҳаушьыр уҭахуп, аха идырны уҟаз аԥсуаа ушахьдырхәуа!..
– Бнеины абнахь бгыл!.. – Алиас дахьгылаз инапы ирххеит.
– Уара ашьажәҩы, уара ажьыфаҩ!..
– Ҿыбымҭын! – ажәҩан ахь аҿы рханы, итапанчала дхыст.
Аруаа лмахәар нҭарсны иааныркылан, дырқәасқәасуа днаганы Алиас днаиддыргылеит.
– Иаарласы иҟалоит аиҭныԥсахлара! – дналагеит Анзор. – Шәареи ҳаруааи еиҭнаҳаԥсахлоит. Сааҭқәак рышьҭахь шәара шәхаргалоит Ахәынаа ашҟа. Шәыԥсқәа ҭаны – мап! Ҳара аԥсуаа рыԥсқәа ҭаны еиҭнаҳаԥсахлом. Ари иаҳхагыланы адҵа ҳазҭоу
ирҳәамҭаны исаҳахьеит. Сара гәахәарыла инасыгӡоит иԥшьоу урҭ рыдҵа. Шәара ишәзыԥшуп ашьра!..
Даақәҵәиааны аказарма дныҩналеит. Уи ихаҭыԥан уахьынтә даацәырҵит сабрадала зхаҿы ҭаҳәҳәаз аруаҩ. Жәабаҟа шьаҿа дырзааигәахеит Алиаси Алисеи. Ҿымҭ-ԥсымшьа урҭ рлакҭа дынҭаԥшит. Алиас ихы-иҿы шәараҳәа егьықәымлеит, аха ирԥеиԥшыз дышзацәымцоз аниба раԥхьаӡа дзызхәыцыз Алиса лоуп. Мап, мап, уи залшом, ргәы ԥыржәарц иаҿуп акәымзар, иршьырц ргәы иҭазҭгьы аранӡа иааргарымызт, асҟак аамҭа зыргарыз! Мап иара дыршьыргьы ари деиқәхааит, мамзар ас иҟалома, аҽнышьыбжьон аԥҳәыс дкыдыргыланы илеихсуа, ари аҭоурых иамбаӡацт, ари аҩыза аҭоурых иамҳәаӡацт! Мап, мап, аиҭныԥсахлараҿ изалшаӡом ауаа ршьыр!..
Зхы-зҿы ҭаҳәҳәоу аруаҩы икылкааны иаԥхьа игылоу арԥызбеи аԥҳәызбеи рлакҭа дҭаԥшуеит, апхӡы иқәнаҭәоит, аха уи убарҭаӡам, иблақәа цырцыруеит, аидара даҵазшәа мчы ӷәӷәак иқәӷәӷәоит, аха уи даиааины ихы ҩышьҭихын, ижәҩа иахшьыз ашьхәа змамыз иавтомат ааникылан, апатрона агәыцә ахь иҭазыршәуаз амеханизм иарӷьа нацәкьыс наҿаршәны, арахь шьҭахьҟа аҵыхәанӡа дааханы ианоуишьҭ, аҿақҳәа иааиқәкшан, иавтомат агәыцә апатрона нҭаиршәын, иааиҵыхны дынкылԥшит.
Анацәа, абацәа, зхәыҷқәа...
Аибашьра иаҿагылам, аха аибашьра иаҿу ирцәыхарамкәа, рыхшара рхьаа рхьааны, ирԥырымшәакәа, иахьеи уахеи иҿиоу ахҭысқәа ирызҿлымҳаны царцуаа жәларык наскьаны, аха гәыла-ԥсыла реибашьцәа рыҽрымаданы иԥшуп. Иԥшуп игәаҭеиуа, иҳаҳарызеи ҳәа, рылахь еиқәышьшьы. Ирҭахуп, рычҳара
анхыжжӡалак, рҽааибаркны рҿынархар Ахәынаа шыҟоу. Уажәшьҭа иааигәахеит аиҭныԥсахлара аамҭагьы. Зыхшара рааира иазыԥшу анацәеи абацәеи ҿырҭӡом, аицәажәарагьы рҽаларгалом, ргәы дырӷәӷәарц шьоукгьы рҽазыршәеит уи аус, аха егьырҭ рычҳара рӷәӷәаны зны-зынла ҿаарҭлоит:
– Ҳара ҳахшара иреицәазма аԥсра иаԥылахьоу. Аԥсадгьыл ахьӡала аҵеи дҭахар – иԥшьоу усуп. Ажәа гәыбзыӷқәа абаҭаху!..
– Ааи, гәышьа, уаҳа иуҳәараны иҟоузеи, – ҿааиҭуеит еиҳабыкгьы. – Аԥышәара ӷәӷәа рықәшәеит абри ҳазҭоу ашәышықәса анҵәамҭазы иааиҵагылаз ҳара ҳхьырԥар. Аҟазаареи аҟамзаареи еимаркуеит. Абра иааԥшуеит реиҳа зҟазшьа ӡрыжәу, ӡи-мцеи ирылсны зыуаажәлар реиқәырхара зылшаз амилаҭ.
Ақыҭа ахи-аҵыхәеи ахьынаӡааӡо иуаҳаӡом ахысбыжьқәа. Дара ақырҭцәа рганахьгьы еиқәшьшьы џьара ҵут бжьы ааҩуам. Амра гәыбзыӷӡа ацыԥхьқәа иоунашьҭуа гәазырҳагоуп, аԥсабара бӷьы иаҵәала иҩычоуп, уахьыԥшлакгьы еижәхашьшьы аԥшӡара убла хнакуеит. Аҳаракыра уқәгыланы уаныԥшлак угәы иаанагап абри адгьыл ԥшӡараҿ изакәызаалак еибашьрак ыҟоуп ҳәа, ҳауаажәлар рыцҳара ӷәӷәак иҭагылоуп ҳәа. Ус иҟоуп адәахьы, аамҭала уажәы, аха ҩнуҵҟала аҭагылазаашьа еибархханы излаҟоу ала, абар, егьагӡам агәыз-чыз ҳәа, абомбақәеи ахы хьамҭақәеи каҳаны атҟәацрақәа ирылагарц...
– Анаара ахәаҿы игылаз атрактор аус адырун алҩа аббыҳәа иоунашьҭын, еиҭнырԥсахлоз аԥсцәеи зыԥсы ҭаз ауааԥсыреи рыманы ҵаҟа инҭалт. Амардара иаҿаԥҟаз амҩа кәараҵо аҳабла реиланхарҭахь ишьҭын. Ишнеиуаз икҿаҵәины ишьҭрақәлон ладаҟа, нас ҩаԥхьа аҽырхәаны ҩадаҟа иавалон, абас, километрак ицозар ҟаларын. Иҟан зынӡа иахьшәарҭаз аҭаларҭагьы.
Ақырҭцәа акырынтә рҽазыршәахьан Анаара аҳаблала ихаланы Царцу иатәыз Ахәынаа аанкылара. Аха еснагь илыҵшәадахон. Абри аан аминақәа иҵарҵоз ианахәаԥшлак хԥа-ԥшьба танк иццышәыртәуаз ныжьны ихьагәгәа шьҭахьҟа аҩра рықәшәон. Знык-ҩынтә раҟарагьы Тҟәарчалынтәи аманал ааганы артҟәацга ыҵаҵаны иԥыржәахьан ари амҩа аԥсуаа, аха цқьа ишырҭахыз иманшәаланы ицомызт уи аусгьы. Аҵыхәтәаны аминақәа рыԥхны иҵарҵеит. Шьҭарнахыс танкла арахь халашьа ыҟамызт егьыс, ҩадахьҟатәи аҭаларҭагьы ирыԥхны ашьаҟа уаа аанызкылоз амина ссақәа рыԥхны ианыҵарҵа, уи акәша-мыкәша итәаз агәыԥқәа ирхысны арсынтәи аӷа халашьа имамызт.
Мҩабжаранӡ иҵарҵахьаз аминақәа ыҵхны уажәы рымҩа рыцқьаны албаара ишаҿыз, аиҭныԥсахлара аамҭа шынҵәалак, уи ҩаԥхьа ишыҟаз идырҿыцуан, хымԥада.
Тариал инапқәа ааиҵихын иавтомат Алиас иқәикит. Ҩыџьа аруаа иҟаз уи анырба инаскьан, рызқәа нареиарханы, рлымҳақәа кны иааҭгылт: Гиго иҿы раҳаны аччара далагеит, амысҭхәага иӷракызшәа дахьгылаз дқәацомызт, арахь ихы-иҿы ҟаԥшьӡа, х-ҟәырқьк илбааидахьаз иара изхан, Тариал иавтомат еиҵыхны Алиас иахьиқәикыз омашәа иџьашьо даныччалак, иҟырҟмыџь иалыҳәҳәоз аарԥшуа, ихапыц ҟьаҟьақәа еихыхны ишыҟыз агәызҳәа ахысбыжь анга, дызҿыз аччара дааҟәыҵын ишьҭахьҟа шьаҿак дааиҭаԥеит.
Алиас илаба нкаҳан ахьаахаз иҩнапык надгәаланы ианикылан, аарлаҳәа Алиса лахь дынхьаҳәын акы
иҳәарц иҭаххеит, аха илымшазт даазазан ҿыцха дынцәыҵаҳаит.
– Алиас! – лшьараҿ дааины арҵәааҳәа дыҳәҳәаны иҽигәыдлыжьларц днеиҭаԥон еиԥш «Ԥыхә» арган абжьы хәаҽны даҽа знык иҭҟьаз ахы уи лгәышԥы иныҵашәан, уаҳагьы ажәак лзымҳәаӡакәа ганха Алиас днаиваҳаит.
– Уи камфетуп! – иҳәан Гиго дааидгылеит ахысра ҟазҵаз. Гиго иҟалаз изеилмырго иҿы раҳаны дгылан. Илымҳа дынҭахәыҭхәыҭын ак неиҳәеит. Егьи иаразнак аказармахь дыҩны дныҩналан, ашҭоԥ иманы даакылсит. Тариал ауатка днаҿыхәеит. Уи ашьҭахь аԥаҭлыка амгәацәа ааникылан Гиго инаииркит. Гиго аԥаҭлыка ааиршаҟьшаҟьан инеиҿыҵеикит. Изхара анижә аԥаҭлыка ахҩа аҭаны инаиргылан Тариал дааидгылеит.
– Иабаҟоу аҳәызба?
– Аа, иахьыҟоу! – ар раҳәызба цырцыруа инеииркит.
– Ҳы, ҳы! – иҳәан уи нарҳә-аарҳәуа икны дышнеиуаз Алиса дахькаҳаз даалхаххын дааирҵысит, аха дыԥсхьан. Ажәжәаҳәа дналхалан илшәыз аблуза аҳәынҵәрақәа ааԥиртлан, лгәыԥҳәқәа зҭаз аилақь иаҳәызба наҵшьны, аибаркыга аахиҵәан наҟ даханы иаалшәхирҵәрааит. Лыблуза наҟ-ааҟ иаахьарҽны лгәышԥы инаркны лҷапан аҟынӡа иааирԥшит. Лгәыԥҳәқәа ирылҵәраа ашьацара иаҿын.
– Ҳы, ҳы! – иҳәан, иузеилмырго бжьы бааԥсык ааҭицан, лгәыԥҳәқәа изнапык налаҵаны иааникылан, иаҳәызба налшьуа, хынтә-ԥшьынтә раҟара ирыӷӷеит. Уи азмырхакәа иаҳәызба аҵарыра андәықәиҵа хыхь лгәышԥы инаркнн лҷапан аҟынӡа ирҟьаны ацәаҳәа дәықәиҵеит. Уи ашьҭахь, дангыла, дхәааны игәы дҭасит адыжәҳәа.
– Иазхоуп! – иҳәеит Тариал уи иҟәаҟәа днас-насын. – Еи, асанитарцәа! – ҿиҭит нас.
Рхалаҭ шкәакәақәа рышәҵаны ҩ-сакасак рыманы иаакылсит асанитарцәа. Иаразнак аԥсцәа аашьҭкәыцәааны амедпунк ахьрымаз ауадахь инаганы, бинтлеи бымбалеи аԥсцәа рыхәрақәа ҿыӡәӡәаауа ррыцқьара иалагеит.
Атрактор ҵаҟа ианылбаа амардара ашьапаҿы иҵыҵуаз, атыҩша фҩы зхылҵуаз амедицинатә ӡыхь ианазааигәаха иааҭгылеит. Артур дналбаан атрактор иақәтәаз иҩызцәа аԥсуааи акырҭцәеи ибжьы нарықәиргеит:
– Абра ааҭгылара ҟаҳҵоит! – иҳәеит уи. – Аӡәыр аӡыжәра шәҭахызар шәылбааны, ӡык шәнаҿыхәа, шәхы-шәҿы инақәшәҭәа. Иаарласны, урҭ ҳшылбааз гәарҭахьеит, амҩаԥгаҩ даҳзаарышьҭуеит.
Гиа Маисураӡе иҩызцәа ақырҭцәа ибызшәала ак нареиҳәан, аттаҳәа атрактор иналбааԥан аӡахьы рҿынархеит. Адәҳәыԥш анаҩсан, абахәра ашьапаҿыҵәҟьа, иҳаҟьаха еиқәҵаны аԥсабара иҟанаҵаз ахаҳә дуқәа рыҵаҟа, адгьыл хәыҵжааны иҵыҵуан уи аӡыхь. Аҳаҟьа ду иавҵиааз аҵыслаҳа амахә хҵәахаҿ икнаҳан амҟәыба иалхны иҟаҵаз акәапеи ԥшӡа, уи амаагьы дуны инашьҭын, аӡы аҭтараҿы уарманшәалон. Иара аӡы ахьыҵыҵуаз ашьаҭа инаркны метрак инеиҳаума уҳәаратәы абетон бжьарҭәаны, нас аӡаҵа инаркны аганқәа зегь хаҳә шкәакәала ичаԥаны иҟаҵан. Хыхь иссаны иҟаз аҭелла иԥаны агәы хҩан, агәамсамқәа ааннакылон. Арахь имжьакцо атруба аҭаны уи адынҵа икылҵәрааны аӡы иҭыҵуаз аҽҽаҳәа хаҳәла ичаԥаз ажра иҭаланы хәбаҟа метра ианнеилак, агәаҩақәа жны иҟаҵаз ирҭалон, абаҩ хьаа змаз ачымазцәеи аибашьра ҟалаанӡа ара иааны аҳәынҵәа рхьыршьуан, иара аӡала рҽырыӡәӡәон. Изҭахыз иеиԥш ачачхалеи акәапеи наҵакны аӡы ржәуан, изҭахыз ачачхалеи аҿы инапы ргәаҩаны ихы-иҿы ӡык нақәиҭәон. Ирҳәоит, ала ахьаазгьы ихәарҭоуп ҳәа уи аӡы.
Итҟәаны иааргази аԥсуаа урҭ ирыцзи аӡы ржәит, рҽырыӡәӡәеит, нас ашәшьырақәа рҿы инатәа-аатәан, ҭаҭынқәак нарҿыҵаркит.
Аԥсцәа рыфҩи атыҩшафҩи уԥынҵа инҭасуан. Иагьа ауатка рыхьшьны ирыцқьаны ашьаршьафқәа ирылаҳәаны, хыхь целлофанла ихҩаны ишыҟарҵазгьы, аԥхынра асакьаҳәымҭазы ашоура цәгьақәа иҟалаз ирзаанкыломызт урҭ злаҳәаз ашьаршьафқәеи ацеллофанқәеи. Аԥсцәа зегьы неибеиԥшны ахы анрааха нахыс рҽырыԥсаххьан, рцәа-ржьы аԥхасҭахара иалагахьан. Урҭ ирхылҵуаз афҩы уаӷеимшхаран, аха арԥарацәа рчабрақәа ырбааӡаны рԥынҵақәеи рыҿқәеи ирԥыраршәны, маҷк аҳауа бааԥс ирҿасуаз раӡаны рыԥсыԥ ларга-ҩаргон. Зегь ирҭахыз абри аус ирлас имҩаԥганы, оҳ, гәышьа ҳәа, рҭыԥқәа рахь ихынҳәыр акәын. Аҵыхәтәаны, Гиа Маисураӡе ианизымчҳаӡа Артур иахь ҿааиҭит:
– Абри аус ҳахыццакыр ҟамлаӡои?
– Ҳара ианҳарҳәаз аамҭазы иахьырҳәаз аҭыԥ аҿы ҳааит. Гәыбӷан ҳамоума? – адипломатиа аҳаҭыр аҟнытә ирԥсыҽны, ламысла даацәажәеит Артур. – Саргьы исҭахуп шәара шәган ахь иҟоу сыҷкәын снеиҿаԥшыр!..
– Учкәын? – иааџьеишьеит Гиа. – Ихыҵуазеи?
– Ҩажәа дырҭоуп.
– Макьана дсабиӡоуп.
– Ара дытҟәаны дҳаман Кахьеҭынтәи иаарышьҭыз еибашьҩык. Уи жәаф дрылганы жәибжь дырҭан. Абжьааԥны шәара шәлидерцәа анцәажәо ԥшьмиллионҩык ыҟоуп ақырҭцәа рхыԥхьаӡара. Аха аибашьраз адуцәа рхаҭыԥан асабицәа ааганы иаҳҿашәыргылоит. Ҳара уи аҷкәын ишиҭахымыз ишьҭахьҟа аиҭныԥсахларахь днамгакәа ус доуҳашьҭит.
– Ус акәхап!.. – иааицәымыӷхеит Гиа. – Уара утәы, уи дзаҿауыргылеи нас ахы?
– Ҳара ҳхыпҳьаӡара маҷхеит Сталини Бериеи ирыхҟьаны, Гал араион иаланхоз ҳаԥсуаа зегьы еилаӡҩаны иақырҭцәаны иахьышәааӡаз азы. Алио Чачибаиа дызусҭадаз угәаныла? Аԥсуаа дара-дара еиҿаижьит агаӡа Шеварднаӡе. Ихаҵаны шәыҟаз: Сталини Бериеи реиԥш, иахьатәи шәлидергьы дшьажәҩуп, дышҳамуп. Убас аҭоурыхгьы дазынхоит!..
– Шәара шәлидер Арӡынба?
– Уи Аԥсны ахьыԥшымра дазықәԥоит. Ихьӡгьы ахааназ кашәара ақәӡам аԥсуа милаҭ ыҟанаҵы!..
– Абас уара уеиԥш аума аԥсуаа зегьы шхәыцуа?
– Ааи. Уи бааԥсума?
– Шәара шәоуп изыхҟьаз абри аибашьра! – ҿааиҭит Гиа. – Арӡынба дыҟамызҭгьы абри аҩыза ҳҭагыломызт.
– Шәара зегьы шәнеибеиԥшны шәшьа ҟьашьуп! – деицрашәа ҿааиҭит Артур. – Иазхоуп!..
Абри аамҭаз еиқәышьшьы игылаз рҿаԥхьа аҩн ду даавҵын арахь иҿааихеит... Ақырҭцәа рхаҭарнак шиакәыз дырны Артур дҩагылеит. Ахаҵа иааиуаз данаарыдгыла қырҭшәала ҿааиҭит:
– Артур захьӡу уара уоума?
– Сара сақырҭуоуп ҳәа угәы иаанагозар агха ӷәӷәа умоуп. Аурыс бызшәа узымдыруазар даажәга аҭырџьман! – иҳәеит Артур.
– Саҭамыз, ақырҭшәа жәдыруаз џьысшьан...
– Ақырҭшәа здыруазаргьы ақырҭшәала суацәажәомызт. Амилаҭ зҵаара ҳаӡбарц акәӡам иахьа ара ҳзеиниаз. Уи Ленини Сталини СССР аимпериа анышьақәдыргылоз еидыргәагәаланы зынџьырла иԥахны иҿарҳәеит азоуп уи аимпериа амҵәыжәҩақәа андырҟәыды, жәпаџьара амилаҭқәа рҿы ҳара ҳаҟнеиԥш, аибашьрақәа захылҿиааз. Еилышәкаауоу?.. Еилышәкаауазар, уажәшьҭа ҳаиасып ҳаззеизаз аус азы.
– Даҽа сааҭбжак ашьҭахь аиҭныԥсахлара – ҳалагоит! – ҿааиҭит иааиз ахаҵа. – Апатын Мурман Гонгава ацҳаҿы дышәзыԥшуп. Абџьар шәымоума?
– Ҳара иахьа еибашьра ҳмааӡеит!..
– Аибашьра шәмааӡеит, аха шәеибашьцәа хыхь ахәаҿы игылоуп!
– Урҭ рхыӷәӷәарҭаҿы иҟоуп. Рышьҭахьҟа ишынаскьо ҳәа, ҳаиқәшаҳаҭраҿы иаҳмарбаӡеит.
– Ус анакәха шәаала, Мурман дахыццкуеит шәбара!
Мурман аԥсуаа акала дырзыҟоуп, аха иареи сареи ҳаихырмааӡалаӡеит! – ҿааиҭит Артур. Нас ишьҭахьҟа даахьаҳәын нарықәҿиҭит: – Шәрыламцәажәан, арҭ рҟынтәи угәы ԥызжәо ада акгьы уаҳаӡом. Ҳаԥхьаҟа ишьҭоу аус шәазхәыцны ачҳара шәымаз!
– Акы уацәымшәан, ишуҳәаз иҟалоит! – наиқәҿырҭит иҩызцәагьы.
Тариал иижәыз илсын дзазо дгылан. Ар рымҭәа ишәырҵаз даҵаҽырбо, ар ркьаҿ ишәырҵаз амаӷрақәа хьарҽны, иавтомат ижәҩа иахшьын, даараӡа ус дук знапы ианыз исахьа иҭаны, иҽырзажәны длеи-ҩеиуа аҩбатәи анапы дазыԥшын. Дук мырҵыкәа, Алхас,
Қьесоу, нас Хьудар иманы иҿааихеит Гиго. Тариал урҭ шибаз еиԥш, иҽхарззала ҿааиҭит:
– Ирлас, ирлас! Закәызеи акамбашь аашьа еиԥш, шәныҟәашьа шыҟоу!.. Аҟәатәи агаҿаҿ аԥсшьаразы шәлеиҩеиуа шәавоу џьышәшьозар?
– Иабаҟоу ҳҩызцәа? – ҿааиҭит Хьудар.
– Уахь уажәыҵәҟьа шәаргьы амҩа шәықәаҳҵоит!.. Шәласы!..
Арԥарацәа бзиара шыҟамлоз еилыркаахьан.
– Уара ачарҳәаҩ, уи амҩа ҳәа узҿу ухаҭагьы уанылараны уҟоуп!..
– Ахааназгьы!.. Иарласны бзиа избо аԥҳәызба дсыманы Урыстәыла қьаф уа сыштәоу, уара иумбаргьы избо шьоукы ҟалашт! – ҿааиҭит дыҽхырччо. – Иазхоуп ацәажәара!.. Ахәынаа ахыӷәӷәарҭаҿы угыло џьушьо.
– Аа, абрааҵәҟьа шәгыл! – Гиго исаса раҳаны аччара даҿын. Тариал макьаназы иавтомат ахь инапы имышьҭыцызт.
– Иҳауҳәар иҟоузеи? – Хьиудар ихьуаз усгьы идыруан, Тариал игәы ԥижәарц иҭахын. – Ҳара ҳашьҭахь уаргьы иузыԥшуп абри аус. Ачарҳәаҩы аӡәгьы диҭахӡам!..
– Сара спатриотуп! – ҿааиҭит Тариал. – Сара Штирлиц ҳәа исышьҭоуп!
– Уԥшыз ус!.. Уара зыуаажәлар зыԥсахыз, нырцәыҟагьы унарышьҭӡом!..
– Ҭынч уҟаз! – дыҳәҳәеит Тариал. – Иаарласны Царцуҟа шәдәықәырҵоит. Шәыԥсы ҭаны – мап! Шәара ашьра шәықәуп! Сара гәык-ԥсык ала уи инасыгӡоит аиҳабыра исырҭаз адҵа!..
Иавтомат ахь инапы ндәықәиҵеит. Арԥарацәа рыхқәа шьҭыхны иркын.
– Абзиала аҩызцәа! – иҳәеит Кьесоу.
– Нагӡара ақәзааит Аԥсынра!
– Нагӡара иқәзааит Арӡынба!
Иҭахәаҽны, атыԥа ҭҟьазшәа игеит ахысбыжьқәа. Уи аӡиас нырцә игылаз ауаҩы иаҳаӡомызт. Уахь акәым, ааигәа-сигәа аҭабиақәа ирҭатәаз аибашьцәа рлымҳаҟынӡагьы изнеиуамызт. Кәыдры аӡиас ашьҭыбжь иахәаҽуан.
Ахы заахаз адгьыл аҿы инеихьан. Тариал ашҭоԥ, аашьҭихын инеиҿыҵеикит. Гиго иҿы аӡы ҭыкәкәа уа дизыԥшын. Аха егьи уи хьаас имкыкәа иблақәа ҭызза икажьыз аԥсцәа дырзыԥшын.
– Сара сзумшьи уара агәымхажә! – ҿааиҭит Хьудар.
– Уаргьы сулгоит уажәыҵәҟьа! – иҳәеит иара. – Аха ԥыҭк усыргәаҟыр сҭахуп!..
– Избан ус зыҟауҵо, усылгар еиӷьуп ирласӡаны!..
– Аурыс иҳәашьала сгәахәара ҳараскуеит!
– Уи аҵкыс, уавтомат арахь исуҭар раԥхьа сара усшьуеит, нас саргьы сҽысшьрын!..
– Цәгьагьы иубарымызт!.. – дааԥышәырччан ҿааиҭит Тариал. – Агәыԥ аҿы еицыз зегь раасҭа уара усцәымрӷын, цәымӷҵас усшьыр сҭахуп!
– Сзыуцәымӷыз?
– Уҷырпаӷьын! Раԥхьаӡа уареи, ани ишәыцыз Алиса захьӡыз Анзор икаҳԥи шәоуп ачарҳәаҩ ҳәа сцәа схызхыз. Уи азмырхакәа ҳахьҭакыз схәы исырҭаз уалажьцәеит!..
– Нас уаҳа ишԥоуҭахыз?
– Уаангыл, сажәа сырҳәа! – Тариал дзазо дашьны дгылан. – Знык, уара ацәыбзахша, ахәы исырҭаз уалачхәырны исҿоуҵеит. Ахәы анааргоз сыцәан. Ашьҭахь акрыфара саналага, уҩызцәеи уареи шәааҟәымҵӡакәа аччара шәаҿын. Ани апсыгага Гигогьы иҟашәҵаз ибазар акәхарын, исаса раҳаны дысхыччон сибацыпхьаӡа. Уи ушьҭаншәа, уара ушьны саналгалак, ари ашҭоԥ сҭачхәырны исҭоит. Уаткоу џьшьа даханы ишижәуа здыруеит. Ишԥоубои уажәы, аа?
– Уԥсцәагьы, убзацәагьы! – дыцәҳаит Хьудар.
Тариал иавтомат ааиҵихит. Иара изгәаҭомызт акәымзар дкаҳарц егьигмызт. Дзазон, Хьудар ицәаара аарлаҳәа иԥшаан иавтомат днаҵхеит, «Ԥохә» арган ахы икылҟьаз Хьудар ижәҩахыр инацрасит ибыз-бызуа. Шьҭахьҟа зқәала днықәҳаит.
– Џьаҳаным уҭыԥхеит! – иҳәеит уи. Ашьҭахь ишҭоԥ иманы аказарма дныҩналеит. Гиго ихала аԥсцәа иҷаԥшьозшәа ԥыҭраамҭак уа дгылан. Тариал аказарма ихы аакылирҳәҳәан Гиго диԥхьеит. Гиго дыҩны днеиԥылеит.
– Ашҭоԥ абаҟоу? – дҵааит иара.
– Иаанхаз уаханы ижә! – иирбеит иахьықәгылаз. – Асанитарцәа! – ҿиҭит.
Асанитарцәа асакасақәа рыманы амедпункт иаадәылҟьеит. Иара иус дшалгаз нараҳәаны, Анзор диԥшаарц, ауатка фҩы ихәлышәшәо, аҭабиа шыҟаз иҿынеихеит.
Ацҳаҿы наҟ-ааҟ иааиԥылеит Артури Мурмани. Артур ус иаԥуп ҳәа, дынхырхәаны аԥсшәа иҳәеит, аха Мурман ҩызак, ҭынха дук иакәызшәа Артур диԥылеит, инапы имхны аԥсшәа иеиҳәеит, игәабзиара, ихабзиара дазҵааит. Иубартә иҟан уи ихылԥа аҵыс шҭаз.
– Ҳусқәа ирцашьозеи? – ихы-иҿы хьшәашәаӡа дҵааит Артур.
– Уажәыҵәҟьа ҳалагоит аиҭныԥсахлара! – аҭак ҟаиҵеит Мурман. – Аруаа роуп аԥсцәеи зыԥсы ҭоуи раагара знапы иану. Урҭ ишырҳәо ауп ҳаргьы ҳашныҟәо.
– Уажәыгьы иеиҭнырԥсахлараны иҟоу аарымгаӡаци?
– Сара иахьынӡаздыруа даргьы ҳаргьы ҳаицааит. Аха документла урҭ реиқәыршәара иаҿызар акәхап. Сгәаныла, уажәыҵәҟьа адырра сырҭароуп. Шәара?
– Алио Чачибаиа ида зегь арахь иаагеит. Уи машьынала даҳзаагомызт, дурҵысыр дыԥсуеит. Гиа Маисураӡе диацәажәеит, дибеит. Маҷк деиӷьхар ма Гәдауҭаҟа ддәықәырҵоит, мамзаргьы иара ианиҭахха адырра шәаҳҭар дыжәгап.
– Ҳаи, рацәа сыҵабгеит! – игәы иалсны даацәажәеит Мурман.
– Мшәан, уи дшыҟамлоз рациала ҳмеицәажәахьеи! – ҿааиҭит Артур.
– Ааи, ааи, ҳаицәажәахьеит. Аха умбои...
– Иҟалеи?
– Иҭаацәа исарҳәахьан уи деибганы данузаага миллионбжак аԥара шсырҭоз. Уи сцәыӡызшәа иԥхьаӡа!
Аԥароуп ари хәыцырҭас имоу, ауаҩы зынӡа хьаас димаӡам. Ишԥаныҟалеи ауаа?.. – иџьашьо даазхәыцит Артур.
– Дышьны дрызноугаргьы аԥара узыршәома? – дҵааит сзашьҭозеи ҳәа Артур.
– Ҳәараҭахым, иршәоит!..
– Аха Алио иԥсы ҭоуп. Иахьа иамузаргьы, ҽазны дҿышәхып!
– Гәдоуҭаҟа данырга уи аԥарақәа ҽаӡәы иԥаҵа далаччо иџьыба инҭеиҵоит. Абри ауп исызхымго!..
– Иара ҳиацәажәап арахь ала дрыԥсахразы! – сзашьҭозеи ҳәа даацәажәеит Артур.
– Ус узыҟаҵару? – иблақәа аакәеицеит Мурман.
– Изыҟасымҵои, ҳара ҳнапы иакыми!
– Уара ухәҭаагьы ҟалоит усҟан!
– Ҳара ауаҩы дҿаҳхит ҳәа аԥара ҳаҳәаӡом.
– Уи шәара. Ҳара ҳахь ԥарада ауаҩы дҿаҳхӡом.
– Макьана атрактор ааҳашьҭрыма?
– Ааи. Иааганы абра ишәыргыл. Аиҭныԥсахлара ианалагалак шәара иаҳзаажәгаз аԥсцәеи зыԥс ҭоу ауааи егьи аган ахь ацҳа иқәжәгоит. Уи шәаналгалак, шәара шәтәқәа арахьтәи аган ахь иӡхаагоит. Урҭқәа рышьҭахь, шәареи сареи ҳнапқәа ааимаҳхуеит. Ажәакала, ҳаиԥырҵуеит. Ҳанеиԥырҵлак, ҩ-сааҭк ахысра ҟалаӡом.
Артур рациала адырра ҟаиҵеит, атрактор аус аруны, ԥшьаала ацҳахь рҿаархарц. Асааҭ жәаҩа рзын ҩажәа минуҭ агын.
Қьеҭо акраамҭа лымала дтәан. Инхәыҵыҩ-аахәыҵыҩны хысбыжьқәак ллымҳа инҭасит. Илбон иаалыкәыршаны каамеҭрак ишаҿыз. Цәалашәарак лызцәырҵын лгәы ҭынчмызт.
«Ишьны еиҭнырыԥсахлоит. Ари аҩыза аҿаасҭа џьаргьы исымбацызт. Афашизм аҿиара иаҿуп. Наҟ сырԥырҵроуп!..»
– Иахьантәарак шәызҿузеи? – дцааит лара иара данааскьа.
– Аус аауеит! – иҳәан, лмахәар ааникылан, ҵаҟа аҭабиахь длыхеит. – Иаарласӡаны ҳус ҳалгоит.
– Иҳәа, аиаша, Анзор, ишәшьыма зыԥсы ҭаз атҟәацәа? – дҵааит дгәыҭҟьа-ԥсыҭҟьаха.
– Сара акгьы схараӡам, ус адҵа ҳаман!
– Сабгьы идыруазма абри аус?
– Ааи!
– Ари ҿаасҭароуп. Ус адҵа ҟазҵада?
– Хыхьынтәи ус иҳамоуп. Иҳабашьуа рыԥсы шҭоу еиҭнаҳаԥсахлаӡом!
– Ани ирыцыз аԥҳәызбагьы?
– Еилых ыҟаӡам ари аус аҿы! Адҵа зегьы рзы изакәануп!
– Аха шәара ишәылшон уи лыԥсҭазаара еиқәшәырхар?
– Мап, ус еиԥш алшара ҳамаӡам!
– Аԥсуаагьы ус ҟарҵома?
– Ирҭаху ҟарҵааит, уи ҳара ҳус алаӡам!
– Урҭгьы зыԥсы ҭоу ишьны ишәырҭар?
– Иҳарҭааит!
– Убас ԥҟарас иамоума абри аибашьра?
– Аибашьра ԥҟара амаӡам!
– Уаргьы саргьы иаҳԥеиԥшхар абри аҩыза?
– Бымшәан, уи аҩыза бареи сареи иаҳԥеиԥшхом!
– Ус угәы изаанагозеи?
– Иаарласӡаны абри аибашьра еилгоит. Аԥсуаа рԥеиԥш ӡбоуп!
– Уи шԥеилкаатәу?
– Аԥсуаа аҵахахьеит. Зныктәи ҳжәылароуп ирҭаху мрагыларахьтәи афронт зку зегь аԥсуаа ирԥеиԥшхоит иахьатәи аус. Уаҳагь ԥсыхәа амаӡам.
– Иаҳҳәап, зныктәи ажәыларала урҭ шәызҳәынҷар, ирԥеиԥшхома атҟәацәа зегь иахьатәи амш алыҵшәа?
– Ааи, Қьеҭо!
– Наҟ иоурышьҭыр ҟамлаӡои?
– Иаба?
– Иаҳҳәап, Урыстәылаҟа!
– Уа инхо ажәлар рхыԥхьаӡара наӡоит 150 миллионҩык.
– Шәнызқьҩык иҟоу аԥсуаа рзышьҭымхри?
– Избан? Усҟан ауадаҩ изалаҳҵои! Иахьа хәҩык ирԥеиԥшхаз рԥеиԥшхароуп амилаҭ зегьы еибакәу. Ҽазны уаҳа аимак ҳабжьамло. Қырҭтәыла акны ахы иақәиҭны иҟаларц азы. Бнауаак нҵәеит ҳәа, аӡәгьы
имгәа ҟәырҷ аҳәом. Ас еиԥш иагаџьара иҟалахьеит. Америка дуӡӡаҿы боригенцәак нхон зны. Иаабымгои иахьа! Абас мацара адунеи еикәшоит. Ақырҭуа милаҭгьы заа имҿыхар, заа рҳәаақәа дмырҭбаар, аԥсыӡ ссақәа зфо акәыла еиԥш, Урыстәыла ҳнахәлабгоит. Акрааҵуеит уи Кавказ ихәаҽырц иҭахуижьҭеи. Хәыҷы-хәыҷла ааскьара даҿуп. СССР ахаҭыԥан Урыстәылатәи афедерациа иаҳа еиӷьыршьеит. Убри азоуп адунеи зырхыџхыџуаз СССР зеиларыжьызгьы. Арахь бара хәҩык аԥсуаа иҭахаз рзы бгәырҩоит. Иҟоуп аусқәа иаҳа иҵауло. Шеварднаӡе дгаӡо џьыбымшьан! – Аҩныҟа сцар сҭахуп! – лҳәеит Қьеҭо.
– Саргьы исҭахуп аҩныҟа! – ҿааиҭит Анзор. – Аха ҳаԥхьа ишьҭоуп ҽа уск инагӡам.
– Уи закәызеи?
– Тариал дымцхәуп. Уи инапала иҭахеит урҭ ахәҩыкгьы. Абри иус даналгалак бара ихәда бҽахабыжьуа џьишьоит...
– Заҟа дысцәымӷу идыруазар, ихала иҽишьуан. Знапала зашьцәа ҭазырхаз амаҳагьажә, ани дуаҩума! Наҟ дԥырх, дԥырухырц уҭахызар! – Аха бымбои ишыҟоу, сара исҭахуп уи бара бнапала дыбшьыр!.. – Избан сара! – ҿаалҭит Қьеҭо.
– Бара ибыхҟьаноуп уи абра дызгыло иахьагьы. Бара ибыхҟьаноуп изҭахазгьы анҭ ахәҩык. Тариал дыҟамызҭтьы абасҟак аусқәа ҳзынагӡомызт. Аа, стапанча ахьыҟоу! – иџьыба иааҭиган лаԥхьа астол аҿы инықәиҵеит.
Қьеҭо дшанханы дтәан, аха атапанча аақәылхит.
– Ишԥаҟасҵои ари аус? – Анзор днеиҿаԥшит. – Атапанча иахьарнахыс бара ибтәуп! – иҳәеит уи. – Уи бсумка инҭаҵаны ани ақьырмыт иалху аҩны ԥшӡа аҩбатәи аихагыла бынхаланы асасааирҭа
бныҩналоит. Уа аӡәгьы дыҟаӡам. Асасааирҭа астол графинкак азна ауатка ықәгылоуп, фатәқәакгьы адгылоуп. Бара беимаақәа бышьхны, беиԥка ҵаӷа хьарҽны буаҭәақәа аарԥшуа адиуан татаҿ бкыдиаалоуп. Иара дшыныҩналалак даршанхоит дызлаԥшуа аҭагылазаашьа. Агәырӷьара дамҽхакны бышҟа деихаанӡа иҽеилихырц адҵа ҟаҵа. Ар рымаҭәа ишәу сҟьашьыр сҭахым. Еибашьҩык итәуп. Иус далганы бышҟа даннеиуа бара ибдыруеит иҟаҵатәу... Быхиома?
– Сыхиоуп! – лҳәеит Қьеҭо.
– О, иахьак бысгәаԥхоит! Баала, бымҩаԥызгап! – иҳәан, лмахәар ааникылан аҭабиа инҭыҵит.
Дгарҽаруа Тариал аҭабиахь иҿанааиха, Анзор днаихьӡан иҟәаҟәа днас-насит.
– Иҟоузеи умҳәои?
– Ауатка џьбаран! – ҿааиҭит Тариал. – Иузҭада уи аҩыза ассир?
– Уареи сареи ҳзы иаалгеит Қьеҭо.
– Лара илыршыма?
– Қьеҭо ашәыр бзианы илымоуп, лӡахәаҭра уҭаԥшхьоу! Аӡы шыцәаз иубеит Тариал, аӡы шыцәаз! Амала, уара ианужәлак амцхә апатҟалеира удыруеит. Лгәы нумырхан ас еиԥш иҟоу аԥҳәызба хазынахә!..
– Лара дабаҟоу? – дҵааит Тариал.
– Ууыс уалгама?
– Ааи, салгеит!
– Урылгеит!
– Срылгеит!
– Уаҵәырнахыс Қырҭтәыла афырхаҵа ҳәа, ахьӡ ухылартә ашәҟәы еиқәҳаршәоит. Мышкызны, аибашьра анеилгалак, ажурналистцәа ҭаха урымҭо ушә ишылагыло убахра уҟоуп!..
– Иабаҭаху афырхаҵа ҳәа ахьӡ. Сара ахақәиҭра сҭахуп, Қьеҭо дсыманы, азин сышәҭозар, уи лан дахьынхо Урыстәылаҟа сцон!..
–Мап, зҳәада! Умҩақәа ҟьаҟьаӡа иаартуп. Иахьарнахыс Қьеҭо уара дутәуп!
– Дабаҟоу лара?
– Абри рқьырмыт ҩны убоу! – имахәар ааникылан, аҩны ԥшӡахьы дынхьаирԥшит. – Аҩбатәи аихагыла унхаланы азал уныҩнал. Уа дузыԥшуп Қьеҭо ахазынахә. Ах, шьири, шаҟа суҵашьыцуа удыруандаз!..
– Ҵабыргну? – дгәырӷьаҵәа дааҟалеит Тариал.
– Ааи, дузыԥшуп уҳәоу?
– Ааи, дузыԥшуп. Цқьа шәааицәажәа, шәыԥсы шәшьа. Ҳус ҳшалгалак са смашьынала Аҟәанӡа шәымҩаԥызгоит. Уаҳа круҭахума?
– Мап, мап! – Тариал дыҭрысны аҩны ԥшӡахь деихеит. Анзор дгыланы уи дизыԥшуан. Абар, ишибоз амардуан днаҿалеит. Дхыԥхыԥуа дыццакны хыхь дынхалан даанаԥш-ааԥшит. Абарҵала дышнеиуаз асасааирҭа ашә днагәҭасит. Иаартны даныныҩнала уи ныдиҵеит. Ҩныҵҟала Анзор акы, ҩба, хԥа ҳәа жәаба ааиԥхьаӡеит, иҟалап шьҭа ар рбатинка ишьхны иеиқәа амаҟа ԥиртлозар. Зҳәынҵәрақәа еибаркымыз ар рыблуза ыршәны адашьма иқәижьхьазар акәхап. Иеиқәа ишьхыршәаны Қьеҭо лышҟа ишьаҿа ааихигоит. Ахысбыжь геит знык. Уи инақәырццакны даадәылҵуеит Қьеҭо. Дыццакы-ццакуа амардуан албаара даҿуп. Арахь днаԥшуеит. Агәашә ахь игылаз амашьынахь бнеи ҳәа, инапы иҟьеит Анзор. Дук мырҵыкәа амед пункт даадәылҵит санитаркак. Уи лхы рханы Анзор ишҟа лҿыналхеит.
– Хыхь шәхаланы Тариал дшәырҽеи! – рыдиҵеит иара.
– Апатын Анзор, аԥсцәа руаӡәк иԥсы ҭазшәа дызбеит – лҳәеит лара. Иара инапы ҟьаны амашьына дынҭалт. – Ирласны аԥсы дырҽеины ҵаҟа дылбаажәга. Шәласы, аиҭныԥсахлара иалагеит!
Асааҭ жәаҩа ҟалахьан.
Аԥсцәеи зыԥсы ҭаз ауааи наҟ ианиарга, ҳарԥарацәа арахь иааскьан, Артур иааидгылеит. Ацәажәара изыгәаӷьуамызт аӡәгьы. Рыхәда адақәа еибархханы иԥшын. Уажәы-уажәы аӡ нырцә иԥшуан иззыԥшыз рҩызцәа анбааргои ҳәа.
Ус, аҳаракыра иаҿаԥҟаз амҩала дрыманы рҿаархеит ашьаршьаф зқәыршәыз аԥсы. Зегь уахь рылаԥшқәа ндәықәырҵеит. Аԥхӡы зықәнаҭәоз арԥарацәа еицыз руаӡәк игәаӷьит ацәажәара.
– Сымҩашьозар ари Салуман Чамба иауп! – иҳәеит уи.
– Ус угәы изаанагеи? – дҵааит Артур.
– Изларҳәаз ала раԥхьатәи аидыслараҿы дҭахеит уи.
– Ачҳара уманы уԥшла! – ҿааиҭит Артур.
Ишыԥшыз аҳаракыраҿ иаацәырҵит аҩбатәи асакаса. Арԥарацәа ааиҿаԥшит. Артур аԥхӡы иқәнаҭәан ихы лаирҟәит: иара изыҳәа зегь еилкаан.
– Ҳарԥарацәа зегь шьны иҳарҭоит! – иҳәеит уи.
– Избан?! – дҵааит аӡәы.
– Ҳгәы ԥыржәарц, ҳгәы ҳамнаҟьарц ари ахҭыс! –иҳәеит уи.
– Аҩызцәа, шәыҽшәырӷәӷәа! – ҿааиҭит даҽаӡәгьы. – Абан, ахԥатәигьы асакаса данҵаны дахьаарго!
– О, Артур, абри умбакәа сара сыԥсыр иаҳа еиӷьымзи! – ижәҩахыр инапы нықәҵаны уҽрыӷәӷәа
ҳәа, аанаго иҩыза дыжьжьо даацәажәеит.
– Анцәа уимшьааит Базала, ауаҩы илахьынҵа дзахыԥом, иҟаҳҵарызеи! – иҳәеит Артур. – Сыҷкәын ихала имыхьӡеит, Аԥсынра зхы ақәызҵаз рацәаҩуп!..
– Аиеи, гәышьа, иҟаҳҵараны иҟоузеи, асҵәҟьа иҳамбар акәгәышьан!..
– Хыхь иқәтәаны арахь иааԥшуа ҳҩызцәа зегьы рбоит, абри азоуп ари аиҭныԥсахлара Анаара аҳаблаҿы изалырхыз, ушьҭан ирԥеиԥшу иазымхәыцӡеит!
Артур рациала Хҿыҿ диацәажәеит.
– Ачҳара ӷәӷәа аашәырԥшы, аҳаҳаи!
– Еилаҳкааит. Ачҳара ҟалоит!
Аԥсцәа ааганы алафеҭ инақәырҵеит.
Мурман арахь иҿааихеит.
– Иҭабуп ҳәа сызиаҳә Анзор, уи ацкы ҳзахьӡозар жәбап! – иҳәеит Артур.
– Сара исыздыруамызт ас шыҟарҵоз, сыгәра жәга!
– Еилаҳкаауеит зегьы!
– Сгәы иалсит, уара уԥа...
– Иаҭахым! – иҳәеит Артур. – Ҳара ҳган ахь ала ушьҭарнахыс аиҭныԥсахлара шәақәымгәыӷын!
– Избан мшәан!..
– Избан узеилымкааӡои?
– Ааи, ааи, еилыскаауеит. Аха Алио...
– Алио ахааназгьы дыжәбараны шәыҟаӡам.
– Дышәшьуама?
– Мап, уи иԥсы ҭаны иуаажәлар дырзынхоит.
Ари ииҳәо изеилкаауам Мурман. Аха уи иҵегьы азҵаарақәа иҭиаанӡа Артур Базала иқәҿиҭит:
– Аҵыхәтәаны иааргаз Тариал иоума, уихәаԥши!
– Иара иоуп! – ҿааиҭит Базала.
– Тариал ақырҭцәа рагент иакәын, уи ҳара ҳус илаӡам, дара дыртәын, дара дырзынҳажьуеит! – ҿааиҭит. Иуаҳама Мурман?
– Исаҳаит. Аха уи дақырҭуамызт, даԥсыуан!..
– Шәара шәымаҵ иуан. Ишәҭахыз шәусқәа анынаигӡа, лажәхырԥа изуны ҳара дҳашәҭоит. Уи залшом ахааназгьы! Ачарҳәаҩы аӡәгьы диҭахӡам. Шәара шәҿы дыҟоуп, иахьышәҭаху дыжәга! Наҟ дақәшәх атрактор! – адҵа ҟаиҵеит.
Тариал даақәхны уа ддыргылеит.
Нас атрактор аԥсҟы зкыз иахь инапы иҟьеит ддәықәларазы. Зегь уахь ианықәла алҩа нықәырчны иҿынеихеит арныҟәцаҩгьы.
Аӡыхь иамаз адәҳәыԥш аҿы инаӡахьан еиԥш, атрактор ааныркылеит.
Аԥсцәа руаӡәк аган аҿы ишьҭаз ашьыршьаф иқәихын дҩагылеит.
– Шәымшәан! – иҳәеит Хьудар. – Тариал ачарҳәаҩ ӷәӷәала ижәны дыҟан ҳаишьырц данхысуаз, сыжәҩахыр ихәит ауп уаҳа акгьы. Еицыз рахьынтә сара сеиқәхеит. Ишыҟалаз ушьҭан ишәасҳәап...
Рылаӷырӡқәа рҿыкәкәа дгәдыркылеит, Хьудар. Нас атрактор ҭрысны хыхь инаҿалеит.
Ахәынаа иқәыҩуеит аҳәҳәабыжьқәа. Ас еиԥш иҟаз игәыҭшьаагаз ажәабжь заҳаз ажәлар еигәныҩит, ршьапы иқәгылеит, хара дыҟа, ааигәа дыҟа, изылшоз зегьы Царцуҟа амҩа иқәын.
Адырҩаҽны ашьыбжьышьҭахь Ахәынаа аҵаҟа аԥсара еижәхашьшьы изҿыкәыршаз адәҳәыԥш ԥшӡаҿы, хазы иҭахкааны иҟаҵаз аҭыԥ аҿы, царцуаа ирзеиԥшны аибашьраҿы ирыцәҭахаз рҵеицәа ахьыржуаз анышә иамардеит фҩык реибашьцәа.
Аамҭагьы цәгьан аҟнытә, ажәлар рацәаҩны реизара шшәарҭаз еилкааны, зда ԥсыхәа змамыз ауацәеи агәакьацәеи алархәны, имҩаԥган алахьеиқәҵаратә митинг. Хар змамыз ҩыџьа-хҩы гыланы иҭахаз афырхацәа ирыхцәажәеит, рыхҭысқәа рҳәеит. Ашьҭахь шәҭыла иҩычаз акәыбақәа ԥшьаала анапы ӷәӷәақәа иааныркылан аҽны иржхьаз адгьыл аҿы маҷк-маҷк нарыбжьаҵан анышә иамардеит. Иржыз афырхацәа рханы иадырсит рыхьӡи рыжәлеи зҳәоз адыргақәа. Урҭ рхыԥхьаӡараҿы иҟан: Алиас Арсана-иԥа Нануа, Алиса Абзагә-иԥҳа Баалоу, Алхас Шьақьыр-иԥа Ҳаџьым, Џьон Алықьса-иԥа Нарҭба, Салуман Аидар-иԥа Чамба, Кьесоу Алмас-иԥа Џьыкырба.
Абаталион «Ахәынаа» аштаб аҿы аилацәажәара рыман. Нар Абаҭба иааирӡырҩит еизаны иҟаз агәыԥқәа рԥызаҩцәа. Ара дыҟан аполк аштаб аиҳабгьы Хҿыҿ Чагәба.
– Ари ажәамш рыҩнуҵҟала акыр агәамҵрақәа ҳрықәшәахьеит! – дналагеит уи. – Аибашьра ацны ԥшыхәра идәықәаҳҵаз ҳарԥарацәа рӷьырак ҳацәҭахеит. Абри аан наҟ-ааҟ уи аԥшыхәра иахылҿиааит аибашьра дуқәа. Аӷа иҽазыҟаҵаны, амч дуқәа еизганы ҳарԥарцәа рнеира дазыԥшны дкылатәан. Аҭагылазаашьа шыцәгьазгьы, иԥсаҭа сакәыхшоуп, Алиас хадара зиҭоз агәыԥ ирылшаз, урҭ ирычҳаз ажәала иузеиҭаҳәом. Ҳарԥарацәа ҭҟәаны иахьҭакызгьы иаадырԥшуан агәымшәара дуӡӡақәа.
Ашьҭахь аиҭныԥсахлара ахьыӡҵаны ҳарԥарацәа кыдҵаны ишьны иҳарҭеит. Абри аҿаасҭеиқәаҵәа далаԥшит машәыршәа еиқәхаз Хьудар Аԥсанба. Уи ахәра шимоугьы иахьатәи ҳаилацәажәара далахәуп. Ахьыӡ ду зчаԥаз ҳарԥарацәа анаажуаз шьоукгьы ҳауаажәлар ншәырҵәеит ҳәа аҽыԥныҳәа сырҭеит.
– Дарбан уи аҩыза зҳәаз!.. – игәы ԥыжәжәо дааҵҟьеит Хьудар. – Сара дыстәызаргьы сиеигӡом, дысшьуеит!..
Уи иқьышә қәацқәацо аҟәараҳәа деиҵасуан. Ахацәа аибашьцәа дрылатәамзар иҟаларын уаҩы ишимбац дхәааны хәыҷҵас инеимаҭәаны аҵәыуара далагар.
Нар ҩаԥхьа иааирӡырҩит.
– Уи зҳәазгьы деилаҳкаахьеит. Иҷкәынцәа ҩыџьа аибашьра зылшашаз Гәдоуҭаҟа идәықәиҵан, афатәқәа ахьыршо аскладқәа рҿы аус руеит ҳәа ҳаҳахьеит. Нас мышкызны аибашьра зеилгар, бџьарла ргәышԥы ҩычаны абаталионқәа ҳарԥызан ҳәа, ихынҳәуазар акәхап. Уигьы аадыруеит.
– Наҟ ақыҭа далышәца ус еиԥш апаника зшьҭуа! – ҿааиҭит еибашьҩык.
– Нас изқәа ршьышьып ҳәа уҟазма, сыла ишабоз игәҭасын аԥсыжрахь днамышьҭӡакәа Тҟәарчалҟа ддәықәырҵеит! – ҿааиҭит Нар. – Аус ахы ахьцо еилымкааӡакәа аҵәы ҳалазҵо аӷа дахьиеиӷьу егьыҟаӡам. Ҳара ҳбаталион иатәу еибашьҩык иҭахара иаразнак иаҳныԥшуеит. Уи ҳзеилымкаауа ҳаҟаӡам. Зегь зхаҳҳәаауа ԥшыхәра идәықәаҳҵаз ҳаибашьцәа роуп. Урҭ ззаҳашьҭыз ҳкыҭаҿы ахьӡ-аԥша змаз Рашьыҭ Машьыхә-иԥа Ҵанба иԥшәмеи иареи ралгаракәын. Урҭ ирлахьынҵахаз иахьанӡагьы еилкаам. Ҵоуп, ҳара дҳамоуп агент, аха уи аган ахь уааҩытәыҩса днарышьҭуам, иӷәӷәаны ирыхьчоит. Иҟалап ҩаԥхьа
ҳнеира иазыԥшызаргьы. Аха ҳара уахь амҩа шьҭа ҽакала иалаҳхыроуп, уи анаҳаӡбалак адырра шәаҳҭап. Абра инаҵшьны иазгәасҭарц сҭахуп агәыԥ иалахәыз ҩыџьа ртәы. – Џьон Нарҭбеи Џьамфер Ашьхацбеи рфырхаҵара. Рхала амацәаз ишҭакызгьы хаз-хазы рымҩақәа андырха, ари ахлымӡаах алҵра шыцәгьазгьы, аӷа ивагыланы, днырҵәо, арахь иалҵит. Џьамфер абра дҳалатәоуп. Уи ҳа ҳагент Сетрак Карбашьиан деиқәырханы жәпаҩык ақырҭцәа нырҵәаны Царцуҟа ихынҳәит. Егьи, Џьон Нарҭба имала хыԥхьаӡара рацәала аӷа днырҵәаны ҳа ҳаибашьцәа ихьӡаанӡа хаҵарала дҭахеит. Инеизакны иаагозар, абри аибашьраҿы 50-ҩык инареиҳаны аӷа иеибашьцәа ҭадырхеит, ҳара ҳтәқәа фҩык, ишыжәдыруа, анышә иамаадеит. Ҳәарада, урҭ афҩык иҳацәҭахаз мыцхәны иҳамамызт, дара рзы ҳгәырҩалашт ҳаԥсы ҭанаҵы. Ишыжәдыруа аиԥш, ари еибашьроуп, аӡәы дҳацәҭамхакәа уи ҳзалҵроуп иаҳҭаху, аха ус ҟалашьа амаӡам, аӡәы иаҳҳәаргьы изхаҵом. Абри ауп иааркьаҿӡаны абри ажәамш рыла ҳара иҳахҭысыз. Аха ҳаԥхьаҟа аус дуқәа ҳзыԥшуп. Уи атәы далацәажәап ҳәа сгәы иаанагоит ҳаштаб ԥсыс иахоу Артур Аԥсанба.
– Сара сзыҳәа гәырҩа дууп ҳарԥарацәа рҭахара! – дышгылаз еиԥш, дналагеит иажәа. – Сара сыҷкәын иԥсы ҭаны абри акаамеҭ дахьалҵыз иаҳагьы исықәыӷәӷәоит. Ани иаԥхьан зыӡбахә ҳамаз ахаҵа ҩардаџ ауаа дрылагыланы: «Артур иҷкәын деиқәхеит, егьырҭ нкыдҵаны иршьит, абри ахҭыс цқьа ҽеила иазхәыцтәуп!» ҳәа, ҳцәа ҳхихыргьы алшоит. Убригьы сазымхәыцуа џьышәымшьан. Аха аибашьраҿы узқәымгәыӷӡо аҭагылазаашьа аҽанаԥсахуа ыҟоуп. Сара сакәым, иара сыҷкәын ихаҭагьы иқәыӷәӷәозар ҟалап, ихаҭа дхәызаргьы деиқәханы
егьырҭ кыдҵаны ишьны иахьрырҭаз азы. Аха ахҭыс иҟалаз шыҟалаз иалахәыз иблала ибеит. Адунеиаҿы аиҭныԥсахлараҿ ақырҭцәа атҟәацәа шьны изтәу ирырҭоит ҳәа, рылоуҳәар уи ус акәӡам ишыҟалаз ҳәа дара уҿагылоит. Са сгәаныла абри аан ахҭнс зхаҭа зыблала иалаԥшыз ашаҳаҭ данцәажәалак ирҳәараны иҟоузеи ақырҭуа фашистцәа. Иаҳәац аҳәоит ҳәа урҭ аԥша ирҿанагалалак цәырыргоит, аха амци аҵабырги рзеилымкаауа иҟоума убри иазыӡырҩуа! Убарҭ ахҭысқәа зегьы ашәҟәы анҵара даҿуп Царцу иатәу ҳашәҟәыҩҩы Катул Кәҷыр-иԥа Кәыҵниа. Уи ар ркорреспондент ҳәа ашәҟәы ицаҳҵеит, Мрагыларатәи аштаб дуаҿ цқьа агәра ргаӡом уи ианҵамҭақәа, аха ҳара уи игәра аагоит, есҽынтәи амш ахҭысқәа еизиго иҵаӡӷәыданы иҟаӡам.
Шәхаҵкы аибашьцәа! Иҳахьқәаз зегьы цқьа ҳхаҿы иааганы ҳанрызхәыцлак, иааины иаақәгылоит ихадароу зҵаара дук: ианбанӡа ҳачҳауеи апҟацаҳәа иҳахҟьо аҟамчқәа, иааины иааҳадымгылаӡеи ашьоура аамҭа?.. Ааи, аҩызцәа, ахаҳә уршьыргьы иԥжәоит, ҳара ҳгәаҟрақәеи ҳалаӷырӡқәеи ршьа утәуп. Иаарласӡаны, ԥшра ҟамҵакәа! Арԥарацәа ушьҭак ирзычҳаӡом ирыхьқәахьоу, абри аиҭныԥсахлара иҳанаҳәоит урҭ агмыгқәа рфашистра, ари чҳашьа амаӡам! Убри азоуп, укаҵкы Хҿыҿ, абра ҳазуԥхьазгьы. Аполк аԥызеи уареи уаҵәыҵәҟьа Мрагыларахьтәи афронт адҵаҟаҵаҩи аштаб аиҳабацәеи идшәырдыр ҳҭагылазаашьа, иаарласӡаны абри аус ианахамҵгыла, аибашьцәа ажәыларахь еихоит, урҭ ршьа рурц рҭахуп!..
Хҿыҿ Чагәба дҩагылеит.
– Анапынҵа исышәҭаз иахьа ма уаҵәы аҭыԥ иқәҵахоит. Ҳаргьы ҳҭыԥ аҿы ҳааилацәажәақәап. Амала сызлашәыҳәо, шәыхшыҩ шәаԥысны шәхала
ихәыцны, ажәылара шәҽазышәымкын. Уи акымзарак шәнаҭаӡом. Иахьа шәнеины Арагәашьа шәнапаҿы иаажәгаргьы, уаҵәы ишәымырхуеит. Уиаҵкыс еиӷьу вариантқәакгьы хәыцны иҳамоуп. Афронт аиҳабыра рҿаԥхьа иқәҳаргыларц ҳҭахуп. Ҳгәы иаанагоит даргьы ирыдыркылап ҳәа. Уи закә варианту иаарласӡаны ишәаҳауеит. Убри аҟнытә абри аҩымш ибзианы шәыԥсы шәшьа, шәтехника шәнахәаԥш, аџьаԥҳаны шаҟа шәҭаху иахьа ма уаҵәы ишәоуратә иҟаҳҵоит. Автомат ҿыцқәагьы ааҳашьҭуеит, резерв ҳасабла ауаа ишәымоу зегьы ршьапы иқәшәыргыл. Шәгәы иаанамгааит ҳаргьы ҳшьа аауыр ҳҭахым ҳәа. Уаҳа царҭа ҳамаӡам, ҳачҳара хыжжӡаны ихалахьеит!
Сара шьҭа уаҳа ҳәатә сымаӡам, ҳшыҩагылаз еиԥшҵәҟьа амҩа сықәлеит исашәҳәаз анапынҵа аҭыԥ ақәҵараз.
Арагәашьа аҳәынҭқар инеира иазыԥшын. Едуард Шефарднаӡе даазқәылаз ақырҭцәа рхыӷәӷәарҭақәа дырҭаауа далагеит. Уи ибон аибашьра иаҳа-иаҳа аҽеиҵыхра ишаҿыз. Хымш рыла Аԥсынра шьаҟьаны дахысырц иҭахызҭгьы, уажә даазқәылаз хымш хышықәса рахь ицәцар ҳәа дшәаны лассы-лассы ар рымаҭәа ишәҵаны аибашьцәа дырҭаалон, драцәажәон, ргәы ирхаҵон. Иаҳарак уи ус ахьыҟаиҵоз Аҟәа ақалақь акәша-мыкәша акәын. Аха уажәы иҭаххеит ус еиԥштәи аныҟәара мҩаԥигарц Кәыдры аԥшаҳәеи Очамчыра араиони иатәыз акрызҵазкуаз аибашьратә ҭыԥқәа рҿы. Уажәазы иалихит Арагәашьтәи ахырӷәӷәарҭа. Аҳәынҭқар иаара, ҳәарада, имаӡан. Уи имӡакәа иарҳәеит арҭ аҭыԥқәа рҿы ашәарҭара шыҟаз, аԥсуа ԥшыхәыҩцәа амҩақәа ркыр шрылшоз, аха иара дхьаҵыр иҭахӡамызт.
– Саргьы ссолдаҭуп, сылахь ианырҵаз сзацәцом! – иҳәеит уи иҟазшьала дԥышәарччо. – Ҳдәықәышәҵа!..
Арагәашьа уи иааира иазыԥшын ар рхадацәа, аинралцәа. Ауаа амцхә рнеира аҭахны имԥхьаӡеит, мҩакгьы ахьчацәа еицрыхәхәа иқәдмыргылаӡеит. Акәалӡы зкәыршаз ар рмашьынақәа ҩба рыгәҭа дыбжьаргыланы асааҭ жәба рзын Арагәашь дааҭгылеит.
Иԥылоз ар раԥхьа дгылан Ҭенгиз Бениӡе. Шеварднаӡе дычча-ччо кәалӡыла ичаԥаз имашьына данааҭыҵ, дзыхьчоз аӷәӷәақәа рыгәҭа дгыланы Ҭенгиз днеиԥылеит. Егьи арапорт ҟаиҵеит:
– Апатын аҳәынҭқар ҳаԥхьагыла, аполк аԥыза аполковник Ҭенгиз Бениӡе!..
– Шьыжьбзиақәа апатын Бениӡе, дабаҟоу уарӷьажәҩа Анзор Марголиани?
Анзор дпаӷәӡа Ҭенгиз ишьҭахь дахьгылаз асҵәҟьа дазыԥшымызт. Сыӡбахә иарҳәахьазаап, ааигәахәын, Ҭенгиз даахьаҳәын инапы рыххо: – Ари иоуп сара сарӷьажәаҩа! – аниҳәа, Едуард ихы-иҿы ырлашо уи днеизыԥшын, ҿааиҭит:
– Сара сгәы иаанагон Анзор ҩеижәижәаба шықәса зхыҵуа хаҵоуп ҳәа! – инапы рыӷәӷәо иааникылеит. – Зынӡа дарԥысуп, аха Қырҭтәыла деицырдыруа ихьӡ гахьеит. Шәбаталион абагылоу?
– Арантәи хәышәҟа метра набжьаны! – иҳәеит Анзор.
– Сара исҭахуп шәеибашьцәа снарацәажәар!
– Уажәыҵәҟьа! – аҭак ҟаиҵеит Анзор. – Азин сымазар смашьынала аԥхьа сгыланы амҩа шәсырбап!
– Ааи, ааи! – азин ҟаиҵеит Шеварднаӡе.
Анзор ааигәа иҟаз имашьына дынҭатәан аус аируит. Иҿанынеиха егьырҭгьы наишьҭалеит. Бжьоу аҳаблеи Арагәашьеи рҳәааҿы ианлеи амашьына
мраҭашәарахь иааирҵәит. Еиқәышьшьы игылаз анхарҭа ҩнқәа инареҩсын адәҳәыԥш ахьынҵәоз абнараҿы ианлеи дааҭгылеит. Ишьҭахьҟа иааиуаз аиҳабырагьы акәалӡы зкәыршаз рмашьынақәа аҵлақәа рымҵан инадыргылан инҭыҵны иаанаԥш-ааԥшит.
– Ицәгьамкәа шәынхоит! – иҳәеит Едуард дназыдгылаз аҭабиа дынҭалан. Иаразнак аибашьцәа ааикәшеит. Аԥсшәа анреиҳәа ашьҭахь уи дрызҵааит:
– Шәусқәа шԥацои?
– Аҭабиа ҳгәы ҭаԥҵәеит, – иҳәеит еибашьҩык. – Иаамҭоуп ажәылара!
– Ааи, ааи, иаамҭоуп ажәылара, ҿаҵак иҟам аԥсуаа ҳхыччо ҳхы ҟаҳҵеит.
– Аакьыскьа абранӡагьы имшәаӡакәа иаҳҭааит дара, аха апатын Анзор инапхгарала урҭ цҟьашәҟьа иқәаҳҵеит!..
– Сгәы иахәоит шәцәажәашьақәа! – иҳәеит Шеварднаӡе. – Шәгәы ишԥаанагои, шәымч шәақәымгәыӷуеи?
– Амч ахшыҩ анацу иаҳагьы ҳаӷәӷәахоит, ҳара ҳԥыза Анзор игәра аагоит!..
«Сара сакәымкәа Анзор иоуп зыгәра рго! – илақәа ҟәыс-ҟәысуа даахәыцит Шеварднаӡе. – Уи ҽеила еилкаатәуп!»
– Шәус бзиахааит! – иҳәеит аҳәынҭқар.
Ихынҳәны Арагәашьа ашкол аҿы ианааи аштаб ахь имҩахыҵит. Дшеи-шеиуа иааиуаз аиҳабыра днарԥылт Қьеҭо.
– Сыӡӷаб заҵә лоуп! – иҳәеит Ҭенгиз. – Қьеҭо лыхьӡуп!
– Ҳара ҳқырҭуа ӡӷабцәагьы рхы иеигӡом! – иҳәеит Шеварднаӡе. – Сгәы иахәоит ар рымаҭәа бышәны бахьызбо!..
– Иҭабуп!..
Ауада ҭбаа иныҩналеит. Едуард Анзор ихы наиқәикит.
– Апатын Анзор, иааркьаҿны иаҳзеиҭаҳәа ужәыларцны иуҭаху. Сгәы иаанагоит апатын Бениӡеи уареи шәхы еидкыланы уи аоперациа аус адуланы шәалгахьеит ҳәа.
– Ари аоперациа «Аԥшатлакә» захьӡу апатын Анзор иоуп авторс иамоу, – ҿааиҭит Ҭенгиз. – Аштаб аҿгьы иқәиргыларц дыҟоуп!
– Нас, нас? – уи дазҿлымҳахеит Шеварднаӡе.
– Азин сышәҭозар! – даацәажәеит Анзор.
– Ҳаузыԥшуп!
Анзор днеины аҭӡамц аҿы икнаҳаны имаз ар рыхсаала аԥарда днахан, илаба хәыҷы ала изыӡырҩуаз ирзеиҭеиҳәон аҭагылазаашьа.
– Сара сзабашьырц сҭаху ақыҭа иахьӡуп Царцу. Уи иамоуп Ахәынаа захьӡу, Мрагыларахьтәи афронт аҿы зегь раҵкыс иҳараку ахәы. Убри ахәы зегьы аԥсуаа рнапаҿы иҟоуп. Абри ақыҭаҿы сынхон саргьы. Иахьа сыҩнра исцәыӡны иҟоу снапаҿы иаазгарц сҭахуп. Убри азы иҟаҵатәузеи? Апатын Ҭенгиз Бениӡе иполк злашьақәгылоу абаталионқәа ҩба хәышә-хәышәҩык аибашьцәа иҳамоу азхаӡом. Урҭ иааныркыло ахыӷәӷәарҭа Ламыс аҳаблеи Бжьоу аҳаблеи ԥжәаны ианжәыло аамҭазы Кәыдры нырцә резерв ҳасабла, баша итәоу аполк Доу аҳаблахь ииаганы, ҳа ҳбаталионқәа рыҽрымаданы иандәықәла, уи амч аӡы ԥжәареиԥш иузынкыло иҟаӡам. Аха арҭ аҩполкк аихьӡара рымазарц азы даҽа баталионк мрагылара шыҟоу иандәықәла аԥсуаа иаразнак ала еигәныҩаанӡа, ҳара Ахәынаа ҳхалоит. Знык Ахәынаа ҳнапаҿы ианыҟала,амацәаз иҭаку Мрагыларахьтәи афронт алахьынҵа ӡбахоит. Исҳәарц исҭаху:
Ахәынаа ҳнапаҿы иаамгакәа, Очамчыра араион гашьа амаӡам, иагьа зымҽхак ҭбаау ажәыларақәа мҩаԥаагаргьы. Сара сажәа салгеит!..
– Нас иарбану унызкыло? – дҵааит Шеварднаӡе. – Сара Анзор игәра згоит: ишәҭ иаҭаххо ҳәа ишәымоу аполк, ишәҭ даҽа баталионк, шәхы иашәырхәа авиациа, атанкқәа, артиллериа. Ахәынаа жәга!.. Ианбазалшои шәара шәтәала аоперациа «Аԥшатлакә» амҩаԥгара? – дҵааит аҳәынҭқар.
– Ҳаргьы ҳхы ааидаҳкылароуп! – иҳәеит уа игылаз аинрал.
– Мчыбжьык шәызхару?
– Ихарацәоуп! – иҳәеит Анзор.
– Ииуль мза 41
– Уанӡа ҳҽеибаҳҭап! – иҳәеит аинрал.
– Ихарацәоуп! – иҳәеит ҩаԥхьа Анзор.
– Бжьынтәы ишәа, знык иԥҟа! – ҿааиҭит аинрал. – Умыццакцәан!..
– Сара исҭахуп ирласны сқыҭа ҭарцәны, абри аҽныҵәҟьа Қьеҭои сареи ҳчара ҟаларц! – ҿааиҭит Анзор.
Зегь Қьеҭо иналыхәаԥшит. Лара дыԥхашьаны лхы налырҟәит.
– Ишәзеиӷьасшьоит аиааиреи анасыԥи! – иҳәеит Едуард Шеварднаӡе.
Ашьыжь данааԥш Қьеҭо акраамҭа аԥхыӡ илбаз дазхәыцуан. Аазиз Кәыдры еихҵәаны аԥсуаа рахь диасижьҭеи иԥсҭазаашьаз ҳәа акгьы лыздырамызт. Иаха Арагәашьантәи дхынҳәны данааи ӡык лықәҭәаны дахьнышьҭалаз лабҿаба илбозшәа даалхагылеит Аазиз. «Ара уаазгазеи?» – ашырҳәа дҩаҵҟьеит лара. «Кьеҭо, уажәыгьы ара быҟоума,
наҟ Урыстәылаҟа бзымцазеи?» – дҵааит иара. «Саб сизыԥшуп, иусқәа дшаарылгалак уигьы дсыманы уахь ҳаиццоит! – лҳәеит лара. «Ирласны шәышзахәо шәца, саргьы снеиуеит иаарласӡаны!» – иҳәазаап иаргьы.
Иацы илаҳаз лгәы ҿкааны иаман. Анзор ҩаԥхьа ирҿыцны аус бааԥс игәы иҭеикит. Аҳәынҭқар иҟынтәи уи лыԥха аниоу ихылԥа аҵыс ҭанаҵан, шьҭарнахыс уи ажәыларада, ҽа уск далацәажәомызт. Иара итәала, аԥсуаа рнырҵәара шьоураны иԥхьаӡон. Х-нызқьҩык иреиҵамкәа ақырҭцәа рымч ыҟан. Аԥсуаа ари амч рзаанкыларызма? Абри азҵаара хьыухьыууа Қьеҭо лгәы иҵан. Иҟаларызеи, цхыраарас илҭарызеи Аазиз. Урҭ анеиԥырҵуаз аламҭалаз уи илеиҳәеит, зеиԥш ҟамло егьыҟам, аказы сыбҭаххоны бҟалозар, ԥсыхәа змамыз жәабжьык сзынабыцҳарц бҭаххозар, Арагәшьеи Бжьоуи рҳәааҿы, хәышәҟа метра мрагыларахь бышнеиуа былаԥш ақәшәоит фымцала аӡы иҵырхуа зҭарҭәо абак ду. Уи дахылаԥшуеит Сурен захьӡу ахаҵа. Бҵаауеит: «Дабанхои Ануш захьӡу аҳкәажә?» Дҵаар: «Илзыбуазеи Ануш?» Ибҳәоит: «Ануш илааӡоит аҭурша злырхуа аҟәыд. Уи ашьҭахь Ануш лыҩны бнаганы дыбирбоит.»
Иахьаҵәҟьа , дыԥшаатәуп уи аӡы зҭарҭәо абак иахылаԥшуа Сурен, дназхәыцит Қьеҭо. Аха уахьгьы итәоуп Анзор дызхылаԥшуа аибашьцәа. Бжьоуи Арагәашьеи рҳәаала машьынала сыбжьалар, хымԥада, Анзор ируаа сааныркылоит. Уиаҵкыс ҽа мҩак Арагәашьа агәаҿы снеины уа џьара сыбжьалар иаҳа еиӷьуп.
Асааҭ жәаҩа рзы лмашьынала Арагәашьа мрагыларахь ала игаз амҩа даныланы дҵаа-ԥшаауа, нахьхьи днықәԥшуа абак ду ала дышнеиуаз, уи даназааигәаха, ԥҳәыск длызҵааит:
– Аӡы иахылаԥшуа Сурен дызбар сҭахын! – лҳәеит лара.
– Уи дынхоит абра бзыдгыло аҩнаҿы.
– Дызбар сҭахуп! Сурен ихьӡ ҳәаны ҿылҭит аԥҳәыс. Уи аакьыскьа абак аҿы аӡы рҭәны крысфоит хәа аҩны дааины дыҟан. Ар рымаҭәа зшәыз аԥҳәыс даниба игәиҽаниҵеит.
– Сара ар рпрокуратураҿы аус зуеит, аха шәысцәымшәан, – лҳәеит Қьеҭо. – Дабанхои Ануш захьӡу аҳкәажә?
– Илзыбуазеи Ануш?
– Ануш илааӡоит аҭурша злырхуа аҟәыд.
– Арахь бымҩахыҵ! – иҳәеит Сурен.
Қьеҭо ашҭа дынҭалеит. Даанаԥшааԥшит. Ҵабыргны, аҭурша злырхуаз аҟәыд ахақәа ирықәҵаны иахьеикәагылаз урыхәаԥшыр угәы азнарҳарын. Ануш уи ауҭраҿы аусура даҿын.
Қьеҭо илҳәеит дзызнеиз. Ақьаад ҩыра илымаз цәырганы Ануш иллырбеит.
– Иахьа ма уаҵәы абри ашәҟәы аԥсуаа рнапаҿы ианыҟамла, атрагедиа ду ҟалоит: ақырҭцәа ажәылара ргәы иҭоуп ииуль мза 4 рзы.
– Уа ишәымада? – дҵааит Ануш.
– Схаҵа.
– Ихьӡузеи?
– Аазиз Мирзаканов.
– Ааи, ааи! дааԥышәарччеит Ануш. – Уахаҵәҟьа ироуратә иҟаҳҵоит!
– Иҭабуп, сгәы аҵәымӷ алышәхит! – лҳәеит Қьеҭо. – Шьҭа сцалап!
– Ус иҟалаӡом: аӡәы дшәазҵааргьы аҭурша аашәхәон. Сара сҭурша иаҩызоу ара аӡәгьы имаӡам.!..
– Аиашаҵәҟьа! – дааԥышәарччеит Қьеҭо. – Жәласы маҷк сышәҭ, амцхә сҭахӡам. Аибашьра еилгар нас ҭынч сышәҭаауеит.
– Ҳара асас еснагь пату ҳазиқәуп. Мышкызны шәнымҩахыҵны шәҟалозар – бзиала шәаабеит!..
Мраҭашәарахьтәи афронт аштаб аҟынтәи Хҿыҿ Чагәба изыԥшын. Аштаб аиҳабацәа зегьы шьыжьнаҵы уахь ирыԥхьон, аилацәажәара ирымаз ианалга ашьҭахь, рациала адырра ҟарҵеит уи амҩа дшықәлоз.
Шьыбжьаара ԥыҭк шагыз Артури Хҿыҿи машьынала икылҟьа иааит Ахәынаа. Иаразнак абаталион иатәыз агәыԥқәа рԥызацәа ирыԥхьеит Ахәынаа аштаб ахь. Иубартә иҟан акрызҵазкуаз ус дуӡӡак иалацәажәараны ишыҟаз.
Еизаз ааирӡырҩит Хҿыҿ Чагәба. – Уажәраанӡа шәгәы иҭыхоз, шәыззмырҭынчуаз ашьоурахьы ҳаиасуеит, иҳәеит уи. – Ажәылара амш, асааҭ зегьы уашьҭан ишәирдыруеит шәара шәыштаб аиҳабы Артур Аԥсанба. Сара уажә ишәасҳәо зегь хьааны иҳамаз ауп. Уи нахьхьи ахшыҩ дуқәа ахьтәоугьы ҳалацәажәеит. Ҳара рыцҳарас еснагь иҳамаз ҳхыԥхьаӡара амаҷра акәын. Иарбан жәыларазаалакгьы баталионк ахала уи аус анынанагӡоз раԥхьатәи аидыслараҿ аӷа ааха иҭаны шьҭахьҟа дхьаҵуан, аха сааҭк, ҩ-сааҭк рышьҭахь амч ҿыц ианрыхьӡалак, урҭ ирҿыцны ааха иҳарҭоз ҳзынкыломызт. Ҩаԥхьа ахыӷәӷәарҭа ирымаҳхыз дыргьежьуан. Абри ҳаҿӡан. Абри ҳамч агон, абри ҳарԥарацәа рыԥсҭазаара ҿахнаҵәон. Сара идырны изласымаз ала, гәыԥҩык шәбаталион аҟынтәи ирҭахын ҳарԥарацәа анҭадырха, ргәаӷ хыҵны ижәылар. Агәра згоит, раԥхьатәи аидыслараҿ аԥыжәара ҳара ҳтәқәа ишааныркылоз, аха ҩаԥхьа иаҳцәыргон уи аиааира ҳамхны. Ҽакы иамусуп мрагыларахьтәи афронт
зегьы мыҽхак ҭбаала ажәылара анымҩаԥааго, усҟан аӷа акымзарак илшом. Зехьынџьара амца анаклак амч аҭаххоит, џьарантә ҽаџьара иузиагом, уи хымԥада иннакылоит аӷа ицәугаз ахыӷәӷәарҭа. Уи ус шакәу зныкымкәа аԥышәа иҳаухьо иаҳнарбахьеит.
Абриала исыркьаҿуеит сара сажәа. Сара ишәасымҳәаз хаирҭәаауеит шәҩыза Артур. Уи шәҿаԥхьа иқәиргылап инашәыгӡараны иҟоу шәусқәа, ишәеиҳәап ажәылара аныҟало аамҭа, уи асааҭ. Сара шәынсыжьуеит, – ишәзеиӷьасшьоит аиааира дуӡӡа.
Артур даацәажәеит:
– Абра ҳаилацәажәаны ҳанааимплак, досу шәгәыԥқәа рҿы шәахьнеиуа шәабџьари шәареи, асааҭ ааба рзы акрыфа-акрыжәны ҵаҟа ҳалбаауеит.
Х-гәыԥкны ҳҽаҳшоит.
Сара сгәыԥ иаҵанакуа ар рхыԥхьаӡара хышәҩык рҟынӡа Мрагыларахьтәи аҳәаа ала ижәылоит. Уи иаҵанакуеит Бжьоу аҳабла иагәылсуа амҩаду инаркны мрагыларахьтәи ҳҳәаақәа рҟынӡа. Нар Абаҭба игәыԥ жәылоит Бжьоу аҳабла иагәылсуа амҩаду инаркны, Ламыс иҳабла иаҵанакуа аҳәаақәа зегьы. Арҭ рхыԥхьаӡара хышәҩык инарықәгәыӷуа иҟоуп. Ахԥатәи – Доутәи абаталион, уи цоит Ламыс иҳабла инаркны Кәыдырхықә аҟынӡа. Хадара аиҭоит Дада Ноуба. Ишаабо еиԥш, аибашьра амҽхак жәа-километрак иреиҳамзар иреиҵам.
Убри инаҷыданы заа амҩа иқәаҳҵоит 30-ҩык аруаа-аԥшыхәыҩцәа, х-гәыԥкны рыҽшаны. Урҭ аӷа ихыкәшаны ишьҭахьала имҩақәа ркуеит. Гәыԥк, жәа-ҩык рҟынӡа зхыԥхьаӡара ыҟоу аӷа иштаб иақәлоит, урҭ ирыцхраауеит аҩбатәи агәыԥ. Аибашьраҟынтәи зшьапы зҽазыргарц шьҭахьҟа
иҩны идәықәлаз амҩа кны итәахьоу агәыԥ рылахысуа индырҵәоит.
Х-гәыԥкны иҟоу аԥшыхәыҩцәа хадара рырҭоит: Џьамфер Сардиан-иԥа Ашьхацба, Сетрак Карбашьиан, Аазиз Мирзаканов. Абарҭ зыхьӡ сҳәаз аангылоит, егьырҭ шәҭыԥқәа рахь шәцаны шәыԥсы шәшьа, шәабџьарқәа шәнарыхәаԥш, уаҵәтәи аибашьра шәҽазыҟашәҵа...
Шаанӡа Арагәашьатәи аштаб аҿы даннеи Қьеҭо лаб даахьан. – Папа, уареи сареи ҳаицәажәар сҭахуп, – лҳәеит лара. – Анзор даахьома?
– Анзор ахыӷәӷәарҭақәа гәеиҭоит! – иҳәеит Ҭенгыз. – Сзыбҭахыз?
Ашә ныдылҵан лаб иҿаԥхьа днатәеит. – Сара уаҳа сзычҳаӡом, сыбналар сҭахуп! – лҳәеит Қьеҭо. – Анзор ихы еилаганы дыҟоуп аҳәынҭқари иареи еицәажәеижьҭеи. Шьаҿак сиԥыршәар ҟалом. Ари иаанагозеи?
– Саргьы исҭахуп Урыстәылаҟа бдәықәысҵар, аха уажәазы уи залшаӡом. Анзор зегьы иреиҳәахьеит бҳәаны бышизтәоу. Иаалырҟьаны быбналаны бцар иаасгәыдҵаны сишьуеит. Бара ибҳәан еиԥш, аҳәынҭқар абра дааны диацәажәеижьҭеи, генералк иаҳасабала ихы ишьоит. Сара иаасҳәо зынӡаскгьы дазымхәыцуа далагеит. Иҟаҳҵарызеи? Иамуӡар, ҳаԥшып амза ԥшьбанӡа. Иаҳзаанаго аабап уи амш!
– Угәы иаанагома ақырҭцәа аиааира ргап ҳәа. Аԥсуаа рхырӷәӷәарҭа ус унагәыдланы иузго иҟам – Аазиз исеиҳәон.
– Ианба? – иџьашьаны дҵааит Ҭенгиз.
– Ара даныҟаз!..
– Шаҟа сгәы ҭыбҟьазеи, иареи бареи шәеиқәшәозшәоуп бышцәажәо!..
– Исгәаԥхар иареи сареи ҳаиниоит!..
– Қьеҭо!.. Сыхазына, бызлацәажәо закәызеи? Уи иҟамло усуп, ҳҩыџьегьы ҳҭабырхоит!..
– Умшәан, папа, акымзарак ҳахьӡом, Аазиз дзыдгыло аус саргьы садгылоуп!..
– Қьеҭо!..
– Аԥсуаа Арагәашьа ирымоу агент дыздыруеит. Уи ила исыцҳаит ақырҭцәа ииуль 4 рзы ижәылараны ишыҟоу!..
– Ҳабшьит Қьеҭо... ианеилыркаа!..
– Еилыркаахьазар шьҭа сынкыдҵаны сыршьхьазаарнн. Иамуӡакәа Урыстәылаҟа ҳзымцар аԥсуаа рахь ҳаиасуеит!..
– Қьеҭо!..
– Умшәан, папа, Аазиз дахьҳамоу акы уацәымшәан, уи уаргьы саргьы ҳаиқәирхоит. Сара схеиԥшҵәҟьа игәра згоит уи ахаҵа!..
– Қьеҭо!.. – ишьамхқәа рыҩбагьы днарысын дҩагылеит. – Сыхаара сыԥҳа, бара ишыбҳәаз иҟазааит. Сақәшаҳаҭуп!.. Аха ирласны инагӡатәуп ари аус, иеилыбкаау?
– Иҭабуп, папа, идуӡӡаны иҭабуп!.. – Қьеҭо лылаӷырӡқәа ихаҟәҟәалаз аалырбан днеины лаб иӡамҩа днагәӡит. – Иаарласны аԥсуаа рагент дыԥшааны Аазиз изысыцҳауеит иара иахь ҳшиасуа ала!..
Адәахьы быжьқәак геит. Машьынала иааз Анзор Гиго иацәҳара даҿын.
– Абри уара узыԥсахуа уаҩ дыҟаӡами? Уахгьы-ҽынгьы умала аштаб узыхьчома?!. Дабаҟоу шәеиҳабы?
– Дыҟан дцеит! – иҳәеит Гиго.
Нас даӷьуа арахь дааҩналеит.
– Апатын Ҭенгиз, ахьчацә реиҳабы иацәажәатәуп даҽа ҩыџьа ҳаиҭаратәы. Гиго ихала аштаб дуӡӡа изыхьчом!..
– Уахынла ҩыџьа ирҭоит.
– Иабаҟоу, избаӡомеи?!
– Са сиацәажәап урҭ реиҳабы данааилак. Уи ԥыҭҩк аҩыжәрагьы бзиа ибоит!..
– Ассир саҳауеит! Иқьышә ҭаԥысҵәоит даҽазнык аҩыжәны данызба!..
Амза акы инаркны ҳаргьы абра аҷаԥшьара ҳалагоит. Апатын Ҭенгиз, шәара зны-зынла Ламыс иҳабла гәаҭаны шәаалароуп. Уи аганахьгьы ахылаԥшра рыӷәӷәатәуп!
– Уахь сцап ҳәа саҳасабуп иаарласны!
– Папа, саргьы аҩнынӡа сцароуп, уаасзыԥшы! – лҳәеит Қьеҭо.
Анзор Қьеҭо лахь дынхьаҳәын ҿааиҭит:
– Иахьарнахнс, Қьеҭо бара ҳара ҳполк бахыԥхьаӡалоуп. Уаанӡа мраҭашәарахьтәи Кәыдырхықәгьы былаԥш ахын, аха аштаб дуаҿ срыҳәан ҳара ҳполк мацара бзынрыжьит. Аха сгәаныла ҳара ҳаибашьцәа цәгьара ҟазҵо уаам, уиаҟара аусҭҵаатәқәа бмоур ҟалап!
– Ус шәгәы изаанагозеи апатын Анзор? – ҿаалҭит Қьеҭо. – Аакьыскьа Ламыс иҳабла иҟалаз ахҭысқәа зегьы ҭҵааны ар рпрокуратурахь ишьҭтәуп. Уи зегьы шыҟалаз ҭҵааны аиаша аҩра ҳалагар, аӡәырҩы иҭабуп ҳәа рарҳәаӡом!
– Уа биашоуп! – иҳәеит Анзор. – Аха усҟан бара бабгьы аполк хадара злеиҭо ала иҟәаҟәа ршьышьрым!
– Сара саб аполк ахадара аиҭоит. Уигьы ихы рымшьышьыргьы уаргьы Анзор зынӡа уссирым. Аиаша аауырԥшуа уалагар...
– Еилкаауп! – иҳәеит Анзор. – Бара избо ишәарҭоу ԥҳәысзаап!..
– Угәы ишԥаанагоз! – дааԥышәарччашәа ҟалҵеит, аха лыччаԥшь зынӡагьы ихаамызт.
Ахәлара ааигәахо ианалага, алада инаркны аҩаданӡа Ахәынаа ахыӷәӷәарҭақәа ааныжьны, ҵаҟа илбааит аибашьцәа. Зеиԥш ҟамло егьыҟам ҳәа, аҳәаақәа рҿы гәыԥқәак хлаԥшра арҭо инрыжьит. Уи – Анаара ахәы уахьынхало иҟаз ахыӷәӷәарҭақәа рҿы. Асааҭ фба рзы ижәылараны иҟаз Мрагыларахьтәи афронт иатәыз аибашьцәа, раԥхьатәи ахысрақәа дырҵысыр акәын.
Аус ӷәӷәа знапы ианыз заа амҩа иқәлаз аԥшыхәыҩцәа ракәын. Урҭ бнала мацара ишнеиуаз, Арагәашьеи Бжьоуи рыбжьара ианнеи, ҳамҭакы рыԥсы ааиҭаркит. Амза аҭахамҭаз акәын, аха заа абнара илсын, уажә адгьыл ахтыраҿы ршьапы анықәдыргыла, иаҳа иахьцоз рбарҭан. Аԥшыхәыҩцәа ирҭахын заанаҵ ақырҭцәа зхылаԥшуаз Аргәашьа иахыкәшаны аштаб аҿы икылсырц. Убри аҟынтә, Сетрак Карбашьиан агәаҭарақәа иҟаиҵахьаз ала маҷк аерманцәа рҳабла мрагыларахьтәи аҳәаақәа рыла иахыкәшатәын, уа иаман акылҳара, уи аганахь ала уаҩ изыхьчашаз уаҩ дықәдыргыломызт. Аԥшыхәыҩцәа хәыҷык рыԥсы аныршьа ҩаԥхьа амҩа иқәлеит.
Кәыдырхықәахь, Ламыс иҳаблахь, ар уманы уахыкәшо иҟамызт. Аакьыскьа ҳаибашьцәеи ақырҭцәеи еидыслеижьҭеи ари аган азҿлымҳара арҭан иаҳа идырӷәӷәеит, Доуҟа узлацо амҩақәа зегь ԥыҵәҵәаны шьаҿацыԥхьаӡа реибашьцәа кылартәаны, иааҟәымҵӡакәа ахысрақәа ирҿын. Ианааилахәлалак, имлашьуа ацуҭа иалалаз абгахәыҷқәа реиԥш, ана-ара ахысрақәа дырӷәӷәон. Урҭ еибыҳәаны ирымазар акәхарын, гәыԥк ахьтәаз рызхара ихысны ианалгалак, ҽа гәыԥк ирымнадон,
абас мацара, иаашаанӡа иахьцәыҵатәаз аԥсуаа рганахь ахы рханы ахқәа дыршәуан, аха баша аҳауа иналаӡыҭны иҿыцәаауан ахымцақәа ҟаԥшь-ҟаԥшьӡа ажәҩан ахь иаларҵоз. Аԥсуа ԥшыхәыҩцәа, уажәадагьы иазгәаҳҭахьеит, уи рхы иархәаны еилыркаауан раӷа дахьтәаз, нас ма ихыкәшаны ицон, мамзаргьы маӡала рааигәа инеины артҟәацга рылаԥжәаны индырҵәон. Аха уажәтәи ажәылараҿы ргәырҽанӡамкәа, рхы-ргәы ҭызҟьашаз амцабз рылажьны, хгарҭак роуаанӡа рнырҵәаракәын ирҭахыз. Аха асааҭ фбанӡа макьана такәаамҭа набжьан...
Цас ирузшәа абри ауха ҩыџьа ақырҭцәа аҩы ржәын аерманы ҳәсақәа амш рыларгарц иалагеит. Аԥшәма зыҟны иҟаз ичҳаит, ичҳаит, аха ила шааԥшуаз иԥҳәыси иӡӷаби ажәқәа рборахь мчыла ирыманы ианавала днарыхьӡан, руаӡәк иавтомат кыдыргыланы иуыс нап аиркырц иҽазишәон еиԥш, аҟәҟәаҳәа автомат мца нарылеиҵан, ахәымгара згәы иҭазкыз дыхәны иара дыҩны дцеит. Аҳәҳәара аныҟала ауаа еизнагеит, ицан аштаб аҿы Қьеҭои Анзори рыманы иаан, ҵхыбжьонынӡа уи аус аҭҵаара иаҿын.
– Иаазқәылаз ақырҭуа еибашьцәа иааузымчҳаратә ала рхы мҩаԥырго иалагеит! – ҿаалҭит Қьеҭо аус еиқәыртәаны рышьҭахьҟа ианыхынҳәы. – «Уара ишуҭаху иԥхьаӡа, изыцәшәаша приказк ҭыжьны ҳаибашьцәа рҽаӷәра аанаҳамкылар аҭынч уаа ҭаха рырымҭо иалагоит. Ари ушьапы уқәнаҟьар ауеит, Анзор!..
– Ибҳәо иашоуп, соуԥшәыл! – игәы каҳаны даацәажәеит иаргьы. – Ҳаԥшып абри ахымш, ҳа ҳжәылара аԥыжәара анамга бара бсыманы сықәҵуеит! – ҿааиҭит Анзор.
– Иаба? – дҵааит лара.
– Иахьаабҭаху!
– Сара узлазбо ала ухьаҵырц угәы иҭазаап! – дыхшәааны илакҭа дынҭаԥшит. Сара сыԥсы, схы здысҵараны иҟоу ахаҵа дшәыргәыдахар сҭахым. Иухьзеи Анзор... Умч агәра умгаӡои? Аԥсуаа урыцәшәазар!.. – гәаӷла лгәы пеипеиуа днеизыԥшит.
– Бара ибыздырӡом аԥсуаа закәқәоу? – ҿааиҭит.
– Изакәқәозеи:
– Урҭ ргәы нурхар адгьыл аҵа уҟазаргьы уԥшааны ршьа руеит...
– Ус угәы изаанагазеи уажәы?
– Ани аиҭныԥсахлара...
– Нас, нас.
– Уажәыгьы сыбла ихгылоуп:
– Уара удҵала икыдҵаны иршьит зегьы.
– Ааи.
– Ани ирыцыз аӡӷабгьы?
– Ааи.
– Изыҟауҵеи ус?
– Уи сара сымацара исыдҵамызт, уи Қырҭтәыла ар реиҳабыра зегьы рыдҵакәын.
– Саб идыруазма уи?
– Мап.
– Иамуӡоз нас икыдҵаны имшьыкәа, рыԥсы шҭаз еиҭныԥсахланы иоушәышьҭыр?
– Иалшон. Аха ус ҟасҵар ргәы-рхы рымҟьаны ишьамхнышлоз џьысшьон. Аха исзеилымкааит акы: аԥсуаа ахааназгьы аӷа ицәшәаны ишьамхнышлаӡом...
– Саб дабацеи? – дҵааит Қьеҭо, уи дшыҟамыз уажәоуп иангәалҭа.
– Ламыс иҳабла аҭагылазаашьа гәаҭаны дхынҳәуеит.
– Сара сыԥсы сшьар сҭахуп – лҳәеит Қьеҭо.
– Бца сара скабинет ахь, сара макьаназ Ҭенгиз иаара сазыԥшуеит.
Қьеҭо хыхь дынхалеит. Ауада ашә аалыртын, дышиашаз адиуан тата днаниаалан, лнапқәа аалгәыҵаԥсаны ацәа лҽалҭеит.
Аерманцәа рҳабла иахыкәшаны зқәала уи изнеиуан уажәы. Амхы лаҵарҭеи аҭаҭын еиҭаҳарҭеи рыдгьылқәа ирҭысны ишнеиуаз, анхарҭа ҭыԥқәа ианырзааигәаха, Сетрак Карбашьиан дааҭгылеит.
– Шәара ара шәысзыԥшыз, сара сымаҳә иҟынӡа снеины сааип! – иҳәеит уи. – Сыҷкәын хәыҷы Ашоҭ саааиацәажәар сҭахуп.
– Гәҩарақәак рыманы аҩны рҷаԥшьозар: ҿааиҭит Аазиз. – Иахыуҳәаауазеи, уара, Џьамфер:
– Ақыҭаҿы ацхырааразы ар аарышьҭхьазар еилкаатәуп! – иҳәеит Џьамфер. – Макьаназы уаҩ дыҟамзар ҳара ҳус арманшәалоит. Заҟа аамҭа уадхалари умаҳә иҟынӡа уцаны аара?
– Сааҭбжакгьы садхалом – иҳәеит Сеҭрак.
– Ус акәзар уца! – ҿааиҭит Џьамфер. – Уажәы асааҭ жәаҩа рзы хәминуҭк агуп. Ҳаузыԥшуеит акы абжанӡа. Уанаҳамба ҳааилацәажәаны амҩа ҳақәлоит.
Аҵх лашьцан. Сетрак иаахыҵәҵәа-хыҵәҵәаны имҩа ркьаҿуа днеиуан. Узмыхәоз, аҳабла иамаз алақәа ракәын. Ожәааны, дарбанзаалак аӡәгьы адәахьы дныҟәомызт, абџьар зкыз ида. Уимоу, аҩны иахызгьы рҵут бжьы ыҟамкәа лашарада, аҩны ашәқәеи аԥенџьырқәеи ыҵарҟаца иаркын, рҽыҵәахны иԥшын. Ӡәыр дныҟәозар ақырҭцәа ракәын. Урҭ уаткак-ҩык абаажәри ҳәа, мамзаргьы ерман ԥҳәыск абџьар дацәыршәаны лкалҭ аҿынӡа
ҳазнеиуазар ҳәа, аҳабла иалан. Ус еиԥш иҟаз рыбжьы хаззала харантәигьы иуаҳауан. Аха наҟ иналҵны акәакьқәа рахь инхоз рышҟа ианыхәлалак, ус еиԥш иҟаз аныҟәарақәа зхы аҭыԥ аҿы иҟаз ирҭаххомызт аԥшыхәыҩцәа ирыцәшәаны. Ақырҭцәа ргәы ахьдырӷәӷәоз амҩа аҿықәқәа кны еидынхалоз ауаа рҿы акәын. Арахь аԥсуаа игәаӷьны изааиӡом ҳәа, агәыӷра рыман. Урҭқәа зегьы иҵахьан Сеҭрак. Убри аҟнытә ашацаҳәа дныҟәаны дцон аӡы зҭарҭәоз абак ду зықәгылаз шыҟаз. Имаҳә иҩны даназааигәаха, ашьҭахьҟа инагаз аҭел па ааирҵысит. Уи адырга рынаҭон аҩны аҩнуҵҟа. Минуҭкгьы мҵыцкәан , агәашә хәыҷы ахьаҿаз дкыдыххылеит Ашоҭ. Даанаԥш-ааԥшит.
– Папа! – иҳәеит уи ибжьы ныҵакны. – Уабаҟоу:
– Ашоҭ, арахь уааи! – иҳәеит Сетрак.
Ашоҭ игәеиҭеит иаб игага. Дыҩны днеины иҽааигәыдижьлеит.
– Иҟада аҩны – дҵааит аб.
– Сурен ида зегь ҳаҟоуп.
– Ӡәыр дҵаахьома сара сзы?
– Мап!
– Ақыҭаҿы ар рхыԥхьаӡара иацырҵома?
– Мап, ацхыраараз макьаназы уаҩ дҳамбацт.
– Амза хԥа рзы ипепеиуа ар рыла идырҭәуазар акәхап. Аха уаанӡа...
– Шәара шәдәықәлома?
– Уаха шәгәышәҽаныз, шәымшәан – иҳәеит Сетрак. Иҟоу еилышәкаанӡа ақыҭа агәахьы анеира шәарҭахоит. Сара сцеит…
– Саргьы сугар ҟамлаӡои?
– Мап, Ашоҭ, уара макьаназы ара уаҭахуп! Абзиараз!
Уи ашацаҳәа иԥа днаидҟьан, акәара ҷҷа днырын, мрагыларахь деихеит. Жәа минуҭк рыла иҩызцәа
рҿы дыҟан. Иреиҳәеит иаҳаз.
– Ҳшәышьҭы, ҳашиашоу ԥшь-мҩакы ахьеихагалоу ҳнеины ҳҭыԥқәа аанаҳкылоит! – иҳәеит Џьамфер. Ҳдәықәышәҵа!..
Адҵа аныҟарҵа аибашьцәа ҩеибаргылан аган иаваланы рхы зықәкыз амҩадуахь рҿынархеит. Рабџьарқәа ишнаҵхара иҟан.
Нар Абаҭба хадара зиҭоз ар иманы, гәыԥ-гәыԥла рыҽшаны агаз мҩ инахысын апах-чах ҳәа ақырҭцәа хысуа иахьтәаз рхыӷәӷәарҭақәа ирзааигәахан иааҭгылеит. Наҟ мраҭашәарахь Артур Аԥсанба Ламыс иҳабла иахьаҵанакуаз инаркны амҩаду аҟынӡа рыҽшаны урҭгьы рҽааныркылеит. Дада Ноуба ибаталион Кәыдырхықәи Доу ақыҭеи ирыҵаркуаз амҽхак гәаҭо, рҽеиҵыхны ԥхьаҟа анаскьара иаҿын. Иахьрыхәҭаз аҭыԥқәа рҟынӡа ианынаскьа, урҭгьы раамҭа иазыԥшны рҽааныркылеит. Нахьхьи Ахәынаа иқәгылаз дара ртанк заҵәы асааҭ фба шыҟалалак ԥшьынтә ахы хьамҭақәа аӷа иган ахь иандыршәлак ашьҭахь иаргьы ахәы иналбааны Арагәашьеи Царцуи ирыбжьгаз амҩадуала идәықәлон. Усҟан ҳаибашьцәа зегьы ажәыларахь еихон...
Ԥшь-мҩак ахьеихагалаз ианкылшәа, ари аган шҭацәыз рбеит, аӷа иаԥхьаҟакәын ишьҭахьтәи акылҳарақәа хьаас икымызт. Жәаҩык аибашьцәа Аазиз Мирзаканов хадас дызмаз ара иааныжьны, ҩажәаҩык ашкол ашьҭахь ала амҩа иқәлеит.
Асааҭ хԥа ҟалахьан.
Ашкол ашьҭахь инаӡаанӡа, аибашьцәа раԥхьа иниаҟьеит машьына ласык. Уи Ҭенгиз Бениӡе иакәын. Ламыс иҳабла ахыӷәӷәарҭақәа гәаҭаны,
днарылс-аарылсын ибеит ар рҭагылазаашьа. Нас ишьҭахь дхынҳәын Қьеҭо даахьазар ҳәа, лыҩны днеит, аха данимба, Арагәашьа дшаанхаз аҟара дырны деихеит арахь. Ԥшь-мҩаки ахьеихагалаз днеиаанӡа имашьына аарҵәины, мраҭашәарахьтәи анхарҭа аҳәааҿы ибжьгаз амҩа данылан, зны Џьамфер Ашьхацба Сетрак Карбашьиан дахьеиқәирхаз аганахьала, иааихҵәаны ашкол ашьҭахь днеины, имашьына наргыланы, ихырқәақәо ашә аҿы итәаз Гиго днаиеҩсны икабинет, дныҩналеит. Анзор дыцәан, аха Ҭенгиз даныныҩнала, дааԥшит иаразнакы.
– Қьеҭо дабаҟоу? – дҵааит Ҭенгиз.
– Хыхь скабинет аҿы дыцәоуп, – иҳәеит Анзор.
– Аҩныҟа дзымцеи?
– Ҳаибашьцәа руаӡәк арыжәтә ыжәны, аерман ԥҳәыс амш лылеигарц дшаҿыз, лхаҵа ҳаибашьҩы иавтомат ахькыдиргылаз иаашьҭыхны диеихсит. Абри аус аҭҵаара ҳаҿын. Нас аҩныҟа дабацоз, аҵх наскьахьан.
– Уиакәын иҳагыз! – иҳәеит Ҭенгиз. Нахьхьи сахьнеизгьы ауаткажәра иаҿын. Излазбо ала ҳсолдаҭцәа аибашьра рҭахым. Иҟашәҵо ҽеим ҳәа рабжьара саналага «Уи уара уус алам иҟаҳҵо, уаҵәы ҳаԥсуоу ҳамԥсоу ҳаздыруам, иҟалеи нас ауатка аажәызар» ҳәа исҿаԥеит. Ԥшӡала ижәжәааит арыжәтә, аха аӷа дшәықәлар ишԥаҟашәҵои» хәа санрызҵаа, ҳара ҳанзырҵәо аӷа дҳамаӡам ҳәа аҭак сырҭеит.
Анзор ҿымҭӡеит, уи ҽакы дазхәыцуан.
– Уԥсы шьа, апатын Ҭенгиз, аҵх наскьеит, – иҳәеит уи. – Уаҵәы еилҳаргап урҭ рус!..
Ҭенгиз егьи аҭӡамц иадгылаз адиуан татаҿ ахч хәыҷ иҟаз ихы шықәиҵаз еиԥш, ацәа деимҵнаԥааит. Игәы ҩарханы дышьҭан, ихәда абжьы духеит. Анзор ашьшьыҳәа даагылан ашә аартны дындәылҵит. Гиго
уажәыгьы дхырқәақәо арахьтәи аганахьала дтәан, адәахьы длеиҩеиуан даҽаӡәы. Анзор ишьҭыбжь мыргаӡакәа хыхь дынхалеит. Икабинет ашә ааиртын ԥшьаала иныдҵаны ацаԥха аиркын Қьеҭо дахьиаз дналхагылеит.
Ҩеижәаҩык иеицыз агәыԥ ашкол ашьҭахь инеины рхы ааидыркылеит.
– Уара Сетрак угәыԥ уманы аҩадахьала усзыԥшыз. Сара аладахьала сҽазысшәоит аҷаԥшьаҩы иқәгара! – иҳәеит Џьамфер.
– Шьҭа иаамҭоуп! – Сетракгьы иҽааибыҭан иҿынеихеит.
Џьамфер ашкол акәакь аҿы днеины даныԥшы, аҷаԥшьаҩы иавтомат ижәҩа иахьшьын арахь дааиуан. Иубартә иҟан ԥыҭк ыжәны дшыҟаз. Иԥынҵа дҭацәажәо ак аҳәара даҿын.
– Иҟалаз удыруоу? – дыҩны уи иаԥхьа дааҭгылан қырҭбызшәала даацәажәеит Џьамфер. Егьи ихьыз изеилымкааит.
– Иҟалазеи? – ҿааиҭит аҷаԥшьаҩ.
– Аа, иҟалаз!.. – амацәыс еиԥш, аҿы аацырцырт ар раҳәызба. Аҟаҵәыҳәа игәы ианалеиҵа иҿы ҭыкка Џьамфер дихәаԥшуа даанхеит. – Уажәыҵәҟьа суцхраауеит… – дааникылан ашкол ашьаҭа аҭӡамц днадиҵеит. Уцә абра ԥшьаала, сара иҵегьы аусқәа сымоуп.
Инапы аниҟьа, адруҳәа наҟгьы арахьгьы аԥшыхәыҩцәа наҟ-ааҟ иааин амардуан инаҿалеит. Ашә еимԥааны ианыҩнала, Гиго дхырҟәысуа дахьтәаз шьҭыбжьқәак игәы ианықәҩы ихы ҩышьҭихит.
– Сс, ҿумҭын – иҳәеит Сетрак. – Ацаԥхақәа абаҟоу.
– Шәызусҭцәада? – дҵааит иара.
– Аԥсуаа!
– Аԥсуаа абаҟаз?
– Аҩны ҳаҟан, ҳааит ишубо!
Иџьыба иҭаз ацаԥхақәа ааҭыганы ианыдиркы Џьамфер дҵааит:
– Аԥшәмацәа абаҟоу?
– Ара иҟоуп, рыԥсы ршьоит.
– Уаргьы уԥсы шьа, иаамҭоуп! – уи ииҟьаз иаҳәызба Гиго игәы ианалашьшь «ыҟ» иҳәан, днеизҟәаҿын ашә днадҳалеит.
– Хәҩык ара шәыҟаз! – иҳәеит Сетрак.
Ҵаҟатәи ауада ҭбаа ашә аадыртын иныҩналеит. Ҭенгиз игәы ҩарханы дыцәан. Даадырҵысит.
– Шәарбану? – дҩаҵҟьан дынхықәтәалеит.
– Аԥсуаа! – ҿааиҭит Џьамфер. – Сымҩашьозар уара уоуп апатын Ҭенгиз Бениӡе.
– Ааи, сара соуп! – уи еиликааит иҟалаз.
– Дабаҟоу Анзор дҵааит Џьамфер.
– Анзор абра дыцәан, дыҟаӡами? – дахьыцәаз адиуан ахь дынхьаԥшит. Алашара ҩнадырҷҷеит, аха ауадаҿы уаҳа уаҩ дыҟамызт.
– Сыԥҳа, хыхьтәи ауадаҿы дыцәан сыԥҳа, агмыг са сыцәареи сааԥсареи ихы иархәаны уахь длызнеит! – дааӷьаҵәы-ӷьаҵәит Ҭенгиз.
– Ҩыџьа-хҩы ҳазхоит уи иҳәынҷара, егьырҭ ара шәыҟаз! – ашыр-сырҳәа Сетрак, Џьамфер, нас даҽа ҩыџьа аруаа ҭрысны хыхь инхапҟалеит. Ргәы хыҭхыҭуа ацәгьахәыцҩы Анзор Марголиани ишә инылагылеит.
Қьеҭо дыцәан дҭаҳәахаа, уи лыԥсыԥ абжьыҵәҟьагьы уаҳаӡомызт. Лыҩнапык лгәыҵаԥсаны, лгәышԥы хҩаны, лшьапқәа еиҵыхны еиқәҵаны иҟан. Иҭбааз лыҵкы шәҭы ҟаԥшьыла иҩычаны иқәҵан, лкәафҭа шкәакәа амыӷрақәа ҿахҵәаны, агәы
ҭыганы, аҳәынҵәрақәа шеибаркыз даламкьыскәа ус иаанлыжьит ацәара лҭахын азы. Анзор уи леиҿартәышьа дазыԥшуа акраамҭа дылхагылан, аха нас игәеилашыра изымҟажозшәа аниба иԥсы қымқымуа ажәыларахь ихы ирхеит. иеиқәа амаҟа ааԥиртлан ишьхны аҟәардә инахишьын усгьы акгьы ишәӡамызт, заанаҵ иблуза ишәыхны инапы иакызгьы уахь џьара инықәиҵан, леиԥка аахьаирҽын ишшәырӡа лшьапқәа днарыхеит.
– Уарбану! – уи дшәаны лхы ҩышьҭылхит.
– Аҿа зыбҭахьоу бхаҵа соуп! – Анзор дналхабабан иқьышә наганы лқьышә инадиҵеит. – Абри аҵх сазыԥшижьҭеи акрааҵуан, бареи сареи уаха хаҵеи ԥҳәыси ҳакәхароуп.
– Уи ахааназгьы изалшаӡом! – Қьеҭо лнапы ыркаланы Анзор иӡамҩа шыҟаз имҩанылҵеит. Ахәац дадрызшәа уи лнап ҭыԥқәа инылан дҟаԥшьӡа дааҟалеит.
– Ани аԥсуа ԥҳәызбагьы ус лҳәон, аха нас сыҵаҟа дсыриан исҭахыз лыласыгӡеит. Ба бықәԥара егьалҵуам!..
– Аламысда, аԥхамшьа!.. – дныҩныҵәааит Қьеҭо, ишлымчыз шьапыла Анзор иԥсы зымцо-изымаауа дааҟалҵеит. Дналхыҵын, ԥыҭраамҭак дааиҳәҭҟәыҟәлеит, иԥсы ҿызкаауаз ахьаа изцәырнагеит аԥшқарҭа иарбаны даныбжьас. Уи лхы иархәаны дҩаҵҟьан ԥхьаҟа ашә ахь днеихеит. Аха ацаԥха аркны иџьыба иҭеиҵахьан.
– Қьеҭо! – лызҿиҭуан Анзор, аха лара аҟәараҳәа деиҵасуан дахьгылаз. – Арахь бааи!
– Ашә сзаарт акәымзар, уаҵәы уеиҳәҭаԥахаа уҭаркыртә иҟасҵоит.
– Уи ахааназгьы бара ибылшаӡом!
– Исылшоит Анзор!
– Уиаҵкыс, хаала бааи сара сахь!
– Уи залшаӡом сҳәеит;
– Сара снабмышьҭын.
– Аҵәаара салагоит!
Қәыџьмаҵас, асыс мҟаа анымҵанарсуа еиԥш, даалыдԥалеит. Лыҩнапык нырҵәины лышьҭахьҟа индәықәиҵан дырқәасқәасуа адиуан ахь длыхеит.
– Хаала иамуазар мчыла иҟасҵоит! – иҳәеит уи.
– Анзор, иҟоумҵан!
– Хаала биа!
– Момоу!
– Хаала биа бара ақырҭуа лаԥс! – мчыла адиуан ахь даниршә азыҟҳәа уа днықәижьит. Уи ихы иархәаны ҩаԥхьа дналхаххит.
Арҵәааҳәа дыҳәҳәеит Қьеҭо.
– Анзор! –адәныҟа Ҭенгиз ибжьы геит.
Анзор ҿимҭӡеит, Қьеҭо лҿы инапала ишәаҳаны икит.
– Анзор, ашә аарты, асасцәа ҳҭааит!
Анзор ҩаԥхьа аҭак ҟаимҵаӡеит. Ажәжәаҳәа игәҭакы наигӡарц, Ҭенгиз игәхьаа мкыкәа леиԥка хьарҽны Қьеҭо лхы инҭаирԥеит. Убасҟан, ашә шьапыла дагәҭасны иааиртын, аԥхьа дааҩналеит Џьамфер, егьырҭгьы, уи ишьҭарххны ианалаз алашара ҟарҵеит. Анзор деиҭаԥаны аԥенџьыр дкылԥарц деихеит, аха Џьамфер уи дихьӡан ишилшоз даныкша Анзор хыла аҭӡамц днанҟьеит. Нас дабарышьҭыхуаз, иааикәшан дырҳәынҷеит мчыла.
– Аламысда! – деиҵасуа аҵәыуара даҿын Қьеҭо.
Ԥыҭрак ашьҭахь зегь рыманы ҵаҟа илбааит.
Асааҭ фба ҟаларц жәа минуҭк агын.
– Ари аибашьраҿы уара уаҵахеит Анзор! – ҿааиҭит Џьамфер. – Даҽа жәа минуҭк рышьҭахь
аԥсуаа жәылоит. Ақырҭцәа зегьы шәыцҟьашәҟьа шәықәаҳҵоит!
– Сара сакәӡам ар рԥыза, сара сахь ухы рханы узцәажәозеи? – ҿааиҭит Анзор.
– Сара издыруеит уара шуакәым ар рԥыза, аха сара издыруеит уара иҟауҵахьоу ацәгьоурақәа! – Анзор диҿаԥшуа ацәажәара даҿын Џьамфер.
– Сара ссолдаҭуп хыхьынтәи исырҭоз адҵа насыгӡон.
– Цәгьарас иузырухьаз уара аԥстәы, аԥсуаа? – ибжьы ааҳареикит Џьамфер. – Узааӡаз аԥсуаа рџьынџьаҿ иуыгыз ҳәа акрыҟазма. Ушьа иалазҵеи абасҟатәи иурҿиахьоу ацәгьарақәа. Уара хаҭала душьит класск аҿы аҵара уцызҵоз Мыдга Какәбаа, уара удҵала иҭаурхеит аиҭныԥсахлара иаҵанакуаз атҟәацәа: Алиас Нануа, Алиса Баалоу, Алхас Ҳаџьым, Кьесор Џьыкырба, Хьудар Аԥсанба. Аҵыхәтәантәи иԥсы еиқәхеит. Уара унапхгарала, иаарласӡаны ажәылара ҿыц еиҿкааны, уахьааӡаз ақыҭа иқәынхоз ауааԥсыра зегь рнырҵәара уаҳасабын. Ииуль мза 4 рзы угәы иҭан мыҽхак ҭбаала ажәылара. Ишаабо еиԥш, уара ҳуаԥысит.
– Дарбан агенту ас еиԥш иҟаз адырраҭара шәызҭаз? – дгачамкит Анзор Ҭенгиз днеизыԥшит. – Ҳара ҳполк аҿы хҩык ирдыруан ари арыцхә: сара, Ҭенгкз, Қьеҭо. Абарҭ ҳахҩык ҳабжьара аӡә дыԥшыхәҩуп. Уи бара боуп ақырҭуа каҳԥы! – Қьеҭо лахь дынхьаҳәит. – Сааҭк уажәаԥхьа уи здырузҭтьы быхәда хҵәаны исыршәуан.
– Уи лыхәда амыцхәрас уара ухәда ахҵәара ақәшәоит! – ҿааиҭит Џьамфер! – Сишь, асааҭ фба ҟалоит шьҭа, ҳааӡырҩыпи!..
Зегьы ҿымҭ-ԥсымшьа иӡырҩуан. Ус Ахәынааҟынтәи атанк знык ихысит. Ахыхьамҭа идыршәыз
шааиуаз Арагәашьа ахыӷәӷәарҭақәа руак аҿы аӷьеҩҳәа иԥжәеит џьара. Знык, ҩынтә, хынтә, ԥшьынтә. Уи инақәырццакны аруаа агранатқәа дыршәит, пулемиотла ахқәа ԥсаҟьаны идәықәырҵеит, автоматқәа ҿааихак рымаӡамызт. Мрагыларахьтәи афронт ашьапы иқәгылеит.
– Иуаҳауоу? – Џьамфер Анзор илакҭа дынҭаԥшит. – Ҳаруаа зегьы ршьапы иқәгылеит. Шаҭарак ҟаҳҵо џьышәымшьан, зегьы ишәԥеиԥшу акоуп: Ашьра! Ааи, ааи, ашьра!..
Арациала Нар Абаҭбеи Џьамфери еицәажәеит. Уи иреиҳәеит арахь аҭагылазаашьа зеиԥшраз. Нар иазгәеиҭеит царцуҟа узго амҩа шааҭацәлак ирытҟәаз рыманы ақыҭа агәаҿы иҭаркразы. Мамзар аҭагылазаашьа аҽаԥсахыр иудыруазеи, иҳәеит.
Ақырҭцәа ракәзар, иааҟәымҵӡакәа аштаб ахь рациала адырраҭарақәа ҟарҵон аԥсуаа шрыжәлаз. Џьамфер ақьаадаҿ ак аниҵан Ҭенгиз инаииркит.
– Уеибашьцәа ирылаҳәа шәҭагылазаашьа ахац ишакыз!
Ҭенгиз атекст данаԥхьа аԥхӡы ааиқәнаҭәеит. Нас арациа дынҭацәажәеит:
– Исзеиҭашәҳәа шәҭагылазаашьа зеиԥшрахаз!..
– Иаҳа-иаҳа иааскьоит аԥсуаа. Урҭ иаҳгәыдырҵо ааха аанкылашьа амам. Ҳхьамҵыр ада ԥсыхәа ыҟаӡам. Иҟаҳҵарызеи?
– Аӷа амацәаз ҳҭеикит. Аштаб дара рнапаҿы иааргахьеит. Ари амцабз далҵны уаҩытәыҩса ишьҭахьҟа дызцом. Акызаҵәык мҩас иҟоу – аӷа шәиҿагыланы ахысрақәа шәырҟәаҵ, хьаҳә-хьачара ҟамҵакәа аԥсуаа шәыҽрышәҭ! Аиааира аԥсуаа иртәуп. Зыԥсҭазаара еиқәхарц зҭахыу – ишаҳҳәаз шәныҟә, уи мап ацәызкыз аԥсра изыԥшуп!..
Амҩахь иааскьеит гәыԥҩык аибашьцәа. Урҭ иааныркылон ихьаҵыз ар. Аӡәы-ҩыџьа адҵа иахамҵгылаз иреихсны иршьит. Дук мырҵыкәа Нар Абаҭба ир иманы, атанк раԥхьа иргыланы, Арагәашьа далалеит. Царцуҟа узго амҩа ҭацәуп ҳәа адырра аныҟарҵа, хәҩык аибашьцәа аполк хадара азҭоз ақырҭцәа Царцу инарган, аколнхара акассаҿы иҭаркит. Уа ҩыџьа автоматҭырҟьаҩцәа рыдыртәаланы, егьырҭ ҩаԥхьа рышьҭахьҟа ихынҳәит.
Нар Абаҭба Аазиз Мирзаканов иқәҿиҭит.
– Угәыԥ уманы ушзахәо амҩаду ианыршәланы мраҭашәара шыҟоу уҽадҵа, километрак унаӡаанӡа, ацҳа ушнықәслак ҩадаҟа укҿаҵәиааны маҷк мраҭашәарахь уҽадкыланы уеиха. Агәаанагара ыҟоуп Ламыс иҳаблаҿы итәаз рыбжаҩык аполк аԥыза ииҳәаз иацымныҟәакәа аган рҽарҭеит ҳәа. Ахьаҵра иаҿу ар рыҽрымардарц иаҿуп Уарчантәи иаарышьҭыз ицхыраагӡагоу аполк. Артур ируаа усынтәи ирабашьуа иаауеит. Сара ҩажәаҩык рҟынӡа абџьар зку Арагәашьа агәаҿы иныжьны, ашкол ашьҭахьала уара суԥылоит. Еилукаама?
– Еилыскааит. Абыржәыҵәҟьа ҳдәықәлоит!
Аазиз иҩызцәа ирзеиҭеиҳәеит рҿаԥхьа иқәгылаз ауснагӡатә. Амҩаду ианмыршәлакәа аганқәа рыҽрыҭаны иҭрысит. Ахысбыжьқәа гон нахьхьи џьара инахарашәа. Уажәы-уашьҭан ақырҭцәа даҽа полкк аарышьҭыр рылшон, аха аштаб ду аҟынтәи аԥсуаа мыҽхакы ҭбаала ажәылара шыҟарҵаз анеилыркаа, наҟ Кәыдры нырцә игылаз амчқәа зегьы Аҟәатәи афронт ԥжәаны аԥсуаа арахь иҭалар ҳәа ишәаны, уаҳа ҽа мчык рымҭакәа Уарчатәи хаз еиҿкааз ацхырааратә полк Доу ақыҭахь иаларцан, иаҳа амч ахькәадаз иадырхан, ладеи-ҩадеи рыҽшаны имыццакӡо рҿынархеит. Ақырҭцәа уи анеилыркаа Ламыс иҳабла амраҭашәарахьтәи аганахь
итәаз ацхыраараз иаарышьҭыз аполк рҽамардан, ахыӷәӷәарҭа ааныркылеит. Егьи ар рызыбжак иаанхаз Арагәашьа аштаб аҟынтәи ирҳәынҷаз рҩызцәа рыҽрырҭарц ирарҳәаз абыжьгара рыдрымкылакәа шьҭахьла иҩт. Нар ири, х-гәыԥк аштаб зҳәынҷаз аибашьцәеи уажә еиханы урҭ рымҩа ҳзыԥҵәозар ҳәа инеиуан. Анзор дызхылаԥшуаз абаталион зегь рытҟәан, рабџьар-трофеи рымхны ҩеижәаҩык аибашьцәа урҭ еидцаланы амҩадуала Царцуҟа ацара иаҿын. Егьырҭ ақырҭцәагьы ус рԥеиԥшхон Уарчатәи аполк рхьымӡазҭгьы. Аԥхьаҟа иҟалашаз макьаназы аилкаара уадаҩын. Аха Анзор Марголиани, аполк аԥыза ихаҭыԥуаҩ ихьӡ шҳәазгьы, игәы ззыбылуаз ибаталион ааха ӷәӷәа аҭаны, итҟәаны инаргоз рлахьынҵа шҷышәыз аӡәгьы гәыҩбара инаҭомызт.
Арагәашьа нҭыҵ мраҭашәарахьтәи адәыхтыраҿ еиқәшәеит Нар, Абаҭбеи Артур Аԥсанбеи егьырҭ лымкаала арахь иаашьҭыз аԥшыхәыҩцәеи рырқәа. Ақырҭцәа ари аганахьала акәымкәа, Доу ақыҭа рҽадцаланы ршьамхы рҽадыргеит. Уажәшьҭа иубартә иҟан урҭ Уарчатәи ацхыраагӡагатә полк рҽамаданы, уахь ахыӷәӷәарҭа шааныркылаз. Уи иаанагон иахьатәиала иҟарҵаз ажәылара абра ишынҵәоз. Ар рԥызацәа еигәныҩны абра ианеиқәшәа Нар иааирӡырҩит.
– Иахьа инаркны Ахәынаа ҳалбааит ахьӡуп. Зеиԥш ҟамло егьыҟам ҳәа, Анаара аҳабла ахәаны 50-ҩык раҟара аибашьцәа ҳаргылоит. Уажәраанӡа уа иҳамаз ахыӷәӷәарҭақәа ирхылаԥшлап. Аӷа ахааназгьы уи аганахьала сжәылоит ҳәа иҽазикуам. Уи шьҭарнахыс итәарҭа амца ацрало иалагеит: аԥсуаа ҽазныктәи ржәылара Аҟәеи Очамчыреи еимаздо амҩаду шаанаҳкыло еилкааны имоуп азы имчқәа
зегьы нырцә Кәыдры ацҳаи, аарцә Кәыдры ацҳа акәша-мыкәшеи, нас Ахалбина аҳаблеи арӷәӷәара иҽазикуеит. Очамчыреи Аҟәеи еимаздо амҩаду аԥсуаа ианааныркыла нахыс, иааигәахеит аибашьра аҵыхәтәа. «Убри еилкааны иахьа инаркны ҳара ҳар рхырӷәӷәарҭа ааныркылоит Арагәашьеи Бжьоуаа рҳәааи инаркны, Ламыс иҳабла ахи-аҵыхәеи, иара убас аԥсаатә фабрика аханынӡа. Ҽеиҭаԥарак аҟара ҳусқәа еиҵаҳхит иахьа, аӷа уи ҳамихырц иҽазишәаргьы длыҵшәадахоит: баталионк шеибгаз итҟәаны иахьаагаз урҭ ашәы рышәнаҵоит, агәкаҳара рзаанагоит. Шьҭарнахыс ақырҭуа ажәылараҵкыс ишьамхы иҽарганы дызлацаша дазхәыцуа далагоит. Аруаҩ знык сыбналаны аибашьра саԥырҵны сцап ҳәа, агәкаҳара анизцәырҵ нахыс, аиааира ибараны дыҟаӡам. Сара сажәа салгеит.
Сетрак Карбашьиан даацәажәеит:
– Бжьоуи Арагәашьеи рҳәааҿы ахыӷәӷәарҭа аанаҳкылозар иара Арагәашьа аҳабла ахылаԥшра азҭода.
– Арагәашьа агәы инаркны нахьхьи адәеиужьра иамоу аҳәысҭақәа ахьынҵәо амҩаду аҟынӡа, ҳәараҭахым ҳара ҳахылаԥшуеит, ҳаруаа уахгьы-ҽынгьы анхарҭа ҭыԥқәа ирылаланы хлаԥшра ҟарҵоит. Ақырҭцәа шьҭа иушьуазаргьы арахь ааскьара рҽазыршәом, аха аԥшыхәҩцәа ҳзаарышьҭлашт. Блаҵарыла ҳахылаԥшлароуп абасҟак ашьеи аԥхӡи каҭәаны ҳазхысыз, ҳнапаҿы иаагаз адгьылқәа.
– Азин сшәҭозар сгәыԥ сыманы, ақырҭцәа ирыцымцазар, ҳаиланхарҭа иамаз ачарҳәаҩцәа ааныскыларц сҭахуп. Урҭ рхыԥхьаӡараҿы дыҟоуп ақыҭа администрациа хада идыԥшылаҩцәеи ицхырааҩцәеи. Аӡәы-ҩыџьа икыдҵаны ашьра рықәшәоит.
– Иахьарнахыс уара уоуп ҳара иаадыруа администрациа ахадас. Уцаны, ууаажәлар еизганы аизара ҟашәҵа. Ажәлар идеилыркаатәуп иахьа ма уаҵәы
аԥсуаа аиааира шырго. Ачарҳәаҩцәа ҳәа иуԥхьаӡо икыдҵаны ишьтәызаргьы ҳаарԥеиԥшып, иҳарҳәо ҳаҳап. Ҳара ҳшааиз еиԥш иаразнакала ауаа рышьра ҳалагар ҳагәра рымгар алшоит. Урҭ ажәлар ҳәа узҿу ҩ-мцабзк ирыбжьагылоуп. Ажәакала, бжьынтәы ишәаны знык иԥаҳҟоит.
Сетрак Карбашьиан игәыԥ иманы дандәықәла, Џьамфер Ашьхацба Нари Артури ааникылан ус реиҳәеит:
– Уара, нахьхьи Царцу иҭаҳкыз Анзори, уи иԥшәмаԥҳәыси, аполк аԥыза Ҭенгиз Бениӡеи рус ҳанбахәаԥшуеи?
\– Ҭенгиз Бениӡе дыкны дшәымоума? – иџьашьаны дҵааит Аазиз.
– Ааи, уи иԥҳа ахыркәыкәгьы дрыцуп. Анзор уи сыԥҳәыс лоуп ҳәа ҳаиҳәеит.
– Анзор данаҳҳәынҷоз уи лақәԥара даҿын, аха аус ацәгьарахь инеиаанӡа ҳа ҳрыхьӡеит. Ари исызҳәаны итәоу сыԥҳәыс лоуп ҳәа ҳаиҳәеит.
– Иҟалап, Анзор Қьеҭо инапаҟны дааигарц иҽазишәазар, – ҿааиҭит Аазиз. – Қьеҭо лоуп ақырҭцәа амза 4 рзы ишжәылоз адырра ҟазҵа.
– Ус акәзар, Артур Аазиз даашьҭыхны, Арагәашьа ашкол аԥхьа игылоуп урҭ рмашьынақәа, акы шәынҭатәаны шәышзахәо шәцаны ҳа ҳнеиаанӡа ишәыхьча атҟәацәа! – иҳәеит Нар.
Аазиз амца кны иаԥхьаҟа игыланы инеиуаз Артур днаишьҭалеит.
Аԥсуаа жәылоит ҳәа анраҳа, царцуаа хәыҷи дуи ари ақыҭаҿы инханы иҟаз, аухагьы лацәааихьшь рзыҟамҵеит, иазыԥшын ргәы хыҭхыҭуа иҿиараны
иҟаз ахҭыс. Хәыҷы-хәыҷла ҳәсеи хацәеи ианша, мыҽхак ҭбаала араион зегьы еибаркны асааҭ фба инадыркны ахысрақәа ианрылага, иаҳагьы рыгәқәа еибакны ақыҭа агәахьы албаара иалагеит. Минуҭқәак рышьҭахь аусҳәарҭақәа рыкәша-мыкәша ауаа рхыԥхьаӡара рацәахеит. Уажәы-уажәы аколнхара анапхықәҵарҭа ахыбраҿы итәаз, аштаб аҟынтәи арациа иадтәалаз адыррақәа риҭон ажәылара алыҵшәақәа. Ус, ажәлар шыԥшыз адырра ҟарҵеит Арагәашьа ашкол аҿы итәаз аштаб аусзуҩцәеи ар рԥызаҩцәеи шырҳәынҷаз, иаарласынгьы урҭ машьынала Царцу агәахьы ишкылыргоз.
– Ура-а! – дыҳәҳәеит арациа иаҿатәаз, еидшыланы ашьапылампыл ианеицыхәмаруа, мпылк ҭадыршәыр ргәы иахәаны ишаҵаҳәҳәо еиԥш.
– Иҟалазеи? – зегь уахь еиханы иҭрысит.
– Иҟалазеи шәымбои ҳаԥшыхәыҩцәа Арагәашьа аштаб иажәлан адҵа ҟазҵо ар реиҳабыра ааныркылеит. Урҭ ирласны арахь иаҳзааргоит. Убарҭ рхыԥхьаӡараҿы дыҟоуп царцуаа лымкаалатәи ҳаӷа Анзор Марголиани!
Арҵәаа ааҭдыргеит ашәы зшәыз ҳәсақәак.
– Арахь дааргааит иԥсы шҭоу ицәа ихыхны ишәҳарбап! – лҳәеит зыӡӷы цәыԥԥны еилагылаз аҳәса руаӡәк. – Арахь шәааскьеи, бара! – ашәы зшәыз гәыԥҩык аҳәса рахь дынхьаҳәит. Егьырҭгьы ааины рхы ааиларкит. Аха ирҳәаз, излацәажәаз ар рымаӡа иаҩызахеит. Ӡӷабк, уигьы ашәы лшәын, дыҩны џьара дыҭрысит. Ҷкәынакгьы уи дналышьҭалеит. Иаразнак лада дыҟа, ҩада дыҟа ажәлар ааигәныҩт. Зегьы ақыҭа агәахьы албаара иаҿын. Дук мырҵыкәа арациаҟынтәи ажәабжь иазыӡырҩыз арԥыск ажәлар ирылеиҳәеит, ақырҭцәа Бжьоу аҳабла иахылаԥшуаз
абаталлион амацәаз иҭакны рҳәынҷара ишалагаз. Урҭ рабџьар рхыхны ишалгалак, арахь амҩа иқәыргалоит ҳәа, адырра ҟарҵеит.
– Кьеҳ! – иҳәеит хаҵакгьы, иаҳаз ажәабжь игәы иахәаны. – Абри акәын шәзыржагьоз лажьыфацәа!..
Абригьы иҳәеит архәара иаавшәеит машьынак ласӡаны. Аусҳәарҭаҿ ианааи ирласӡаны иаангылеит. Даҽа машьынакгьы уи иашьҭагыланы ишааиз еиԥш абџьар зкыз хәҩык ааҭыҵын,итҟәаны иааргаз раԥхьатәи амашьына иааҭыргеит.
– Анзор иеибашьра иахьа инҵәеит, ҳхынҳәыр уи иусгьы ҳаӡбуеит, шәара ишаашәҳәо иҳаӡбуеит! – иҳәеит урҭ аазгаз рхада.
– Уи иус ҳара иҳаӡбуеит! – абыжьқәа геит ана-ара. Аламысда иқәнага дақәдыршәап...
Атҟәацәа рыманы рҿынархеит аколнхара иамаз акассахь. Уаакәын ирытҟәоз ақырҭцәа ахьҭаркуаз.
Ҭенгизи Қьеҭои рхы рықәыжьны рҿынархеит.
– Ари ирыцу аԥҳәыс – акаҳԥы дызусҭада?
– Уи Анзор иԥшәма лоуп рҳәеит!
– Лыхәда акьынтыр еиԥш ихҵәатәуп!..
Инаганы инҭаркын, ҩыџьа аруаа акасса ашә иадыртәаланы, иааиз рышьҭахьҟа ихынҳәит. Нахьхьи Арагәашьа мраҭашәарахьтәи аган ахь макьаназы ахысбыжьқәа ааҩуан...
Сетрак игәыԥ иманы ана-ара ихысуа, нахьхьи амҩаду аганахьала анеира иаҿын. Аерманцәа реиланхарҭа зегьы хәыц-хәыц иахысыр акәын. Ақырҭцәа рҽыԥхьакны џьара-џьара ҩнык аҿы итәазар рылшон. Ахыӷәӷәарҭахь итәамкәа арахь ақыҭа рыхьчозшәа аерманцәа цәзырҳәуаз агәыԥуаа ракәын урҭ. Ахьымаҭәеи аразни уҳәа зыхә ҳаракыз
абырлашқәеи змаз икны ирымырхуан. Урҭ ирыман рус иацныҟәоз аерманцәа ачарҳәаҩцәа. Амал уаа ахьынхози насгьи иҵәахны уи ахьымаҭәа змази уажә ирбозма. Ас иаалырҟьаны иаразнак аҭагылазаашьа аҽанаԥсах, ажәылара шыҟалаз ззымдыруаз аҩи ауаткеи ыжәуа аҵх згаз иҟалаз анраҳа, изымцакәа инхазгьы маҷҩымызт.
Сетрак раԥхьаӡа игәыԥ иманы ақыҭа администратор хада Аршавел Геворкиан иҩны дакәшар иҭахын. Нахьхьи Нар Абаҭба ирыманы аҩадахьала далаланы аҟәҟәаҳәа ихысуа анхарҭа ҭыԥқәа еимырдон, аҩнқәа аҭуанқәа еимдо иааиуан. Харантәы абарҭқәа зегьы урзыӡырҩуазар, еибашьрак цозшәа угәы иаанагарын. Ари иахьӡын аибашьра ашьҭахьтәи арыцқьара.
Сетрак игәыԥ иманы Аршавел иҩны дакәшеит. Ашҭа аханы агәашә иаҿаз аҟынтәи агәыԥ иалаз аӡәы ҿиҭит Аршавел ихьӡ ҳәаны.
Арахь даадәылҵит Аршавел иԥҳәыс. Лхы-лҿы аԥшӡара ықәын, аха мыцхәы ажьы лкын лыгәчама шәпақәа ҭырҭыруа иҵысуан данныҟәоз. Даач-маачуа абарҵаҿы данааи дааҭгылеит.
Агәашә илагылаз аҵықьҳәа дхысит.
– Дабаҟоу аԥшәма?
– Дызҭахыда?
– Ҳара ҳауп иҵаауа, ус анакәха ҳа даҳҭахуп.
– Арша-ве-ел! – ҿылҭит лара, ашәа лҳәозшәа лыбжьы шәпаӡа.
– Ҳо-ҳо! – иҳәан, амаҵурҭа даадәылҵит аԥшәма.
– Уаҳа уа иҟада? – дҵааит аруаҩ.
Ауада даадәылҵит урҭ рыԥҳа ԥшӡа Сониа. Уи ҩажәа шықәса дреиҳамызт. Аԥшӡара дакны дагон.
– В чем дело! – лҳәан, агәашә ахь лҿаалхеит.
Егьырҭ аруаагьы Сетрак дрыцны ашҭа иааҭалт. Агәыԥ аԥыза Аршавел иаԥхьа дааҭгылт.
– Уара уоуп ақырҭцәа сыкны срызҭаз, аха сырзымшьӡеит! – иҳәеит Сетрак. – Уажә аамҭақәа ааҳәит. Сара абраҵәҟьа ункыдҵаны усшьыр сылшоит. Ишԥоубои!
– Сара гхак сыхьит ҳәа, уара ҟәышк уоуп, ус ҟауҵарым! – ҿааиҭит Аршавел.
– Аӡәыр дҵәахны думоума? – дҵааит Сетрак
– Сҭаацәеи сареи ҳхала ҳаҟоуп, уаҳа – аӡәгьы!
– Сумжьааит!
– Иҟалома!
– Егьырҭ ара шәыҟаз, сара сааиуеит! – иҳәеит Сетрак. Дышиашаз амаҵурҭа дныҩналеит. Аршавел иан астол дахатәаны ачаижәра даҿын. Сетрак днеины уи ллымҳа дынҭахәҭхәҭит.
– Шәымаҳә бзиа Даҭо Хошьҭариа сиацәажәарц сҭахын. Маӡала Ахалбинаҟа дызгоит уахаҵәҟьа... Биԥхь арахь!..
– Уажәыҵәҟьа: – лҳәан ашьҭахьҟа дындәылҵит. Сетрак уи дналышьҭалеит. Асвальт зқәырҭәаз амҩа па ишаныз абораҭра инадгылеит.
– Даҭо! – иныҵакшәа ҿылҭит.
– Ҳау! – иҳәеит иара.
– Ахалбинаҟа умҩақәызҵо ауаҩы дааит.
Даацәырҵит Даҭо захьӡыз, аԥсшәа иҳәан инапы ааирххеит. Сетрак ишимчыз уи инапы дасын иааирҵәит. Ус дшикыз диманы амаҵурҭа дныҩниган ашьҭахь дырқәасқәасуа иҩызцәа рҿы данааи дааимидеит. Акьаҿ ишәыз аҩныҵҟа аган ахь аҭра ишҭаз автомат-атапанча ааҭигеит. Уи ҩажәа згоз Макаров апатронақәа амгәа иҭан.
– Ари атапанча уара утәоуп Аршавел! – иҳәеит Сетрак иаӷа диҿаԥшуа.
– Даҭо! дныҩныҵәааит Аршавел иԥҳа уи аамҭаз. Арахь дааскьан аҵәыуара далагеит. – Ари схаҵа иауп, деибашьӡомызт.
– Ари ҳқыҭа уаа ирӷьажәҩаны ивагылаз бандитуп, насгьы уи Сетрак уԥҳа ԥҳәысс акәша-мыкәша бзиабаҩыс диман! – ҿааиҭит.
Аршавел деихашәы дгылан.
– Арахь шәҳаԥыза! – иҳәеит Сетрак.
– Уара утәы иагеит! – ҿааиҭит, агәашә ахь деиҵакеиҵакуа иҿынеихеит Аршавел. Уи днаишьҭалеит Даҭо Хошьҭариагьы. Ашҭаҿы деиҵас-еиҵасуа аҵәыуара даҿын аԥшӡа Сониа.
Царцуаа рконтора ашҭаҿы еизахьаз аҳәса акасса шыҟаз рхы дырхеит. Уа иаддыргылаз ҷкәына қәыԥшцәак ракәын. Аҳәса мақаруан, нас ишәииуан иҭакыз рыхьӡала.
– Ацаԥхақәа шәара ишәкума? – ҿаалҭит ԥҳәыск. Уи ақәра ду шлымамызгьы иҟәашӡа лхахәы шлахьан. Аҷаԥшьаҩы руаӡәк Доутәын, егьи ара ааигәа дынхон.
– Ашә аашәырты! – лҳәеит аԥҳәыс.
– Иҟалом, сан! – ҿааиҭит автомат зкыз ақәыԥш.
– Иарбан, уара бзиа збаша, иҟамло! Снаиҿаԥшыр сҭахуп абасҟак ҳшьа зыӷрагәо уи ашәануа!..
– Ушьҭан иакәым сарҳәар!
– Ашә ԥҽны ҳаҩналеит ҳәа расҳәоит схаҭа. Уара умшәан!..
– Са сзыршәахуеи!
Уи днеины ашә ааиртит.
– Ишәҭаху рзыжәу, ҳара ҳцеит!..
Аҳәса шгәыԥыз ашә инадгылеит.
–Уааи, нан, аранӡа, уааи!..
Анзор ихы иқәыжьны дгылан. Арахь дмааиуашәа анырба раҳәызбақәа ааҭырхын ишгәыԥыз инаидсылан, имахәарқәа аарҵәины, инапқәа ишьҭахь иԥахны иҿарҳәеит. Нас ишьҭахь инкылсын дырххо,
ишимуаз, мчыла ддәылҳәаны аконтора ашьҭахь шыҟаз, аевкалиптқәа рымҵахь дықәшьны, иааисуа, алаба дарганы, нахьхьи Кадыр иқьаԥҭахьы аҵәаҵлақәа рымҵан днаргеит. Егьырҭ иаанхаз ҩыџьа иахьҭакыз иаанрыжьит макьаназ.
– Абра ишԥажәбо, абра ҳалагап! – рҳәеит шьоукы.
– Аиеи, аиеи, абра еиӷьуп! – абжьы арҭеит.
Анзор ила аш хылазшәа дгылан.
– Зҿумҭуазеи, алахшажә? – изҵааит.
– Ишәасҳәараны иҟоузеи! – иҳәеит ибжьы изҭымцо.
– Изыхурҟьазеи, уара аҳәажә, царцуаа рыҷкәынцәа, урҭ иузырухьаз цәгьарас?
Анзор ҿиҭуам.
– Ушԥалызныҟәеи, уара, Алиса? – ҿаалҭит зхы шлаӡа, зӡамҩақәа акаҷыра знылаз аԥҳәыс. – Дышьны, нас ҳәызбала дырӷӷаны, лгәыԥҳәқәа ҿухырц уҭаххеит. иабантәиааугеи абрысҟак ацәгьаҿкы, аҭак узыҟаҵару уажәы?!.
Анзор ҿиҭуам.
– Уаргьы еицәоу уҭаҳарԥшуеит! – лҳәеит уи аԥҳәыс. Ҳалагап! днарылаԥшит лҩызцәа.
Аҳәса рмахәарқәа ааҵадыркәакәеит.
– Ишьапқәагьы ҿаҳәатәуп – ҿаалҭит ахы иқәызҵоз рхада. Ашаха па аарган уи аҿаҳәара иалагет.
– Раԥхьа иеиқәа ишьышәх!
– Зынӡа деилаҳхырцу.
– Трусик заҵәы дынҳажьып, уи ҳа ҳус иаҳа иарманшәалоит!
Имаҟа ааԥдыртлан, деимырхха дыкны раԥхьа иеиқәа ишьырхит. Уи қәыцк инахыршьын ар рблуза аҳәынцәрақәа ааԥыртланы, убригьы ишәыхны иеиқәа ахьахыршьыз идыршәын амыӷқәа иааныркылеит.
– Аҳы, шьҭа ишьапқәа ҿашәҳәа!..
Деимырхха дааныркылан иԥахны, шьамханынӡа шаха пала аҿаҳәара иалагеит. Иҽирххеит, дықәԥарц далагеит, аха гәыԥҩык аҳәса ргәаӷ хыҵны ианиқәпапа, илдыршоз, иҿы еихагәаны рус иаҿын. Ианалга:
– Шьҭа инапқәа ҿаҳҳәап. Абри аҵәаҵла ашьапаҿы инапқәа хыхь ҳарҩахап ашаха па анакәҳаршалак илшараны иҟоузеи!..
– Ааи, ааи, ус иаҳа еиӷьуп!
– Аха раԥхьа иҿы ҳаџьгәап!
– Иҳаџьгәап, иҳаџьгәа. Абарҭ икьантыжәқәа ҭаҳаџьгәап, дыԥсаанӡа ԥынҵала аҳауа лбааидалап. Дыргәаҟны даҳшьыроуп! Ишәаҳауоу?
Иҿы џьгәаны ианалга ани рхада ҿаалҭит!
– Шьҭа инапқәа ҿаҳҳәап!
– Ааи, шьҭа инапқәа ҿаҳәатәуп!
Аҵәаҵла акрахыҵуан, иукыргьы уҩнапык закәшомызт. Анзор инапқәа еиҵырхын, ашаха па аҵла иакәыршо аҿаҳәара иалагеит. Иара дыҳәҳәарц иҭахын, аха илшомызт, маҷӡак имаха-шьаха ҵысуеит, аха амч имаӡам ашаха ԥиҵәартә.
– Аҳы шьҭа уи шәалгазар, ани иҿы иҭаџьгәо амышәх. Ус дшыҟоу ҳус ҳалгап!
– Ҳалагап, ҳалагап! Аха раԥхьа дырхәаны ижьымдырқәа амхтәуп. Ус зыҟаҳҵо умдыруеи?.. Уара аџьныш, Анзор уоуп сызҿу... Угәгьы ҭыхны агыгшәыг ирылаҳажьуеит.
Уи акы иҳәарц иҭахын, аха илшомызт.
Аҳәса рхада арезинатә напҭырԥақәа лымӷалҵоит. Лҩызцәа днарылаԥшуеит.
– Аоперациа салагоит. Изҭаху шәсыхәаԥшла!..
– Ара ԥхашьара ҳәа егьыҟам. Ба бҳақьымуп, балага!
Уи илкыз амедицинатә ҳәызба днахәаԥшын, итрусик ҵаҟа днахан, иԥхашьара аалырԥшын, илкыз неихьылшьит. Егьи аҳәажә еиԥш дыҳәҳәеит знык, аха деихаргәан, ҩаԥхьа иҿы акьынтыжә нҭарыџьгәеит.
– Ба бааԥсазар са ибымыздап! – лҳәеит ԥҳәыск.
Уи адалақь еиԥш ицҳауаз џьаҟәа дук лкын. Анзор днаидгылан игәышԥы инаркны ҵаҟа иҷапан аҟынӡа ирыӷӷаны днахысит. Иаразнак ашьа гыланы аҿынанахеит.
– Ицәа ихаҳхрыма? – дҵааит аӡәы.
– Зынӡаҵәҟьа – мап. Иԥсы шҭоу ицәа ҳарҟьоит. Нас ус дшыҟоу даанҳажьыр хәыҷы-хәыҷла дышгәаҟуа иԥсы ихыҵуеит!
– Ааи, ааи, ҳаргьы убас ҳгәы иаанагоит!
– Ҳара уи ҳаҿнаҵы, шәцаны егьырҭ иаанхаз аҩыџьа шәаԥцаны иаашәца!..
– Урҭгьы ари изаауыз рзааурцу?
– Мап, урҭ кыдҵаны иаҳшьуеит!
Артури Аазизи шыҩуаз мацара Арагәашьа иалалаеит. Инхаҵәи-аахаҵәиуа, ирулакгьы ашкол иадыз аерманцәа рстадион инықәлеит. Ашкол аԥхьа гәыԥҩык аруаа гылан, аерманцәа хыҵны ақыҭа агәаҿы ипылыпылуа иҭәын. Итҟәаны еизырцаз Анзор ибаталион амҩаду ианырцалан рхы рықәжьны Царцуҟа идәықәлахьан. Наҟ-ааҟ урҭ ирхылаԥшуан ҳаруаа.
Амашьына ақәҵара иаҿын еизыргаз атрофеи. Уи ҭәырц егьагӡамызт. Арагәашьа агәаҿы аладаҟа аҿы рханы аԥсуаа ртанк еибыҭаны, зеиԥш ҟамло ҳәа аҽырхианы иԥшын. Аҭыԥантәи аерманцәа лахҿыхӡа аԥсуаа ирықәныҳәон, анцәа иҳәон урҭ иаарласӡаны абри акаамеҭ еилгарц.
Артури Аазизи иддырбаз амашьына инҭалеит. Нахьхьи Бжьоуи Арагәашьеи рҳәааҿы инаӡахьан
еиԥш, гәыԥҩык аԥсуаа рԥылан ирарҳәеит уажәраанӡа ирзымдыруаз ҽа трагедиак.
– Абра аҭыԥантәи аерманцәа иҳарҳәеит ҳаԥшыхәыҩцәа анырытҟәаз адырҩаҽны, Џьамфер Ашьхацба Сетрак Карбашьиан деиқәырханы жәпаҩык ақырҭцәа рыԥсы иаҭаны ишцаз анеилыркаа, иара Анзор Марголиани идҵала Рашьыҭ Машьыхә-иԥа Ҵанба иԥҳәыси иареи ахьыҩназ ауада иаадәылырган рыҩны ашьҭахь инкыдҵаны ишыршьыз. Ашьҭахь анышә зжуаз тракторк аарган иара убрааҵәҟьа акгьы иламҳәакәа иржын анышә еиҟарартәит.
Уи ргәы иалырсны ԥхьаҟа идәықәлеит. Аха ақырҭуа тҟәацәа ианырзааигәаха, ишыццакуаз адырга рыҭо рмашьына дырҟыжуан, аха ауаа хәышәҩык иреиҵамыз ар ирылсны ицаанӡа аамҭа такәы набжьысит. Ашьҭахь ирулакгьы урҭ ааныжьны арҭ раԥхьаҟа иццакит. Царцу аконторақәа рҿы рмашьына аанкыланы урҭ анҭыҵуаз рылаԥш рықәшәеит ахацәа раҵкыс ара аҳәса еиҳаны ишгылаз.
– Иабаҟоу итҟәаны иааргаз ақырҭцәа! – дҵааит Артур.
– Урҭ рҭыԥ, иқәырҵарцны Кадыр иқьаԥҭа ақәаҵахь иргеит! – иҳәеит ҷкәына ҟатак.
– Избан, уара, иршьыма?
– Исыздаруам. Иҟалап иршьхьазаргьы! – аҭак ҟаиҵеит аҷкәын ҟата.
Аҟәҟәаҳәа ажәҩан ахь дхысуа уахь дыҩны иҿынеихеит Аазиз. Уи днаишьҭалеит Артур Аԥсанбагьы.
Қьеҭои Ҭенгизи ирыгәҭасуа аҵәаҵла ашьапаҿы ианаарга Анзор дыԥсхьан. Уи ибз ҭҳәаны, ихәда хьынааны, Иисус Христос исахьақәа иҭаны аҵәаҵла дадҿаҳәалан. Ари анылба арҵәааҳәа дыҳәҳәеит Қьеҭо. Ҭенгиз ихы икәаҽны даанхеит.
– Иҳәа бара аԥхамшьа, абри аҵла иадҿаҳәалоу бхаҵа иакәмыз!..
– Мап, мап! – аҟәараҳәа деиҵасуан Қьеҭо.
– Уажәы мап бкуеит, иԥсы анҭаз, банивагылаз ихәда бнапы акәыршаны ибкын!..
– Мап, ахааназгьы мап!..
– Уи лхаҵа даҽаӡәын, уи ара дыҟоуп! – дыгәжәажәон Ҭенгиз. – Уи ара деибашьуан!..
– Иаадыруеит уи ара дшеибашьуаз! – ҿаалҭит ахцәышла ԥҳәыс. Нас лҩызцәа днарылаԥшит, акы лҳәарц лҭахын.
– Сара схаҵа… – лыбз лыхәлахазшәа даацәажәеит Қьеҭо. – Сара схаҵа … абра дыҟоуп!..
– Бҽынкыл бара алаԥс, ҳара иаадыруеит уи дахьыҟоу!.. Дызшьуада ари? Бара дыбшьуеит. Бара быҷкәынгьы абас дкыдҵаны дыршьит. Иаажәги автомат!..
Иахьырыԥшаа уара идыр, иҿыцӡа иҟаз, ашьхәа змаз автомат аарган ашәы зшәыз ԥҳәыск иналдыркит.
– Ибдыруама ахысшьа? – длызҵааит.
– Ааи, знык-ҩынтә раҟара схысхьеит.
– Абра баҵхар знык иҭҟьоит. Ани ахаҵа ирбаны!..
– Папа-а! – арҵәаа ааҭлыргеит Қьеҭо!
– Қьеҭо!.. – дааӷьаҵәыӷьаҵәит Ҭенгьизгьы.
– Папа-а! – лхы еимлагәа илкит Қьеҭо! – Папа-а, иаҳхароузеи, ҳаршьуеит! Ҳазбада, ҳаилызкаауада?..
– Ари ахаҵа шәанилгалак аӡӷабгьы лышьра бара ибуалуп! – лҳәеит ԥҳәыск аҳәса рхада лхы налықәкны.
– Сара Анзор дысшьит!
– Уи быӡӷаб дышьны дахьдырӷӷаз азы.
– Ишышәҭаху!.. – лҳәеит рхада.
Қьеҭо лҿы еимлагәа илкын.
– Уабаҟоу сыхаара Аазиз?! – дыҳәҳәеит уи.
– Ара сыҟоуп Қьеҭо! – даҵаҳәҳәаны, ажәҩан ахь ахы рханы, аҟәҟәаҳәа иавтомат ала дхысит Аазиз!
– Шәабџьар кашәыжь! – дхәааит Артургьы.
Арахь автомат здыркыз аԥҳәыс дшәан, машәыршәа лнапы нақәлырӷәӷәеит аҵхарҭа. Уи аԥынҵа маҷк хыхь ихан. Ианҭҟьа Қьеҭои Ҭенгизи инархыкны ицеит ахы.
Секундқәак иааҭынчрахеит. Автомат зкыз аԥҳәысгьы арҵәаа ааҭлырган лабџьар ыршәны лганахь инкалыжьын, лхы еимлагәа икны акәукәуҳәа дыҳәҳәо дыҩт зымҩа.
– Сара ахаас, сеилазгада, сеилазгада?!
Қьеҭо лыԥсы маҷхан даазазеит. Аха адгьыл ахь дкаҳаанӡа Аазиз дыԥаны длыхьӡан инапқәа аалыкәиршеит, лаԥхьа-лышьҭахь лаԥшыла дналхысын, изнапык ала деиԥхьышьшьаауа лцәа-лжьы днахысит. Аха џьаргьы ахы шлықәымшәаз аҟара еиликааит. Ҭенгизгьы дгәаҭеиуа иӡӷаб лгәы ихы надкыланы дгылан дқьызқьызуа.
– Шәаҳмазҵааӡакәа, азин шәызҭада, асеиԥш аҟаҵара, сҵаауеит! – даарылаԥшит Артургьы. – Ари ачарҳәаҩ дызшьыда?
– Сара дысшьит! – лҳәеит Алиса лан. – Абри иеицәаны илылахәмарит сыԥҳагьы. Ацәгьа еснагь ацәгьа ахылҿиаауеит. Ишәҭаху сзыжәуы, сара сшьа зуит!.. – лҳәан лҩызцәа днарылҵны лыхцәышла ноушьҭны лыԥҳаи, уи лҩызцәеи ахьыржыз Ахәынаа акалҭ, шыҟаз, амыткәма ҳәо лҿыналхеит.
Иаанхаз днарылаԥшын Артур ҽааиҭит:
– Уи шәара дшәымшьыргьы ҳара даҳшьуан иус ӡбаны, аха арҭ ирхараз ҳәа ижәдыруеи? – ҩаԥхьа еикәагылаз аҳәсеи, еизахьаз ахацәеи днарылаԥшит Артур!
Аӡәгьы ҿимҭӡеит.
– Аҵла дадҿаҳәаланы икнашәҳаз ԥшьаала дыкныхны ҳала дахьамбо џьара дганы дкашәыжь, мамзаргьы агаз наиқәҭәаны дыжәблы, ҳарԥарацәа рӷьырак ршьа зыӷрагәо аҿаасҭа, ари иԥшьоу ҳадгьыл аҿы ижра ҟалом! Деимырыжәжәааит агыгшәыг, дырфааит адунеи дамбо!..
Абри аамҭаз Қьеҭогьы даалҵит, лыблақәа анаахылт Аазиз илакҭа дынҭаԥшит. Нырцәыҟа дцаны даазшәа, иҟаз ҳәа акгьы лзеилкааӡомызт. Аха лыхшыҩаҿы дааиуа даналага, дызлаз апылҳаҭра даалҵит.
– Аазиз! – уи лнапқәа ааикәлыршам аҵәыуара дналагеит. Аха нас хәыҷы-хәыҷла лҽеиқәылкын иблақәа днархыԥшылеит.
– Иусырдырырц сҭахуп иссиру даҽа жәабжьыкгьы: уара уҟынтәи сара сцәа далашәаны дыҟоуп ҳаԥхьаҟатәи аҵеи!..
– Дызӷабхаргьы дыҷкәынахаргьы ихьӡаҳҵо акоуп: АИААИРА
Ҩаԥхьа Артур иааирӡырҩит.
– Ишәсырдырырц сҭахуп исзыӡырҩуа зегьы. Ҳазҭоу ашықәс, 1993 шықәса ииуль мза 4 рзы ақырҭцәа ажәылара ргәы иҭан мыҽхак ҭбаала. Ари рдыруан хҩык: Анзор, Ҭенгиз, Қьеҭо. Ҳаибашьҩы, ҳашьа бзиа Аазиз Қьеҭо илиҭахьан ҳара ҳагьентцәа рхырхарҭа. Убри иабзоураны адырраҭара анҳау ҩымш уи аԥхьа ҳара ҳжәылан алҵшәақәа шыҟалаз шәаргьы ижәбоит. Уи адагьы ҳа ҳанжәыла, Ҭенгиз дызхылаԥшуаз ар ааникылан, хысра ҟамҵакәа урҭ рыҽҳарҭеит. Хышәҩык инареиҳаны ар тҟәаны Царцуҟа амҩа иқәлахьеит. Уажәы-ушьҭан абра иааираны иҟоуп. Урҭ рҭыԥгьы ҳархиахьеит: Царцутәи абжьаратә школ ахыбраҿы.
Абри шырҳәоз ауп ҷкәына ҟатак дыҩны дааин адырра шыҟаиҵаз:
– Атҟәацәа аауеит, атҟәацәа ҳконтора иазааигәахахьеит!
Агәырқьҳәа зегь уахь еихеит.
Ҩаԥхьа Царцу ақыҭа иқәыҩуеит ашәа «Кәыдры». Ҳажәабжь аԥхьа ҳаналагоз иаҳәоз атексти аҵаки аҽаԥсахит уажәы. Ашәа аҳәара иаҿнаҵы ахәынаа ладеи ҩадеи Царцу ахсаала ҳақәԥшуеит. Абри аан аԥсадгьыл зхы ақәызҵаз ҳарԥарацәеи ҳаӡӷабцәеи ахьжыз рнышәынҭрақәа ҳақәыԥшит, иаабоит урҭ ирхагылоу адыргақәа рҟны рхаҿсахьақәа.
Уажәы ҳазыӡырҩып ашәа «Кәыдры».
Аҩбатәи авариант.
Ажәақәа Анатол Кәыҵниа,
Амузыка Нури Быҭәба,
Аус адиулеит Уасил Царгәыш.
Ахрақәа ушьҭыбжь рыгәныҩуеит,
Урылҵәраа уахьлеиуа уԥры.
Угәрымуеит, угәрымуеит, угәрымуеит,
Аԥсуа иӡиас Кәыдры.
Иумома гәалак ушьҭыҵыртә
Ахҭысқәа рыгәра умгои,
Аԥсуа мҳаџьырқәа рхаҭыԥан
Индырхаз шықәӡааз умбои!
Дырмит ду ицәыргахьаз Уарча,
Изыхынҳәит ишҟа ҩаԥхьа,
Иблызаргь Самсон ду инхарҭа,
Аҭара ду изымгеит аӷа.
Аибашьра цоит уара ухықәан,
Ҩ-мчык еинышәом наҟ-ааҟ.
Абжьыуааи абзыԥқәеи урнықәуан,
Еигәыныҩны ижәылоит ԥхьаҟа.
Жәҩанынтә абомбақәа азнеиуеит
Ухықәан игыло абаа.
Аԥсынра згарц игәаҭеиуаз
Рыбӷа ҭаԥырҵәеит абра.
Ахрақәа ушьҭыбжь рыгәныҩуеит,
Урылҵәраа уахьлеиуа уԥры.
Угәрымуеит, угәрымуеит, угәрымуеит,
Аԥсуа иӡиас Кәыдры!
