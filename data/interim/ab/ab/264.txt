ДАУҬ ДАСАНИА,
Д.И. Гәлиа ихьӡ зху Аҧсуаҭҵааратә институт
 аетнологиа аҟәша аусзуҩы


Аҧсуаа рыхьыӡҭҵаара: ахатәы хьыӡқәа 
(XIX ашәышықәса аҩбатәи азбжа – XX ашәышықәса)

1. Аҧсуаа рыхьыӡҭҵаара иаазыркьаҿу аҭоурых

Ауаҩы ихьыӡҭҵаара (антропонимиа) – ари ахьӡҭҵаара (аномастика) аҟǝшас иҧхьаӡоу, ахьыӡқǝеи, абхьыӡқǝеи, ажǝлақǝеи, ахьыӡҷыдақǝеи, урҭ рхылҵшьҭреи, рыҿиашьеи, рхархǝашьеи ҭызҵаауа ҭҵаарадырроуп. Уи ахǝҭақǝа рахь иҧхьаӡоуп ауаҩы ицǝаҩақǝа рҟазшьарбага; ауаҩы   ижǝлеи иҭаацǝеи реимадашьа; ауаҩы ихьӡи имилаҭреи, изанааҭи, дахьаныҵыз аҭыӡҭыҧи, дызлыҵыз ауаа руаажǝларратǝ ҩаӡареи ахьынӡаныҧшуа. Ауаҩы ихьыӡҭҵаара иара убас иҭнаҵаауеит ауаа рыхьыӡқǝа абызшǝаҟны хархǝашьас иамоу аҭагылазаашьа: ахьыӡҭара; ахьӡеизышǝара; ахьӡеилыргара; ақǝреи, ауаажǝларратǝ ҩаӡареи, аҭаацǝаратǝ ҭагылазаашьеи реиҭакра, атǝым милаҭқǝа рыцынхара, имаӡоу ауаажǝларратǝ гǝыҧқǝа рылалара, атǝым дин адкылара, ахьыӡшьара уҳǝа ирыдҳǝалоу ахьыӡҧсахрақǝа.


1857 шықǝсазы, «Урыстǝылатǝи агеографиатǝ еилазаара Кавказтǝи аҟǝша анҵамҭақǝа» аҧшьбатǝи ашǝҟǝаҿы икьыҧхьуп аҵарауаҩ Л.И. Лиулие XIX ашǝышықǝса актǝи азбжазы ииҩхьаз «Наҭхǝааи, шаҧсыҕааи, абӡахааи ирызкны» ҳǝа хыс измоу аусумҭа. Ари атема игǝцаракны иҭаҳҵаартǝ еиҧш аҭагылазаашьа ҳзаҧызҵаз акакǝны иҟоуп ари аусумҭа ианылаз аҧсуааи, ашǝуааи, адыгааи еицырзеиҧшу ахьыӡқәа рҟынтә иаауа ажǝлақǝа. Иаҳҳǝап, ажǝлахьӡ Тыкǝа. Ишдыру еиҧш, зегь еицаадыруа, Шǝачатǝи араион иаҵанакуа аҭыҧхьыӡ Мацесҭа (еиҳа ииашоуп «Мациҧсҭа» ҳǝа иарбазар) «Амацба иҧсҭа» ҳǝоуп иаанаго, Амацбақǝа (даҽакала иуҳәозар, Мац иҧацәа) рҟынтǝ ауп иахьынтǝаауа иахьазы Ҟарачы-Черқьесиа иқǝынхо, милаҭла иашǝыуаау Тыкǝаа рхаҭарнакцǝагьы. 
1913 шықǝсазы академик Н.И. Марр иҭижьыз «Аҧсныҟа алингвистикатǝ ныҟǝара аҟынтǝ» («Из лингвистической поездки в Абхазию») захьӡу аусумҭаҿ дрылацǝажǝоит ахǝҭаҷқǝа «хǝ», «хǝа» ала иформарку аҧсуа хацǝа рыхьыӡқǝа. Аҵарауаҩ игǝаанагарала, ари ахǝҭаҷ иаанаго «аҧшь», «аҵакырадгьыл» ауп. Аха излаабо ала, араҟа Н.И. Марр ихьуеит агха, избан акǝзар ахǝҭаҷ «хǝ», «хǝа» аҧсуа хьыӡҭҵаараҿы иааҧшуеит еиуеиҧшым аҵакқǝа рыла. 
Иаҳҳǝап, ахǝҭаҷ «хǝа» ахьӡ «Самахьхǝа» аҿы адыгажǝа «къуэ» (аҧа) аҟынтǝ иаауазар, ахǝҭаҷ «хǝ» ахьӡ «Ҟазахǝ» аҿы изыдҳǝалоу адыгажǝа хазуп. Уи ажǝа «хъулъфыгъэ» (ахаҵа) ауп. Ахьыӡ «Азахǝ» аҿы иаабо «хǝ» уи ҵакыла аҧсшǝоуп иззааигǝоу, ажǝақǝа «абхǝа», «анхǝа» аҿы иаабо ахǝҭаҷ «хǝа» еиҳа иақǝшǝоит. Иаҳхаҳаршҭрым аҧсуаа хылҵшьҭрала ирзааигǝаз адыга жǝлар «азахǝқǝа» ҳǝа ишрышьҭаз. Ажǝлархьӡы «Азахǝ» шьақǝгылоуп ҩ-хǝҭакны: «аз» – араҟа «аҧсуа» ҳǝоуп иаанаго, «хǝ» – «ахǝа», «ахǝахǝа» аҟынтǝ иаауеит. Ажǝакала, «Азахǝ»  «ненастоящий абхаз» ҳǝа аанагоит. Ари алкаа ашьақǝырҕǝҕǝаразы иаҳгǝалаҳаршǝап ажǝытǝан шаҧсыҕаа ҳажǝлар «азаа» ҳǝа ишрышьҭаз. Уи ус шакǝу иаҳахьан апрофессор Г.В. Рогава. Ақырҭуа ҵарауаҩ иоуз адырра Аҧсныҟа иззынаицҳаз дреиуоуп аҧсуа ҵарауаҩ Хǝыхǝыт Бҕажǝба. Уи атǝы ануп 1981 шықǝса рзы Маиҟǝаҧ ақалақь аҿы иҭыҵыз Мараҭыҟǝа Касим ишǝҟǝы «Аиадыгь ҭыҧхьыӡҭҵааратǝ жǝар» («Адыгейский топонимический словарь»). 
Аҧсуаа рыхьӡқǝеи рыжǝлақǝеи гǝцаракны ирызхьаҧшуаз анемец ҵарауаҩ А.М. Дирр иусумҭақǝа руак аҿы ҿырҧштǝыс иааганы дрылацǝажǝоит иахьазы шамахамзар иуҧымло, аҧсуаа рыҩныҵҟа иӡхьоу ахьӡқǝеи ажǝлақǝеи. Иаҳҳǝап, ажǝла Адǝымба. Абраҟа ари ажǝлахьӡ иаҿҳарҧшып, хымҧада, аҧсуа хылҵшьҭра змоу еицырдыруа ақырҭуа жǝла Думбаӡе. «Аыдба» ҳǝа А.М. Дирр дызлацǝажǝо ажǝла, ҳара ҳгǝаанагарала, Ацдǝаа роуп иззынархоу, «Ацыдǝба» ҳǝоуп иаанаго. 
Аҧсуаа рыхьыӡҭҵаараҿы, гхақәак амазаргьы, акрызҵазкуа усумҭоуп ҳәа иазаҳаҧхьаӡоит 1964 шықәсазы Қарҭ иҭыҵыз Хәыхәыт Бҕажәба ишәҟәы «Аҧсуа бызшәа бзыҧтәи адиалект» («Бзыбский диалект абхазского языка»). Ари аусумҭаҿ Хәыхәыт Бҕажәба, хыхь ишазгәаҳҭаз еиҧш, агха дуқәа дзырцәымцеит. Иара игәаанагарала, Баҕаа рыжәла аауеит Баҕьаа («Абаҕь аҧацәа») рҟынтә, Мшәаа – «амшә аҧацәа», Цгәаа – «ацгәы аҧацәа», Аграа – «агырцәа рҧацәа» рҟынтә, уҳәа убас дрыхцәажәоит Џьаҧшьаа, Ачаа, Лазаа, Еныкьаа, Ӡаҧшьаа, егьырҭ ажәлақәагьы. Аиашазы, Баҕаа рыжәла ажәа «абаҕь» аҟынтә акәӡам иахьынтәаауа. Баҕ – ари «баҕаа» («ашьхарыуаа») ҳәа ирдыруаз аҧсыуа-ашәыуа хылҵшьҭроуп, иҟоуп адыга жәлар рыҩныҵҟагьы. Уи ажәланыҟәгаҩцәа уҧылоит Кавказгьы, Кавказ анҭыҵгьы (Ҭырқәтәыла, Шьамтәыла, Европа). 
Мышәба «Медведев» ҳәа, Цыгәба «Кошкин» ҳәа, Џьаҧшьба «Краснодубов» ҳәа ишузеиҭамго агәра шәыргаразы иаазгоит ҿырҧштәык. Иаҳҳәап ахьӡ Пиотр, ишыжәдыруа еиҧш, ажәытә бырзен хьӡуп, урысшәала иаанагоит «камень» («ахаҳә»). Шәгәы иаанагари, аӡәы дҩагыланы ажәла Петров «Каменев» ҳәа еиҭеигар? Убри иаҩызоуп еиуеиҧшым аҧсуа хьыӡқәа рышьаҭала иаҧҵоу ажәлақәа урысшәала еиҭаҳго ҳалагаргьы. Иалымшаӡари ажәлақәа Цыгәба, Баҕба, Лазба, Езыгәба – Цыгә, Баҕ, Лаз, Езыгә ҳәа зыхьыӡқәаз аҧсуа хацәа ирҧацәазар? 
Аҧсуаа рыхьыӡҭҵаара аҭоурых уаналацǝажǝо, зегь раҧхьаӡа ухаҿы иааиуа ажǝлақǝа ируакуп, урҭ еиҳарак, иагьраҧхьагылоуп иналукааша аҧсуа ҵарауаҩ Шьалуа Денис-иҧа Инал-иҧа ихьӡ. Уажǝ иҭаҳҵаауа атема Шьалуа Инал-иҧа, иагьа имаҷзаргьы, дахьаламцǝажǝо усумҭакгьы аҧшаара уадаҩзар ҟалап. Москва ақалақь 1995 шықǝса рзы иҭыҵит Шьалуа Инал-иҧа ишǝҟǝы «Саӡаа». Асаӡқǝа хылҵшьҭралеи бызшǝалеи ишаҧсыуааз азгǝаҭаны, аҵарауаҩ, Саӡтǝыла жǝла-жǝлалатǝи реилазаара далацǝажǝо, иаирбеит асаӡ хьӡқǝа. Урҭ рахьтǝ иҟоуп асаӡқǝеи егьырҭ аҧсуааи иеицырзеиҧшу ахьыӡқǝа: ахацǝа рыхьӡқǝа – Бабал, Баҕыр, Бзгьаус, Даҳаир, Џьомлаҭ, Еслам, Еҭыр, Жǝраб, Зақьариа, Ебырҳам, Ҟазылбақь, Ҟансоу, Ҟǝбар, Кǝымлеи, Лаз, Мард, Мардасоу, Мсаусҭ, Рашьыҭ, Смел, Ҭемырҟǝа, Ҳабахǝ, Ҳабыџь, Ҳаџьмаҭ, Хакǝыцǝ, Халыл, Ҳамырза, Цгǝы, Ҵыс. Иҟоуп аҧсуаа рыҩныҵҟа шамахамзар иуҧымло, еиҳарак, кавказынхыҵтǝи абызшǝақǝа ҵакыла ирықǝшǝо ахьӡқǝа. Ҿырҧштǝыс иаагозар, Абич, Аџьали, Дишьаныхǝ, Џьамбулаҭ, Ҟаздаҭыҟǝ, Ҧадырша уҳǝа уб. иҵ. (Иарбоу аусумҭа, адаҟьақǝа 141–144).  
Ҳǝарада, аҵарауаҩ Шьалуа Инал-иҧа иҭҵаарадырратǝ ҭынхаҿы акрызҵазкуа аҭыҧ ааннакылоит Кавказынхыҵ, Маиҟǝаҧ ақалақь, 2002 шықǝса рзы иҭыҵыз ишǝҟǝы «Аҧсуаа рантропонимиа». Ари ашǝҟǝаҿы еиҳа игǝцараку атемақǝа иреиуоуп: «Аҧсуа хьыӡқǝа рыҭҵаара аҭоурых аҟнытǝ», «Ахьыӡқǝа рклассификациа ахь», «Ахьыӡқǝа рҵакыҭҵаара азы», «Ахьыӡқǝа афольклор аҿы», саӡаа, ҧсҳǝаа, ҵабалаа рыхьыӡқǝа, насгьы ҳǝсеи-хацǝеи рыхьыӡқǝа хаз-хазы. 
Игхамзаргьы, ҳара ҳгǝаанагарала, ашǝҟǝаҿы иарбоу аҧсуаа рыхьыӡҭҵаара аҭоурых х-даҟьак рҿы иааныжьтǝымызт. Иазгǝаҭатǝуп урысшǝала аусумҭа иарбоу аҧсуа хьыӡқǝа рыҧсуа вариант аҧсуа цǝа ахаҭыҧан аурыс цǝа ахарҧаны ишыҟоу. Ииашамзар ҟалап ахьӡ Абга аурысшǝахь «шакал» ҳǝа аиҭагара. Аҧсуа бызшǝа ажǝар аҟны ажǝа «абга» ҩ-ҵакык рыла иааҧшуеит. Актǝи аҵакы: абга – ари ақǝыџьмеи, абгахǝыҷи, абгалаџи иеизаку рыхьӡ ауп. Аҩбатǝи аҵакы: абга – ари қǝыџьмоуп. 
Иара убасҵǝҟьа аҧсшǝа акǝымкǝа адыга бызшǝоуп изыдҳǝалоу Шьалуа Инал-иҧа «бурдючный» ҳǝа иеиҭеиго ахьӡ Ҳаҭажǝыҟǝа. Ҳаҭажǝыҟǝа ахьыӡ, ҳара ишьақǝырҕǝҕǝаҵǝҟьаны излаҳамоу ала, «иажǝу аҳаҭ иҧа» ҳǝауп иаанаго (урысшǝала: «сын старого хатта»). 
Аҧсышǝацқьала аҷҷаҳǝа ицǝажǝо ахьӡқǝа рыбжьара ииашам ҳǝа ҳгǝы иаанагоит аҧсуацǝа зхам, ҵакыҭҵаарала аҧсшǝа иаҵкарым ахьыӡқǝа Абрагьи, Самҧали, Заманеи, Сабинеи, Фелдышьи ранҵара. 
Аҧсуаа рыхьыӡҭҵаараҿы ахархǝара ззутǝу ашǝҟǝқǝа иреиуоуп иеиуеиҧшым аҧсуа ҭыҧхьыӡқǝа, ажǝаҧҟақǝа, ажǝлақǝа ҭызҵаауа аусумҭақǝа. Урҭ рахьтǝ акрызҵазкуа, иҭаҳҵаауа азҵааразы ихǝарҭоу аусумҭақǝа рахь иҧхьаӡатǝуп Аҟǝа 2002 шықǝса рзы иҭыҵыз Таҷ Шьаабан-иҧа Гыцба ишǝҟǝы «Аҧсуаа рышьхахьыӡқǝеи рышьхацамҩақǝеи». Аҵарауаҩ игǝцаракны иҭиҵааша иреиуоуп ари ашǝҟǝаҿы иарбоу аинформаторцǝа рсиагьы. Уи асиа ианыҧшуеит иҳаҩсхьоу аамҭақǝа рзы аҧсуа жǝлар ирхыргаз, мамзаргьы урҭ рыҿиара аҭагылазаашьа аҷыдарақǝа зеиҧшраз. Ҳара иазгǝаҳҭеит аҧсуаа рыхьыӡқǝеи рабхьыӡқǝеи реизышǝара, реинышǝашьа. Урҭ аҧсыуа хьыӡны, мамзаргьы аҧсуаа хатǝы хьыӡны ирыдкыланы ианыҟоу, изеицǝааӡари, имаҷуп. Иаҳҳǝап, Мкан Ҧшькьаҿ-иҧа, Џьота Шьмаҭ-иҧа, Камшьышь Ҭоуныс-иҧа, Қǝҷыр Ҟаҭнас-иҧа, Беслан Шǝарах-иҧа, Ешсоу Беслан-иҧа, Мақьҭаҭ Ҳадгǝыгǝ-иҧа, Гǝыгǝ Ҭаҧагǝ-иҧа, Урыч Шǝарах-иҧа, Хьымца Урыч-иҧа, Ҳаџьараҭ Сиҭ-иҧа, Хынтрыгǝ Алхас-иҧа уҳǝа уб. иҵ. Збызшǝа иазхǝыцуа, уи аиқǝырхара аус хьаас измоу, змилаҭтǝ хаҿра зцǝыӡырц згǝы иҭам изы, ҳǝарада, игǝыхьуп аҧсуаа реиҳабыратǝ абиҧара ахаҭарнакцǝа реиҳараҩык рыхьыӡқǝеи рабхьыӡқǝеи анҭиҵаауа. Урҭ рахьтǝ иҟоуп аҧсуацǝа зынӡагьы изнымҧшуа: Шьоҭа Алықьса-иҧа, Радик Николаи-иҧа, Зурик Миро-иҧа, Сергеи Амтон-иҧа, Алықьса Гьаргь-иҧа, Сергеи Шьалуа-иҧа, Николаи Никǝа-иҧа, Иван Кǝасҭа-иҧа, Кǝасҭа Антон-иҧа, Аполлон Естат-иҧа. Асиа иану ахьӡқǝа реиҳараӡак шьақǝгылоуп иаҧсыуам ахьӡи иаҧсыуоу, ма аҧсуаа ирыдыркылахьоу, абхьӡи рыла: Вова Еснаҭ-иҧа, Владимир Шǝарах-иҧа, Африкан Асҭана-иҧа, Захар Дыгǝ-иҧа, Мирон Арзаабеи-иҧа, Борис Едгьац-иҧа, Миша Сиҭ-иҧа, Грышьа Езыгǝ-иҧа, Уаликǝа Ҷыра-иҧа, Лиосик Манча-иҧа, Алықьса Кьаҕǝса-иҧа, Леонти Аазиз-иҧа, Алик Сауеи-иҧа, Радион Акǝын-иҧа уҳǝа уб. иҵ. 
Таҷ Гыцба ишǝҟǝаҿы иарбоуп аҧсуаа рыхьыӡқǝа зныҧшуа ашьхахьыӡқǝа, арҩашқǝеи аӡыхьқǝеи рыхьыӡқǝа, иаҳҳǝап, Ҭҳасоу ишьха, Ҳамырза иашҭа, Шьаабан ихра, Урыч ибахǝ, Гǝад иқǝацǝ, Фаҭ икаҵǝара, Камшьышь иҳаҧы, Џьамарды итǝарҭа, Кьапаҿ иӡбаа, Ҭамышхǝа иҳаҧы, Ҷын иҭыҧ, Абзагǝ дахьагаз, Бадеи ихра, Хаҧшь иҳаҧы уҳǝа уб. иҵ.    
2003 шықǝсазы Шǝача ақалақь аҿы урыс бызшǝала иҭыҵит еицырдыруа аҧсуа ҵарауаҩ Арвелод Ерасҭа-иҧа Кǝыпраа ишǝҟǝы «Аҧсуаа рантропонимиа аҟнытǝ (ажǝлахьыӡқǝа реиҭакрақǝа ирызкны)». Ари аҭыжьымҭа, ахьӡ зызку ажǝлаҭҵаароуп, аха аҧсуа хылҵшьҭра змоу ақырҭуа, агыруа, ашǝаныуа жǝлақǝа дрыхцǝажǝо, аҵарауаҩ лассы-лассы иазгǝеиҭоит, иаирбоит урҭ рыжǝланыҟǝгаҩцǝа (аиҳабыратǝ абиҧара ирыҵанакуа) раҧсуа хьыӡқǝа. Иаагап ҿырҧштǝқǝак. Самырзаҟан имҩаҧысуаз аҧсуа жǝлахьӡқǝа реиҭакра (урҭ гыруа жǝланы рыҧсахра) иаҳнарбоит аҧсуа жǝла ашьаҭа ныжьны, иагыруаны иҧхьаӡоу анҵǝамҭақǝа рыҭаны ашǝҟǝы иҭаргалаз аҧсуаа рыхьыӡқǝа аҧсуацǝа шырхоу, насгьы хылҵшьҭрала дара аҧсыуааны рхы шырҧхьаӡоз. Автор ашǝҟǝы ианиҵоит аҧсуа хылҵшьҭра змоу самырзаҟантǝи ажǝлақǝеи, насгьы урҭ ажǝланыҟǝгаҩцǝа рыҧсуа хьыӡқǝеи: Сотишвилиаа (Шаҭ-иҧацǝа) рыхьыӡқǝа – Шаҭ, Балхǝыхǝ, Гǝаџь, Шьаруан, Уазбақь, Хьрыҧс, Алма, Адамыр; Кǝыбраа рыхьыӡқǝа – Бабышь, Зыҟǝа, Хǝымҧ, Кǝана, Ардашьыл, Шамел уҳәа убас иҵ.
Аҧсуа жəлар кəасҭҕахык рыцеиҩызҵәаз, рхнышьнак рыцеиҩызҵəаз, «абаза жəлар» ҳəа зхы иазызҳəо ашəуаа рыхьыӡқəеи рыжəлақəеи рыҭҵаара иазкуп Кавказынхыҵ, Ҟарачы-Черқьесиа аҳҭнықалақь Черқьесск, 2006 шықəса рзы иҭыҵыз иналукааша ашəуа ҵарауаҩ Иуан Сара лышəҟəы «Ашəуа жəлақəеи ахьыӡқəеи» («Абазинские фамилии и имена»). 
Аҵарауаҩ лусумҭаҿы дрыхцəажəоит ашəуа хьыӡқəа рҵакқəа. Хымҧада, уи араҟа дахьиашоу рацəоуп, иҭылҵааз зегьы, аиашазы, ахәшьара ду амоуп, аха агха ахьлыхьызгьы маҷым. Ҳарзаааҭгылап акык-ҩбак:
1. Ахьӡ Абзагə. Иуан Сара излалҳəо ала, «Абзагə» – ари адыга бызшəа аҟынтə иаауа хьӡуп, «аҿаҳа» ҳəауп иаанаго. Уи аҵабырг иазааигəазаргьы ҟалап. Аха абраҟа иазгəаҭатəын ахьӡ Абзагə аҧсшəеи ашəуа бызшəеи рҿы ишаанаго «ибзоу агəы».  
2. Ахьӡ Арыш. Аҵарауаҩ лгǝаанагарала, Арыш – ари аҭыҧхьыӡ аҟынтǝ иаауа хьӡуп, иаанагоит «аӡыш, аӡыцқьа». Ҳара ҳгǝы излаанаго ала, ахьыӡ Арыш аҧсуа ажǝа «араш» (урысшǝала «вяз, карагач») иадҳǝалазар ауеит, мамзаргьы Арышаа рыжǝла. 
3. Ахьы Ашҳангьари. Аҵарауаҩ ари ахьӡ лшоит хы-хǝҭакны: Аш + хан + гьари. Ахьыӡ шатǝуп даҽакала: Шах + ан + гьари. Ашҳангьари – еилоу, ҩ-бызшǝак ирыдҳǝалоу хьӡуп. Уи ашьаҭаҿы иумбарц, иумаҳарц залшом ахьӡ Шьаҳан. Шьаҳан – џьам хьӡуп, «аҳцǝа» ҳǝоуп иаанаго. «Гьари» акǝзар, уи Ҟрымтǝылатǝи аҳцǝа рдинастиатǝ хьӡы аҟынтǝ иаауеит.
4. Ахьӡ Мқǝаб. Иуан Сара ланҵамҭақǝа ирыбзоураны ҳара ишьақǝҳаргылеит аҧсуа жǝла Амқǝаб Кавказынхыҵ ишуҧыло хьӡны. Аха абраҟа ҳара ҳақǝшаҳаҭым аҵарауаҩ ахьӡ Мқǝаб Мықǝаа рыжǝла иахьаҿлырҧшуа. 
5. Ахьӡ Ҳашыг. Аҵарауаҩ ахьӡ Ҳашыг ашǝҟǝы иалырбеит аурысшǝа иазааигǝоу аформала: Хашыг. Иазгǝаҭатǝуп, уи лгǝаанагарала Ҳашыг абазажǝа «Хашыҩ» (ахбыҩлаша) аҟынтǝ иаауеит, аха ари, ҳǝарада, аҵабырг иақǝшǝом. Иахьазы Кавказынхыҵ, ашǝуаа рыҩныҵҟа, хьыӡны иуҧылоз аҧсуа жǝла Ҳашыг аҵакыхаҭа аилкаа шьақǝыргылам. 

2. Аҧсуаа рыхьыӡҭҵаара азҵаарақǝак

Ахьыӡҭҵаара иабзоураны аҵарауаа еилыркаар рылшоит еигǝыцхǝу, ма еигǝыцхǝым ажǝларқǝа, урҭ ахьаныҵыз аҭыҧ, рыхҵǝарамҩа ахырхарҭақǝа, рбызшǝатǝ еимадарақǝа, рбызшǝақǝа ржǝытǝ ҭагылазаашьа. 
Аҧсуаа реиҿцǝажǝараҿы ҭоурыхла рхы иадырхǝон ахьӡ мацара, жǝлада, абхьӡыда (иаҳҳǝап, Аабыџь, Баҕ, Маф, Хыгǝ, Ҳаџьараҭ). Ауаҩы еиҳа инарҵауланы иеилкааразы рхы иадырхǝон ажǝлеи ахьӡи ражǝеицааира. Иазгǝаҭатǝуп ари ажǝеицааираҿ аҧсуаа аҧхьа ажǝла шдыргылоз, насгьы ажǝла шырҳǝоз маҷк иааркьаҿны, уи ажǝланҵǝамҭа ацрыхны, ашьагǝыҭ мацара ааныжьны: Арыш Хабыгǝ, Ацдǝы Ламшьаҵǝ, Гǝны Алиас, Дасани Маф, Ҭар Гыд, Цыгǝ Ҳанашǝ, Ҵǝыџь Ҭакǝи уҳǝа уб. иҵ. Ажǝытǝан ауаҩы ихьӡи, иабхьӡи, ижǝлеи реицҳǝараан аб ихьӡ ари ажǝеицааираҿ аҧхьа ирҳǝон, ажǝла уи иашьҭанеиуан, анаҩс акǝын уи ихьӡ ахаҭа анырҳǝоз. Иаагап ҿырҧштǝқǝак: Хыбры-иҧа Маан Кац, Шьаматлыкǝ-иҧа Чагǝаа Баҕ, Мамсыр-иҧа Еныкь Башькǝыҭ. 
Аҧсуаа рыхьыӡҭҵаараҿы лассы-лассы иуҧылоит ауаҩы ихшара рзы ишалихуа еихыршлоу, шьаҭалеи шьҭыбжьылеи еизааигǝоу ахьыӡқǝа. Иаҳҳǝап, Аџынеи Кǝаџынеи, Ҟаимыҭхани Ҟазырхани, Ҭинаҭи Синаҭи, Хамажǝи Хымжǝажǝи. Иҟоуп иара убас шьҭыбжьыла еизааигǝоу ажǝлеи ахьӡи: Ач-ҧҳа Чыч, Ашǝы Шǝарах, Бардаџьыхǝа Басиаҭ, Еныкь Ерыкь, Ҳаҭхǝа Ҳарун, Чаҵǝ Чагǝ, Шьоууа Шьыбга, Шьынқǝ Шьханыҟǝа.   
Иазгǝаҭатǝуп ахьӡ ажǝла аҧхьаҟа ишцǝырҵыз. Иҟан аамҭа ажǝлақǝа аныҟамыз. Уи ус шакǝу дырҵабыргуеит аҧсуаа рҿалаҳǝаратǝ нҵамҭақǝа. Аҧсуа жǝлақǝа рыхьӡынҵа ҭҵаауа ҳҿынаҳхар, иҳазгǝамҭарц залшом урҭ рахьтǝ ишырацǝоу ахьӡ аҟынтǝ иаауа ажǝлақǝа: Абыџьба (Абыџь), Агǝасба (Гǝас), Адлеиба (Адлеи), Аинырба (иҟалап, Аинар аҟынтǝ иаауазар), Баҕба (Баҕ), Гǝагǝыуа (Гǝагǝ), Гǝыгǝнаа (Гǝыгǝ), Езыгǝба (Езыгǝ), Хышба (Хыш) уҳǝа уб. иҵ. 
Аҧсуа хьыӡқǝа ражǝарҿиагатǝ шьақǝгыла беиоуп еиуеиҧшым ахырхарҭақǝа рыла. Ахьыӡҭҵаараҿы иуҧылоит: ахǝҭаҷ «-агǝ» ала инҵǝо ахьыӡқǝа – Абгьагǝ, Абзагǝ, Аскǝагǝ, Бзагǝ, Бинагǝ, Бнагǝ, Гагǝ, Гǝагǝ, Дагǝ, Дамагǝ, Жагǝ; ахǝҭаҷ «-агǝа» ала инҵǝо ахьыӡқǝа – Адагǝа, Багǝа, Гǝагǝа, Мачагǝа; ахǝҭаҷ «-аҕь» ала инҵǝо ахьыӡқǝа – Жьабаҕь, Кǝаҕь, Кǝымсаҕь; ахǝҭаҷ «-ад» ала инҵǝо ахьыӡқǝа – Гǝад, Гǝадгǝад; ахǝҭаҷ «-ажǝ» ала инҵǝо ахьыӡқǝа – Агǝажǝ, Багажǝ, Бгажǝ, Гǝажǝ, Дажǝ, Дгǝажǝ, Жьажǝ; ахǝҭаҷ «-аҟ» ала инҵǝо ахьыӡқǝа – Бараҟ, Баҭыршаҟ, Есҳаҟ уҳәа убас егьырҭгьы.
Зегьыҵǝҟьа ракǝымзаргьы, аҧсыуа хǝҭаҷқǝаны иҧхьаӡатǝуп «-агǝ-ыгǝ» (Бнагǝ, Лагǝ, Мшǝагǝ, Хабыгǝ), «-аҕǝ» (Паҕǝ), «-ажǝ-ыжǝ» (Гǝажǝ, Лажǝ, Мажǝ, Хьыжǝ), «-аҧшь-ыҧшь» (Ажǝеиҧшь, Багаҧшь, Ӡыҕрыҧшь, Таҧшь), «-ац-ыц» (Жьац, Мац, Мҕыц, Кǝадац, Кǝыбрыц, Хьыц), «-аҿ-ыҿ» (Кьапаҿ, Кьаҿ, Кьыҿ), «-аџ» (Лаџ), «-ыҟǝ» (Ҟǝыҟǝ), «-ыцǝ» (Хакǝыцǝ, Хыцǝ), «-ышǝ» (Ҟǝышǝ) уҳǝа убас егьырҭгьы.  
Аҧсуаа рыхьыӡҭҵаараҿы аҧсуа бызшǝа ашьаҭала иаҧҵоу ахьыӡқǝа рыхǝҭа, ҳара ҳгǝаанагарала, еиҳауп атǝым бызшǝақǝа рҟынтǝ иаланагалаз ахьыӡқǝа раасҭа. Аха, рыцҳарас иҟалаз, ахатǝы хьыӡқǝа хыҧхьаӡарарацǝала иахьаҳцǝыӡыз, насгьы иахьаҳцǝыӡуа иахҟьаны, урҭ бжеиҳаӡан ахьыӡҭҵаара иазку ашǝҟǝқǝа ирнылом, ажǝларгьы ирхашҭуеит. Анаҩс, иаҳҭахы-иаҳҭахым, ицǝырҵуеит иҷыдоу аҭагылазаашьа: ахьыӡҭҵааратǝ жǝар анааиртлак, аҧсуа бызшǝа здыруа ауаҩы агǝаанагара изцǝырҵуеит араҟа шьаҭала иаҧсыуам ахьыӡқǝа акырӡа еиҳаушǝа. 
Имаҷым аҧсуаа рантропонимиаҿ ахьыӡҷыдақǝа рҟынтǝ иаауа, аҧсуа бызшǝа ашьаҭала иаҧҵоу ахьыӡқǝа: Жьажǝ, Жǝыжǝ, Кǝыркǝыр, Кǝымпыл, Хабаба, Хабжь, Хабжьын, Хампыҟǝ, Хапашǝ, Хапыжǝ, Хаҧшь, Хаҵакьаҿ, Хаџьаџьа, Хбыб, Хсыс, Хыш, Хǝџьаџь, Ҳǝнаҧ, Цǝаушь, Ҵыс уҳǝа убас егьырҭгьы.  
Ахьыӡҷыдақǝа гǝыҧ-гǝыҧла иаҳшозар, иалкаатǝуп абарҭ: ауаҩы ишǝага-загақǝа, иҧшра-исахьа аҷыдарақǝа зныҧшуа ахьыӡқǝа – Аду, Алду, Ахра, Бахǝ, Бахǝа, Қǝацǝ, Ҟǝыҟǝ, Хыцǝ, Хǝҷы; ауаҩы иҧштǝы зныҧшуа ахьыӡқǝа – Қǝаҵǝара, Ҟаҧшьы, Хыш; ауаҩы изанааҭ, ма ихшыҩ, иусушьа  зныҧшуа ахьыӡқǝа – Ҟаза, Ҟǝыбҷа; аҧстǝқǝеи аҧсаатǝқǝеи ирыдҳǝалоу ахьыӡқǝа – Абга, Аҧслы, Бага, Баҕыр, Бгажǝ, Дǝыбга, Жьабаҕь, Ӡыркǝи, Кǝат, Кǝты, Кǝыбрыц, Ҟǝараса, Лажǝ, Мҭы, Сыс, Уарба, Уаса, Ҳǝнаҧ, Ҳǝыҳǝ, Ҵыс, Ҷынҷа; ауаҩы иҟазшьа зныҧшуа ахьыӡқǝа – Атата, Гǝаҭеи, Гǝыдлажǝ, Ҕьеҩ, Ҕьыҕь, Каҷбеи, Кǝаҧ, Ҷахьа, Ҽырч; ауаҩы имч-илшара, игǝабзиара, игǝымшǝара, иласра зныҧшуа ахьыӡқǝа – Аџыр, Бзоу, Бнагǝ, Гǝду, Гǝымшǝа, Жьакǝыр, Мшǝагǝ, Џых уҳǝа убас егьырҭгьы. Иҟоуп аҧсуаа рыхьыӡҭҵаараҿы атǝым бызшǝақǝа рҟынтǝ иаланагалаз ахьыӡҷыдақǝа, иаҳҳǝап, адыга бызшǝа иадҳǝалоу: Алҵыкǝ (ахаҵа хǝҷы), Ҕǝыр (ихыцǝӡа иҟоу), Жǝажǝ (злымҳа цқьа иамаҳауа), Ҟǝи (ахабжь), Сҳаҕǝым (зхы дуу), Ҵыкǝа (ахǝҷы) уҳǝа убас егьырҭгьы.
Аҧсуа-адыга жǝларқǝа «рҭаацǝаратǝ» хьыӡқǝа ҭҵаауа ҳҿынаҳхар, иҳазгǝамҭарц залшом аҧсуаа ирымам, аха адыгаа ирыҵкару, «ахǝыҷтǝы, аҭаацǝаратǝ» хьыӡқǝа ирзынархоу ҷыдарак. Иаҳҳǝап, аҧсуаа хǝыҷыхьыӡқǝаны рхы иадырхǝозар ахьыӡқǝа Кǝыца, Пыта, Тура, Тута, Цуца, ишҳаҳауа, шьҭыбжьыкгьы ацымҵакǝа, адыгаа арҭ ахьыӡқǝа ишыҟоугьы рхы иадырхǝоит, насгьы урҭ раҧхьаҟа лассы-лассы идыргылоит ахǝҭаҷ «ҳа». «Ҳа» - адыга бызшǝала «ала» ауп иаанаго. Адыгаа ишырҧхьаӡо ала, ахǝҭаҷ «ҳа» зцу ахьыӡ ахǝҷы дахьчоит, деиқǝнархоит, гǝабзиаралатǝи иҿиара иацхраауеит.Абар урҭ ахьыӡқǝагьы: Ҳапыт, Ҳапат, Ҳатала, Ҳатота, Ҳатут, Ҳатута, Ҳатыҟа, Ҳатыльа, Ҳатура, Ҳацыҟа, Ҳацацуна, Ҳакǝыца, Ҳакǝраца уҳǝа убас егьырҭгьы. 
Аинтернет аҿы зны-зынла иуҧыхьашǝо, ахǝҭаҷ «ҳа» злоу аҧсуа хьыӡқǝа зегьы ҵакыла «ала» ауп издҳǝалоу ҳǝа зну анҵамҭақǝа аҵабырг иацǝыхароуп. Избан акǝзар, Ҳазараҭ, Ҳазгьери, Ҳаид, Ҳаидар, Ҳаиҭ, Ҳаиҭбеи, Ҳақы, Ҳақыбеи, Ҳақьым, Ҳалылбеи, Ҳамзаҭ, Ҳасан, Ҳаҭажǝыҟǝа, Ҳаҭаҟǝа, Ҳаҭхǝыхǝ, Ҳаҷамаф, Ҳаџьараҭ, Ҳаџьы, Ҳаџьым реиҧш иҟоу ахьыӡқǝа, жǝаҳǝарада, «ала» акǝӡам изыдҳǝалоу. Ахьыӡ Ҳазараҭ араҧ хьӡуп, «иҧшьоу, ҳаҭыр ду зқǝу» ҳǝоуп иаанаго, Ҳақьым – араҧ хьӡуп, «адыр» ҳǝоуп иаанаго, Ҳаҷамаф – адыга хьӡуп, «насыҧ змоу асас» ҳǝоуп иаанаго, Ҳалыл – араҧ хьӡуп, «аҩыза хаҭа» ҳǝоуп иаанаго, Ҳамзаҭ – араҧ хьӡуп, «ицоу, узбылуа» ҳǝоуп иаанаго, Ҳасан – араҧ хьӡуп, «ибзиоу, иразу» ҳǝоуп иаанаго.      
Аргǝыбзыҕгатǝ хьӡқǝа рахь иҳаҧхьаӡар алшоит ахǝыҷқǝа ранацǝеи-рабацǝеи, рандуцǝеи-рабдуцǝеи рахь рхы андырхо ирҳǝо ахьарҧшгажǝа: Нан, Нана, Нану, Нанука, Наныуа, Баба, Дада, Даду, Дадука, Дадыуа. Арҭ рҩызцǝа ахьыӡқǝа ҳҧылоит адыгаа рҟынгьы: Нана (ани андуи ирызкны) Баба (ани аби ирызкны), Нанахǝ – Нанахǝа (анду илызкны), Дада (аби абдуи ирызкны). Иҟоуп адыгаа рҟны егьырҭ аргǝыбзыҕгатǝ хьыӡқǝагьы, иаҳҳǝап, Быба, Заза, Ӡуӡа, Лалыхǝа, Лала, Даҭ, Ҷаша. 
Ишдыру еиҧш, аҧсуаа жǝытǝнатǝ аахыс ахьыӡшьара рыман. Уи иаанаго уи ауп, аҭаца рыхьыӡ лшьар акǝын лыҧшǝмеи, уи иаби, иани, аиҳабыратǝ абиҧарахь иаҵанакуа рыуацǝеи рыхьыӡқǝа. Урҭ рцынхǝрас аҭаца лхы иалырхǝон ахьыӡқǝа Дадаҳ, Нанаҳ, Атата, Алаҧшӡа, Лашара, Хаара уҳǝа убас егьырҭгьы. 
Аҭаца лхаҭагьы илоуан ахьыӡ ҿыц. Уи ус шакǝу дырҵабыргуеит аҵарауаҩ Шьалуа Инал-иҧа иажǝақǝа. «Невеста в доме мужа, - иҩуеит Шьалуа Денис-иҧа, - получала второе имя, которым отныне её называли все на месте нового жительства. Её собственное девичье имя, полученное при рождении, считалось здесь как бы запретным, и только её родня продолжала именовать её по-старому» (Инал-ипа Ш.Д. Абхазы. Сухуми, 1965, с. 463).

3. Аҧсуа хьыӡқәа ражәарҿиагатә хәҭаҷқәак

Аҧсыуаны иахьа ирыҧхьаӡо ахьыӡқǝа ирылоуп аҧсуаа иргǝаҧханы ирыдыркылаз иаҧсыуам (адыга, аҭиурқ, аџьам, араҧ, ауриа, ауаҧс) ахьыӡқǝа. Ҳǝарада, иҟоуп абызшǝаҭҵаара еилкааны, иаҧсыуам ахьыӡқǝа мап рцǝызкуа, аҧсуа хьыӡқǝа ирышьҭоу анацǝеи абацǝеи. Аха иахьазы иҟам урҭ рхы иадырхǝаша, ахьыӡҭҵаара иазку, ахьыӡқǝа рҵакы шьақǝзыргыло ашǝҟǝқǝа. Абри аҭацǝыра ахарҭǝаароуп изызку уажǝ ишǝыдаагало аусумҭагьы. 
Аҧсуа хьыӡқǝа ражǝарҿиагатǝ хǝҭаҷқǝа иреиуоуп: 
Ахǝҭаҷ «абд» (араҧ бызшǝаҿы «атǝы»): Абдала, Абдахǝ, Абды. Ашǝуаа рҟны ари ахǝҭаҷ злоу ахьыӡқǝа еиҳа ирацǝоуп.  
Ахǝҭаҷ «бақь» (аҭиурқ бызшǝақǝа рҿы «аҳ, апатын»): Албақь. 
Ахǝҭаҷ «гьари - гьери – қьери» (Ҟрымтǝылатǝи аҳцǝа рдинастиатǝ хьӡы аҟынтǝ иаауеит): Ажьгьери, Аҟǝлангьери (Аҟǝланқьери), Алгьери (Алгьиреи), Алиасгьери, Ангьиреи, Аслангьари, Ашҳангьери, Аџьгьери, Баҭангьери, Саҳаҭқьери, Фаҭқьери. 
Ахǝҭаҷ «гǝы» (агǝы): Абзагǝ, Гǝад, Гǝадала, Гǝажǝ, Гǝакьа, Гǝас, Гǝаҭеи, Гǝахь, Гǝаҷ, Гǝаҷа, Гǝаҿ, Гǝаџьа, Гǝдеис, Гǝдиса, Гǝдоу, Гǝду, Гǝдым, Гǝыӡба, Гǝымшǝа, Гǝырҩаҟǝа. Аҳǝса рыхьыӡқǝа: Гǝаҧханашь, Гǝнаала. 
Ахǝҭаҷ «маф» (адыга бызшǝаҿы «насыҧ змоу», аҟабард бызшǝаҿы ииасуеит «махǝ» ахь): Маф, Махǝ, Ҳаҷамаф, Ҷаамаф, Шьмаф. 
Ахǝҭаҷ «мца - мац» (амца): Мац, Рымца, Хьымца. 
Ахǝҭаҷ «мш» (амш): Цǝгьамш. 
Ахәҭаҷ «на» (аҵакы цқьа еилкаам): Гәачына, Кәыжьына, Кәаҕьына, Ҭакәына, Ҭархәына, Хәҷына, Цгәына, Чагәына.
Ахǝҭаҷ «нар – нарҭ» (Нарҭаа): Аинар, Инар, Нар, Нарсоу, Нарҭ, Нарҭсоу, Нарчоу, Нарҿыу, Нарџьхьоу. 

4. Аҧсуаа рантропонимиа иалоу адыга хьыӡқǝа

Аҧсуааи адыгааи шеишьцǝоу, шьак-дак шеицрылоу, рхнышьнак еицеиҩызҵǝази кǝасҭҕахык еицеиҩызшази шракǝу ззымдыруа Аҧсны, дыҧшқамзар, аӡǝгьы дыҟам. Адунеи иаақǝлеижьҭеи арҭ ажǝларқǝа еицын, урҭ иахьагьы идырӡуам ирыбжьоу аешьаратǝ еимадарақǝа. Аҵарауаа изларҳǝо ала, аҧсуааи адыгааи аҧсҭазаараҿ бызшǝала еиҟǝгахеижьҭеи иҵуеит хǝбаҟа нызқь шықǝса. Ари аамҭатǝ цǝаҳǝа, ҳǝарада, икьаҿым. Убри ауп изыхҟьо аҧсуааи адыгааи иахьа ирыбжьоу бызшǝалатǝи аилибамкаара. Аха, ус иагьа иҟазаргьы, ажǝларқǝа еиқǝдырхеит урҭ шеишьцǝоу зырҵабыргуа, рбызшǝақǝа еизааигǝазтǝуа ажǝытǝ шьагǝыҭқǝа. 
Аҿырҧштǝқǝа рзы хара ҳцом. Еиҿҳарҧшып аҧсуаа адыгааи ражǝақǝак (раҧхьа иазгǝаҳҭоит аҧсуажǝа, уи иашьҭанеиуеит адыгажǝа): аҧхьа (аҧа), аҽа (аҽа – ари ажǝа адыгаа «абаҕь» азоуп изырҳǝо), абга (баџьа), абҕара (бган), аҧсаа (бзыу), абз (бза), арбзара (бзаин), аблаҕǝа (блаҕǝа – «дракон»), абылра (бльан), алабашьа (башь), агǝы (гǝы), агǝаҩа (гуау), гǝыбҕан (гǝыбҕан), агǝыҧжǝа (губж), агǝыбзыҕ (адыгаа «гǝыбзыҕ» зыхшыҩ ҵару изоуп изырҳǝо), агǝыҕра (гǝыҕа), агǝырҩа (гǝыҕǝ – аҧсуа шьҭыбжь «ҩ» адыга бызшǝаҿы ииасуеит «ҕǝ» ахь), агǝжǝажǝара (гǝзажǝан), агǝыжǝ (гǝыжǝ), агǝымҧсшьа (гǝмыҧсаф) уҳәа убас егьырҭгьы. 
Уажǝы еиқǝаҳҧхьаӡап шьаҭала адыга бызшǝа иадҳǝалоу, уиада иузеилымкаауа аҧсуа хьыӡқǝа: Асланыҟǝа («алым аҧа ҳǝауп иаанаго», араҟа иаабо ажәа «аслан» аҭиурқ бызшәақәа рҿы «алым» ауп иаанаго), Баӡ (амҵ), Баҭаҟǝа («Баҭа иҧа» ҳǝауп иаанаго), Гǝашьа (аҳкǝажǝ), Гǝдиса (агǝыџьбара), Ҕǝыҿ (ажьи), Ҕǝыҿыҧса (аихатǝ ҧсы), Данаҟаи (зхаҭабзиара лаҟǝу абарфын), Дахǝ («даха» аҟынтǝ иаауеит, «аҧшӡа» ҳǝауп иаанаго), Дахǝас («даха» - аҧшӡа, «уас» - ахǝ), Дгьыҟǝа (аиадыгь иҧа), Дыџь (ицоу), Едгьагǝ (аиадыгь гǝы), Едгьы - Едыгьа (аиадыгь), Зафас (аизара) уҳǝа убас егьырҭгьы. 

5. Аҧсуа-адыга жәларқәа еицырзеиҧшу ахацәа рыхьыӡқәа иаазыркьаҿу ржәар

Аазиз – адыгаа рҟны ари ахьӡ х-формак арҿиеит: Азиз, Аазиз, Ҳазиз. Араҧ хьӡуп. «Адуӡӡа, акыр иаҧсоу, арҕәҕәаҩы» ҳәоуп иаанаго.  
Ааиса – адыгаа рҟны ари ахьӡ иамоуп ҩ-формак: Аиса, Ҳиса. Араҧ хьӡуп. Ахьыӡ Иса аҟынтә иаауеит. «Анцәа илҧха» ҳәоуп иаанаго.
Абас – адыгаа рҟны иуҧылоит ҩ-формак: Абас, Ҳабас. Аиадыгьтәылаҿ иуҧылоит ажәла «Абас» (урысшәала – Абасов). Ахьыӡ ахаҭа аҧсылманра ашьаҭаркҩы Муҳаммад иуа гәакьацәа ируаӡәку (Абас) ахьӡ аҟынтә иаауеит. «Злеишәа цәгьоу, зылахь еиҵыхым» ҳәоуп иаанаго.
Абахә – адыгаа рҟны Абыхǝ. Ари ахьӡ адыга ҵарауаа, аҵакы шьақәмыргылакәа, араҧ хылҵшьҭра змоу ахьӡқәа ирыларҧхьаӡеит. Аха араҧ хьӡқәа ржәар аҿы Абахъ-Абыхъу ҳәа аформа змоу ахьыӡ ыҟаӡам. Ҳара ҳгәаанагарала, Абахә-Абыхъу – ари аҧсуа жәлақәа иреиуоу Абыхәаа (Абахәба) рыжәла ашьаҭа иадҳәалоуп, аҧсуа хьыӡқәа иреиуоуп, урысшәала «скала» ҳәауп иаанаго. Ҟабарда-Балқариеи Ҟарачы-Черқьесиеи рҿы иуҧылоит Абыхәаа ирашьцәоу, ажәлахьӡы «Абыҟǝа» ныҟәызго ашәуааи адыгааи. 
Абаџьа – иаҳҧылоит аҧсуаа рантропонимиаҿ. Адыга бызшәа аҟынтә иаауа ахьӡқәа иреиуоуп. «Баџьа» – адыг бызшәаҿы «абга» ауп иаанаго.
Абдала – адыгаа рҟны ари ахьӡ ҧшь-формак амоуп: Абдул, Аабдул, Амдул, Андул. Араҧ хьӡы Абдуллаҳ (Abd Allah) иаазыркьаҿу формоуп. «Аллаҳ итәы» (раб Аллаха) ҳәоуп иаанаго.
Абзагә – аҧсуа ҵарауааи ашәҟәыҩҩцәеи ргәаанагарала Абзагә ҧсыуа хьӡуп, «ибзоу агәы» ҳәа аанагоит. Иҟалап уи иашазаргьы. Аха абраҟа иазгәаҭатәуп, ари ахьӡ адыга бызшәагьы ишазааигәоу. «Бзако» (бзагǝа) – адыгшәала «аҿаҳа» ҳәоуп иаанаго. 
Абзоу – аҧсуаа рҟны иаҳҧылоит «Бзоу» ҳәагьы. Адыгажәа «бзыу» (аҵыс) иадҳәалоуп. Ишдыру еиҧш, Бзоу – аҧсуаа зегьы рҿиамҭала еицырдыруа рашьхьӡуп. Аҧсуаа арашь, ҵысҵас иахьыҧыруаз аҟынтә, аҧсаатә иадыркылон.
Абрагь – адыгаа рҟны «Абраџь» ҳәа иуҧылоит. Иҟоуп ари ашьаҭа злоу адыга жәлақәагьы: Абраџь (Абрегов), Абраџьыҟǝа (Абрегуков). Ажәа «абрагь» уҧылоит ауаҧсаа рбызшәаҿгьы. Ҳара ҳгәаанагарала, аџьамцәа рбызшәа иадҳәалоуп, «ақәылаҩ, абна илоу, аҩны змам» ҳәоуп иаанаго.
Абыгә – адыгаа рҟны иаҳҧылоит «Быгǝа» (Бугов) ҳәа ашәҟәы иҭаҩу ажәла. Аҧсуа-адыга жәларқәа рхатәы хьыӡқәа иреиуоуп, аха иахьазы аҵакы цқьа еилкаам.
Агьиреи – адыгаа рҟны ари ахьыӡ ҩ-формак арҿиеит: Џьари, Чари. Ҟрымтәылатәи аҳцәа рдинастиа ахьыӡ аҟынтә иаауеит.
Агәажә – адыгаа рҟны ари ахьӡ аформа «Гǝыжǝ» ҳәа иуҧылоит. Аҧсуа-адыга жәларқәа еицырзеиҧшу хьӡуп. Аҧсшәаҿгьы, адыг бызшәаҿгьы ҵакызаҵәла иааҧшуеит. «Згәы ажәу, агәыжә змоу», мамзаргьы «агәду змоу» ҳәоуп иаанаго. Аҧсны иуҧылоит ари ахьыӡ шьаҭас измоу Гәажәаа рыжәла (Агәажәба).
Аҕәырлы – адыгаа рҟны ари ахьӡ ҩ-формак амоуп: Оҕǝырлы, Уҕǝырлы. Иара убас аҟабардқәа реилазаараҿ иҟоуп «Уҕǝырлы» (Огурлиев) ҳәа ашәҟәы иҭаҩу ажәла. Ари ахьӡ ҳҧылоит ашәуа бызшәаҿгьы «уаҩырльы» ҳәа. Аҭиурқ хьыӡқәа иреиуоуп. Иаҿшәырҧшы аҟарач-балқар ажәа «оҕǝурлу» (иразу, иҳалалу, насыҧ змоу).
Адагәа – адыгаа рҟны иуҧылоит «Дагǝа» ҳәа. Иҟан ажәлагьы: Адагәа-иҧа. Адыгаа рҟны ажәа «дагǝ» иарҿиеит ҧшьы-жәлак: Дагǝа (Даго), Дагǝ (Догов), Дагǝахǝа (Дакахов), Дагǝжьеи (Догужаев). Ашәуаа рҟны иҟоуп ажәла Дагǝжьеи (Дагужиев). 
Ҭаҭласҭан – адыга хьӡуп. Аҵакы цқьа еилкаам. Адыгаа рҟны иуҧылон «Ҭлаусҭан» ҳәа. 
Ҭаҭрашь – адыгаа рҟны: Ҭоҭрашь. Нарҭаа репос иалоу фырхаҵоуп. 
Ҭемыр - аҭиурқ хьыӡқәа иреиуоуп, «аиха» ауп иаанаго. «Ҭемыр» шьаҭала иақәшәоит ахьыӡқәа Ҭемырҟан («ҟан» - ааӡамҭа), Ҭемрыҟәа («ҟәа» - адыга бызшәаҿы «аҧа»). 
Ҭенгьыз - аҭиурқ хьыӡқәа иреиуоуп, «амшын» ауп иаанаго. 
Уаҳаид - араҧ хьӡуп. «Азаҵә» ҳәауп иаанаго. 
Фазил – араҧ-аџьам хьыӡқәа иреиуоуп, «иаҧсоу» ҳәауп иаанаго. 
Фелиқс – алаҭин хьыӡқәа иреиуоуп, «насыҧ змоу» ҳәауп иаанаго. 
Халыл – иуҧылоит Ҳалил ҳәагьы. Араҧ хьӡуп, «аҩыза иаша» ҳәауп иаанаго. 
Хәсин – адыгаа рҟны: Хусен. Араҧ хьӡуп, «ибзиоу, иразу, иҳалалу» ҳәоуп иаанаго. 
Ҳанашә - адыга хьӡуп, «илашәу ала» ҳәоуп иаанаго. 
Ҳарун – араҧ-уриа хьӡуп, ахьыӡ Аарон аҟынтә иаауеит, «ашьхатә» ҳәоуп иаанаго.  
Ҳасан - араҧ хьӡуп, «ибзиоу, иразу, иҳалалу» ҳәоуп иаанаго. 
Ҳаҷамаф – адыга хьӡуп, «насыҧ змоу асас» ҳәоуп иаанаго. 
Шамел (Шамил) – ажәытә уриатә хьӡуп, ахьӡ Самуил аҟынтә иаауеит, «Анцәа ииаҳаз» ҳәоуп иаанаго. 
Шьаабан – араҧ хьӡуп, аҧсылманмза Шабан аҟынтә иаауеит. 
Шьмаф – адыга хьӡуп, «Шыумаф» (аҽыуаҩмшы) аҟынтә иаауеит. 
Шәлиман – араҧ-уриа хьӡуп. Ауриацәа рҟны: Соломон. «Иҭынчу, ихьчоу» ҳәоуп иаанаго. 
Џьамал – араҧ хьӡуп, «аҧшӡара» ҳәоуп иаанаго. 
Џьанҭемыр – ажәытәан ари ахьӡ аҧсуа-адыга жәларқәа рыҩныҵҟа акыр иҿианы иҟаз ахьӡқәа ирхыҧхьаӡалан. Аџьам-ҭиурқ хьыӡқәа иреиуоуп: «џьан» - «аҧсы» ауп иаанаго, «ҭемыр» - «аиха». Ашәуаа рҟны иуҧылоит ижәлангьы.
Џьанҳәаҭ – ажәытәан лассы-лассы иуҧылоз ахьӡқәа иреиуоуп. Адыга ҵарауаа гәыҧҩык еицыҭрыжьыз ашәҟәаҿы ари ахьыӡ аҵакы азышьақәыргылам. Аинтернет-саит ru.wikipedia.org изларбоу ала, ахьыӡ Џьанҳәаҭ адыга хьӡуп, «насыҧ змоу ауаҩы» ҳәауп иаанаго, аха ҳара уи агәра цқьа иҳазгом, избан акәзар араҟа, ари ахьӡ аҿы лабҿаба иаабоит ашьаҭа иалоу, аџьам бызшәа иадҳәалоу, «аҧсы» аҵакы змоу ахәҭаҷ «џьан».

6. Аҧсуаа рантропонимиа иалоу араҧ, аҭиурқ, аџьам хьыӡқǝа

Аҧсуаа аҧсылманра анрылаҵǝа инаркны рыҩныҵҟа ицǝырҵуа иалагеит араҧ бызшǝеи аҭиурқ бызшǝақǝеи рҟынтǝ иаауа аҧсылман хьыӡқǝа. Ари ҟалеит XVI ашǝышықǝса аҩбатǝи азбжа инаркны. Усҟан урҭ уарла-шǝарла ицǝырҵуазҭгьы, XVII еиҳараӡак, XVIII–XIX ашǝышықǝсақǝа рзы аҧсылман хьыӡқǝа ирысакьаҳǝымҭахеит. Зегь раҧхьаӡа аҧсылман хьыӡқǝа ҿиеит ҭауади-аамсҭеи рыҩныҵҟа. Анаҩс урҭ шьҭырхит анхаҩыжǝларгьы, абрахь иҧсылманцǝазгьы, иҧсылманцǝамзгьы налаҵаны. Ишыҟалазаалак, аҧсылман хьӡқǝа аҧсуа жǝлар «иаҧсыуа» хьӡны иршьо иалагеит. Уимоу, иахьа уажǝраанӡагьы, ҿырҧштǝыс иаагозар абарҭ ахьыӡқǝа (Дауҭ, Еслам, Мақьҭаҭ, Саид, Сеидыҟ, Уаҳаид уҳǝа убас егьырҭгьы), аҧсуаа ирҧхьаӡоит «аҧсыуа» хьыӡқǝаны. Урҭ ахьыӡқǝа «шаҧсыуам» здыруагьы, иаҳҳǝап, Алықьса, Алықьсандр, Гьаргь, Дырмит, Мхьел, Никǝа, Сума, Уасил реиҧш иӡоу «ақьырсиан» хьыӡқǝа раасҭа «иаҧсыуаны» иахǝаҧшуеит, ахьыӡ ахǝҷы ианиҭатǝха, ирҭоит еиҳа «иаҧсыуа» хьӡны ирҧхьаӡо аҧсылман хьӡы. Уи азы акǝхап Дырмит Гǝлиагьы иусумҭақǝа руак аҿы «иаҧсыуа хьӡқǝаҵǝҟьаны ишиҧхьаӡаз ахьӡқǝа Алхас, Алиас, Ардашьыл, Абдала, Баҭангьери, Беслан, Билал, Баҭалбеи, Есҳаҟ, Еслам, Мамсыр, Мырзаҟǝыл, Наурыз, Сааҭқьери, Сеидыҟ, Фаҭқьери, Чаҳмаҭ, Џьанҭемыр уҳǝа убас егьырҭгьы. 
Аҧсуаа рантропонимиа иалоу араҧ хьӡқǝа иреиуоуп: Аазиз (акыр иаҧсоу, арҕǝҕǝаҩы), Абдаҭ («ихырхǝо, Анцǝа имҵаныҳǝо», адыгаа рҟны ҧҳǝысхьӡны иҧхьаӡоуп), Азамаҭ (аҳаракыра, ахьӡ-аҧша), Азреҭ (ҳаҭыр дуӡӡа зқǝу, иҧшьоу), Албақь (араҧ-ҭиурқ хьӡуп, Алибек аҟынтǝ иаауеит, «иҳаракӡоу» ҳǝоуп иаанаго), Алиас (араҧ-уриа хьӡуп, «Анцǝа имч» ҳǝауп иаанаго). Ҳасан (иразу, ибзиоу), Ҳаџьмаҭ (ҳаџьра ицаны иааз Меҭ), Шьаабан (шьаабан мза ахьӡала иҟоуп), Шǝлиман (иҭынчу, ихьчоу), Џьамал (аҧшӡара) уҳǝа убас егьырҭгьы. 
Аҧсуаа рантропонимиа аҭиурқ бызшǝақǝа рҟынтǝ иалалаз ахьӡқǝа, аиашазы, даара ирацǝоуп. Араҧ бызшǝеи аџьам бызшǝеи ирыҿҳарҧшуазар, хымҧада, аҭиурқ хьыӡқǝа рхыҧхьаӡара ҩынтǝны еиҳазар ҟалап. Аха урҭ ҭҵаам, араҧ хьыӡқǝа ҭҵааны ишыҟоу еиҧш. Насгьы иазгǝаҭатǝуп, аҧсуаа рантропонимиа иалоу аҭиурқ хьӡқǝа шеиҳау, адыга бызшǝа иалоу аҭиурқ хьыӡқǝа раасҭа. Аҧсуа-адыга жǝларқǝа рантропонимиа ааизакны ҳахǝаҧшуазар, иҳазгǝамҭарц залшом араҟа ишмаҷым лыҵшǝа бзиала зҽаазырҧшуа аҭиурқ бызшǝақǝа рҟынтǝ иаауа ахǝҭаҷқǝа «бақь», «беи», «гьари – гьери – қьари – қьери», «ҟан», «хан». 
Аҧсуаа рантропонимиа иалоу аҭиурқ хьыӡқǝа иреиуоуп: Адамыр (аиха), Алма (аҵǝа), Аргǝын (аҽыҩ), Асқьар (аибашьҩы), Аслан (алым), Асланбеи (алым-ҳǝынҭқар), Асҭамыр (аиха хаҭа), Бараныҟǝа (аҭиурқ-адыга хьӡуп, «асыҭǝҳǝа аҧа» ҳǝоуп иаанаго), Бақь (аҭауад, аҳ, аҕǝҕǝа), Бирам (ари ахьыӡ аҧсылманраҿ имҩаҧырго ныҳǝак аанарҧшуеит), Блаҭ (аџыр), Зураб (арубинхаҳǝ), Инал (аҳǝынҭқар), Қǝычықǝ (аҧахǝҷы), Ҟан (ааӡамҭа), Ҟлыч (аҳǝа), Руслан (алым), Ҭемыр (аиха), Ҭемырҟан (аиха-ааӡамҭа), Ҭенгьыз (амшын), Уаздамыр (аиха хаҭа), Хан (аҳǝынҭқар), Џьгыҭ (афырхаҵа). Аҭиурқ хǝҭаҷқǝа злоу, ма аҭиурқ бызшǝақǝа ирыдҳǝалоу аҧсуа хьыӡқǝа рахь иҧхьаӡатǝуп: Ажьгьери, Аздамыр, Ақыбеи, Аҟǝланқьери, Албақь, Алгьари, Алиасгьери, Алмасбеи, Алҭоурым, Алыбеи, Алымбеи, Арабеи, Арзаҟан, Арухан, Асламбеи, Аслан, Асланбақь, Асланбеи, Аслангьери, Асҭамыр, Асҭырхан, Аҭласҟан, Ашҳангьери уҳǝа убас егьырҭгьы. 
Аџьам бызшǝа иадҳǝалоу, аҧсуа антропонимиа иалоу ахьыӡқǝа рҿы иаабо ахǝҭаҷқǝа иахьа уажǝраанӡа ишахǝҭоу еиҧш иҭҵаам аҧсуаа рҟынгьы, кавказынхыҵтǝи ҳашьцǝа адыгаа рҟынгьы. Абри азы еицырдыруа адыга ҵарауаҩ Кǝакǝа Џьамалдин иҩуеит: «Вопрос о персидском элементе в адыгской антропонимии потребует дополнительного исследования. Возможно, имена, восходящие к персидскому источнику, в большинстве своём утвердились через тюрко-арабское посредство. Они образуют сравнительно небольшую группу» (Коков Дж.Н. Избранные труды. Том 2, Нальчик, 2001, стр. 65-66). 
Аҧсуаа рыхьыӡҭҵаараҿы иуҧыло, хыҧхьаӡарала ирацәам, аџьам бызшǝа аҟынтә иаауа ахǝҭаҷқǝа иреиуоуп: мырза (аҳ иҧа, аҩҩы), сҭан (атǝыла), џьан (аҧсы). Еиқәаҳҧхьаӡаз аџьам хәҭаҷқәа рнаҩс иаҳҧылалоит аџьам хьыӡқǝагьы, иаҳҳәап Алмас (алмаз), Армазан (рамазан амза ахьӡ аҟынтǝ иаауеит), Блаҭ (аџыр), Гǝил (агǝилшǝҭы), Забыҭ (аҳǝынҭқар, ачынуаҩ), Мурҭаз (иалырхыз), Наурыз (ааҧынтәи ашықәсҿыцазтәи аныҳәа), Рамазан – Рамзан (ачгара иатәу амза, абрантә иаауеит ажәла Армазангьы), Русҭам (цǝеижьла иҕǝҕǝоу) уҳǝа убас егьырҭгьы. 
Аҧсуаа рыхьыӡҭҵаараҿы иалҳкаар ауеит: ахәҭаҷ «мырза» злоу ахьыӡқәа – Бақьмырза, Ҳамырза; ахǝҭаҷ «сҭан» злоу ахьыӡқǝа – Раҧсҭан, Русҭан; ахǝҭаҷ «џьан» злоу ахьыӡқǝа - Алџьан, Џьан, Џьанбақь, Џьангьаҭа, Џьангьери, Џьанкǝаз, Џьанкǝаҧ, Џьансыхǝ, Џьанҭемыр, Џьанҳǝаҭ, Џьаныкь, Џьаным, Џьанџьықь уҳǝа убас егьырҭгьы. 
 

    
