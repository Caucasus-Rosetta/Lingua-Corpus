Агара ашәақәа

1.Хәыхә-у наани, уа наани,
Шьышь наани, уа наани,
Уан даанӡа умҵәыуан,
Уаб даанӡа умҿыхан.
Шьышь наани, уа наани,
Хәыхә наани, уа наани,
Рабнацәа дыцәоуп,
Рабнагә игәуп.
Раӡыкәты ԥсары-ԥсары,
Рабнакәты бзар-бзары.
Хәыхә-наани, уа наани!
Шьышь наани, уа наани!
(Аԥсуа жәлар рпоезиа, 1959, ад. 278).

2.Сис нани, уа нани,
Хәыхә-нани, уа нани,
Уан Кьакьала дукәхшоуп,
Схабжьажьын хәыҷ, уанани.
Аӡыкәт ԥсары-ԥсаруеит,
Абнакәты шьқьары-шьқьаруеит,
Сис-нани, уанани,
Амза шаша ҩызас иумоуп, нани-уанани,
Аеҵә шаша ԥызас иумоуп, нани-уанани,
Сис-нани, уанани,
Амра шаԥшаԥ рԥхагас иумоуп, нани-уанани.

526.Аӡӡеицәа рашәа

Актәи аӡӡеи:
Уа, абри ауԥашәыл дыцәоума?
Аҩбатәи аӡӡеи:
Дыцәоуп, дыцәоуп!
Актәи аӡӡеи:
Дыцәоу дмыцәоу сыздырам аха,
Уаа, бнацәа дыцәами.
Уаа, бнагә игәыми,
Уаа, абынҽаҳәыс қалеиҩаӡа,
Аххьа хылԥа, цыӷцәа хамы,
Ала алырҟьан, аҽа зшьыз,
Ҳахьоуԥшәыл ҳазкәыхшаша,
Уаа, абри арԥыс иакәӡами?!

Ахәҷы ижьжьага

527.Ҵи-ҵи, кәа-кәа,
Махари џьаџьа,
Уа, аҳҭны-калам ала
Харҵәи бысҭеи хәажь-хәажь!

528.Ҵи-ҵи, гәа-гәа,
Махари џьаџьа.
Уа, ҳатаникәара,
Саҭаникәара!

529.Ҵи-ҵи гәа-гәа,
Махари џьаџьа,
Уа, аҳҭны дуӡӡа каламла,
Оупа џьаџьа дубазар?

530.Ҵи-ҵи, гәагәа,
Маахыр џьаџьа,
Хырҵәи бысҭеи
Еиҵаркәакәа!

531.Анацәақәа харҟәало ирҳәоит:

Мса,
Мсандук,
Маминдук,
Мандыҟәиса,
Мыцәхындыс.

535.Ахәҷы инаргәыҵ арбаганацәа ақәкны ирҳәоит:
Ара аџьынџьыхәа ҭоуп,
Ара араса ҭоуп,
Ара алаҳарҩа ҭоуп,
Ара аилаџь ҭоуп.
Аҳәынаԥ хәҷы
Ара иааин (анацәбжьара иакьысуеит) – иаасышьҭит,
Ара иааин – иаасмышьҭит,
Ара иааин – иаасмышьҭит.
Ара иааин (арбаганацәеи анацәхыԥи рыбжьара)
Исыцәкылсын, ианыз зегьы иафо, иафо – 
Смаӷра иҭалан – кәыр-кәыр-кәыр! (Ахәҷы ддырччоит).

536. Анацәкьыс еиҳаб, – «Иҟалазеи?» – аҳәеит,
Анацәкьыс ду, – «Сшәақь», – аҳәеит,
Агәбжьынацәа, – «Скьарахә», – аҳәеит,
Иашьҭанеиуа, – «Сҟама», – аҳәеит,
Анацәкьыс хәыҷ, – «У-ы-ы-у!», – аҳәеит.

537.Уарма аҵыс ықәтәоуп,
Уарӷьа аҳәыҳә ықәтәоуп,
Уан макьана лакьата,
Цәымза лакьы-лакьыта,
Ҭарбзан хәарашьа.
Аҳмаҭ хәҷы хык ааишьҭит,
Баз-ԥҳа илаахеит,
Барза-барза лнарҳәеит.
Ҳ-Амаршьан дааԥшит,
Ҳагәгәым џьаџьа ифеит,
Ашәуа-ԥҳа ҿыгә-сыгә.
– Иазыркыда? – Хаҳәыргьыла.
– Изырԥсыда? – Џьандыргьала.

538. Анаара аҵыс тәоуп,
Анаара ҳәыҳә тәоуп.
Цәымза-цәымза – лакьыта,
Џьаҳмаҭ хәҷы – 
Гьаргь дымсит!

539.Уарна аҳәыҳә ықәтәоуп,
Уарна аҵыс ықәтәоуп.
Уарна лакьы-лакьы,
Ҭырбзан хәарашьа.

Ҷынҷа хәҷы хыхь дықәршәын,
Барзаа-ԥҳа ҵаҟа дтәан.
Ҷынҷа хәҷы хык лаишьҭын,
Барзаа-ԥҳа илықәшәан,
Барза-барза лнарҳәеит,
Барза кааба лнарахит.
Џьахәл-џьашь џьамаркалдыш.
Адыӷаҷа бақьаниа,
Сдырган ҷаҩ-ҷаҩ,
Смаршьыгә дааԥсеит,
Сгәыгәым Ӷьац ифеит.

540. Сарма напы аҵыс ықәтәоуп,
Сарьӷа напы аҳәыҳә ықәтәоуп,
Ҳәыҳә, ҳәыҳә, лакә, лакә,
Хәрабзан хәраашьа.
Анҷа-ҳынҷа хык лаишьҭын,
Базноу-ԥҳа лхы инықәст,
Бааза, база, уан лаб,
Чух-чух, маркалдыш, даӷаҷиа,
Сылашара арахь даауама,
Сыгәыгәым аӷьыч игама,
Сдырган ҷеҩ-ҷеҩ.

Ажәарццакқәа

351. Шьашәак ашьашәашьа,
Шьашәшьак рышьашәашьа,
Шьашәырк ирышьашәашьоуп,
Убри ашьашәашьа шьашәаны,
Акы иашьашәаны иубахьоума?

552. Бааишь, баалаџьа, бала Кадын,
Егьырҳала џьама Кадын.
Ақма қыҭа езыр Кадын,
Кадын акәар дҭаҳаит,
Шәалыбеи дсыцҭигаразы сааит.

553. Аила, Меила,
Картыт, Мышә,
Мышә, Цгәы,
Пипа, Ԥара,
Калхәры, Ҳаџьби,
Палты, Соулаҳә.

354. Леикәар иана,
Леикәр иана!
Леикәр-леикәр – 
Гьерзмаа Петра,
Хакәыцә, Леиуа иана!

555. Ҳәаду – ҳәап,
Ҳәада – ҳәап,
Ҳәабаауеи – 
Уа-ҳа-ҳа!

556. Ажәҩан лагоит аӷыу-ӷыуҳәа,
Аҽы ҳәуеит ажәыр-жәырҳәа,
Ала шуеит ахыц-хыуҳәа,
Тарас дыцәоуп ахыр-хырҳәа,
Кәакәа дхахоит афыр-фырҳәа,
Ҷаҷа ҿиҭуеит аки-киҳәа.

557.Агәыргәырҳәа Уатаԥ леиуан,
Ашырқь-шырқьҳәа Мыта дыцәан,
Аффа-ффаҳәа Даса дхахон,
Афыр-фырҳәа Мары-хә дгьежьуан,
Ҳаи ҳәа Ҳасан ила ҭихит.
Џьалиаки, џьамԥҽыхаки, ӡлагараки.
Пиру-пиру, парпантиа,
Ламаниа, ламазиа.
Аҳкәажә хәҷы агәҭа дшәыртәа,
Раб ахажәаа, ран ахажәаа,
Х-лак жьак ркит.

558. Рапа-чапа,
Хапа-чапа,
Ку-ку-кури,
Ах-шьах, Џьаҳамиа,
Амаџьара маа-мах!

559. Баалаџьа, бала кадын,
Ендимиа армых,
Кадын акәар дҭаҳаит,
Ихаԥыцқәа цәыҵыҳәҳәеит,
Дах-дух!

560. Ахамиа, Ендимиа,
Кьахьамиа игага,
Ича, Мура, Махариа,
Ух-џьых, Минадеиа!

561. Тиру-тиру парпантиа,
Осман-ҭырқәа ламазиа,
Сашьа иԥацәа, шәньаскьа-ааскьа,
Ҩынчара жьак икит!

563. Ҿыцныҟәа иашәа

Ила-ила Мааҳмуд,
Иара чыза, иара нҵәа,
Дыҩуеит, дыԥоит, дызтәаӡом,
Дылкаҳар – дызгылаӡом.

564. Ауаргьала ашәа
Уаргьала, гьала-гьала,
Малыгьала, џьымшьыргьала,
Гьала-гьала, угьала,
Едгьац иԥҳәыс дыргьала!

Арбаӷь ашәа
565. – Кры-кы-ка-коу! Уабаҟаз?
– Абна сылан!
– Иушьоузеи?
– Аҵыс еимаа.
– Иузхаазхәада?
– Храа-ӡраа!
– Дыԥсыма?
– Дыԥсит, ааи!
– Иԥсхәы ууама?
– Изуеит, ааи!
– Иушьуазеи?
– Ацәқәа, ажәқәа!
– Сабауртәои?
– Аханы!
– Исҿоуҵозеи?
– Ашша-мышшақәа!
– Сгәы хынҳәыр, уара?
– Аҭахызаргьы ихынҳәааит!
– Кры-кы-ка-коу! Ибзиоуп, нас!

566. – Кы-кы-кы-кы!
– Сырбаӷь хәуҷ, уабаҟоу?
– Абна сылоуп.
– Иушьоузеи?
– Ажәцәеимаа.
– Иузызӡахыда?
– Хараза.
– Дыԥсите.
– Уы-ыу-, уы-ыу!..

567. – Какы-какы-ы!
– Уабаҟоу?
– Абна агәҭа!
– Иушьоузеи?
– Сахҭан еимаа.
– Иузызӡахыда?
– Хәрашьа.
– Дыԥсхьеитеи!
– Лыԥсхәы сымуеи.
– Иушьуазеи?
– Ажәқәа, асарақәа.
– Исоуҳәома?
– Иуасымҳәакәа.
– Сабауртәо?
– Зегьы рханы.
– Исымҵоуҵозеи?
– Акьамашәышәқәа.


568. Арбаӷьи Арцынеи рашәа
Арбаӷь ашәа
– Кри-кы-кака-коу!
Акәҷарақәа раб соуп,
Исҭаххар сырхәлоит,
Исҭахызаргьы исыршоит!

Арцына ашәа
– Каака-ка-ка,
Каака-ка-ка!
Аԥшәмаԥҳәыс дсырччоит.
Акәҷарақәа сааӡоит.
Каака-ка-ка,
Каака-ка-ка!

569. Арбаӷь шкәакәа
Арбаӷь, арбаӷь, арбаӷь шкәакәа,
Иафеит аҷкәын иеиҵырҟәаҟәа,
Аҷкәын дҵәыуо иан лахь дәдәықәлеит…
Арбаӷь гәырӷьо аҵла иқәтәеит.

570. –Иа-ууи-уи!
– Иҟалазеи?
– Ҽкәара ҽык ршьит!
– Изшьыда?
– Омар иоуп!
– Ацәа ахызхда?
– Апап иоуп!
– Ажьы зфада?
– Алаҳә ауп!
– Ука лоуми, Сыка лоуми,
Папы-хаҵа
Ԥскьакьа,
Ҵәыхакьакьа
Дықәгыланы дыҳәҳәеит:
–Иа-ууи-уи!
– ИҞалазеи?
– Ҽкәара ҽык ршьит!
– Изшьыда?
– Омар иоуп!
– Ацәа ахызхда?
– Апап иоуп!

571. (иероу!)
Ои, бара, ау!
Ибуеи, бара, ау?
Аӡархума, ау!
Аӡарԥшьма, ау!
Сымаҭәа, сымаҭәа,
Гәарҳәымпыл, гьарҳәымпыл.
Уа, Ақырҭаа-ԥҳа гьелҳәа дигеит…
Гьелҳәа, гьелҳәа, иероу!

572. ИҞалазеи,
Ҳаиҭыҟәа?
Мышьа,
Ҳаҟьа,
Уарԥа,
УАзбақь,
Баӷ, Саҟәым,
Қыҭырбажә,
Хьыжьаҭрыс,
ТАымшә,
Қтыт,
Хынтрыгә,
Шәабажә дыргоит… арахь!


373. Аб дҿырхит

ДЫҟан ҭаҳмадак, аԥацәа рацәаӡаны иман. Ианаашалагь иԥацәа џьара-џьара ицон: џьоукы амхаҿы аҽага ркын, џьоук мҿаагара ицон, џьоук шәарацара иҟан, џьоук хьыӡарцара, џьоук аӡлагарахь аџьықәреи ргон. Аҭаҳмада имацара даанхон.
Ус ишыҟаз, ҽнак ақәлацәа рықәлан, аҭаҳмада дыҭҟәаны дырго иалагеит. – Сара усгьы сыжәгоит, – иҳәеит аҭаҳмада, – лақәак сымоуп, урҭгьы сыцзааит иҟалозар, – ҳәа даҳәеит. – Ибзиоуп, урыԥхьа, – рҳәеит аӷацәа. Аҭаҳмада хәык днықәгылан, иԥацәа рыхьыӡқәа ҳәо, ҿыҭра далагеит:
Азамыҟәа,
данаҟаи,
Ҟаимаҭ,
Ҟааиҭыхәа,
Ҭыхәажьиа,
ЛАмажьиа,
Машьиҳақ,
Ҳаҟаача,
Ҷааҷаф,
Ҷаанҷа Бақьармыза,
Иа-ууи-уи,
Иа-ууи-уи,
Шәабажә дыргеит!

Аԥацәа ибжьы раҳан, иаразнак иаакылсын раб дҿырхит.

574. Ҵәаҵәа ҵәит.

Ҵәаҵәа дышнеиуаз, аҵыс амахә иқәтәан ашәа шаҳәоз иаҳаит. Схы ҭнаҟьеит ари аҵыс, изырпарпаруазеи, иҳәан, аҵыс даашьҭагьежьын икит. Ахәыцқәа зегьы ааҵхны ицәҳәынтаԥсӡа иоуишьҭит. Аха ԥыҭк анҵы, аҵыс ахә ҿыц ааит, ашәагьы  иаҳәац аҳәара иалагеит. Ҵәаҵәа дыԥсын дыржит, инышәынҭра иахагылаз аҵла амахә иқәтәаны аҵыс абас ашәа аҳәон:

Ҵәит, ҵәит, ҵәит,
Ҵәаҵәа ҵәит.
Ҵәаҵәа дыԥсын
Дҩамгылеит.
Хәыжә ирԥыԥын,
Хәаҿа ааит
Аа-ԥынҳәыла,
Фыри фҵыхәа,
Шәыԥсынҵындарах,
Ԥсыри ҵыхәазага:

– Ҩажәа.
– Ҩажәа урыжәжәеит.
Зежә урзеит,
Жәаа удрааит,
Жәибжь уржьеит,
Жәаф урфеит,
Жәохә урхәит,
Жәиԥшь уршьит,
Жәаха рхала,
Жәаҩа ҽцәа,
Жәеиза ԥсала,
лаҳәажә аԥа,
Жә-ԥынҳәыла,
Аа-ԥынҳәыла,
Фыри фҵыхәа,
Шәыԥсынҵындарах.
Ԥсыри ҵыхәазага!

577. Џьит

Ахәыҷқәа ҭыԥкаҿ иааикәшаны итәоит, нас рнацәақәа адгьыл иқәкны иԥхьаӡоит:

Ҩына-ҩына,
Ҩаԥа-ҩаԥа,
Ҩаԥа рашәа,
Саун Дыка,
Дыка ԥшӡа.
Шарубаҭ,
Шҳангьери,
Кыуаҷа!

(Раԥхьа иалҵыз – «дҟәарҭуп», зегь рышьҭахьт иаанхо – «дыбгоуп» (дыхьшьуп). Уи ашьҭахь, ахәыҷқәа еицрыхәхәа «аҟәарҭ» иадгылан абас рҳәоит):

Ҷыри-ҷыри,
Ҟәарҭ-ҟәарҭ.
Ҷыри-ҷыри
Ҟәарҭ-ҟәарҭ!
(«Аҟәарҭ» акәҷарақәа ахьчоит, «бга» (ахьшь) анрылалак).

Ахәмарра
578. Ҩына-ҩына,
Ҩаԥа-ҩаԥа.
Ҩаԥа рашәа,
Саун Дыка,
Дыка лхаҵа
Шалабаҭ,
Шаҳангьери,
Кыуаҷа!

579. Ҩына-ҩына,
Ҩаԥа-ҩаԥа,
Шон Дыка,
Дыка лашәа,
Шаҳангьери,
Кыуаҷа?

580. Ҩына-ҩына,
Ҩаԥа-ҩаԥа,
Ҩаԥа-рашәа,
Ҵыхәа баба,
Џьынџьаука,
Уаха-саха,
Саун дыка,
Дыка лхаҵа
шаабаҭ,
Шаҳангьери,
Кыуаҷа!

581. Ҩына-ҩына,
Ҩаԥа-ҩаԥа,
Ҩаԥа рашәа,
Саун Дыка,
Дыка ԥхӡы,
Џьоумлаҭ,
Ҳәах-шах,
Баҭанақьы,
Баҭаршаҳ,
Џьыт!

582. Ина-ина,
Ҩаԥа-ҩаԥа,
Ҩаԥа рацәа,
Саландыка,
Дыкаԥхаҵа,
Кәараӷ-чараӷ,
Чаурбеҭ,
Ҳаир ԥара
Чара имоуп,
Ашәха Никәа,
Ԥынҵа кәара,
Иабџьар ҭымҟьеит
Биџьар Кәасҭа,
Вира!

583. Ҩына-ҩына,
Ҩаԥа-ҩаԥа,
Саун Дыка,
Џьаумлаҭ,
Ҳәахша,
Кәаӷь-саӷь,
Шалубаҭ,
Баҭыршыҟәа,
Шаҳангьери!
Кыуаҷа!

584. Ҩына-ҩына,
Ҩаԥа-ҩаԥа,
Ҩаԥа рашәа,
Саун Дыка,
Дыка ԥхьаӡа,
Куара-ҩара
шаҳангьери,
Кыуаҷа!

585. Ҩына-ҩына,
Ҩаԥа-ҩаԥа,
Ҩаԥа-раӡыц,
Саландыка,
Дыка-ԥхӡы,
Кәархшаҭ,
Шарубаҭ,
Баҭа-шаҟәа,
Ханипышьа,
Пышьа-реқьи,
Залақьышә,
Шаҳангьери,
Кауаҷа!

586. Ҩына-ҩына,
Ҩаԥа-ҩаԥа,
Ҩаԥа рашәа,
Сауандыка,
Дыка-ԥхӡы,
Шалумбаҭ,
Баҭа-шаҟәа,
Шаҳангьери,
Кыуаҷа!

587. Ина-ина,
Ҩаԥа-ҩаԥа,
Ҩаԥа рашәшәа
Саун Дыка,
Абзагә Мыса,
Кәаӷҽаӷ Қамса,
Иубаҭырша иашҭа цқьа,
Ҷыры-ҷыры,
Қәаҵа еимҟьа – 
Шырқь!

588.
1
Ҩына-ҩына,
Ҩаԥа-ҩаԥа,
Ҩаԥа ршәшәа,
Салуман,
Қәырџьман,
Еизыршәшәа!

2.Ҩына-ҩына,
Ҩаԥа-ҩаԥа,
Ҩаԥа рсала,
Џьамлаҭ,
Кәаӷҽаӷ,
Шаҳангьери,
Кауаҷа!

3
Уакьанчара,
Сакьанчара,
Ӷәырма жыкьа,
Ӷәыӷә заазыкьа,
Лацә харҟәҟәи!

592. Арба, арба…
Арба, арба, синарба,
Сихаҵыргәа, сигәанча,
Сигәармаҟьа сумбақь,
Ҭуӷаӷа.

593. Ампыл, ампыл,
Жьампыл, жьампыл,
Кьаӷәса, Қьамшьышь,
Жәҩа-Сламбеи,
Кәышҭа Маҭырбеи,
Цырбаа Шьаруан,
Кәырма џьам,
Кәкәуу! 
(Ааԥынра ааит).

594. Иуҳәаз иашоуп,
Иахьа хәашоуп,
Узықәтәоу лашоуп,
Алахь ҿашоуп,
Уакәыхшашоуп.

595. Ацәгьа зуда,
Изымуда,
Саҭа иоума,
Баҭа иоума,
Хаҳәыргыла,
Ҵәаҳәыргыла,
Ҵызҟьа!

596. Лыхәҭа, лыхәҭа,
Лыхәҭа џьаџьа,
Џьаџьа лыхәҭа,
Калакәл лыхәҭа.

598. Ата лбати
Бата лбати
Лбаа архан
Алтари лан.

599. Ухәба-сыхәба,
Уԥшьба-сыԥшьба,
Ухԥа-сыхԥа,
Уҩба-сыҩба,
Уан-сан!

600. Сара исҳәаргьы – жәохә,
Уара иуҳәаргьы – жәохә,
Изҳәалакгьы – жәохә,
Ҩажәижәаба – жәохә!

Амшә рашәа

601. Еерума, шыугьарума,
Иарма-ныҟәа ҟәарҽарума,
Ааи-мана ҟәарҽарума,
Чаарымкыра ҟәарҽарума,
Шьапатәума, ҟә
арҽарума,
Уԥа-сыԥа, ԥаҟь-саҟь!

602. Иару-мару ҟәарҽарума,
Арушьан шьақарума,
Уа, ԥшьырхәана Мазыҭха.

603. Изакәызаалак маҭәар хәҷык аҳаскьын аҿы ирцәылашәар, мамзаргьы даҽаџьара ирцәыӡыр, аҳаскьын шьыҵәрак ааидкыланы, иааиларҵәины, хаҳәызаргьы мҿызаргьы ак нықәҵаны абас рҳәон:

Арҵу, арҵу! Уани уаби ашьха иқәуп,
Уаҳәшьа заҵәы ага давоуп,
Сцәыӡ збаанӡа усшьаҳаит,
Сцәыӡ анызбалак уԥсыртлоит.

612.Ӡыркәи
Ӡыркәи, ӡыркәи!
Уани уаби ашьха иҟоуп,
Уаҳәшьа заҵәы ау дахоуп,
Ӡыркәи, ӡыркәи!

614. Арҵу, арҵу, арҵу!
Уаби уани ашьха иҟоуп,
Уаҳәшьа заҵә аӡы дагеит,
Ула заҵә ҟыу-ҟыууа амӡырха иқәхеит!

615. Ҵәыррит!
Леонтиа, Леониа!
Ихыи ихшареи
Чоу маҭәала еилаҳәоуп,
Зыззыҭ-зыззыҭ, ҵәыррит!

616. Ажәҵыс ашәа
Ҷыжьжьит, ҷыжьжьит!
Сара иахьа жәантә крысфоит,
Схаҵа знык ауп акранифо,
Амц сҳәозар ашьа сҿыжжит!

617. Арбаӷь ашәа
Кры-кы-ка-коу!
Арбаӷь аԥшь, аика аԥшь!
Ашырӡи ахәыӡи еилаԥсаны иуҿасҵоит,
Абзиа уҳәозар, са сахь уҿы рха,
Ацәгьа уҳәозар, абнашҟа ухы рха!

618. Аҿа сыҭ
Ахәҷы ихаԥыц аныҵыҵлак, абжьыуаа абас рҳәоит:
Аҳәынаԥ, аҳәынаԥ!
Ажә усҭоит, Аҿа сыҭ.

Аҟанҷхәылхра
– О, уара!
– Еи. – Уабацои?
– Ҟанҷхәаагара.
– Са сзыҳәагь ак аага,
Уа узыҳәагь ак аага.
(Гәдоуҭа араион, Абӷархықә ақ. заабеҭ Цыгәба иҳәамҭоуп. ианиҵеит Ш. Салаҟаиа, 14.07.69 ш.).

Амшә рашәа
Еерума шугьарума,
Иарма-ныҟәа ҟәарҽарума,
Ааи-мана ҟәарҽарума,
Чаарымкыра ҟәарҽарума,
Шьапатәума, ҟәарҽарума,
Уԥа-сыԥа! Ԥаҟь-саҟь!
(Аԥсуа жәлар рпоезиа, 1959, ад. 282).

Ажәарццакқәа

Аҳ иҳа-еиҳа ажә ихнаҳаҳаит.
Аҟыз ануркәкәуа ахәы ахьхоу ала уахароуп.
Аҭаца ҿыц аца ҿыц аҿы дтәоуп.
Амшә, ахышә, аԥышә, ақьышә, аҭрашә, агәашә, аԥшьшьапык.
Арланаа ран лылтарра.
Ашамыхьажь еиԥш ушышамыхьажьыз унхаӡеит.

Бааишь, баалаџьа, бала Кадын,
Егьырҳала џьама Кадын,
Ақма ақыҭа езыр Кадын,
Кадыр акәар дҭаҳаит,
Шәалыбеи дсыцҭигаразы сааит.

Камлиа Кәмлеи иԥҳәыс Цыхьчаным қәын ԥын Асԥа нырцәь аԥсуа иалҳәаз жәдыруазар?

Қьачиа Ҟәаԥиа  Ҭарчынџьықь уара умацара ду-Қьачиа Ҟәаԥиа Ҭарчынџьықьума, зегьы деицаҳ-Қьачиа Ҟәаԥиа-Ҭарчынџьықьупеи!

Кәтыш ҽҳәасын, ԥырӷыш ҽҳәахит.
Ӷәык, ҩ-ӷәык рымацарала аӷәра узхыӷәуам.
Сшәақь алацәа аӡы сцәаҿаҭацәеит.

Хә-хаҳә хәак, хә-ҳәа хәак.

Хә-ҳәыҳәк хә-махә ҩак ирықәтәоуп,
Хәба-хәба ԥацәа рыҵоуп,
Рымахә амахә аӡа иқәтәоуп.
Ҽадаш зқәаш.

– Уа, бара, уа инеиуа, бзыԥҳәыс еиқәа ԥынҵа еиқәа ԥынҵа ӡыӡыда? (иҳәан дҵааит).
– Уаа, џьым, уара суԥҳәыс еиқәа ԥынҵа еиқәа ԥынҵа ӡыӡума, сара сзыԥҳәыс еиқәа ԥынҵа еиқәа ԥынҵа ӡыӡу сиԥҳәыс еиқәа ԥынҵа еиқәа ԥынҵа ӡыӡупеи! (лҳәеит лара).

Шашәак ашьашәашьа,
Шьашәашьак рышьашәашәашьа.
Шьашәарык ирышьашәашьоуп,
Убри  ашьашәашьа шьашәашьаны,
Акы иашьашәашьаны иубахьоума?



Ажәаԥҟақәа, ацуфарақәа, ажәарццакқәа
Ахәыҷтәы литература. Еиқәиршәеит Џь.К. Тапаӷәуа. Аҟәа, 1974 ш.

Ажәаԥҟақәа

Аҵара бзиа избо – имҩа ҭбаауп.
Ашьыцра бзиа уаҩ дыннархоит.
Ашьыцра бааԥс уаҩ дыхнарҵәоит.
Акы зычҳаз акыр ибеит.
Ар ирнымиаз дхаҵаӷәӷәоуп.
Аҽырԥшқара – ҟәышроуп.
Абз-хаа анарха амоуп.
Амацара акәасҭӷаҵәҟьагь былуам.
Аҵиаа алашарахь еихоит, ажәлар – аҭынчрахь.
Аиҩызара мцала изыӷәӷәахом.
Амца мцала иузырцәом.
Ауа бзиа иумҭо ухаҳауам.
Анапы шкәакәа атәым-џьа бзиа иабоит.
Аҩыза думамзар дыԥшаа, дануԥшаа уиеиҷаҳа.
Аиаша амшын аҿгьы иӡааҟәрылом.
Аҟәыш ихы гәыбӷан аиҭоит, абазмыҟә – иҩыза.
Атәым ҿаҵа иашьҭоу ихатәгьы ицәыӡуеит.
Аша зымфац ахаа издырӡом.
Аҭаацәа ду – ацхыраара лас.
Ашьшьыҳәа иныҟәо дшәарҭам, џьарак игыло иаасҭа.
Аҿара шьҭахьла иузырхынҳәуам.
Аӡырҩра зҭахым иаҟара дагәа ыдҟаӡам.
Аламыс цқьа ахарара иацәшәаӡом.
Ажәа бзиа агәазы ихәшәуп.
Аҿы бзиа ажәа бзиа ҭыҵуеит.
Ахатәы лҩа иаҳа илашоуп, атәым мца аҵкыс.
Ан ахьы дазыԥсахуам.
Афырхаҵа дахьжу уи нышәынҭрам.
Аԥсыӡ ахала ибаауеит.
Аашьаҩ изы аҭәыцгьы тсоуп.
Амч ду аҵкьыс хшыҩ хәҷык еиӷьуп.
Аԥсра иацәшәо аиааира изгом.

Ацуфарақәа*
* * *
Ӡынгьы ԥхынгьы
Зыԥштәы акыу,
Ауаҩ изы
Имаҭәахәу.

* * *
Ахыц ӷраӡа
Иаларсуп аӡы.
Уи ҟазҵаз ҳәа
Дыҟам аӡәгьы.

* * *
Аҳаҳаиҳәа
Амҵәыжәҩа аҟьоит.
Аха изыԥыруам,
Иахьыҟоу инхоит.

* * *
Напыда, шьапыда
Агәашә аанартуеит.
Ахаҭа убаӡом, аха
Абжьы уаҳауеит.

* * *
Ихьым, ираӡным,
Аха икәалыкәаџьоит иара.
Амала амра шабаз
Инышьҭабоит асаара.

Аҭакқәа. Аҭәаҵла, ацәаҟәа, аԥшандага, аԥша, аӡаӡа.

* * *
Аҟәџьал дуӡам,
Ихәыҷуп.
Аха аҩнуҵҟа
Рашыла иҭәуп.

* * *
Аԥсы анҭоу
ҭынч ишьҭоуп.
Ианԥслакь иҳәазоит – 
Ус ишоуп.

* * *
Ан дхаҳәтәуп,
Аԥҳа дҟаԥшьуп,
Аԥа дфырхаҵоуп,
Ажәҩан даҵоуп.

* * *
Ҩыџьа аишьцәа
Амҩа рыбжьоуп,
Изеибабаӡом, амала
Изыхшаз аӡә лоуп.

* * *
Аҽы сымоуп,
Иџыруп уи.
Аҵыхәа ныцәуп – 
Иара закәи?

Аҭакқәа. Акакан, асы, алҩа, аблақәа, агәыри арахәыци.

* * *
Еихада, еигәышәда
Ацҳа хызҵауа,
Шьапыда, напыда
Асахьа ҭызхуа.

* * *
Аҳа аҿалом,
Убас – аҵәа.
Унакьысыр
Иабылуеит уцәа.

* * *
Ихырхәоит, ихырхәоит
Аус анауа.
Аҽааиҵнахуеит
Ҭынч ианиауа.

* * *
Хьаада-баада
Иасымша иқьуа,
Зхы иҩаханы
Жәҩан зымбауа.

* * *
Уахәаԥшуазар ихәыҷуп,
Аҽеикәыршан – игьежьуп,
Аха аҵыхәала иара
Иузаҟәыхуам асаара.

Аҭакқәа. Аҵаа, ахәац, аиха, аҳәа, ахаџьгәыгәын.

* * *
Ҩынҩажәи жәаба
Ҵкы зшәу.
Ҩынҩажәи жәаба
Ас иаԥштәу.

* * *
Ахаҭа иаҵәоуп,
Агәы ҟаԥшьуп.
Аҩныҵҟа уаа
Зықьҩык ԥшуп.

* * *
Ӡынгьы-ԥхынгьы
Ахамы зшәу.
Аԥшәма изы
Згәы разу.

* * *
Иануҭахыу аҽарххоит,
Аха ҿнаҭӡом.
Ақәаршаҩы ахьыкәкәоит,
Аха иӡлачӡом.
* * *
Ҩыџьа аишьцәа
Аӡахьы еиццеит.
Аӡы иӡааҟәрылеит,
Аха имхәаҽӡеит!

Аҭакқәа. Акапусҭа, акарпыжә, ауаса, ашьамсиа, аведрақәа.

* * *
Иԥаҟьаӡа ашьапқәа
Ирзыҩуеит ушьапқәа.
Иаҵаӡам цәгьара,
Ус адыруеит иара.

* * *
Амч ӷәӷәаӡам,
Аха ауааҳә аҭахӡам.
Аҩны зқәала иагоит – 
Ус бзиа избоит.

* * *
Зызхарафан ианыҟоу
Уаҩ дызхәарҭам.
Амла ианакуа
Акы иаԥсам.

* * *
Нан аҭҳәаа дҭатәоуп,
Хыхь ҵкы шәкы лхарԥоуп.
Уи илшәызхуа лыҵкы
Дызцом дымҵәыуакәа аӡәы.

* * *
Абжьы аргоит, 
Игьежьуеит.
Уаҩы ицәшәом.
Шықәсышәк итәом.
Ихәарҭоуп уи, – 
Иара закәи?

Аҭакқәа. Аҟыз, акамыршша, ашәақь, аџьымшьы, асааҭ.

* * *
Ампыр, ампыр
Шьапы зҵоу,
Адыӷаџьа
Тәыҩа зхоу.

* * *
Иӡааҟәрылан
ИЦаӡеит.
Хыхь ианхала
Ишбаз инхеит.

* * *
Игьежьуп, игьежьуп,
импылуп иара.
Ухы уҩахан
Узахәаԥушам узхара.
Аҭакқәа. Арбаӷь, аҟыз, амра.

* * *
Абжьы аргом – 
Ҿнаҭуам.
Инаыҩнало убом – 
Итәауам.

* * *
Иныҟәоит, аха
Абжьы аӡоит.
Ианыԥсуа убысҟан
Абжьы аргоит.

* * *
Ицоит, ицоит,
Аха инҵәаӡом.
Иҩуеит, иҩуеит, – 
Аха изцаӡом.

* * *
Абжьы гауеит
Ихараӡаны, аха
Уахьгыло иуаҳауеит
Иааигәаӡаны.
Аҭакқәа. Ашара, асы, аӡиас, адыд.

* * *
Ҳәаза-кәымпыл
Ҟәаҟәа-ласкәыгә,
Ахаҭа хәыҷуп,
Ацәа иҭачуп.

* * *
Имлаго-млаҵәо
Атәым џьа иашьҭоуп.
Аха бџьар змоу зегь
Изхыу ашьҭоуп.

* * *
Адашьма аҵаҟа
Иӡырҩуеит.
Ианыцәалакь
Икәыруеит

* * *
Аԥаҵа шамоу
Ииуеит иара.
Аха уаҩгьы иџьеишьом
Абара.

* * *
Зны ихьшәашәоуп,
Зны ишуп.
Аԥынҵа ырхәан
Агәаҿы ихшьуп.
Аҭакқәа. Ахьаԥарч, ақәыџьма, аҳәынаԥ, аӡыс, ачеиршыга.

* * *
Амш аныцәгьаз
Сиит сара,
Абна, аҵлаш ашьапаҿы.
Шьапык сыҵоуп ишшәырӡа,
Ахылԥа схоуп игьежьӡа.

Сара исымоуп
Аҩызцәа ҩыџьа.
Урҭ ирымоуп
Жәа-ҩык аҩызцәа.
Аус еицыруеит
Зегьы аӡәны,
Иубашам баша итәаны.

* * *
Амҿы аҵам,
Амца убом.
Алҩа ахылҵуам – 
Илакьҭом.

* * *
Амҿы-мҩа
Уама ихалоит.
Аха ухнымҳәӡар
Хланҵы уҭалоит.
Аҭакқәа. Акәыкәбаа, анапқәа, амра, акьыба.

Ажәарццакқәа
* * *
Амцарцәаҩцәа
Амца дырцәеит.
Амца арцәараз
Аамҭа рцәымцеит.

* * *
Арацәарҵаҩцәа
Арацәа дырцеит.
Арацәа еиқәаҵәа
Раҵәаа еизыргеит.

* * *
Ара Раҭа,
Ната, Саҭа.
Ана, Ҭаҭа,
Шьаҭа, Хәаҭа.

* * *
Панџьа Анҷа
Давагылоуп.
Давагылоуп
Анҷа Панџьа.

* * *
Аҵәа ацәа
Ҵәаҵәа ифеит.
Ҵәаҵәа аҵәа
Ацәа ифеит.

* * *
Ахаҳәцәыҩцәа аҵаҩцәа
Ацәра ддырҵеит.
Аҵаҩцәа ахаҳәцыҩцәа
Аҵара ддырҵеит.

* * *
Кәыкәынеи Кәынеи
Кәын иашҭаҿ ианнеи,
Кәын иКәыкәынеи
Кәыни дырԥылеит.

* * *
Ҷыҷынеи Ҷынеи
Ҷын аагара ицеит.
Аҷын Ҷынеи
Ҷыҷыни иршеит.

* * *
Акәыкәу ҿнаҭит:
«Кәукәу! Кәукәу!» – 
Аха акәукәу
Ахьықәтәоу иабыкәу?

* * *
Сырма асырма
Лнапы иакыуп.
Сырма лнапы
Асырма акыуп.

* * *
Ҳәынаԥ Ҳәына
Иҿы днеит.
Ҳәына Ҩына
Ишҟа дцеит.

* * *
Ҷынеи Ҷыҷыни
Аҷыҷыга ҟарҵеит.
Ҷыҷыкеи Ҷымеи
Итәаны иҷыҷуеит.

* * *
Гьагьашьа Какашьа
Лышҟа дцеит.
Какашьа Гьагьашьа
Длымбеит.

* * *
Аҳ иҳа еихаҳа ажә ихнаҳаҳаит.
Амшә, ахышә, аԥышә, ақьышә, аҭрашә, агәашә, аԥшьшьапык.
Арланаа ран лылтарра.
Кәытык ҽҳәасын, ԥырӷыш ҽҳәнахит.
Сшәақь алацәа аӡы сцәаҿаҭәацеит.
Хә-хаҳә хәак, хә-ҳәа хәак.
Хә-ҳәыҳәк хә-махәҩак ирықәтәоуп, хәба-хәба ԥацәа рыҵоуп, рымаҳә амахә аӡа иқәтәоуп.



















Нарҭ Сасрыҟәеи  ԥшьынҩажәи зежәҩык иара иашьцәеи. 
Аԥсуа жәлар репос.
Еиқәдыршәеит: Инал-иԥа Ш.Д., Шьаҟрыл К.С., Шьынқәба Б.У. Аҟәа, 1962.

Нарҭаа ашәҩык

Анкьа зны иҟан уаа нырҳарақәак,
Урҭ ирышьҭан нарҭаа дуқәа ҳәа.
Нарҭаа асԥыуаан, Аԥсны инхон,
Ԥшреи сахьалеи мыцхәы еиҿкаан,
Аӡә дубар, аӡә духашҭуан,
Дара зегьы анкы илхылҵыз ракәын.
Дарбанзаалакь урҭ иреиуоу,
Имышьхәылҵ ларс, ихы иаҵыргәа,
Аԥсшьара уи данышьҭоу,
Иреиҳау ацгәы аҵыхәа шиашоу
Аҩада ирха имырҟәӡакәа,
Иаҵсуан ибӷа икьаымсӡакәа, – 
Урҭ рӡара убас илан,
Рыжәҩахыр, рыгәчама мыцхә иԥҽаҽан.
Улаԥш рцәӡарын, убас иеиҿкаан;
Реилаҳәашьа акәзар еилаарцыруа,
Рабџьар чаԥақәа еилаарцыруа,
Рфрангь аҳәақәа  ӡашәа иқьақьо,
Рӷәакьамыс ҟамақәа аԥша иаанаго ахәыц хырҵәо,
Руапа еиқәаҵәақәа лаҳәашәа ирхагежьуа,
Рхылаԥарчқәа ҳәыҳәшәа ирхаԥыруа,
Ркәымжәы, ркаба еиқәҩыча,
Ржәыла рашьқәа ҽырԥа-ҽырԥо,
Еицҽыжәлон урҭ еилаарцыруа.
Нарҭаа ирыман изааӡаз абраа,
Урҭ ирыжәлан Еилҳәызаа,
Сасрыҟәа ида зегьы рааӡахьан,
рыцәгьа-рыбзиа урҭ алахәын.
Хьыӡрацара урҭ анцало азы,
Мацәаз-мацәаз еилоу акәалӡы,
Хҿа злымҟьоз, аҳәа иамгоз,
Аибашьраан дара иршәын.
Нарҭаа ыҟан аешьцәа шәҩык,
Урҭ дрыман еҳәшьа заҵәык,
Хьӡыс илыман Гәында-ԥшӡа.
Реиҳабы ихьӡын нарҭ Сасрыҟәа.
Сасрыҟәа дзыхшаз хаҳәуп рҳәоит,
Аха дагомызт, аса илаломызт.
Нарҭаа рыҩнқәа мыцхә идуун.
Хаҳә еилышьла урҭ ҟаҵан,
рыкрыфарҭа еиҵҳәа игылан,
рыҩцара акәзар, иҵегь еиҳан,
Аҳаԥшьа дуқәа уа ирзыҵан,
Урҭ иреиҳаз Ҩаӡамкьат ахьӡын.
Аҩы еилыԥхаауа урҭ ирҭан,
Амҟәыб кәапеиқәа уа ирхакнаҳан;
Урҭ рынхарҭа хаҳәла икәыршан,
иахьагьы иҩашьом, омашәа ишан;
Урҭ ирыкәыршоу ахаҳәтә гәара,
Иҭыҿҿа-ҭыҿҿа иануп аҩыра,
Иарбан бызшәоу иуадаҩуп адырра.
Аиаша иашьҭан нарҭаа енагь,
Дахьдырхәуан ацәгьа иахьиниалакь,
Еигӡара изыруамызт дызусҭазаалакь.
Ицалон Нарҭаа хьыӡрацара,
Нхыҵ, Аахыҵ, Кавказ иқәын,
Урҭ рылаԥш енагь иахын.
Геи шьхеи дара ирзеиԥшын,
Бзыԥи Ҟәбинеи дара ирӡқәан,
Урҭ рырхақәа рырахә ҳәырҭан, рахьада, рыжә, руаса анын,
Имҩашьауа рыхҵар рырахә ирнын.
Нарҭаа ирцәымӷын ауаа зыргәаҟуаз,
рырахә, рмал рыхца изгоз,
Убри занааҭс ишьҭыхны измаз.
Нарҭаа уаҩышьас абас ирыман:
Ацәгьа иҿы урҭ ицәгьан,
Абзиа иҿы урҭ бзиан,
Аду дрықәшәар, урҭ дуун,
Ахәҷы иниар, урҭ хәҷын,
Доусы ирнаало ажәа рҿан.
Нарҭаа ирыман арахә рацәа:
Ауахьад, ажә, ацә, ауаса;
Урҭ хаз-хазы игәарырхуан,
ЕИҭакны ирбон, рылаԥш рхын,
Мыцхә арахә бзиа ирбон.
Нарҭ Сиҭ-иԥа Уахсиҭ,
Ҷыдала идын ауахьад;
Нарҭаа ауаса мыцхә ирызҿлымҳан:
Ауаса ирықәҵа урҭ еиланаҳәон.
Аԥсаса илаԥш рхын Нарҭ Кәын,
Ацәқәа ибалон Қьаҭауан,
Ажәқәа гәарихуан Аҭлагәца,
Урҭ ирԥсахуан Хабыгә, нарџьхьоу,
Ныз, Аҭлагьыҟәа, нас Уахсиҭ,
Сеилықә, Наузыџь, нашбаҭаҟәа,
Башныхә, Хсауҭ, Ҭаҭрашь,
Кәын, Хмышь, Ҳанашь, Цәыцә…
Нарҭаа анцалоз хьыӡрацара,
Арахә рбон излаз жәлара,
Избан уҳәар Нарҭаа рырахә
Ажәлар зегьы алахәын.
Нарҭаа ус акәын ҵасс ирымаз:
Арахә ирааӡаз шықәсынаҟьак,
Зқьы хы рахьынтә шәкы,
Абна нцәахә ихьыӡ иазкны,
Абна иларҵон еизакны.
Нарҭаа зықәтәоз рмыӡк рыман,
Уи рыҩны ахышәара-ҵышәара иахьӡон
Иреиӷьу аиха иара алхын;
Еиҳаб-еиҵбыла еиватәа иқәтәон;
Рханы дтәан Нарҭ Сиҭ
Рҵыхәан дтәан нарҭ Сасрыҟәа.
Нарҭаа ирыман аҽхарԥарҭа,
Шә-рашьк здырҳәалоз аихатәы,
Шә-махәҭак змаз еиларҭәа.
Иамжьацызт нарҭаа рыбла,
ИКамшәацызт баша рыхҿа,
Аха Сасрыҟәа ихысшьа даҽакын,
Уи ихысшьа зынӡа икылкаан.
Сасрыҟәа иан лхы иқәргыла,
Данаихслакь аҵыс кәтаӷь,
иан лхы хәыцк алмыршәа,
Иқәицҟьаауан меижьарада.
Шәарыцацәа бзиақәан нарҭаа;
Ианцалакь урҭ бнашәара,
Иалшомызт ихынҳәны напы мацара.
Асса-мысса рзы хыц рҟьомызт,
Аха думпеи, бынҽа раҩрыжьуамызт.
Баҩлашала ддырчон Нарҭаа раҳәшьа.
Нарҭаа зеикануаз доуцәан;
Урҭ зыхдырҟьоз рацәан:
Адауцәа ажәлар ираӷацәан,
Урҭ ирықәлон, еимҵәацәан,
Хаҵагьы ԥҳәысгьы уаҩжьыфацәан.
Адоуцәа ахьақәлаз атәыла,
Малгьы рахәгьы еидцала,
Ԥҳәыс, саби еилацала,
Ихырҵәа икарцон мҩа дула,
Ргәы дырхаарц саби жьыла.
Абарҭқәа зегьы ирхырҟьаны,
Нарҭаа адоуцәа ндырҵәалон,
Урҭ ихдырҵәоз рыԥшаалон,
Зыԥсы иахьӡоз хындырҳәалон,
ҭынч анхара рырҭалон.
Абарҭқәа рзы акәымхари,
Иахьагьы, иҭоушәа урҭ рыԥсы,
Изхамышҭуа нарҭаа Аԥсны.
(Иара убраҟа, ад. 52-58).

Сасрыҟәа иира

Лымз ааигәо ианалага, Саҭанеи-Гәашьа даақәгьежьын иираны иҟаз лыҷкәын хәыҷ имамҭәа лырхиеит: изылсит хәыц еиқәаҵәа зламыз ауаса иақәҵыз аласа иалхны акәымжәы. Уи анылсуаз, адыхҳәа лсыга данаҿасуаз, нарҭаа рбаа хыџхыџуа. Астәы лсит, илгыбит, илҳәеит. Хәынтә ӡәӡәара Ҟәбина аԥшаҳәа илбаалгеит. Акәымзцәа ӡәӡәаны, ишәҭышха аҟәара ианықәлыԥса, ауаа гылан иахәаԥшуан, изакәызеи ҳәа еизҵаауа.
Абас акәымжәы, икаба, ихҭарԥа, злыҵшаз акәымзцәа анлырхиа, ҽнак шьыжьы рыԥҟара, рыӡахра нап алыркит. Саҭанеи-Гәашьа лышәҩыԥҷкәынцәа рымаҭәа мышкала исны, мышкала изӡахуаз, асаби имаҭәа уи аҟара дауадхалахуаз, аха асаби иишьа шананы иахьыҟаз иахҟьаны, лхәыцырҭа рацәан. Уи убри аҟара дызҿыз аус далахалан дыҟан, шьыбжь анхалозгьы лызгәамҭеит, лыҷкәын имаҭәа ӡахны акакала ишьҭылхуан, аккаҳәагьы ашәа рықәлҳәон. Аха усгьы рацәак дадымхалакәа, Сасрыҟәа изынмаҭәак еиқәырҷаб иӡахны иныкналҳаит.
Саҭанеи-Гәашьа егьырҭ лыҷкәынцәа злалааӡаз агара Сасрыҟәа иаҭәалымшьеит. Сасрыҟәа уаҵәы дираны уахеиԥш, афырҳәа инықәыршәны маӡала Саҭанеи-Гәашьа Аинар-жьи иҿы днеит.
– Аинар-жьи, уанаџьалбеит, сзеиԥшрақәоу уара иудыруеит, уара удагьы уаҳа аӡәгьы издыруам, умч аасырхәа, акы смоур хәарҭа сымам!
– Ибуазеи, Гәашьа ахьышьыргәыҵа, ус бгәы рмаҷны бышԥацәажәаӡои, бара адунеи иқәу аҳәсақәа зегь реиҳа бгәырӷьаратәы быҟоупеи! Акы баргәаҟзар, Аинар-жьи имахәҿа деигӡос, ижьаҳәа деигӡом, иԥсынгьери акәзар, еиқәхаԥс игылоуп, иаӷа ажәеиԥшьаа рымца аҿыддуеит. Ибҭаххазеи, сазҵаауеит, Гәашьа?
– Сара исҭахыуп агара! Аха уи агара гара еиԥышмзароуп, игарлараны иҟоу уаҩы дышнеиԥшым еиԥш. Уи агара аихарҭәа иалахзароуп, насгьы агәдыҳәа ахала иҵысуазароуп, аха ианҵысуа ашьҭыбжь игароу имаҳауазароуп.
– Ибзиоуп, уи еиԥш иҟоу агара аҟаҵара сара сҽазыскып! – иҳәеит Аинар-жьи. – Аха ибаҟоу, аҿҳәара зынӡак ибырааигәацәеит. Исыҭ даҽа ҩымш аҿҳәара. бара ибҭахыу агара аҟаҵара мариам, зегь реиҳагьы иуадаҩу аиха арҭәароуп, уи аиха аӷа мцала иурҭәарҟ алом.
– Уалага, нас, иулшалак збап, – лҳәеит Саҭанеи-Гәашьа лҿынахамҭаз, аха дымцакәа даақәгьежьын, ус днаиазҵаауит:
– Аинар-жьи, исоуҳәаз сгәаԥхеит, аха акы ухашҭзар ҳәа сшәоит!
– Мамоу ахьышьаргәыҵа, Аинар-жьи ус ламала акгьы ихашҭлом! – иҳәеит Аинар-жьи.
– Ус ауп, аха узазымҵаазеи иҟоуҵаран иҟоу агара иауҭаша аура аҭбаара, агылара! – лҳәеит Саҭанеи-Гәашьа.
– Ҳаи, ахьышьаргәыҵа Саҭанеи-Гәашьа – ҿааиҭит ажьи, иираны иҟоу Нарҭа рашьа, нарҭаа аӡәгьы диеиԥшхом. Уи иишьа уаҩ иишьа еиԥшхом, изҳашьа – зҳашьа еиԥшхом, ихаҵашьа – хаҵашьа еиԥшхом! Убри аҟнытә уи игара гара еиԥшымхароуп, игара аурагьы, агыларагьы, аҭбаарагьы уаҩ иибац гарак еиԥшымхароуп. Ус анакәха, иара аԥшқа диаанӡа игара зеиԥшрахо ҳзалацәажәарызеи, ҳшалацәажәо аӡәы иаҳаргьы – «закәызеи, џьоукы рашьа диаанӡа аҽҵыс имиц изырбжьон» – ҳәа ауаагьы ҳахнарччапеи! Сара снапы ианыбҵазар, сара исооужь, сара исылшалакь ббап! – иҳәеит Аинар-жьи.
– Уи бзиоуп! – лҳәеит Саҭанеи-Гәашьа, – уара ухьынап агәар сымго сыҟам, уи сара моу, Нарҭаа раӷацәагьы иџьаршьахьеит. Аха, Аинар-жьи, сара даҽакгьы уасҳәарц сҭахын.
– Ианбаҟалахьеми, Саҭанеи-Гәашьа, сара бара ибҳәо смаҳауа.
– Уара уажәы агара Ҟасҵоит ҳәа ажьира уалагоит, уахгьы-ҽынгьы хәажжаӡа иакызаашт, аӷа иҭыҵуа аԥсыԥ аԥшаҩеиԥш ари аԥшаҳәа ианыслалашт, ужьаҳәа абжьымцара адыд-мацәыс еиԥш жәлары ираҳалап. «Изакәызеи, аарҩара ҳзыҟалом?» – ҳәа жәлар еизҵаалап. Ари еиԥш аныҟала, сыҷкәынцәа Нарҭаа хьыӡрацара ихынҳәны ианааилак, «Изакәызеи, Аинар-жьи, узҿу?», – ҳәа илаусны уркып! Усҟан ироуҳәозеи? – «Шәашьа хәҷык диуеит, убри изы агара саҿуп!» – уҳәашама? Усҟан, – «Ҳан ахәҷы дабаабгеи?» – ҳәа сарҳәар, ишԥасҳәари? Диааит ахәҷы, дырбааит ахәҷы, уаанӡа исырӡарц сҭаыхм!
– Аҳаҳаи, акы бацәымшәан, Саҭанеи-Гәашьа, Аинар-жьи, ажьишьа шидыруа еиԥш амаӡа аҵәахышьагьы идыруеит. Сара ажьира салагоит, аха сышьҭыбжь уаҩы иаҳараны дыҟам, аӷа аԥшаҩа ҭыҵрым, сжьаҳәа абжьы ажьира идәылҩырм. Аџыр сара снапаҿы ацхацәа еиԥш итиуеит, иҳәеит Аинар-жьи.
Саҭанеи-Гәашьа лгәы рҭынчны днахынҳәит аҩынҟа.

* * *
Ауха шаанӡа аур асуан, акырцх аҟәҟәаҳәа ахыбрақәа ирықәԥыххаауан. Адыд-мацәыс еихсыӷьрак амамызт.
Нарқыҭ инхоз ауаа зегьы уи ауха ргәы рҭынчны ицәан. Аха ҩыџьа ауаа алацәеихьшь ҟарҵомызт. Урҭ Саҭанеи-Гәашьеи Аинар-жьи ракәын.
Саҭанеи-Гәашьа цәашьа лымамызт, лхәыцрақәа рацәан. Уажәы уашьҭан асаби иԥсы анбаҭалои ҳәа дыԥшын.
Уи аԥҳәыс 99-ҩык ауаа лыхшахьан, аха абасҟак гәамҵреи гәырҩеи лымбацызт. Урҭ анигьы уи аҟара дрыцәшәо дрыхӡыӡо дыҟамызт. Уи ус дыҟазар ааӡарагьы илҭирымызт. 99-ҩык лыҷкәынцәа лара илыхшеит, аха зегьы џьара-џьара иганы ирааӡеит.
Уаха иираны иҟоу асаби зынӡак даҽакала дылбон Саҭанеи-Гәашьа. УИ дышмицызгьы убри аҟара бзиа дылбон, заҵа џьара длымҭира, амалахазгьы аӡәы инапы нарканы дикьысыргьы лзычҳауамызт.
Ауха дгәаҟ-ҵәаҟуа, дшаҟьо аҩны дахьыҩназ, Саҭанеи-Гәашьа дазхәыцит лыҷкәын хәыҷ ихьӡылҵарыз ахьӡ. УИ заҟа хьӡы еилылхыз здырхуада, аха аҵыхәтәаны даагылт хьӡык аҿы. Уи – Сасрыҟәа акәын.
Аинар-жьи иакәзар, ауха шаанӡа иаӷа цаҳәцаҳә дахагьежьуа, иԥсынгьери аихарҭәа ақәиеҵыхуа, ижьаҳәа амцабз аҿыддуа ажьира даҿын. Уи иҟаиҵон иираны иҟоу асаби игара.
Ишаркко ианалага, амшцәгьа ахнагеит. Амра ашьхара инықәыҷҷаанӡа, аҳәсақәа Гәашьа лышьҭаларҭаҿы, – «ахәҷы диит, ахәҷы диит!» – ҳәа иааилалат! Адәныҟа иҟаз агәлаҳәасақәагьы уахь иныҩналт.
Абар ахәҷы! Аха изхәарҭоузеи, напык наргӡаны дазкуам! Аԥырчеиԥш ицәа-ижьы ҟаԥшьуп, амца аҵкыс ицәеи-ижьи цоуп! Аҳәсақәа анс рҳәеит, арс рҳәеит, аха изхәарҭоузеи, шьҭыхшьа рзыҟаҵом.
Аҳәсақәа неицәажәан, аԥшқа иҟырҟы дырхәхәрц инақәыркит: ԥҳәыск абӷьааҳәа лгәԥҳәы неиҿалкит, аха илзымчҳазт, – «сыблит, сыблит!», – ҳәа арҵәааҳәа дыҳәҳәаны дындәылҟьеит. даҽаӡә даарган, уигьы убас лыхьит. Ахҩыкгьы убас, аԥшьҩыкгьы убас. Ари уамахеит. Аҳәса ируа иақәымшәо еикәшаны аԥшқа ихагылоуп, рыбла иабо џьашьахәыс икны. иара дкаршәуп, дҵәыуам, дыхьуам, акы дазыԥшуашәа.

Абас асаби даних ауха,
Агәыла-ҳәсақәа еилагьежьуа иангылаз,
Џьоук ааин Гәашьа адырра лырҭеит:
– Агәылара ҽанк ҽыҵск ариит,
Аха уи аҽҵысқәа зегьы иреиԥшым,
Икьыркьыруеит, ишьамхысуеит уамала,
Амԥынҟа инеиу днанашьҭуам,
Ааигәара инеиз дашьуеит, дыннажьуам!
Машәыр ӷәӷәа ҟанаҵар ҳәа ҳшәоит,
Уа, ишԥааури, Гәашьа, ахьышьаргәыҵа?! – 

– Ихьчатәуп, иааӡатәуп уи аҽҵыс,
Ари ициит, ԥа еиԥшым сара сԥа!
Уи еиԥш уаҳа даҽа ҽҵыск ииуам!
Уи ада ҽы шимаҭәам жәдыруаз!
Ишәымшьын, ишәыхьча уи аҽҵыс!... –
Абас раҳәан иааиз ндәықәылҵеит.

Нас даагьежьын Саҭанеи-Гәашьа,
Аҳәсақәа еилагьежьуа игылаз,
Дааарылагылан ус наралҳәеит:
Зишьа иишьа еиԥышмхаз абри ахәҷы,
Ахәыҷқәа зегь ирыламҩашьо ахәҷы,
Хьӡыс имазааит Сасрыҟәа!
Шәызгылоузеи, шәиԥхьа Аинар-жьи,
Аинар-жьи иҟаиҵаша иара идыруеит!
Абӷьааҳәа аӡә ддырҩит Аинар-жьи иахь. Аинар-жьи, иҽырхианы дтәазшәа, ахәҷы дахьиз ашә даалагылеит. Нас дниасын аԥшқа днаихәаԥшит. – Нарҭаа шәыжәла иазырҳа! – иҳәан, ирыҭәа неиҵыхны, ахәҷы дрыбжьакны даашьҭихит. Ашырҳәа дима дындәылҟьан, ажьираҿы днеит. Уаҟа аҽҽаҳәа аџыр шны аилаҭәара иаҿын. Аинар-жьи ирыҭәа неиҵыхны ахәҷы аџыр аилашыра дналаиршәит. Ашьжьымҭан иалаиршәыз, абар ашьыбжь аира иалагеит. Ахәҷы аӡырҟәанда дӡааушәа днаҳәы-ааҳәуа аихаршы дӡаауп. Аинар-жьи уажәшьҭа иазхозаргь, иазхоуп анигәхә. ирыҭәа даахан аԥшқа дааҭихит. Наҟ-ааҟ ижәтә ахқәа арыҭәа иахьыбжьакыз, ус иӡрыжәымкәа иаанхеит. Аинар-жьи ирыҭәа Сасрыҟәа дныбжьакны аихарҭәа даныҩҭигоз аамҭазы ахәҷы арҵәааҳәа дааҩныҵәааит – «Сан, амла! Амла» – ҳәа.
Аинарҭжьи аихатәы џьам аақәиԥаан, аихарҭәа инаҵишьын ирҟас-ҟасо аԥшқа иқьышә инадикылт. Асаби дыблаҟы-блаҵәо дыҟазшәа, аҟәырқь-ҟәырқьҳәа аихаршы албаадара дналагеит. Х-џьамк ҭитеит АИнар-жьи, х-џьамк ижәит ахәҷы.
Нас Аинар-жьи дныҽҳәасны ҭәырӷәык азна аԥырӷы ахәҷы инеихәлеиԥсеит. Аӷәырџ-ӷәрҳәа уи ифеит ахәыҷы. УБри ыфан даналга, – «Сан, ацәа сакуеит, ацәа сакуеит!» – иҳәан, дныҩныҵәаахт иара.
Саҭанеи-Гәашьа, уажәраанӡа аӷа амца иакәшаҟьо иахагылаз, ахәҷы дылгәыдҳәҳәала луадаҿы днеит. Дахьылкыз иџьалшьон: уажәраанӡа Аца еиԥш дҟаԥшьын, амца еиҳа дцан, уажәы дыхьшәашәам, дагьцам, уаҩтәыҩсак иԥхара иԥхароуп.
Ауада длыманы даныныҩнала, – «Сан, сабыбыри, сгара збаӡом!» – иҳәеит ахәҷы.
– Уара уиаанӡагьы угара ҟаҳҵахьан, уажәыҵәҟьа иааргоит! – лҳәеит Саҭанеи-Гәашьа. Днаган ахәҷы ацәхарҭаӷә днықәрианы, Лара афырҳәа, дындәылҟьан аӡә ддәықәылҵеит Аинар-жьи иахь, Сасрыҟәа игара ааиҭирацы.
Аха уи илышьҭыз ласы дхынҳәит, аԥхӡы ихьшы дкаҳабӷалауа.
– Саҭанеи-гәашьа хьышьаргәыҵа, иара агара сахеит, сахеит, аха иахьгылазгьы исызмырҵысит!
– Ҳаит, уара аԥсхабаажә! Ус шԥаухьи! – лҳәан, абӷьааҳәа даҽаӡәы длырҩит, али-ԥси рыбжьара агара абра иҟалароуп, – ҳәагьы наишьҭалҳәеит. Уигьы егьиылмшака дхынҳәит.
– Ҳаит, уара афуҟаражә, акамыршшеиԥш уаҳа баҩулаӡами, ахәҷы игара узышьҭымхуа! – лҳәан, Саҭанеи-Гәашьа лгәахы ԥыжәжәо даҽаӡәы дааиԥхьеит.
Аха убри аамҭазы лышьҭахьҟа ахәҷы ибжьы убас иаагеит:
– Сан, бырҟәаҵ урҭ, бырҟәаҵ! Ирылшом, ирымабкузеи! Сара сцоит, агара сара иаазгоит, адәы снықәлар хәҷыкгьы сшьапы неиҵысхып! – Саҭанеи-Гәашьа данаахьаԥш, аҩны ашә ҟьаҟьаӡа иаартны ашәхымс Сасрыҟәа хәҷы дықәгылоуп, икаба-икәымжәы деилфаҷа деилаҳәоуп; иеимси иеимааи евҵаԥах ишьоуп, ибарфын хҭарԥа ижәҩа иқәыршәуп.
– Ҳаи, нан, нан, ус акы иақәумкааит! Нарҭаа иашьа данроу агара рмоуит, – ҳәа хьӡык ҳаумҭан, уара уаагыл, агара аазгаша дҟалап!
Аха уи ажәа ҳәаны далгаанӡа, Сасрыҟәа ашҭа иеҩишахьан. Дцон уи дҳәарс-ҳәарсуа, аҳаскьын иаҵәара дылмыҳәҳәо.
Саҭанеи-Гәашьагьы иаарццакны днаишьҭалеит, уажәымзар-уажәы имахцәы снамҵасны дааныскылап ҳәа дишьҭан лара. Аха иагьалундазгьы уи дзихьымӡеит. Ус деихьыс-еиԥысуа дышишьҭаз, ахыгәҳәа Сасрыҟәа игара днадгылт. Нас афырҳәа игара дҩахьынԥашалан, дыҩхалан ашьшьыҳәа днаниалеит. Дшынаниалазҵәҟьа, агара агәдыҳәа ахала аҵысра иалагеит.

Иҵысуеит агара, аагылашьак амамкәа,
Нырцә дыгә-дыгә, аарцә дыгә-дыгә!
Дҭахәхәа дарцәоит саби еиԥшым асаби,
Нырцә дыгә-дыгә, аарцә дыгә-дыгә!
Саҭанеи-Гәашьа дааины днеихагылеит,
нырцә дыгә-дыгә, аарцә дыгә-дыгә!
Амра иамалкуеит лара ашеишеи,
нырцә дыгә-дыгә, аарцә дыгә-дыгә!
Ашәа хаа аҳәара дналагеит,
Ныцрә дыгә-дыгә, аарцә дыгә-дыгә!
– Шьышь наани, уа нани,
Хәхә наани, уа нани,
Нырцә дыгә-дыгә, аарцә дыгә-дыгә!
Зишьа иишьа еиԥшымхаз, Сасрыҟәа.
Нырцә дыгә-дыгә, аарцә дыгә-дыгә!
Уа мшызҳа узҳа, уа ҵхы зҳа узҳа,
Нырцә дыгә-дыгә, аарцә дыгә-дыгә!

Сасрыҟәа аеҵәа шкыдиԥааз

Нарҭа аагылашьа рықәмызт, иныҟәон, геи-шьхеи дара ықән, ишәарыцон, хьыӡрацара ицалон.
Ҽнак шарԥазы 99-ҩык нарҭа агәырқьҳәа еицгылт. Рабџьар-маҭәеи рымҩаныфеи заа идырхиахьан. Абаагәара зкәыршаз ахкаара иҭан ррашьқәа. Урҭ иаарылгьежьын, алагама ӷәрақәа нархарҵеит, идрыцқьеит, ҞӘбина аӡыжь ахь илбаарган, иркәабеит, иршьшьит, ӡыхьшәашәала идырхьит. Еиқәхарԥа икәадырны, иааган нарҭаа рыҽхарԥарҭаҿы инҿарҳәеит.
Крырфеит, крыржәит аишьцәа. Ран, Саҭанеи-Гәашьа дааины рыгәҭа даагылт, лыҷкәынцәа лныҳәеит, илныԥхьеит: «Нан, мҩа бзиа шәықәлааит!» – лҳәеит. 99-ҩык гылеит агәырқьҳәа, 99-ҩык икнырхит рҟамчқәа. Раԥхьа дҽыжәлеит нарҭ Сиҭ, уи инаишьҭарххны егьырҭ зегьы ҽыжәлеит еиҳабы-еиҵбыла. Апҟаҩҳәа нарҭ Сиҭ иҟамчы аниҟьа, ааигәа-сигәа дыдрабжьушәа инараҳаит. Ахыкәалаа еиԥш, ашҭа дынҭҟьеит. Уи ишьҭалеит агәырқьҳәа егьырҭ ишызынтәыкыз зегьы. дара хара ицанӡа, ажәҩан лагошәа урҭ рҽышьҭыбжь уаҳауан.
Уажәраанӡа аџьџьаҳәа уаала иҭәыз нарҭаа рашҭа ду уажәы иккаӡа иҭацәын. Аӡәызаҵәык Сасрыҟәа адәы агәҭа дықәгылан. Дгылан уи Бзоу аҿы ианкны, илахь еиқәыршьшьы, иашьцәа еижәхысла иахьнеиуаз дрыхәаԥшуа.
Илахь еиқәгәышьан уи ӷәӷәала. Илахь абеиқәмыз: иашьцәа абригь-абригь аҽны ҳдәықәлоит ҳәа иарымҳәеит, абрагь-абрагь адгьыл аҿы ҳцоит ҳәа иарымҳәеит.

Зегь ангылоз иаргьы дгылашьуеит,
Иҽы ирыцқьеит, икәабеит, икәадырит,
Аха уаҩы акреицаҳфап ҳәа иеимҳәеит.
Дара ҟрамчқәа анышьҭырхуаз, иаргьы ишьҭихит,
Ма унеины уҽыжәла ҳәа иарымҳәеит.
Идәықәлеит агәырқьҳәа, нарҭ рашәа цәырганы,
Аха Сасрыҟәа иԥсы ҭасгьы рзымдырӡеит.
Дара цоит  ԥшаласҵас иқәԥрааны,
Дара цоит хьыӡрацара ахаҵара рылдыршарц.
Сасрыҟәа заҵәык даанхеит инапы игәҵыԥаса,
Амба еиԥш дадырсызшәа дгылоуп ашҭаҿы.
Аҳәарақәа гәархла ҳәа даанрыжьма Сасрыҟәа?
Ахьажьқәа ршәала ҳәа даанрыжьуа Сасрыҟәа?

Сасрыҟәа дгылан дадырсызшәа. Иашьцәа рхабар имбаӡо ианынаскьа, даақәҵәиаан: «Сан!» – ҳәа ибжьы ааиргеит Саҭанеи-Гәашьа лахь.
–  Ара сыҟами, нан, иууазеи? – лҳәеит иан.
– Сан, сашьцәа зегьы ықәҵит, урҭ амҩа иқәлеит хьыӡрацара. Сара ҩныхьчас саанырмыжьзар, уаала ҳәа аӡәгьы исеимҳәеит. Избан? Иҟалазеи? Исыхьзеи?
– Акымзарак умыхьӡеит, сызкәыхшоу, нан Сасрыҟәа. Урҭ уеиҳабацәа ракәын, уаала ҳәа шԥауарҳәоз! Уашьцәа ахьцо уаргьы уцароуп.
Сасрыҟәа иан лажәа ааҩбамтәкәа, абӷьааҳәа Бзоу днақәтәеит. Апҟацаҳәа иҟамчы нахиҟьеит. дахьца-дахьаа узымдыруа, ашҭа дынҭҟьеит.

* * *
Амра ҩхашалон Сасрыҟәа иашьцәа дрыхьӡеит.
– Уа, рахә шәзыԥшуп! – иҳәеит Сасрыҟәа.
Аха дарбанзаалакгьы аӡәгьы дхьаԥшны дихәамԥшит. Дара цон ишцац. Сасрыҟәагьы рҵыхәа далагыланы днеиуан. Ашьҭахь Сиҭ даахьаҳәын ус иҳәеит:
– Уабатәида, узусҭда уара, иӡырга-ӡырго иҳашьҭоу?
– Ыы, сызусҭада закәи, шәашьа сами! – иҳәеит Сасрыҟәа.
– Ҳара аишьцәа зегьы ара ҳаҟоуп, ара иҟоу ҳнаҩс даҽаӡәы дыҟоуп ҳәа ҳаздырӡом! – иҳәеит Хнышь.
– Уаҳԥырҵ уара, анашԥа! – рҳәеит урҭ еицҿакны. – Нарҭаа дуқәа ираҭәоума анашԥа дрыцны хьыӡрацара рцара! Уҳацрыҵ, анашԥа, уҳацрыҵ!
Иҟаиҵахуаз Сасрыҟәа, ихы икәаҽ даахынҳәит. Алымҩанык дшынкахәыцуаз аҩны дааит. Ашьшьыҳәа дааҽыжәҵын, иҽы ҿаҳәаны, днатәеит.
– Нан, сыҷкәын, узхынҳәызеи? Иухьзеи? – ҳәа диазҵааит Саҭанеи-Гәашьа.
– Акымзарак смыхьӡеит, сан, сандәықәлоз амҩаныфа шгатәыз схашҭит, какалкгьы сымкӡац, амла сакуеит, схәы бырзхиароу! – иҳәеит Сасрыҟәа.
– Уажәыҵәҟьа, уан дукәхшоуп, уажәыҵәҟьа, амала фатәыс иуҭаххарызеи? – диазҵааит Саҭанеи-Гәашьа.
– Аилаџь сызуы, сан, аилаџь! – иҳәеит.
Саҭанеи-Гәашьа абӷьааҳәа даақәгьежьааны, аиалаџь иҵәи-ҵәиуа, иашәымацараха изылуит. Алҩаҵә ахылззуа, аишәа ианылҵан, инаганы инаимҵалыргылеит.
– Сан, бааи, ҳаидтәаланы креицаҳфап! – иҳәеит Сасрыҟәа. Саҭанеи-Гәашьа лхәы лыманы дааины лыҷкәын дааидтәалан.
Акрысфоит ҳәа лнапы аилаџь иналыркуан еиԥш, Сасрыҟәа атыҟҳәа иан лнапы даамҵасын, ицаҳәцаҳәуа иҟаз аилаџь иналагәаны икит.
– Абыржәыҵәҟьа исабҳәароуп сара сызԥаҵәҟьоу! – иҳәеит Сасрыҟәа.
– Закәзеи иуҳәо, нан, нарҭаа урашьами! – лҳәеит Саҭанеи-Гәашьа.
– Уара унашԥоуп ҳәа сарҳәеит нарҭаа, уара уеиԥш иҟоу дҳалаҵаны ҳцәа ԥаҳҽуама! – рҳәан, срыцрырцеит. Сабҵәҟьа дызусҭоу смаҳакәа бнапы аусыжьуам! – иҳәеит Сасрыҟәа, иан лнапы еиҳагьы аилаџь иалаирӷәӷәо далагеит.
– Иууазеи, нан, уара нарҭаа урашьоуп, уагьреиӷьуп! – лҳәеит Саҭанеи-Гәашьа.
– СРеиӷьу, среицәоу акәым аус злоу, – иҳәеит Сасрыҟәа иаҳагьы дгәааны, – сара дсаҳароуп сара сызхылҵыз сабҵәҟьа!
– Ҳаит, уара убас уԥсы уҿазҵаз узаҭәазымшьаз нарҭаа рхы иамыхәо, уда ԥсыхәа рымамкәа иубааит, – ҳәа ан даашәиит, усгьы нацылҵеит: – Унан, нан аӷра уҭымшааит, ацаҟьа уалхуп, доуҳала уҟалеит. Уи шымцым Аинар-жьи уиазҵаар иуеиҳәап!
Абри ажәа аҳәаха лымҭакәа, иан лнапы аауижьит. Дҽыжәлеит Сасрыҟәа, аха уаанӡа дышҽыжәлац акәымкәа, иаҳагьы дласны, иаҳагьы игәы иҵаххуа. Ибжьы ҿаца Бзоу  инақәырганы, агәашә дынҭҟьеит.
Саҭанеи-Гәашьа лыҷкәын дишьклаԥшуа ашҭа дахьықәгылаз, ажәҩан днаҵаԥшны, убас адоуҳа ҟалҵеит (лара усгьы лдоуҳа ҟалон):
– Сызкәыхшоу сыҷкәын хәыҷ игәы ԥызжәаз шәарҭ аишьцәа, шәахьнеиуа шәнеиаанӡа убас мышцәгьак шәыхьӡааит: қәа еицәа қәа ауа, ԥша еицәа асуа, кырцх еицәа кырцх ауа, сы еицәа сы ауаа Сасрыҟәа ида ҭынха шәыԥсы иаԥшәмахо дшәымамкәа шәҟалааит!
Бзоу еиҵамха неиуеит ӡы иннамкыло, ԥша иннамкыло. Архақәа, асакарақәа ианрықәсуаз лаҳәоушәа икаууа инеиуан. Ашьхақәа, абахәқәа ианрыҿысуаз ԥслаҳә ҳасабла инықәԥала-аақәԥало инеиуан. 99-ҩык иахьнеиуа рышьҭа умбар ҳәа ушәозу, рышьҭа ҭӷәыхаа инаган.
Сасрыҟәа ҩаха-ҩымш дныҟәеит. Уажәымзар-уажәы срыхьӡап шиҳәоз, абар уажәшьҭа иашьцәа рышьҭа ицәыӡуа далагеит. Уи дықәнагалеит шьха цәҳәыра бааԥсык. Амша бааԥсуп. Анаатә иасуа абахәқәа еилаҟәыбаса иканажьп уҳап, асымҟәыл еимаҩны аура иаҿуп. Анаҟә еиқәаҵәа еилаҳанто ихчылоуп.
Сасрыҟәа сашьцәа абазбари ҳәа днаԥшы-ааԥшуа ацәҳәыра дықәланы днеиуан. Ус асы аун, иаахкәеит. Ажәҩан кахха иҵәцан, аҵаара иалагеит. Иҵаауеит, аха ишԥаҵаауеи! Адгьыл еиҩнажәома анаџьалбеит уҳәартә ауп ишҵаауа.
Сасрыҟәа днеиуеит акы дыннамкыло. Ус данԥшы ацәҳәыраҿы ибеит иашьцәа.
Аха ишԥеибеи ҳәа уҵаарауазеи! Амшцәгьа ирысыз хылԥак рхоуҵартә еиланацалеит. Аҷыхь бааԥсы ирысыз, рыцқәа еихамгыло, анҵәара иаҿуп. Ржакьақәа рҿы аҵаа ашьашьал иҟанаҵаз асаара ишьҭасуан. Иарбанзаалакь рхы иахәо иҟамызт, анҵәара иаҿын.
– Ҳаит абааԥсы, ишәыхьзеи? – ҳәа Сасрыҟәа днарылаҳәҳәеит.
– Аа, Сасрыҟәа, Сасрыҟәа! Уара уагьҳашьоуп, уагьҳаиӷьуп! Ҳанҵәеит, абааԥсы, уҳацхраа! – рҳәеит аешьцәа, еилауазыруа.
– Шәымшәан, Аҳаҳаи, ара сыҟоуп! – иҳәан Сасрыҟәа, иашьцәа ргәы ирӷәӷәеит. Нас даақәгьежьаан ажәҩан днаҵаԥшит, ажәҩан каххаа еилган, аеҵәақәа кыдыӷӷа ишапшапуа икыдлахьан. Сасрыҟәа ихҿа нагәыдиҵеит иреиҳаз еҵәак. Уи жжаӡа ишлеиуаз, аишьцәа рыгәҭа инкаҳаит. Зыцқәа еихашәны иҟаз нарҭаа аеҵәа иакәшаны иаагылт.
– Ари шәыԥсы ааиқәнакып сара саанӡа, – иҳәан Сасрыҟәа днарыцрыҵит. Шьхак ақәцә дықәгыланы данԥшы, наҟ лбааҟа архак аҿы икахәхәа лҩаҵәык шҩеиуаз ибеит.
Апҟаҩҳәа иҽы даасын, ддәықәлеит алҩа ахьибаз ахь. Днеизар, абар алалабатә: дау дуӡӡак дкажьуп ихи ишьапи еилаԥсаны! Хаҳәи-мҿыхәи еилажьны, агәргәрҳәа ар рымца изеиқәуп. Адау иҽакәыршаны диоуп. Сасрыҟәа иҽы днаҵаҟьан ара даадыххылт, анна даадыххылт, аха аду иҿыгҳара дахыԥаны амца ахбеиқәз ахь ҭаԥалашьа изыҟамҵеит. Нас Бзоу ус днақәцәажәеит: «Уара ушьапы ахьургыло ацыӷ ашьапы аҟара иласызааит, саргьы уара сахьуқәтәоу ҵысхәк аҟара сласызааит!» Иҽы днаҵаҟьан, адау илымҳа акылҵәара дынҭалеит. Уи дынҭысны амца аҿы днеит. Иреиҳаз кәасҭхак аашьҭыхны, дхынҳәны иҿааихеит. Абар дҭысырц акгьы иыгмкәа, акәасҭха кәицк ламшәан, ишлеиуаз адау иылмҳа ахәбабара иналашәеит.
Ахәыцқәа аҿҿаҳәа амца ркит, аҭҳарцәҳәа адау дааԥшын: «Иҟалазеи, сызблы дызусҭада?» – иҳәан, инапы анаадәықәиҵа, дара акыр инаскьахьаз Сасрыҟәаиҽы аҵыхәа ааиԥыхьашәеит.
– Ҳаит, уара аԥсуа ччиа, ара уабаанагеи?! – иҳәан адау, Сасрыҟәа иҽгьы иаргьы шеимаз иааиган, инапсыргәыҵа иааниртәалеит.
– Узусҭада уара? – дҵааит адау.
– Сара Сасрыҟәа ишькылкҩы соуп, уххь згеит, – иҳәеит.
– Аа, рацәа усԥыхьашәеит! Ишаасоуҳәара уара аԥсуа ччиа, закәзеи Сасрыҟәа ҳәа аӡәы шәара шәахь дгылеит. Ирҳәоит, уи зыҽны диз аҽныҵҟәьа уаҩ иимбац ахаҵарақәа ҟаиҵеит ҳәа, ииашоума ари? Иаасырбеишь да уи ихаҵарақәа!
– Сасрәыҟа ихаҵарақәа рацәоуп, урҭ сара иабаздыргәышьо, – иҳәеит Сасрыҟәа. УИ иаразнак идырит хала ари дшоуимыжьуаз. Арахь иашьцәа хьаас имоуп. Ирласны амца рхьимгӡар, ахьҭа ицәагоит. Дҭархатәуп адау, аха ҭархашьас иҭатәузеи?
– Иумуӡозар, Сасрыҟәа ихаҵарақәа иреиуоу ԥыҭк уасҳәап! – иҳәеит арыцҳара иақәшәаз.
– Даара ишьахәу! – иҳәеит адау.
– Сасрыҟәа, – иҳәеит аҽыуаҩ, – Ҟаидагә абахә аҿы ихагалан иқәиргылон ҩнык иаҟараз ахаҳә. Ушынакьысмлакь ибӷаларатәы әиҟаҵаны, сара садиргылон. Ахаҳә санынагәҭаслак, икаууа ишлеиуа, Сасрыҟәа хагәҭала дҩаҵасуан. Ахаҳә хәаш-хәаша инкаԥсон. Абас ауп Сасрыҟәа ихырҿыгәга шыҟоу.
– Сасрыҟәа ччиа ариҟ аиҵазар, сара ишԥасылымшо! – иҳәан адау, днеин, ҩнык иаҟараз хаҳә дук абахә инықәыргыланы, аԥсуа ччиа днадиргылеит. Иара дылбаан, ҵаҟа днаҵагылеит. – Аҳы! – аниҳәа, Сасрыҟәа ахаҳә лоуишьҭит. Икәалаауа ишлеиуаз, адау хыла дҩаҵасын, ахаҳә ԥыххаа, ихәашхәаша инкеиԥсеит!
– Ҳаи, рацәа ихырҿыгәгоуп, ианаџьалбеит! – иҳәеит адау.
Ас адауажә акгьы имыхькәа данаанха, Сасрыҟәа кыр иааицәымыӷхеит, аха иҟаиҵахуаз!
– Уаҳа хаҵарақәас иидыруаз Сасрыҟәа? – дҵааит адау.
– Анаҩс Сасрыҟәа хаҵашьас имаз уи акәын, – иҳәеит аҽыуаҩ. – Даалаган қәаб ду казна аиха ҽыҭқәа еизигон, нас ақәаб лахакнаҳаны мышкы шьыбжьаанӡа иршуан, агәараҳәа ианшлакь ашьҭахь, ақәаб иҭаз зегьы леихәлаҭәаны илбааидон. Абри акәын Сасрыҟәа гәршшагас имаз!
– Сасрыҟәа илшозар, сара ишԥасылымшои! – иҳәан адау, даақәгьежьын, аиха ҽыҭқәа иԥшааит. Ар рымца илақәыжьны, аиха ҽыҭқәа иршит иҟаԥшьӡа, нас қәаб дук илҭажьны, мышкы шьыбжьаанӡа иршуан, нас иҩеиҿеикын аҟәырқь-ҟәырқьҳәа зегьы нылбааидеит.
– Ҳаи, рацәа агәршшага идыруеит убо, уи Сасрыҟәа афырхаҵа! – ҿааиҭит адау, оф, шьыршьыр, оф шьыршьыр ҳәа игәы шьышьуа. Сасрыҟәа ибоит адау аригьы дшазҭамырхаз, аха дызмаҭәагәышьоузеи.
– Аҳы исаҳәишь уара, аҽыуаҩ уаҳа хаҵашьас имуозеи Сасрыҟәа?
– Уи даҽа хаҵашьакгьы имуоп, – иҳәеит аҽыуаҩ. – Ианар ашәырҵаазы бжьаха-бжьымш Сасрыҟәа днеины ихәдацәаҟынӡа аӡыжь далагылон. Аӡыжь ахҵаара иалагон, ихәдацәа инаркны ишьапы аҟынӡа аӡыжь далашәаанӡа иҭыԥ дахыҵысуамызт. Аӡыжь зегьы ҵааны ианаалгалакь ашьҭахь, Сасрыҟәа аҿҿаҳәа аҵаа ԥыҽҽны дҩыҭыҵуан. Абри ауп Сасрыҟәа ҽрхьыгас имоу.
– Уи еиԥш Сасрыҟәа илшозар, сара ишԥасылымшои! – иҳәеит адау.
Ианар ашәырҵаа адау днеины ихәдацәа аҟынӡа аӡыжь дналагылеит.
Уи аамҭазы Саҭанеи-Гәашьа дахьтәаз, ашан лымамзи, Сасрыҟәа гәаҟрак дшақәшәаз лдырит. Даақәгылан адоуҳа ҟалҵеит: «Аҵаа еицәа ҵаа ҟало, адау дахьҭагыло аӡыжь аҿы ихәдацәа инаркны ишьапхыц аҟынӡа аҵаа длагәлашәааит. Убри алагьы сыҷкәын игәхәтәы дахьӡааит!» – лҳәеит.
Абригь лҳәеит, аҵаагьы иаҳа-иаҳа иарӷьеҩуа иалагеит. Бжьаха-бжьымш анааҵы, «аҳы!» иҳәеит Сасрыҟәа. Адау имч зегь еибыҭаны даныҩеиха, аҵаа аҿҿаҳәа аԥҽра иалагеит.
– Аа, уаагыл, уаагыл! – ҳәа дыҳәҳәеит Сасрыҟәа. – Даҽа уахыки-ҽнаки ацуҵароуп, ус ҟаиҵон Сасрыҟәагьы! – иҳәеит.
Адау дақәшаҳаҭхеит.
Сасрыҟәа афырҳәа иҿынеихан, аҭәаҟәақәа жәпакы ахьгылаз иԥшааит. Ихишәеит урҭ зегьы. Аҭәа иманы иҿааихан, адау иҿы дааит, нас даалаган аҭәа цҟьаны аӡыжь ихиԥаслеит. Аҵаа иаҳа-иаҳа арӷьеҩҳәа иаҿын.
Уахыки-ҽнаки анаанҵәа, «аҳы!» иҳәеит Сасрыҟәа. Адау ишимчыз деихеит, аха уаҳа умԥсуандаз, аҭәеи аҵааи анеилаӷьа, зынӡаскгьы иҽизмырқәацеит адау.
– Ҳаит, рацәа маанала усиааит, уаргьы саргьханда! – ҳәа дхәааит адау. – Уара баша сужьон, ухаҭа уакәзаап Сасрыҟәа! – иҳәеит.
– Ҵабыргуп, умҩашьеит, Сасрыҟәа сара схаҭа соуп! – иҳәан, Сасрыҟәа иаҳәа ҭкәыцәаа, адау ихы хиҵәарц иҿынеихеит.
– Еи, Сасрыҟәа! – ҳәа дхәааит адау. – Уара уаҳәа кьачала сыхәда ахҵәара уҽазумкааит, уиала уара аԥсуа ччиа сыхәда адашгьы узыҵкәом, унеи, ана сара саҳәа ахьышьҭоу убома? Уара иузышьҭыхрым, уи, амала уҽазкны аҭра иузҭыхуазар, нас аҵаа иқәрҩрны аҿааурхар, сыхәда хнаҵәап. Даҽакгьы уасҳәоит, уаасзыӡырҩ Сасрыҟәа. Уара макьана уқәыԥшуп, ухаҵабзиоупе. Уаԥхьаҟа ашәарҭақәа, ауадаҩрақәа акыр узыԥшуп. Уара амаана иумоуи сара сымч ӷәӷәеи еилаҵаны иумазар, нас уара узымиааиуа хаҵа дҟалом. Убри аҟнытә сара сыхәда анаахыуҵәалакь ашьҭахь, дашк ҩалыҳәҳәауеит. Убри абжак Саҭанеи-Гәашьа маҟас илызга, иаанхаз уара маҟас иумӷаҵа, нас узеиԥшра хаҵахо убап! – иҳәеит.
Сасрыҟәа иаҳа ажәа ааҩбамтәкәа, афырҳәа днеин, ииулакь адау иаҳәа ҭихит. Аҵаа иқәырҵәрааны аҿааирхан ишааиуаз, адау ихи ихәдеи еихагылаӡамызшәа иаахнахит. Ус ашьа еиқәаҵәа зылыҩрны ицоз адау ихахәдажә илакьҭаӡа дашк ҩалыҳәҳәеит. «Уара абри џьара цәгьарак иазҳәамкәа иҟам, ианбыкәу адауажә аӡә изеиӷьу аныҟаиҵахьоу!» игәахәит Сасрыҟәа. Иаҳәа аԥынҵа инахарԥаны, инагаы инаҩс игылаз ашә ҟьантаз ду инакәиршеит. Аҳәа ццышә еиԥш, иаахнаӷәцәит ашә ҵла ду.
– Ҳаит, шьашә
ы уҭарблааит! – иҳәан Сасрыҟәа, иаҳәа иахарԥаз нкаиршәын, еиҩырсса-еихырсса илышьҭеиҵеит.
Абас ала адау дааилгеит.
Амца дныҽҳәасын, иреиҳаз кәасҭхак аҽҳәԥааны, ахьышәҭҳәа дынҽыжәлеит. Бзоу мыжда дәықәлеит, аха ишԥадәықәлеи! Зынӡак адгьыл аҽеиуатәны, ашьауардын аҵкыс иласны. Аҟәаԥа-ҿаԥа иара азы идәкаршәран, аӡиас дуқәа иара азы кәараҷҷан.
Иашьцәа ахьынижьыз данааи, абар иахьгылоу аеҵәа икыдиԥааз иакәӷӷа. Данцоз аеҵәа ишапшапуа асымҟәыл илажьыз, уажәы абар аиқәара аахҩыло ихьшәашәахьан. Зыԥсы хәҷык излалахьаз аишьцәа, абар уажәшьҭа еиҭа алаҳәар, ақәарқәашьеира иалагеит.
– Ҳаит, абааԥсқәа, шәымшәан, сашьцәа агәмцақәа, абра амца шәзаазгеит! – иҳәан, дыҩҽыжәԥеит Сасрыҟәа.
Икәасҭха  иманы дҩарыдгылеит Сасрыҟәа, аха изхәарҭагәышьоузеи, амца злеиқәиҵо ҳәа мыҿ-хьышьаҵәак ыҟаӡам!
Ара шьхацәҳәыроуп, уахьыԥшлакгьы иқәжьуп асы хҟьаны. Ааигәа-сигәа ҵла қыцәкгьы гылаӡам.
– Дасу шәҳазырҭрақәа ҭыхны еиҟәшәырҷҷа, абаақәа! – днарылаҳәҳәеит Сасрыҟәа.
Рнапы-лаҳәқәа инарықәҭәҳәан, дасу зегьы и-ҭырхит рҳазыр каламқәа, иара убас иҭырхит дасу раҳәа цҳафырқәагьы. Нас илатәан, амзаша еиԥш, еиҟәдырҷҷеит ркаламқәа. Сасрыҟәа агәырқьҳәа ар рымца еиқәиҵеит.
Нас даақәгьежьын Сасрыҟәа, нырцәҟа диасын аҽацәа ишьит, аарцәҟа диасын абӷаб ишьит, алада диасыгн ашьабысҭа ишьит, хәдаҟа диасын аԥслаҳә ишьит.
Мҩахәасҭа-цыԥхьаӡа иҭамҳа еиҿажьын, бахә-цыԥхьаӡа ихҿа шәышәуан. Еиҿыҟьҟьа иҭеиҵеит акәац. Иҭарттаны ижәит ашәарах жьы. Иашьцәа еиқәырӷӷа иртәаны, ахәрп-хәрпҳәа ашәарах тәан надиржәит. Акрырҿеиҵеит. Драхәмарит. Иашьцәа зегьы рыԥсы анрылала, агхырқьҳәат еицҽыжәлеит. Ихынҳәит рыҩныҟа еиҵахара иақәымшәаӡаз реиԥш, ашәа ҳәо, игәырӷьаҵәа.
Абри аҽны нахыс еишабгьы еиҵыбгьы нарҭаа Сасрыҟәа раԥхьа ддыргыло иалагеит. Аха изхәарҭоузеи, уи ицәшәаны ауп изыҟарҵоз акәымзар, гәаныла драҭәаршьомызт, анашԥа ҳәа ишьҭан, иҵашьыцуан, дырцәымӷын иахьраԥигоз азы.

Саҭанеи Гәашьа

Нарҭаа ашәҩык ран Саҭанеи Гәашьа лыхьӡын нас, раб – Хнышь. Нарҭаа раб иеиҳа ран ахьӡ лыман, Нарҭаа ракәым егьырҭ ажәларқәагьы лара илыххәыцуан, убри аҟнытә Саҭанеи Гәашьа Ахьы-ԥсҳа ԥшӡа ҳәагьы илышьҭан.
Саҭанеи Гәашьа лԥацәа лҳәатәы иахыԥаны зыҟаломызт. лара аӡәы лакәын, лԥацәа шәҩык ыҟан, ицәгьарахаҵәҟьар дызларымаҭәази, лара хшыҩ бзиа змаз ԥҳәыс хатәран акәымзар.
Саҭанеи Гәашьа абриа ҟара уааԥсыра лыхшахьан, аха уи убри еиԥш цәеи-жьык ҳәа лықәын, зынӡа лханытә лшьаапҟынӡа ашәарҭаҭа даҩызан. Уи лцәа-лжьи еилԥхаауа, аиуа џьара мацәак адамхаргьы ихтны избаз, егьа соуп зҳәо хаҵазаргьы, даамшанхарц зыҟаломызт.
Саҭанеи Гәашьа ӡәӡәарҭас, рышҳарҭас, насгьы неи-ааирҭаси ԥшахьырсырҭаси иахьлымаз Ҟәбинеи Бзыԥи рыԥшаҳәақәа рҿы акәын, еиҳарак Ҟәбина аԥшаҳәаҿы. Бзыԥ аԥшаҳәа данавалалакь, абарҭ Аԥсны ашьхақәа зегьы убас илырлашон, урҭ рҟынтә амшын ихыҷҷалоз алашара аӷба каԥданцәа егьаҩы рыжәҩа ркшаны, иахьцо рзымдыруа егьарааны иқәнархахьан; убри иахҟьаны егьа ӷбеи канџьеи амшын аԥаҩ ианҟьаны иԥыххаа ицахьан. Урҭ рԥҽыхақәа уажәыгь амшын аҟәараҿы ирбақәалоит.
Саҭанеи Гәашьа Бзыԥ аԥшаҳәа данавалалак, дышиашоу Бзыԥ ахы ахьыҵҵуа дцон. Уахьынтә Ҟәбина ахы ахьыҵыҵуа днеиуан. Ҟәбина аԥшаҳәа дшавоу, амшын аҿы дкылсуан. Нас дааҳәны Ҟәбина аԥшаҳәа даваланы, Ҟәбина ахы ахьыҵыҵуа дааиуан. Устәи даахыҵны Бзыԥ аԥшаҳәа деиҭалаваланы агаҿа дкылсуан.
Саҭанеи Гәашьа Аԥсныҟа лхы шлырхаз, Риҵа данааилакь нахыс ирдыруан. Данцогьы данаауагьы Риҵа тәарҭас, ԥсшьарҭас иылман. Риҵа данааилакь, лҽааилыхны дынҭаланы лҽылкәабалон. Лҽанеилылхлакь, убас лашарак ҳәа лхылҵуан, амра ашьыжьымҭан ашьха ианаавшәо акәу џьушьарын. Уи алашара абарҭ ашьхақәа зегьы ирылҷҷаны, агаҿа зегьы арлашон. Уи ала ара инхоз ирдыруан Саҭанеи Гәашьа Риҵа дааины дшыҟоу, ирласны дшаауа.
Саҭанеи Гәашьа егьарааны дхахо арҭ аӡқәа рԥшаҳәақәа дрывалахьан; мрада-мзада дкаԥхо, егьарааны аӡы дҭаланы лҽылкәабахьан. Егьарааны Ҟәбина ма Бзыԥ дыҽԥынгыланы лԥацәа рымаҭәақәа лыӡәӡәахьан, илрышҳахьан. ЕГьарааны Нарҭаа рыхьча Зарҭыжә мыжда иԥсахы еилалхәахьан, дшанханы дылыхәаԥшуа, изгәамҭаӡакәа ирахә ицәеимпхьан, дыҩуа игәы дҭасуа, ирахә реизцаразы ҞӘбина ма Бзыԥ аԥшаҳәа давалахьан.
Ҵабыргуп, Саҭанеи Гәашьа абас дныҟәалон, аха еиҳарак лыҩны дыҟан, дынхон, дынҵуан. Ҩынра дук еиламырхаӡакәа иныҟәылгон. Шьыжьыз, шьыбжьоныз, ма хәылԥазыз уи акы ҟамҵакәа дтәаны уаҩы димбацызт.

Гәында ԥшӡа

Нарҭаа ашәҩык еҳәшьа заҵәык дырман, Гәында ԥшӡа лыхьӡын. Лашьцәа ракәзар, аҵәца бааш дҭартәаны дырман, лшьапы шьац иқәмыргылаӡакәа, дгьыли-жәҩани лмырбаӡакәа драаӡон лара. Дзеилаҳаз зегьы днаҳәны даахьаԥшаанӡа иааганы лнапы иадыркуан.
Ицон, ашәарахқәа нырҵәаны иааргон, шәарах баҩлашала акәын дышдырчоз, уаҳа даҽа фатәык лыздырӡомызт, илырҭаргьы фашьа лзаҭомызт. Лыҵкыс еиӷьыз уаҩы ицәа иалҵхьаз дыҟамызт, дынцәахшоуп уҳәарын. лыԥшра-лсахьа, лычаԥашьа ҿык-бзык иазҳәо иҟамызт, ашәырҭаҭа иаҩызан лцәа, дшеи-шеиуа дкаԥха-каҷҷон мрада, мзада.
Адауаԥшь еиԥш ахьырԥарцәа ладеи-ҩадеи лара илышьҭан, деимакны рыхқәа ҭеибаҽҽуан.
– Ахьӡ мыцхәгьы шәарҭоуп, – лыӡбеит Гәында зны. Уаҩы дизымдырӡо лҽыҟалҵарц иақәылкит. Нарҭаа раҳәшьа Гәында ԥшӡа лхы иагыжьны, лҽымрыцқьацәакәа, даазқәылаз деилажәжәа-еилаԥԥы дырбо иалагеит. Ари ас ахьыҟалҵоз лашьцәа иԥхаршьон, – «Ибыҵалазеи? Ҳақәлацәа рҿы ҳбырԥхашьоит, бхы еиҿкааны, Нарҭаа раҳәшьа рҳәо бшыҟаз енагь быҟаз», – ҳәа ларҳәеит лашьцәа.
– Уи саргьы издыруеит, аха ус сыҟазар еиҳа еиӷьуп, мамзар схы сырԥшӡо салагар еиҳа еицәоуп, ус сыҟазааит. Сыԥшӡара иахҟьаны хьымӡык згар, шәара сашьцәа шәыхьӡ арӡыргьы алшоит.
– Дарбан ҳара ахьымӡӷ ҳзырго, уи еиԥш згәыӷьуада? – рҳәан, ирмуӡеит Нарҭаа.
Ҽнак Нарҭаа ныҟәара ицеит. Лашьцәа хьыӡрацарантә иаанӡа, Гәында даалаган лхы лҿышит, лҽылкәабеит, амаҭәа бзиақәа лшәылҵеит, дшыҟаз еиԥш дцам-цамуа, ула еиқәкны узлыхәамԥшуа дшеи-шеиуа лҽааҟалҵеит. Гәында ԥшӡа еицамкуа ҳәа лыхьӡ еиҭанархыҵәеит атәылақәа. Лашьцәа хынҳәны ианааи, дырзымдырразы аҷык аарыгхеит – убас дкаԥха-каԥхо раԥхьа дгылан.
– Шәгәы ишахәаз збеит, аха шәахьымхәааит, – лҳәеит лара. Нарҭаа раҳәшьа пату ахьлықәырҵоз, урҭ рыҳәса аҵашьыцуан. Лгәаӷ рыман, аха иҟарҵара рыздырамызт.
Зны, рхацәа шәарацара ианца, ирыӡбеит дызлаҭыдрхалакь акала дҭадырхарц. – «Ҭархашьас илаҳҭарызеи?» – ҳәа аицалацәа ихәыцуа иштәаз, агәыбжьанытә дааҵҟьан ус лҳәеит:
– Сара исыӡбеит лҭархашьа! Ҳлалаган лхәы ҟаҳҵап, ҳлыҳәаны дылбаагап, ҳчеиџьыка агьама ба ҳәа лаҳҳәап. Нас сара избап уи лҭархашьа.
Агәыбжьанытә илҳәаз зегь азыразхеит. Илалаган уаҩы ишимбац ала лхәы дырхиеит. Ҳәарас иаҭахыузеи, еилаџькгьы ашәымцараха иҟарҵеит. Нас агәыбжьанытә дрышьҭит Гәында ԥшӡа даалгаразы. Днеит агәыбжьанытә Гәында ԥшӡа лҿы.
– Аказы сбыҳәарц сааит, иҟалозар азин сыҭ, – ҳәа лалҳәеит. Гәында ԥшӡа азин лылҭан, дылзыӡырҩуа далагеит. Аҭаца гәыбжьанытә азин анлоу, ус лҳәеит:
– Издыруеит азин шбымам, башьцәа ираҳаргьы ҳшақәдырӡуа, аха ҳара аицалацәа зегьы убри аҟара быбзиабара ҳамоуп, иаҳҭаххеит ҳнапала иҟаҳҵаз ҳчеиџьыка агьама ббарц, ҳаҩнынӡа бналбаа, иҟало акакәзар, нас адунеи зегьы зтәу ҳара ҳакәушәа ҳхы аабаларын.
Гәында ԥшӡа урҭ ргәы иҭаз абалдыруаз, аԥсабара ақәԥшылара дазгәыкха дыҟамзи, дазыразхан длыцны дылбааит, аха лашьцәа иддмырҳарц дрыҳәеит.
Уаҩы иибац чыс зымфацыз Гәында ԥшӡа, лхәы рхианы аишәа данахадыртәа, дшанханы дахәаԥшуа даанхеит. Аецала гәыбжьанытә дналыдтәалан, днеины илгәамырҭакәан лгәабжьынацәа иахаз амацәаз аалымӷылхын аилаџь дналасын, итаруа иҟаз ашәык аалылхын, амацәаз иаакәлырша-аакәлыршан, – «Абарҭ зегьы ҳаԥсааит абри бымфарызар», – ҳәа инаган Гәында ԥшӡа лҿы инҭалҵеит.
Гәында чыс лымфаӡацызт. Абыҩлаша еиԥш имҟаҟаӡакәа илзылбаадоз џьшьа аҿаныналырха, лҟырҟы цәыҳәҳәа ишлеиуаз, лгәы икылахан иаразнак лыԥсы ааихәлахан лашьҭахьҟа дынхышәҭит.
Аицалацәа ашыр-сырҳәа даашьҭырԥаан, ауха дганы рнаҩс абна цәгьа иҟаз атыша иамаз аҿы дҭарыжьт. Атыша аҵулан, илашьцан, аха Гәында дшынҭарыжьызҵәҟьа иааҭылашааит. Лҭацацәагьы ҳлылгеит ҳәа еибаргәырӷьо, рхацәаақәа рышҟа акы шрамхаҳәаша шәа еилабжьо ихынҳәны аҩынҟа ицеит.
Иҵыз ҳдырхуада, Нарҭаа шәарыцарантә ихынҳәны шәарах баҩлашыла еидара-ԥсараха ианааи, раҳәшьа дубар даахә, дыҟаӡам.
Нарҭаа раҳәшьа данырымба ихагахеит, рыҳәсақәа ирызҵааит, агәылацәа рҳәеит, ауацәа рҳәеит, аха лхырхарҭа ҳәа акгьы рмаҳаит.
Иҟарҵагәышьахуаз, уаҳа лхабар анырмаҳаӡа рызынтәыкгьы ҭоуба руит, – «ҳаҳәшьа лхабар ҳаҳаанӡа ҩнык аҿы ҳшымнеира» – ҳәа. Рабџьар-маҭәа аашьҭырхын, дуосы рхы ахьынахаз абна илалт, рыҳәсақәагьы рымацара рҽырзымшьуа, рхқәа кны аҩны еидашшыло иааҩнахеит.
Ус иышҟаз, ҽнак Алхәыз ҳәа егьызеиӷьым арԥыск иҩызцәа иманы дшәарыцо абна дылаланы дышнеиуаз, Гәында ԥшӡа дахьҭажьыз атыша даназааигәаха, лашарак, ҽынлатәи алашара еиԥшымкәа, – сыбла хнакуама, – иҳәо иааиҿаҷҷеит. Атыша ашҟа данынаԥш, акы ишарлашоз ибеит, зынгьы иааицәымыӷхеит, аха игәы ааиԥсахын, иҿынеихан, атыша данынхықәгыла, ԥҳәызбак мрада дкаԥхо атыша ду аҵа дышҭажьыз ибеит.
Даақәҵәиаан дыҳәҳәаны дхысит, иҩызцәа еизиган, – абыржәыҵәҟьа дҭаагароуп – ҳәа реиҳәеит.
Атыша аламала уаҩы дзыхәоз акы акәмызт. Аха ирулак ахаҳә-мҿыхә еиԥыршьын дҭыргеит. лара ыдмԥсыцызт, лыԥсы ахәага ҭан, цәгьа дгәамҵхьан, аха лцәа џьара илхымҟьацызт.
Алхәыз ари леиԥш ахазына, зеиԥш адунеи дамбацыз адниба, иаразнак иԥсы нлылаха дцеит. Дсырцәажәоит ҳәа длывагьежьит, длыкәшеит, аха дауизырцәажәахуаз.
Иҩалыҵалан Гәында ԥшӡа Алхәызаа рҿы дааргеит. Днаган ацәарҭаӷә днықәдыриеит. Уа дышьҭан, лшьапы даузықәыглахуаз, дагьсԥымызт, дагьбзамызт. Аха убас дахьышьоугьы лиарҭа дылыԥхаауа, аҩны ҩнылырҷҷон.
Зегьы лхагыланы лымаҵ руан, анс рҳәеит, арс рҳәеит, анс ҟарҵеит, арс ҟарҵеит, аха дырзырцәажәомызт. Деиқәырханы даазгаз Алхәыз ҷкәын насҭхашәа дгылан, игәы амца ҭан. Аҵыхәтәаны Алхәыз иаҳәшьа лнапы аԥҳәызба иналыҵаҵаны дҩышьҭыхшәа цқьа лыбла схыԥшылоит ҳәа дшаҿыз машәыршәа лмашьхәылҵ лгәы иныҵасит. Уи акәхеит, амацәаз лгәы киылаханы иҟаз ҩкылшәан, акараҳәа икәыр-кәыруа адашьма иаақәылт, Гәында ԥшӡагьы – «ух, гәышьа!» – лҳәан, даақәтәеит.
Игылаз зегьы, иҟалаз рзымдырызт, акраамҭа ишанханы иҟан, аха нас амацәаз аашьҭырхын, уамашәа ибаны илызҵаауа иалагеит:
– Ари закәызеи, дад, ибыхьзеи, бызусҭада, бназгазеи атышаҟны?
Лара дзықәшәаз лымҳәар лҭаххан, акыргьы инахылга-аахылгеит, аха еилырымкаар рымузт, аханы инаркны аҵыхәанӡа зегьы ралҳәеит.
Абри шеибырҳәоз, ашҭа аҵыхәан аӡәы даацәырҵит. Уи иныҟәашьала Нарҭаа дышрыҵкарыз лгәы азҩан, Гәында ԥшӡа арҵәаа лырган, дылбааҟьаны ддәықәлеит. Ҳәсеи рԥари иҟалаз рзымдырызт, зегьы  агәырқьҳәа илышьҭалт. Дышнеиуаз лашьа дынихәаԥшит, аха дылдыруа дыҟамызт, илақәа рыла акәымзар. «Сашьа!» ҳәа арҵәаа ааҭлырган, ихәда лҽахарԥсны дылкит…
Иҟалаз еилыркаақәеит. Аҽцәа дәықәырҵеит егьырҭ аишьцәа рыԥшааразы. Иахьа аӡәы дырбо, уаҵәы аӡәы дырбо рызынтәыкгьы рыԥшааит. Урҭ дара-дарагьы еибамбаӡацызт.
Нарҭаа раҳәшьа дрыманы аҩны иааит. Уаҩы ишимбацыз ачара руит, мышки ҩымши рыла акәымкәа, мзала иааиԥмырҟьаӡакәа инеиԥынкыланы.
Нарҭаа раҳәшьа заҵә илыхьыз ргәы ишалац иалан, аха ахырхарҭа рзаҭомызт. Уажәы-уажәы лара илызҵаауан, аха аиаша ралҳәомызт, лҭацацәа ршьыр ҳәа дшәаны.
Ҽнак лашьцәа Нарҭаа еизаны инлыдтәалан ҭоуба руит, – «Бзықәшәаз аиаша ҳабымҳәар, ҳшызынтәыку ҳшыбнало», – ҳәа. Иҟалҵахуази, лашьцәа дрыцәшәон, инартәаны дзықәшәаз акакала зегьы ралҳәеит. Аха дрыҳәеит рыҳәсақәа карыжьыргьы ирымшьрацы. Даргьы убри илҳәаз аҿы иаангылт – ацәгьа зуз рыҳәсақәа дәылцаны икарцеит. Дара лалаган дырҩегьых аҳәса ааргеит.
Абарҭқәа зегьы рышьҭахь лара Гәында ԥшӡагьы уаҳа асаркьатә бааш дыҩнамгылеит. Амра еиԥш дкаԥхо, амза еиԥш дкаҷҷо адәы днықәлеит.


Сасрыҟәа афырхаҵа иира

Лымз ааигәо ианалага, Саҭанеи Гәашьа даақәгьежьын иираны иҟаз лыҷкәын хәыҷ имаҭәа лырхиеит: изылсит хәыц еиқәаҵәа зламыз ауаса иақәҵыз аласа иалхны акәымжәы. Уи анылсуаз, адыхҳәа лсыга данаҿасуаз, Нарҭаа рбаа хыџ-хыџуан. Астәы лсит, илгыбит, илхәеит. Хәынтә ӡәӡәара Ҟәбина аԥшаҳәа илбаалгеит. Акәымзцәа ӡәӡәаны, ишәҭышха аҟәара инықәылԥса, ауаа гылан иахәаԥшуан, изакәызеи ҳәа еизҵаауа.
Абас икәмжәы, икаба, ихҭарԥа злыҵшаз акәмызцәа анлырхиа, ҽнак шьыжьы рыԥҟара, рыӡахра нап алыркит. Саҭанеи Гәашьа лышәҩыҷкәынцәа рымаҭәа мышкала исны, мышкала изӡахуаз, асаби имаҭәа уи аҟара дауадхалахуаз, аха асаби иишьа шананы иахьыҟаз иахҟьаны, лхәыцырҭа рацәан. УИ убри аҟара дызҿыз аус далахалан дыҟан, шьыбжь анхалозгьы лызгәамҭеит, лыҷкәын имаҭәа ӡахны акакала ишьҭылхуан, аккаҳәагьы ашәа рықәылҳәон. Аха усгьы рацәак дадымхалакәа, Сасрыҟәа изынмаҭәак еиқәырҷаб иӡахны иныкналҳит.
Саҭанеи Гәашьа егьырҭ лыҷкәынцәа злалааӡаз агара Сасрыҟәа иаҭәалымшьеит. Сасрыҟәа уаҵәы дираны уаха еиԥш, афырҳәа инықәыршәны маӡала Саҭанеи Гәашьа Аинар-жьи иҿы днеит.
– Аинар-жьи, уанаџьалбеит, сзеиԥшрақәоу уара иудыруеит, уара удагьы уаҳа аӡәгьы издыруам, умч аасырхәа, акы смоур хәарҭа сымам!
– Ибуазеи, Гәашьа ахьышьыргәыҵа, ус бгәы рмаҷны бышԥацәажәаӡоиҨ бара адунеи иқәы аҳәсақәа зегь реиҳа бгәырӷьаратәы быҟоупеи! Акы баргәаҟзар, Аинар-жьи имахәҿа деигӡом, ижьаҳәа деигӡом, иԥсынгьери акәзар, еиқәхаԥс игылоуп, иаӷа ажәеиԥшьаа рымца аҿыддуеит. Ибҭаххазеи, сазҵаауеит, Гәашьа?
– Сара исҭахуп агара! Аха уи агара гара еиԥшымзароуп, игарлараны иҟоу уаҩы дышиеиԥшым еиԥш. Уи агара аихарҭәа иалхзароуп, насгьы агәдыҳәа ахала иҵысуазароуп, аха ианҵысуа ашьҭыбжь игароу имаҳауазароуп.
– Ибзиоуп, ус еиԥш иҟоу агара аҟаҵара сара сҽазыскып! – иҳәеит Аинар-жьи. – Аха иабаҟоу, аҿҳәара зынӡак ибырааигәацәеит. Исыҭ даҽа ҩымш аҿҳәара. Бара ибҭахыу агара аҟаҵара мариам, зегь реиҳагьы иуадаҩу аиха арҭәароуп, уи аиха аӷа мцала иурҭәар ҟалом.
Уалага, нас, иулшалак збап, – лҳәеит Саҭанеи Гәашьа лҿынахамҭаз, аха дымцакәа даақәгьежьын ус днаиазҵааит:
– Аинар-жьи, исоуҳәаз сгәаԥхеит, аха акы ухашҭзар ҳәа сшәоит!
– мамоу ахьышьаргәыҵа, Аинар-жьи ус аламала акгьы ихашҭлом! – иҳәеит Аинар-жьи.
– Ус ауп, аха узазымҵаазеи иҟоуҵаран иҟоу агара иауҭаша аура, аҭбаара, агылара! – лҳәеит Саҭанеи Гәашьа.
– Ҳаи, ахьышьаргәыҵа Саҭанеи Гәашьа, – ҿааиҭит ажьи, – иираны иҟоу Нарҭаа рашьа, нарҭаа аӡәгьы диеиԥшхом. Уи иишьа уаҩ иишьа еиԥшхом, изҳашьа –  зҳашьа еиԥшхом, ихаҵашьа – хаҵашьа еиԥшхом! Убри аҟнытә уи игара, гара еиԥшымхароуп, игара аурагьы, агыларагьы, аҭбаарагьы уаҩ иибац гарак еиԥшымхароуп. Ус анакәха, иара аԥшқа диаанӡа игара зеиԥшрахо ҳзалацәажәарызеи, ҳшалацәажәо аӡәы иаҳаргьы – «закәызеи, џьоукы рашьа диаанӡа аҽҵыс имиц изырбжьон» – ҳәа ауаагьы ҳахнарччапеи! Сара снапы ианыбҵазар, сара исоужь, сара исылшалакь ббап! – иҳәеит Аинар-жьи.
– Уи бзиоуп! – лҳәеит Саҭанеи Гәашьа, – уара ухьынап агәра сымго сыҟам, уи сара моу, нарҭаа раӷацәагьы иџьаршьахьеит. Аха, Аинар-жьи, сара  даҽакгьы уасҳәарц сҭахын.
– Ианбаҟалахьеи, Саҭанеи Гәашьа, сара бара ибҳәо смаҳауа.
– Уара уажәы агара ҟасҵоит ҳәа азжьира уалагоит, уахгьы ҽынгьы уаӷа хәажжаӡа иакызаашт, аӷа иҭыҵуа аԥсыԥ аԥшаҩа еиԥш ари аԥшаҳәа ианыслалашт, ужьаҳәа абжьымацара адыд-мацәыс еиԥш жәлары ираҳалап. «Изакәызеи, аарбара ҳзыҟалома?» – ҳәа жәлар еизҵаалап. Ари еиԥш  аныҟала, сыҷкәынцәа Нарҭаа хьыӡрацара ихынҳәны ианааилак, – «изакәызеи, Аинар-жьи, узҿу?», – ҳәа илаусны уркып! Усҟан ироуҳәозеи? – «Шәашьа хәҷык диуеит, убри изы агара саҿуп!» – уҳәашама? Усҟан, – «ҳан ахәҷы дабаабгеи?» – ҳәа сарҳәар, ишԥасҳәари?
– Аҳаҳаи, акы бацәымшәан, Саҭанеи Гәашьа, Аинар-жьи, ажьишьа шидыруа еиԥш, амаӡа аҵәахышьагьы идыруеит. Сара ажьира салагоит, аха сышьҭыбжь уаҩы иаҳараны дыҟам, аӷа аԥшаҩа ҭыҵрым, сжьаҳәа абжьы ажьира идәылыҩрым. Аџыр сара снапаҿы ацха-цәа еиԥш итиуеит, – иҳәеит Аинар-жьи.
Саҭанеи Гәашьа лгәы рҭынчны днахынҳәит аҩынҟа.


* * *
Ауха шаанӡа аурҭ асуан, акырцх ҟәҟәаҳәа ахыбрақәа ирықәԥыххаауан. Адыд-мацәыс еихсыӷьрак амамызт.
Нарҭқыҭ инхоз ауаа зегьы уи ауха ргәы рҭынчны ицәан. Аха ҩыџьа ауаа лацәеихьшь ҟарҵомызт. Урҭ – Саҭанеи Гәашьеи Аинар-жьии ракәын.
Саҭанеи Гәашьа цәашьа лымамызт, лхәыцрақәа рацәан. Уажәы уашьҭан асаби иԥсы анбаҭалои ҳәа дыԥшын.
Уи аԥҳәыс 99-ҩык ауаа лыхшахьан, аха абаҟаск гәамҵреи гәырбеи лымбацызт. Урҭ анигьы уи аҟара дрыцәшәо дрыхӡыӡо дыҟамызт. Уи ус дыҟазар ааӡарагьы илҭирымызт. 99-ҩык лыҷкәынцәа лара илыхшеит, аха зегьы џьара-џьара иганы ирааӡеит.
Уаха иираны иҟоу асаби зынӡак даҽакала дылбон Саҭанеи Гәашьа. Уи дшымицызгьы убри аҟара бзиа дылбон, заҵа џьара длымҭира, амалахазгьы аӡәы инапы наркӡаны дикьысыргьы лзычҳауамызт.
Ауха дгәаҟ-ҵәаҟуа, дшаҟь-шаҟьо аҩны дахьыҩназ, Саҭанеи Гәашьа дазхәыцит лыҷкәын хәыҷ ихьӡылҵарыз ахьыӡ. УИ заҟа хьӡы еилылхыз здырхуадаз, аха аҵыхәтәаны даагылт хьӡык аҿы. Уи – Сасрыҟәа акәын.
Аинар-жьи иакәзар, ауха шаанӡа, иаӷа  цаҳәцаҳә дахагьежьуан, иԥсынгьери аихарҭәа ақәеиҵыхуа, ижьаҳәа амцабз аҿыддуа ажьира даҿын. УИ иҟаиҵон иираны иҟоу асаби игара.
Ишаркко ианалага, амшцәгьа ахнагеит. Амра ашьхара инықәҷҷаанӡа, аҳәсақәа Гәашьа лышьҭаларҭаҿы, – «ахәыҷы диит, ахәҷы диит!» – ҳәа иааилалт! Адәныҟа иҟаз агәылаҳәсақәагьы уахь иныҩналт.
Абар ахәҷы! Аха изхәарҭоузеи, напык наргӡаны дазкуам! Аԥырӷы еиԥш ицәа-ижьы ҟаԥшьуп, амца аҵкьыс ицәеи-ижьи цоуп! Аҳәсақәа анс рҳәеит, арс рҳәеит, аха изхәарҭоузеи, шьҭыхшьа рзыҟаҵом.
Аҳәсақәа иеицәажәан, аԥшқа иҟырҟы дырхәхәрц инақәыркит: ԥҳәыск абӷьааҳәа лгәԥҳәы неиҿалкит, аха илзымчҳазт, – «сыблит, сыблит!», – ҳәа арҵәааҳәа дыҳәҳәаны дындәылҟьеит. Даҽаӡә даарган, уигьы убас лыхьит. Ахҩыкгьы убас, аԥшьҩыкгьы убас. Ариу амахеит. Аҳәсақәа ируа иақәымшәо еикәхшаны аԥшқа ихагылоуп, рыбла иабо џьашьахәыс икны. Иара дкаршәуп, дҵәыуам, дыхьуам, акы дазыԥшушәа.

Абас асаби даниз ауха,
Агәыла-ҳәсақәа еилагьежьуа иангылаз,
Џьоукы ааин Гәашьа адырра лырҭеит:
– Агәылара ҽнак ҽҵыск ариит,
Аха уи аҽҵысқәа зегьы иреиԥшым,
Икьыркьыруеит, ишьамхысуеит уамала, Амԥынҟа инеиуа днанашьҭуам,
Ааигәа инеиз дашьуеит, дыннажьуам!
Машәыр ӷәӷәа ҟанаҵар ҳәа ҳшәоит,
Уа, ишԥааури, Гәашьа, ахьышьаргәыҵа?! –

– Ихьчатәуп, иааӡатәуп уи аҽҵыс,
Ари ициит, ԥа еиԥшым сара сԥа!
Уи еиԥш уаҳа даҽа ҽҵыск ииуам!
Уи ада ҽы шимаҭәам жәдыруаз!
Ишәымшьын, ишәыхьча уи аҽҵыс!.. – 
Абас раҳәан иааиз ндәықәылҵеит.

Нас даагьежьын Саҭанеи Гәашьа,
Аҳәсақәа еилагьежьуа игылаз,
Даарылгылан ус наралҳәеит:
– Зиишьа иишьа еиԥшымхаз абри ахәҷы,
Ахәыҷқәа зегь ирыламҩашьо ахәҷы,
Хьӡыс имазааит Сасрыҟәа!
Шәызгылоузеи, шәиԥхьа, Аинар-жьи,
Аинар-жьи иҟаиҵаша иара идыруеит!

Абаӷьааҳәа аӡә ддырҩит Аинар-жьи иахь. Аинар-жьи, иҽырхианы дтәазшәа, ахәҷы дахьиз ашә даалагылеит. Нас диасын аԥшқа днаихәаԥшит. – Нарҭаа шәыжәла иазырҳа! – иҳәан, ирыҭәа неиҵыхны, ахәҷы дыбжьакны даашьҭихит. Ашырҳәа дима дындәылҟьан, ажьираҿы днеит. Уаҟа аҽҽаҳәа аџыр шны аилаҭәара иаҿын. Аинар-жьи ирыҭәа неиҵыхны ахәҷы аџыр аилашыра дналаиршәит. Ашьжьымҭан иалаиршәыз, абар ашьыбжь аира иалагеит. Ахәҷы аӡырҟәанда дӡааушәа днаҳәы-ааҳәуа аихаршы дӡаауп. Аинар-жьи уажәшьҭа иазхозаргь, иазхоуп анигәахә, ирыҭәа даахан аԥшқа дааҭихит. Наҟ-ааҟ ижәтә ахқәа ирыҭәа иахьыбжьакыз, ус иӡрыжәымкәа иаанхеит. Аинар-жьи ирыҭәа Сасрыҟәа дныбжьакны аихарҭәа даныҩҭигоз аамҭазы ахәҷы арҵәааҳәа дааҩныҵәааит – «Сан, амла! Амла!» – ҳәа.
Аинар-жьи аихатәы џьам аақәиԥаан, аихарҭәа инаҵишьын ирҟас-ҟасо аԥшқа иқьышә инадикылт. Асаби дылбаҟы-блаҵәо дыҟазшәа, аҟәырқь-ҟәырқьҳәа аихаршы албаадара дналагеит. Х-џьамк ҭитеит Аинар-жьи, х-џьамк ижәит ахәҷы.
Нас Аинар-жьи дныҽҳәасын ҭәырӷәык азна аԥырӷы ахәҷы инеихәлеиԥсеит, Аӷәырџ-ӷәырџҳәа уи ифеит ахәҷы. Убри ыфан даналга, – «Сан, ацәа сакуеит, ацәа сакуеит!» – иҳәан, дныҩныҵәааит иара.
Саҭанеи Гәашьа, уажәраанӡа аӷа мца иакәшаҟьо иахагылаз, ахәҷы дылгәдыҳәҳәала луадаҿы днеит. Дахьылкыз иџьалшьон: уажәраанӡа амца еиԥш дҟаԥшьын, амца еиҳа дцан, уажәы дыхьшәашәам, дагьцам, уаҩтәыҩсак иԥхара иԥхароуп.
Ауада длыманы даныдынҩнала, – «Сан, сабабырио, сгара збаӡом!» – иҳәеит ахәҷы.
– Уара уиаанӡагьы угара ҟаҳҵахьан, уажәыҵәҟьа иааргоит! – лҳәеит Саҭанеи Гәашьа. Днаган ахәҷы ацәарҭаӷәы днықәрианы, лара афырҳәа дындәылҟбан аӡәы ддәықәылҵеит АИнар-жьи иахь, Сасрыҟәа игара ааиҭирацы.
Аха уи илышьҭаз ласы дхынҳәит, аԥхӡы ихьшы дкаҳа-бӷалауа:
– Саҭанеи Гәашьа хьышьаргәыҵа, иара агара сахеит, сахеит, аха иахьгылазгьы исызмырҵысит!
– Ҳаит, уара аԥсхабаажә! Ус шԥаухьи! – лҳәан, абӷьааҳәа даҽаӡәы длырҩит, али-ԥси рыбжьара агара абра иҟалароуп, – ҳәагьы наишьҭалҳәеит. Уигьы егьиылмшакәа дхынҳәит.
– Ҳаит, уара афуҟаражә, акамыршша еиԥш уаҳа баҩ улаӡами, ахәҷы игара узышьыҭмхуа – лҳәан, Саҭанеи Гәашьа лгәахәы ԥыжәжәо  даҽаӡәы дааиԥхьеит.
Аха убри аамҭазы лышьҭахьҟа ахәҷы ибжьы убас иаагеит:
– Сан, бырҟәаҵ урҭ, бырҟәаҵ! Ирылшом, ирымабкуазеи! Сара сцоит, агара сара иаазгоит, адәы снықәлар хәҷыкгьа сшьапы неиҵысхып! – Саҭанеи Гәашьа данаахьаԥш, аҩны ашә ҟьаҟьаӡа иаартны ашәхымс Сасрыҟәа хәҷы дықәгылоуп, икаба-икәымжәы деилфаҷа, деилаҳәоуп; иеимси иеимааи еивҵаԥах ишьоуп, ибарфын хҭарԥа ижәҩа иқәыршәуп.
– Ҳаи, нан, нан, ус акы иақәмкааит! Нарҭаа аиашьа данроу агара рмоуит, – ҳәа хьӡык ҳаумҭан, уара уаагыл, агара аазгаша дҟалап!
Аха уаи ажәа ҳәаны далгаанӡа, Сасрыҟәа ашҭа еиҩишахьан. Дцон уи дҳәарс-ҳәарсуа, аҳаскьын иаҵәара дылмыҳәҳәо.
Саҭанеи Гәашьа иаарццакны днаишьҭалеит, уажәымзар-уажәы имахцәы снамҵасны дааныскылап ҳәа дишьҭан лара. Аха иагьалундазгьы уи дзихьымӡеит. Ус деихьыс-еиԥысуа дышишьҭаз, ахыгәҳәа Сасрыҟәа игара днадгылт. Нас афырҳәа игара дҩахьынԥашылан, дыҩхалан ашьшьыҳәа днаниалеит. Дшынаниалазҵәҟьа, агара агәдыҳәа ахала аҵысра иалагеит.

Иҵысуеит агара, аагылашьак амамкәа,
Нырцә дыгә-дыгә, аарцә дыгә-дыгә!
Дҭахәхәа дарцәоит саби еиԥшым асаби,
Нырцә дыгә-дыгә, аарцә дыгә-дыгә!
Саҭанеи Гәашьа дааины днеихагылеит,
Нырцә дыгә-дыгә, аарцә дыгә-дыгә!
Амра иамалкуеит лара ашеишеи,
Нырцә дыгә-дыгә, аарцә дыгә-дыгә.
Ашәа хаа аҳәара дналагеит,
Нырцә дыгә-дыгә, аарцә дыгә-дыгә!
– Шьышь наани, уа наани,
Хәыхә наани, уа нани,
Нырцә дыгә-дыгә, аарцә дыгә-дыгә!
Зишьа ишьа еиԥшымхаз, Сасрыҟәа,
Нырцә дыгә-дыгә, аарцә дыгә-дыгә!
Уа мшызҳа узҳа, уа ҵхы зҳа узҳа,
Нырцә дыгә-дыгә, аарцә дыгә-дыгә!


Сасрыҟәа ирашь Бзоу

Сасрыҟәа дины адәы даннықәла аамҭазы, Нарҭаа аишьцәа зегьы хьыӡрацара иҟан. Аха убри аҽны иақәыршәаны аишьцәа рыхынҳәра ҟалеит, урҭ ахьцаз дара иманшәалахазаап, рхы-ргәы иақәгәырӷьо, ахьыӡ рыма, аԥша ырма, ахашәалахә ду рыманы амҩа иқәын рыҩныҟа. Ари еиԥш ироуз аманшәалара иақәгәырӷьаны, амҩан ишааиуаз ақәасабқәа, абнацәқәа, ашьабысҭақәа ршьит.
Аҩны ааигәа иааиуа ианалага, – «Ҳан ҳашнеиуа алаладырып» – рҳәан, иаацәырыргеит Нарҭаа рашәа. Ашәаҳәабжь заҳаз Саҭанеи Гәашьа – «унан, сыҷкәынцәа еибганы иаауазаап, ран дрыкәыхшоуп!» – лҳәан агара днадҵны лҿыналхеит. Аха рацәак днаскьаанӡа дааиԥхьхәыцааит лара; ганкахьала деигәырӷьеит лыҷкәынцәа рыхынҳәра, аха даҽаганкахьалагьы иаалцәымыӷхеит.
– Исарҳәарызеи сыҷкәынцәа, асаби дышиз анырбалакь, ирасҳәарызеи сыҷкәынцәа, – ари иаб дарбан – ҳәа исазҵаар?
Абас дхәыцуа днеиуан Саҭанеи Гәашьа Нарҭаа рашҭа еиужь дықәланы.
– Ари уажәшьҭа ӡшьас иамоузеи, асаби диит, иахьа дрымбаргьы, уаҵәы дырбоит. Ирдыруазааит иахьанатәгьы урҭ сыҷкәынцәа  аешьа дышроуз! – лҳәан, агара ажьира иаадәылганы, ашҭа иҭагылаз ара ду амҵаҿы ианлыргылеит.
Усҟан лыҷкәынцәа Нарҭаа аишьцәа, акеҩҳәа ашәа ҳәо, агәашә иааҭалеит. Абар урҭ ран мрада дыԥхо, мзада дкаҷҷо раԥхьа дгылоуп, – «шәан дҳәыкәыхшоуп» – ҳәа лнапы ыргьежьуа.
Агәгәаҳәа иҽыжәҵит Нарҭаа, аҿыжә-сыжәҳәа рҟамчы ахьышьҭаркшоз адыд-быжь ахылҵуан. Нас еиҳабы-еиҵбыла рган-ҩын ду иныҩналан, еикәырша игылаз аишәа иахатәеит. Акрырфан, аҩы еимаркуан, ажәа ԥшӡала, ажәа хала ран дырныҳәон, аиҳабацәа тәанаҵы аиҵбацәа гылазар акәын, ус акәын Нарҭаа ҵасс ишрымаз.
Убас ихаҵгылаз х-ҩык Нарҭаа реиҵбацәа, инаԥшы-ааԥшуа рашҭа иқәлан ишнеиуаз, ирымбацыз уамак рбеит. Ара ҵлақәа ажәҩан иаҵасуа игылаз рымҵаҿы игылоуп гарак, игыла моу, иара ахала аҵысра иаҿуп, уаҟа игароу асаби дҭахәхәа дыцәоуп. Ари џьаршьеит, илакәыршьеит. Инеины иакәшаны иаагылт. Руаӡәк инапы неирыгӡан, агана ааникыларц инақәикит. Инапы ахьысаанӡа, аҽы ҵыгьны исызшәа, деизыхаа дылкаҳаит. Егьигь убас ихьт, ахҩыкгьы.
– Ҳаит, ҳара адоуцәа ҳариааиуан, гарак шԥаҳазынмкылеи! – рҳәан, ишыхҩыкызгьы рымч еибыҭаны агара ақәԥара иалагеит. Урҭ ашҟаамҭа ақәԥара иаҿыз здырхуада, амала иҟалаз уи ауп, ахҩыкгьы карахан, ахыԥ-сыԥҳәа инеиваҳан ицәеит. Абриа ҟара аидшылара, аиқәԥара ыҟан, аха агара игараз ахәҷы, иарбанзаалакгьы хьаас акгьы ҟаимҵеит. Акы имаҳаит, акы имбеит, дшыцәац дҭахәхәа дыцәан.
Ахәҷы дӡыӷраԥшьӡа ахши ашьеи еилаҭәозшәа, иӡамҩа ҭыԥхо агара дгаран. Иара дҭахәхәа дыцәан, арахь азҳара даҿын. Изҳауа, изаҳуа дышнеиуаз, ашьшьыҳәа ихи ишьапи наҟ-ааҟ агара ианнадгыла, аҭҳарцәҳәа дааҿыхеит. Дшааҿыхаз еиԥш, агара даалатәеит, агара амаа инапы акәыршаны. Акара иаважьны ицәаз Нарҭаагьы днарыхәаԥшит, аха рылаҿимҭӡеит.
– Сан, уаа, сан! – ибжьы иргеит Сасрыҟәа.
– Аа, ара сыҟоуп, иууазеи, нан! – ҳәа лыбжьы аалыргеит Саҭанеи Гәашьа. Ҵабыргуп, уи лыҷкәынцәа акрахьырфоз, акрахьыржәуаз дрыдтәалан, аха ллымҳа лхәыҷы иахь икыдын.
– Сан, сҽы абаҟоу, уажәшьҭа сҽыжәларц сҭахуп! – иҳәеит Сасрыҟәа, агарагьы днылҵын, ашҭа днықәлеит иара.
– Нана, уара уаниуаз арашь марқаԥа уцины иҟоуп. Уажәыҵәҟьа ауаа дәықәсҵоит, икдаырны арахь иузааргап, – лҳәеит Саҭанеи Гәашьа.
Ишылҳәаз еиԥш, Саҭанеи Гәашьа абӷьааҳәа аӡәы длырҩит, Сасрыҟәа иҽы кәадырны изааигарц. Аха иазууазеи, арыцҳара ҟалагәышьеит. Аҽыхьчацәа иреиуаз аӡәы даакылсын, Саҭанеи Гәашьа ус налеиҳәеит:
– Ахьышьаргәыҵа Саҭанеи Гәашьа, инабышьҭыз аҽы амԥынҟа дықәнамыжьлеит. Ашаха ҟәараҟәантә ахасыршәуеит ҳәа даналага, иҵыгьны ихы ԥыххаа иханаҵеит.
– Ҳаит, алаӡахша, иац ииз аҽҵыс аӷәра изахамҵо дыҟазар, иқәнагозҵәҟьа ихьит! – лҳәан, Саҭанеи Гәашьа даҽаӡәы амҩа дықәылҵеит. Аха убригьы иаԥхьа ицаз иԥеиԥш иԥеиԥшхеит, амала уи аҽы ҵыгьны дамшьит, уи ааигәара днеиуа даналага, убас аԥынҵа фақьк ҭыҵуа иалагеит, амца-рҳәы еиԥшны. Иахьынаисыз, деиӷрыблаа, драцәазу, дуаҩызу узымдыруа, днықәиҵеит.
– Абас-абас ауп иҟалаз, – ҳәа аригь Саҭанеи Гәашьа ллымҳа аҟынӡа инаргеит.
– Ҳаит, афуҟаражә, ацәарҭәа далхызма, аҽы аԥынҵа икылҟьоз афақь-ца шынеигәыдсылаз еиԥш дышԥеилаҳаи! – лҳәан, даҽаӡәы ддәықәылҵарц инақәылкуан, еиԥшаан, Сасрыҟәа ус ибжьы ааиргеит:
– Ибуазеи, сан бгәахы ԥыжәжәо, сҽы ахьыҟоу сара сзымнеиуа сыҟоума?

– Уаагыл, нан, ажәак уасҳәоит! – лҳәагәышьахуеит,
– Нарҭаа рашьа зыҽны диз аҽныҵәҟьа,
Иҽы ахьҭакыз иаазгоит ҳәа данцоз,
Ҽы-уаарак имоуит ҳәа хьӡык суҭарҳәагьы сацәшәоит,
Нарҭаа рлашақәа иреиӷьу акы кәадырны
Исзаажәгаҳәагьы Гәашьа ауаа дәықәылҵоит,
Алашагьы ԥаџь-ԥаџьуа, еиқәԥах икәадырны,
Сасрыҟәа иаԥхьа изааргагәышьахуеит,
Иаргьы дҩақәтәаны, «Чоу» ҳәа иҿынеихоит.
Аха изхәарҭагәышьоузеи, алаша иазеихыркәом,
Шьамханынӡа анышә иҵало иалагоит.
– Ҳаит, Нарҭаа рашьа зыҽны диз аҽныҵәҟьа,
Рлашақәа иреиӷьыз акы ишьит ҳәагьы,
Ахьӡ бысҭомҳәагьы дылҽыжәԥаӡоит.
– Ҳаи, нан, ианақәукых, уан дааукәыхшоуп,
Уҽы аӷәра унапы лҭарԥаны, уца, нан,
Уҽы ада ҽы шухәарҭам зегьы ирдырып,
Убжьы нақәургар икьыркьыруа иаауԥылахуеит.
Сасрыҟәа иаӷәа инапы лҭарԥаны иҿынеихеит,
Иҽы ахьҭакыз днеиуа даналага,
– Бзоу, иууазеи, уара, ауаа ҭаурхоит ҳәа саҳит,
Уиа ҟара узыргәамҵуа закәзеи? – аниҳәа,
ИКьыркьыруа, ахы ишьыло иара иааидгылоит,
Аӷәра наҿаҵаны иманы иан лҟны дааигәышьахуеит,
Саҭанеи Гәашьа дгәырӷьаҵәа днеиԥыххыланы,
Аихатә кәадыр аадәылганы инеизақәылҵоит,
Ӷәрасгьы алагама аҿалҵагәышьахуеит.
АИхатәы хәблы уҩаҵакьысаанӡа, узҳароуп! – анылҳәа,
Иҩныкьыркьырны, аихатә хәыблы иҩаҵасуеит,
Џырымзар фатә уқәым ҳәагьы назылҳәоит,
Ахыу-хыуҳәа аџыр лаҭаны илҭалкуеит,
Сасрыҟәа уа дадгылоуп, хара даԥырҵуам.
Бзоу мыждагьы иамҵарҵазгьы ыфан ианалага,
Аӷәра инапы лҭарԥаны иманы дылԥыҵуеит,
Усҟан Нарҭаа зегьы крыф-крыжә игылахьан,
Рбаатәы-ҩны аԥхьа ихәмаруа-иччо еилагылан,
– Ҳаи, шәанаџьалбеит, асаби-хәҷ аҳаскьын дылмыҳәҳәо,
Аҽы аӷәра даҵалан дахьааиуа жәбома?
Дад, уара узԥада? Уара уабатәиу?
– Ҳаи, ишәҳәашьоузеи, шәарҭ нарҭаа дҳуқәа,
Шәашьа еиҵбы дабатәиу ҳәа шәышԥаизҵаауеи?
– Уагьхәыҷны, аҽхырцәажәара уланы,
Закәызеи, иҳауҳәо, уара уҽырзажәны,
Аешьа дҳамазар, ҳара иаҳызмдыруа,
Иҿы аахьеит, ихәы аахьеит ҳара ҳашьеиҵбы!
– Зхәы маац, зҿы маац шәашьа еиҵбы соуп,
Ма абри алагьы сышԥашәзымдырри?
Бзоу ара уаагыл уара, саахынҳәаанӡа,
Ус хәҷык сымоуп! – неиҳәеит Сасрыҟәа,
Нарҭаа рыҽқәа еиқәхарԥа иахьгылаз днарыдыххылт,
Акы ҩышьҭиԥаан, ампыл еиԥш иршәит,
нарҭаа рбаатәы ҩын ду иахыууааны,
Ишлеиуаз днаҵагьежьын, даамҵасны икит,
Даҽакы днадыххылан ампыл еиԥш иршәит,
Убригьы днаҵаххын ампыл еиԥш икит.
Абас мацара ԥшьынҩажәа зежә ҽы,
Ԥшьынҩажәи зежәынтә ампыл еиԥш иршәит,
Ԥшьынҩажәи зежәынтә дамҵасны икит.
Ари нарҭаа дуқәа ирзымбатәбарахеит,
Инеиҿаԥшы-ааиҿаԥшит, иаарцәымыӷхеит,
Нарҭ Сиҭ дахьгылаз, – «Бзиарак иатәым!» – иҳәеит,
Нарҭ Хабжьноу дахьгылаз, – «Ҳаиашьара акы аԥеиԥшуп», – иҳәеит,
Нарҭ Цәыцә дахьгылаз – «Ари лаԥшҵашәароуп», – иҳәеит,
Нарҭ Гәҭасакьа абызцәгьа ҵәык налеимҵар иуазма;
– «Нарҭаа дуқәа ишәыхьзеи, шәгылоуп шәеиҵаӷәӷәа,
Ҳара ҳаҽқәа рхала мацарагьы иахыԥон ҳаҩны,
Аӡәы имчушәа иахьышәыԥхьаӡаз дара сацәыԥхашьеит».
Убасҟан аиаҵәа кыднаԥаартә икьыркьырит Бзоу,
Адгьыл ҭыжаауа ишьамхысит иара, изқәаршәшәеит,
Аԥынҵа афақьгьы анаҟәа еиԥш инкатәеит.
– Нас уи ала сышәзымдырзар, ма абри шәаԥшла, – 
Иҳәан Сасрыҟәа, Бзоу днақәтәеит иаразнак,
Аҟамчы ацынхәрас ажьаҳәа икын ирыхха.
Иаразнак акәхеит, иҽы ахьшь еиԥш иԥрит,
Ахьшь еиԥш иԥрит, аха адәеиҵых иқәымлеит,
УИ ԥрит ҵәҩанҵәыҟа, ишиашаз ажәҩан ахь.
Уи иаҭахын Сасрыҟәа ажәҩан даннаҟьарц,
Аха ажәҩан аҿы ишиашаз ианнеи,
Сасрыҟәа дааҳәын, аҽы амгәа дыҵалеит;
Усҟан иаҭаххеит адгьыл данҟьаны дашьырц,
Аха Сасрыҟәа дааҳәын, аҽы абӷа дақәтәеит;
Усҟан иаҭаххеит мраҭашәара данҟьаны дашьырц,
Аха Сасрыҟәа дааҳәын, аҽавара дадиаалеит;
Усҟан иаҭаххеит амрагылара даннаҟьарц,
Аха Сасрыҟәа дааҳәын, егьи авара дадиаалеит;
Усҟан иаҭаххеит ҩаԥхьа ажәҩан ахь дагарц,
Ажәҩан-гәы иаҵәара данҟьаны дашьырц,
Аха Сасрыҟәа имҩаниҵеит ижьаҳәа,
Алымҳарҭа дыбжьасит дара иӷәӷәаны,
Ацыԥхь наҿыддит Сасрыҟәа ижьаҳәа,
Абла акакаҷ ыҵшәаеит Бзоу, алахаҵ гьежьит,
Аиаҵә еиԥш инҭалеит, икаууа хланҵы,
Ишнеиуаз адыхҳәа инықәԥалт Уршәыҳәымҩа,
Ашьапқәа наҵҟьан иахьықәҳаз мгәацәхала,
Ашьха ҭаҩаҿан иаанхеит наӡаӡа.
Ҩаԥхьа Сасрыҟәа иҽааԥсахны алымҳарҭа данас,
нарҭаа рашҭаҿы инкаԥеит Бзоу.
Сасрыҟәа егьимыхькәа, адыхҳәа дылҽыжәԥеит.
Усҟан Сасрыҟәа раки-ӡаки изҳахьан.
Ари нарҭаа иџьаршьеит, ари лакәыршьеит,
Рхы неиларкын, ирзымбатәбарахан:
– Уаа, ҳан, бабаҟоу? Ҳан, бааскьеишь аранӡа,
Ҳабла иабо дызусҭада? Бажәа ҳазыԥшуп.
Нарҭаа ртәык шилоу ҳамҩашьо иаабоит,
Бара бҟәырҷахак шилоу ҳамҩашьо иаабоит,
Бара бҟәырҷахак шилоу ҳамҩашьо иаабоит,
Ҳаб аҭаҳмада, ачымазаҩ, алашә,
Шәышықәса раахыс аҽҳәа иҽҳәатәоу,
Ари дшихылымҵыз ҳамҩашьо иаадыруеит,
Уа, ҳан, ари еиԥш ахьбаҳҳәо гәыбӷан ҳабымҭан,
Нас дызхылҵыда, нас дзыжәлада абриа ҷкәын хәыҷы?
– Хьӡи-ԥшеи згым сыҷкәынцәа, шәан дшәыкәыхшоуп,
Шәара ихьымӡӷышәшьаша ауаҩԥсы дшәымам,
Асаби-хәыҷ ишәыдгылоу Нарҭаа дшәашьахаҭаҵәҟьоуп,
Уи нарҭаа дшәеиӷьымхозар, дшәеицәахараны дыҟам,
Уи ауаҩ ицәа, ауаҩ ижьы далымҵит,
Уи, нан, сыҷкәынцәа, доуҳала дҟалеит,
Аҳацаҟь далырхит Ҟәбина аԥшаҳәа,
Џыр-рҭәала иҟырҟы дырхәхәит,
Ԥырӷы цаҳәцала ддырчеит,
Нанраа, сыҷкәынцәа!



«Сыда хаҵа дыҟоума?!»

Сасрыҟәа иан лхы аҵыс кәтаӷь ықәԥыххаара даҟәыҵит. Саҭанеи Гәашьа уи дара деигәырӷьеит, – сыҷкәын ахаҵара шилоу еиԥш аҟәыӷахарагьы далагазаап, – ҳәа лгәы иаанаго далагеит.
Аха Саҭанеи Гәашьа лгәырӷьара башан. Сасрыҟәа даазқәылаз даҽаҵаск ҵигеит.
Џьара мҩа харак дықәларц игәы ианҭеикуаз аҽны шаанӡа дгылон. Бзоу икәабон, ишьышьуан, икәадырны инаганы инеиргылон. Нас даахынҳәны ус ҟаиҵон. Нарҭаа зегьы ықәтәар изкуаз, рымӡ дук рыман. Сасрыҟәа днеины абни арымӡ аашьҭыхны иршәуан. нарҭаа рыҩны ду иахыууааны ҵаҟа илеиаанӡа даамҵасуан. Убас еиқәырццакны хынтә иҟаиҵон.
Нас иманы дааҩналаны инаргыланы иан Саҭанеи Гәашьа днықәиртәон. Иара днаскьаны иан лаԥхьа дҩагыланы:
– Сан, сыда хаҵа дыҟоума адунеиаҿы? – ҳәа длазҵаауан.
Ари иахьа акәымхеит, ари уаҵәы акәымхеит. Саҭанеи Гәашьа лгәы аакыдгылаӡеит, аха ичҳауа дааиуан – џьара акы сҳәар ҩаԥхьа митәык салаирԥшуеит ҳәа дацәшәаны. Аха иазууазеи, аҵыхәтәаны, ахаҳә уршыргьы иԥжәоит, Саҭанеи Гәашьа лычҳара хыҵит.
Ҽнак Сасрыҟәа ииҳәац ҳәаны данаалга, Саҭанеи Гәашьа иаалзымчҳазт, ус лҳәеит:
– Уара абаа, знык иухьхьоу азмырхакәа, сыда хаҵа дыҟам ҳәа шԥоуҳәаӡеи! – Абригь лҳәеит, ларгьы дгәааны данылатәа аихатә рымӡ лҭахылжәеит, даныҩагыла – аихатә хәблы лхы ахьҩаҵасыз – уигьы лҭахылжәеит.
– Уи аҟара ухаҵазар, абри амҩа уқәланы уцала, – лнапы налырххан илырбеит дызлацашаз, – ушнеиуа уда хаҵа дубап, – лҳәеит.
Сасрыҟәа уаҳа ҿымҭӡакәа дыҩҽыжәлан, иан иахьилырбаз амҩа дықәлеит.
Дцоит, мышкы, дцоит, ыҩмш, хымш, мчыбжьык. Ижәхәымш рыҽны дышнеиуаз арха еиужь ду днанылеит. Днаԥшызар, аӡәы аҽадақәа ҵакны ацәаӷәара даҿуп. Иәшьхәа убриа ҟара иҵеиҵоит, анышәгәалқәа иҵыԥԥо ҩнык-ҩнык иаҟароуп.
Ссиршәа иубаша, ацәаӷәаҩ дцәаӷәо дцоит, ишьҭахьҟа иицәаӷәаз зегьы неималоит, агәырқьҳәа аҳаскьын ҩагылоит.
– Ааи, рыцҳа! – ари изуа зԥымло аӡә иакәзаап! – ааигәахәит Сасрыҟәа. Нас иааигәара даннеи. – Уа, бзиа ууит! – иҳәеит иҽышькыл днангыланы.
Аха ацәаӷәаҩ зынӡаскгьы имаҳаӡеит Сасрыҟәа ииҳәаз, ихы иқәыжьны ацәаӷәара даҿуп. Сасрыҟәа цқьа дихәаԥшызар, изнапык ҿаӡам, егьи изнапык ала ауп дшыцәаӷәо.
– Мшыбзиа, бзиа ууит! – иҳәахт Сасрыҟәа, аха аҭак ҳәа имаҳаӡеит.
– Ииуазеи, уаҳа уаҩы бызшәа имаҳауа! – иҳәан, Сасрыҟәа иҽы даасын, ҽыҳәҵәыла дисит ацәаӷәаҩ.
Ацәаӷәаҩ уаҳа ажәак мҳәаӡакәа. Сасрыҟәа иҽгьы иаргьы шеидкылаз инаганы анышәхәарԥ инаҵеиҵеит. Ацәаӷәаҩ ацәаӷәара дналагеит ахәхәа-хәхәаҳәа.
Ашьыбжь агәазы, ацәаӷәаҩ иԥҳәыс цак иаҟараз гәаблаа дук лхы иқәыргыланы лхаҵа ихәы лыманы даакылсит.
Ацәаӷәаҩ крыфа-крыжәны данаалга, иԥҳәыс лсаара лхы иқәыргыланы ддәықәлеит. Акыр днаскьахьаны, ацәаӷәаҩ дааигәалашәеит анышәхәарԥ иаҵеиҵаз, иԥҳәыс ус налықәҿиҭит:
– Ҳаи, бара, бдин аныс, абна анышәхәарԥ ԥсыуа ччиак иҽгьы иаргьы аҵасҵан, аҩныҟа дшыбгара, ахәыҷқәа илахәмарлап!
Адау иԥҳәыс днеин, Сасрыҟәа иҽгьы иаргьы анышәхәарԥ иааҵылхын, асаара инаныртәаланы аҩынҟа ддәықәлеит. Асаара лхы иқәгылоуп, лара дцоит афыр-фырҳәа дхахо.
Аԥҳәыс дышнеиуаз, ккарак дныҵалеит. Аҵлақәа еихашьшьы, амҩа рыҵганы игоуп.
Сасрыҟәа дҽыжәны асаара дангылоуп. Ус ҵламахәк ааимԥыхьашәан, иҽы итәӷәыбжьара иаабжьырӷәӷәаны, дуӡӡа дҩаԥан амахә днахьынҳалт. Аԥҳәыс уи лызгәамҭаӡакәан лыҩнынӡа дцеит.
Аҩны данааи, аԥсуа ччиа дубар даахә, – дыҟаӡам. Афырҳәа лхаҵа иҿы дааит. Абас абасоуп иҟалаз ҳәа иалҳәеит.
– Ҳаит, уи асԥуа ччиа, иччиара адагьы дгызмалзаап! – иҳәан, дызлацәаӷәоз иҽадақәа аанкыланы, афырҳәа деимдо, Сасрыҟәа дишьҭалт.
Сасрыҟәа знык знык иԥсы аниоугәышьа, иҽы адсын ирыӷәӷәаны ддәықәлеит, аха уеизгьы уи ацәаӷәаҩ дишьҭаларгьы дышихьӡо аҟара агәра ганы дыҟоуп.
Ус дышнеиуаз аӡәы иуардын џьам дук ахы ларханы ианыргыланы дышнеиуаз дихьӡеит.
– Уаа, уура уқәуп, – иҳәеит Сасрыҟәа, ауардын хьча иахь ихы нарханы.
– Уа, бзиа убеит! Изакәызеи, гәаҟра умоума, уццакуашәа збоит! – иҳәеит ауардынхьча.
– Изӡаргьы зхәарҭоузеи, хәҷык схы сацәшәоит. Абар уажәы-уашьҭан саӷа дсыхьӡараны дыҟоуп. иҟалозар, џьара ҵәахырҭак сыҭ!
– Уааи, ара уҵал! – иҳәан, ауардын хьча иуардын иангылаз аџьам ҩышьҭихын, Сасрыҟәа дышҽыжәыз дныҵеикит.
Сасрыҟәа дзыцәцаз адау-цәаӷәаҩы деимдо дышнеиуаз, ауардын назгоз днеихьӡеит.
– Уара абас ԥсыуа ччиак сишьҭан, ихырхарҭа убазар? – ҳәа диазҵааит.
– Ааи, дызбеит, абра ауардын иангылоу аџьам дыҵахҩоуп! – иҳәеит ауардынхьча.
Ацәәаӷәаҩ днеин аџьам данҩаха, Сасрыҟәа деиқәҽыжә аџьам дыҵагылан.
– Ари сара дсуҭароуп, амарџьа, сдыцәцеит умҳәозар, сара дыстәуп! – иҳәеита цәәаӷәаҩ.
– Уара дутәу, егьи дитәу сыздыруам. Сара издыруа убри ауп, – сџьам иҵахҩызар сара ыдстәуп. Ирҳәо умаҳаӡаци: «уџьам злам умҳаҵә алоумҵан» – ҳәа. Ашьшьыҳәа уахьааз улықәлан уца! – иҳәан, ауардын-хьча дара иҽирцәгьеит.
Арҭ аҩыџьа имеисыр ада ԥсыхәа рымамкәа аҿы икылсит.
Сасрыҟәа аџьам дыҵахҩаны дгылоуп.
Аисра иалагеит ҩыџьа адоуцәа. Дук иадымхалакәа ацәәаӷәаҩ диааит, аха знапык акәымзи имаз иаӷа дизышьҭамкуа далагеит.
– Уааины усыцхраа! – ҳәа ибжьы иқәиргеит Сасрыҟәа.
Аха Сасрыҟәа дабанеихуаз аџьам дыҵахҩан. Ана дадсылт, ара дадсылт ҽыҳәҵәыла, аха аџьам ахьгылазгьы измырқәацеит.
– Снеиуан, аха аџьам сзыҵымҵит! – ибжьы иргеит Сасрыҟәа.
Ашьҭахь адау ииулак ишьапала аџьам данагәҭас, аџьам ааҳәит, Сасрыҟәагьы иҽы даасын, ауардын дааныԥаны даагылт.
– Сабаухәари, сабауцхраари! – иҳәеит Сасрыҟәа.
– Уааины сжакьа ахәыцқәа урак кыдхны исыркы, ари адауажә даласшьаҳауеит, – иҳәеит ацәаӷәаҩ.
Сасрыҟәа дылҽыжәԥан, дааин ацәәаӷәаҩ ижакьа ахәыцқәа руак кны ахара далагеит, аха изыҵымхит.
– Ҳаит, уаргьы схаҵоуп ҳәа адәы уқәуп! – иҳәан, ацәәаӷәаҩ дгәааны изнапык ала ииулакь ижакьа хәыцк аалихын, иаӷа дшьаҳаны днышьҭеиҵит.
Нас Сасрыҟәа диманы иҿааихан, иҩны дааит.
– Абри саанӡа уаҳа џьара дыбцәымцааит! – иҳәан, иԥҳәыс дналыҭаны, иара цәәаӷәара дцеит.
Сасрыҟәа аҽны хәлаанӡа адау ихәыҷқәа илахәмарра иаҿын: зны ампыл еиԥш анҟ-ааҟ деигәыдырҵон, зны кьанџьаҵас рыхәда дықәыртәаны иҩуан. Сасрыҟәа дкарахеит, уаҳа неилымшо аҟны днаргеит ахәыҷқәа.
Ахәылԥаз ацәәаӷәаҩ амхы ахьынтәи дааит дхынҳәны.
– Даажәг арахь! – иҳәан, ахәыҷқәа даарымихын, инапсыргәыҵа даныргыланы, ихы иҵыхәа дизҵаауа далагеит.
– Сара Нарҭ Сасрыҟәа соуп! – аниҳәа, адау дара игәы иалсит исас цқьа патула дахьизымныҟәаз.
– Ҳаи, аԥсра соундаз, уара иуқәнагоз ала сышԥазымынҟәеи! – иҳәан, игәылацәа, иашьцәа даарыԥхьан, ачара чәчәа иуит. Ауха шаанӡа еиднагалаз аҩыжәра иаҿын.
Аҽны анша, цқьа ианеибадырқәа, Сасрыҟәа иҭаххеит зыҩны дыҟаз ахаҵа ихы-иҵыхәа еиликаарцы.
– Сара сҭоурыхқәагь уасҳәеит, иҟалозар, уажәшьҭа уаргьы ухы-уҵыхәа саҳар сҭахын! – иҳәеит Нарҭ Сасрыҟәа.
– Уара, Сасрыҟәа, – иҳәеит аԥшәма, – хаҵа бзиара угӡам, уӡбахә хара инаҩхьеит, аха уҷкәынра иахҟьоу, ма иара ус мдыршақәа акәу сыздыруам, аха хәҷык ухы уамаԥагьахазар ҟалап. изакәзеи, уан сыда хаҵа ыдҟаӡам ҳәа улҿагыланы илоуҳәалоит. Иқәнагам ахаҵа изы абас аҳәара. Уда хаҵа ыдҟоу дыҟаму иацаахыс иудырхьеит ҳәа сыҟоуп. Абыржәы сара ажәабжьк уасҳәоит, – убри еиҳагьы уархәыцп ҳәа сыҟоуп.
Сара сназлаз жәпаҩык аҩызцәа џьара ҳцон. Мышцәгьак ҳаниан ахьҭа ҳакын, аԥсра ҳалагеит. Ари ҟалеит шьхацәҳәырак аҿы. Уаҳа царҭа анҳмоу, ҳаԥык ааигәа иаабан, ҳҭанагалеит. Егьи уи аҳаԥы уасахыбаҩызаарын. Уи ааигәара хьчак иџьмақәа иманы давазаарын. Уи ахьча иман лак. Ала ааин иалахәмаруа ахыбаҩ анарбылгьа, иҭаз ҳабжак уаҟа иҭанҵәеит. Ала абаҩ аҿыҵазза иаманы аҭыԥ аҿы ианааи, ахьча даагәан, илабашьа ахыбаҩ нахарԥаны ахарԥасҭахьы иршәит. Сҩызцәа зегьы убра инҵәеит. Сара сыԥсы ҭахагәышьеит, аха сшубо еиԥш, сыбжахеит, снапгьы убарҟа ауп иахьԥҵәа. Уажәшьҭа уара уазхәыц, уара уаҵкыс сара сиааиуеит, сареи сҩызцәеи ҳазҭаӡаз ауасахыбаҩ иалахәмаруаз алагьы заҟарахарыз уара уазхәыц. Нас иара ахьча уаа-гәарҭак ҳазҭаз ахыбаҩ лабашьала изыршәыз дзакәхарызгьы уара уизхәыц. Сара саҵкыс еиӷьу хаҵа ыдҟам ҳәа аҳәара зхәарҭам абри ауп! – иҳәан, абас даалгеит ацәаӷәаҩ иажәа.
– Иуҳәаз саҳаит! – иҳәан, дҩагылеит Сасрыҟәа. Аԥшәма бзиала ҳәа наиаҳәаны, аҩынҟа амҩа дықәлеит.
Амҩа дықәын уи дыԥсымкәа-дыбзамкәа, ихы имагәхьха, илахь еиқәыршьшьы. Сасрыҟәа абас дхәыцуа иҩныҟа даауан:
– Сахьнеиуа сан иласҳәарызеи, сашьцәа рҿы сыбла злацәырзгарызеи? ЕГьырҭ зегьы шыҟазаалакгьы ҳәашьас иасҭозеи анышәхәарԥ сшаҵаз, аџьам сшыҵакыз, адау ихәыҷқәа ампыл еиԥш сшеигәыдырҵоз! – абас дынкахәыцуа мацара дшаауаз иҩны дааҽыжәҵит.
Акрымфа-акрымжә ихы ҩнапыкла икны днатәеит Сасрыҟәа. Абас мацара дтәан уи жәаха-жәымш.
Саҭанеи Гәашьа лыҷкәын игәы ҟазҵаша ажәакгьы иалымҳәеит. Акрыфарагьы идлымцалеит.
Абри нахыс Сасрыҟәа иԥагьаҟазшьақәа дыҟрәаҵит. «Сыда хаҵа дыҟам», – ҳәа ииҳәақәозгьы рҵыхәа ааԥиҵәеит.


Кәын аҵан рҭыԥҳа дшааигаз

Зны Нарҭ Кәын шәарацара дцеит. Даара акыр деимдеит, аха акгьы иԥыхьамшәеит. Ус деимдо дышнеиуаз, аб дук илаԥш нақәшәеит. Ихҿа ааиҟәнаԥааны дыхсырц иааирххон еиԥш, аӡә дхысын аб нкаҳаит.
Абри зшьыз дарбан ҳәа, аб ахькаҳаз днеит Кәын. Днеизар, уаҩ кьаҿ хәыҷык ӡакы дыҟам аб ацәахыхра дшаҿыз ибеит.
– Удырҩатә еиӷьхааит! – иҳәеит Кәын.
– Бзиара убааит! – иҳәеит аб зшьыз.
Аб зшьыз аҵан дреиуан. Ӡакы иаҟарамыз ауаҩы иаразнак али-ԥси рыбжьара ҽык иаҟараз аб ацәа ахыхны, еиҿыҟьҟьа икнеиҳаит. Ас акәац анирмазеи, ихҭыгәлаз иахь ихы нарханы, ус иҳәеит:
– Ахҭыгәлаҩ уааины ухәҭаа га!
– Уара иузго га, иаанхаз сара изгап! – иҳәеит Кәын. Уи ус игәы иаанагеит – ани арыцҳа закәзеи, ӡакы дыҟам, ишьҭихрызеи дара-даара игар, шьапык акәхап, иаанхаз сара изгап!
– Сара исызго акәым иуҳәаша, уара иунаало шьҭухыр еиҳа еиӷьхарын! – иҳәеит аҵан.
– Мап, уара иузго га! – иҳәеит Кәын, аҵан рацәак датәамбакәа.
Аҵан уаҳа ажәак ахымҳәаакәа, аб иишьыз ацәа ааиҵыхны илышьҭаҵаны, жьыхәҭакгьы аанмыжькәа, зегьы абцәа илылаҳәаны има ддәықәлеит. Уи аидара дызҵалаз, иара ус жьак шьны даҵазшәа ада уахьа хьанҭарас иҟамҵакәа иманы дцон.
Ари Кәын уамашәа ибеит.
– Ари дахьцогьы, дзакәугьы еилысымкаакәа зуам! – иҳәан, аҵан дишьҭалт. Аҵан дцоит аҳаскьын далмыҳәҳәо дҳәарс-ҳәарсуа, абахәқәа дырхалоит, ахрақәа дырҿысуеит, аха иара изын шьаҟьасҭарак данызшәа акәын дышнеиуаз.
Кәын уаҳа неиылмшо ирыӷәӷәаны дишьҭоуп, аха дызихьӡом, баша ихацәа днықәԥшуа днеиуеит.
Ус аҵан дцо, Кәын дишьҭа, ишнеиуаз аҵан рашҭа инҭалеит.
Аҵан ҩныс ирызгылаз баатәы ҩнын. Аҩнуҵҟа аҵан раҳәшьа Зылха астәы даҿатәаны асра даҿын. Астәы даҿасцыԥхьаӡа абаа хыџ-хыџуан.
Аҵан ырсас еигәырӷьаны иԥылеит. Ихәы ҟарҵеит, иԥхь ҟарҵеит. Ауха уа дыҟан. Зылха асас имаҵ луан. Кәын ари аӡӷаб дахьлыхәаԥшуаз, дара длеилаҳаит. иагьиӡбеит ԥҳәысс дигарацы.
Аҽны анша, Зылха бзиа дшибаз аацәырганы лашьцәа иреиҳәеит. Аха аҵан ари зназы иргәамԥхеит.
– Шәара Нарҭаа  уаанагақәак шәоуп, шәыхьӡи шәыԥшеи рацәоуп, аԥагьарагьы шәара ишәцәыхарам, ҳара ауаассақәа ҳаҳәшьа шәара шәԥҳәысра, шәҭацара лызныҟәгшарым, шәанаагәаауа аӷырԥ аалхырго, аҽԥныҳәақәа лқьышә инықәрххуа шәалагап. Мап, улҟәаҵ, ҳаҳәшьа уара дҳазуҭом! – рҳәан мап ркит. Аха Кәын имуӡо далагеит. Арҭ еимацәгьахеит. Уаҳа сԥыхәа рзамҭаӡо ианалага, лара илыԥхьан илазҵаарц рыӡбеит.
Зылха даарган, бгәы иаанагозеи ҳәа илазҵааит. – Изӡом, ҵабыргуп, саргьы дара сгәы дахәеит. Саиццарцгьы сҭахыуп, аха аҵан ԥҳажә ҳәа уашьҭан џьара ҽыԥныҳәак анаасиҭа, уахыкгьы иҩны саагылмо!
Аҵан рҭыԥҳа илҳәаз Кәын иарҳәеит.
Нарҭ Кәын даагылан аҵан агәара диргеит, иара иахьтә акәзааит, ма егьырҭ иашьцәа рахьтә акәзааит, Зылха гәацәыхьажәак шылмаҳауала.
Уи ала арҭ патла ҟарҵан, ианаамҭаз Нарҭаа рҭаца дыргеит. Урҭ аалаган чара руит, жәра руит. Шә-цәык ршьит. УРҭ ашә-цәык рцәа наганы рҭаца илырҭеит мпыл хәҷык ҳзалх ҳәа. Лара абӷьааҳәа даақәгьежьын, шә-цәак рцәа неилаҵаны мпыл хәҷык алылхит.
Лара дҭацамзи, макьана зегьы рҟны дцәырымҵыцызт аҟнытә, лара дахьыҩнагылаз луада аԥенџьыр икылыршәҭны, Нарҭаа ампыл рзылшьҭит.
Нарҭаа ампыл анроу, рашҭа ду аҿы инеиҵыхны аимҵакьачара иалагеит. Урҭ еимҵакьачон акыр аамҭа даараӡа еидшыланы. Ашьҭахь аркьыл зкыз ампыл ианас, иууаӡа ажәҩан иалалеит. Ишлеиуаз Сасрыҟәа дааҵаххны икны ашҭа днықәлеит. Уаҩ дааизыбзиамхаӡакәа зны алада игеит, уахьынтәи даақәгьежьын аҩадагьы игахит.
Зылха аԥенџьыр дылагыланы ампыл иасуаз дырзыԥшуан. Сасрыҟәа импыл асшьа анылба, – абри аҷкәын хәҷык хар имазаарым! – лҳәеит Сасрыҟәа изы.
Абас Нарҭаа ҭаца дааргеит, игәырӷьеит, ихәмарт, иччеит.
Хаҵеи-ԥҳәыси еимак рымамкәа ибзиахәха рыҩны иҟан. Ус ишыҟаз, нарҭ Кәын иаарццакшәа џьара ацара иқәшәеит. Ажәжәаҳәа иҽшеилеиҳәоз, имесҭ џьара итланы иҟазаарын, игәеиҭеит. – «Ҳаи, смесҭ тланы ишԥаҟоу, аҵан ччиақәа рҭыԥҳа данаазга еицәоугьы сықәнагон!» – иҳәан, дааӷьаԥ-чаԥит.
Ари ажәа Зылха лылмҳа иааҭасит. Лара усҟан лыбаҩ-лтәымкәа ыдҟан. Лхаҵа илаҽԥниҳәаз дазгәаан, ҳәызба хәҷык лџьыба иҭан, афырҳәа иааҭыхны лымгәа длаханы иаарҟьаны, зыԥсы ҭалахьаз асаби дааҭылхит.
– Усҭ, уареи сареи иаҳзеилаз абри акәын! – лҳәан, аԥшқа дшыҿаа-ҿаауаз лхаҵа днаимҵаршәны, дылдәылҟьаны дцеит.
Нарҭа ируа рызмдыруа иааилахеит.
– Уара, шәанаџьалбеит, асаби даҳшьырм! – рҳәан, агәԥҳәы змаз ԥҳәыск дааргеит. Лгәԥҳәы шынеиҿалкыз еиԥш, аԥҳәыс днахыԥсааит. Даҽаӡәы даарган, уигьы убас лыхьит. Ахҩгьы иара убас. Нас уаҳа ԥсыхәа анырзыҟамҵаӡа, иан лахь адырра ҟарҵеит – ахәҷы ааӡашьас имоузеи ҳәа.
Кыкахшыла акәызма схәҷы дшырааӡоз, џырла ауп дшааӡатәу, аџыр ырсаны иҿашәҵ ҳәа аалыцҳаит.
Зылха ишылҳәаз еиԥш ахәҷы аџыр ырсаны иҿаҵо рҿаархан, ахәҷы крыфо, дӷьацо далагеит. нарҭаагьы – уара абри иишьагьы акала иҟалеит, изҳашьагьы, икрыфашьагьы акала иҟалеит, иҟалап бзиак илҵыргьы, – ҳәа изыԥшуан.
Аха ус иҟамлеит аусқәа, Зылха лԥа анизҳа, днеины аҽҳәа дыҽҳәатәаны дҟыцә-ҟыцәуа, ацәыцә еиқәижьуа далагеит. Ара уиҵаҟьаны дҩаургылар, егьырахь дныҽҳәатәон дҟыцә-ҟыцәуа.
Нарҭа, – ари дбашахазаап! – рҳәан, иҟәаҵит. Амала ари ҟыцә-ҟәыцәрамзар акгьы дахьаҿымыз аҟынтә – Цәыцә ихьӡырҵеит.
Иааидгылалак – Цәыцә, иахьа заҟа уҟыцә-ҟыцәхьоузеи? – ҳәа ихӡасуан. Аха иара ус дгылан дуауаӡа, ихы иқәыжьны.
Аха иалудыраауазеи зызҳамҭа иҭагылоу илҵша?

Аҿарпын

Аҿарпын арҳәара шыҟалагьы абас ауп: Нарҭ Қьаҭуан ирахә ихьчалон. Зны нарҭаа рырахә ирҳәуан, даҽазных уԥшыр. Аиргь рырахә ирҳәуан, даҽазных уԥшыр Аиргь рырахә дырцын.
Нарҭааи Аиргьы утәы-стәы рыздыруамызт. Ирымаз рзеиԥшын, рыцәгье рыбзиеи акын.
Ԥхнын. Қьаҭауан ауаса има ашьха дықәын. Шьыбжьонк Қьаҭауан ирахә антәа, хаҳәык ихы надиҵан илацә нҭааит. иара ус изгәамҭаӡакәа ацәа дынҭанагалт.Иара даныцәа ауаса ҩагылан, ҿарпынраны инашьҭыз, ихырҿҿо инылалт. Убрадагьы аҿарпын џьаргьы игыламызт,

Ус ԥхыӡда бжьык игәы иаақәҩт:
«Ҳаит, иухьзеи Қьаҭауан?!
Ухьыӡ змырӡшаз акы ыҟан,
Угыл., ауаса ицәырфоит ум)шын.
Ахьшәҭҳәа Қьаҭауан дҩықәтәан,
Иуасақәа рахь дԥашызар,
Иалоуп ихырҟәҿаауа аҿарпын.
Дыҩны дынрылаххит иуаса.
Аха ифаны иаалгон иԥсаса
Аҿарпын игылаз уаҟа ԥаса.
Шьҭазаҵәык аанханы иҟан,
Иаҳәызбала днасын иааԥиҟан,
иазиура иызмдыруа дышгылаз,
Иикыз ааҿыҵанагәеит ашьтәа иааивалаз.
Иаҿасҵом ҳәа икны данлаха
Ауаса шьтәа уи лаҿахжәеит.
Аха ахԥыцқәа ахьлақәнарӷәӷәаз,
Аҿарпын ахы еидҟьаҟьаланы иаанхеит.
Аҿарпын гәаҩа аԥша анҭас,
Ахы ахьеидҟьаҟьалаз ианызкылымс,
Ашәаҵас иалагеит иаҳәо абас:
Ж-ж-ж!
Аҿарпын ас абжьы анга,
Ауаса шәан, аҳәра иаҟәыҵын,
Адруҳәа еизан, Қьаҭауан иааикәшаны
Еилазазо рыхқәа шьҭых иааилагылт.
Қьаҭауан ари уамашәа ибан,
Иаҳәызбала инеиҿаҟәа-ааиҿаҟәан,
Нас инеиҿыҵак дынҭаҭәҳәан,
Ауасрҳәыга арҳәо даарылагылт.
Аԥсаса ауаса ражәа анраҳа,
Рӡыӡара нрыхҟьан, ргәы аарҭынч,
Адруҳәа инеихан, ажәжәаҳәа иҳәуа,
Ашьаҟьарсҭа инықәылт еилыбзыруа.
Абри нахыс асԥуаагьы
Нарҭ Қьаҭауан иҿҵааны,
Иадырҳәо иалагеит Аҿарпын.

Аҿарпын шыҟалаз

Нарҭаа рыхьча Нарҭ Қьаҭауан ҳәа ыдҟан.
Ҽнак шьыбжьон ирахә ҳәны ианылатәа, иаргьы ашьашәыр аҿы, ихы нықәҵан дыцәт.
Дшыцәаз, ԥхыӡырла аӡәы дааихагылан: – ҳаи, уанаџьалбеит, ушԥацәоу, уара ухьыӡ змырӡшаз акы арахә иахьырфо умбои, узыԥшузеи, умгылои! – ҳәа, арҵәааҳәа ибжьы аагазшәа ибеит.
Қьаҭауан ас аниба, дцәырҳан, ашырҳәа дҩықәтәеит.
Усҟан ирахә гыланы, аҿҿаҳәа аҿарпын хыжәжәа ифо иалагахьан, ихыршьаарц егьрыгымкәа иаарцахьан. Иаргьы дҩагылан днеин дынрылагылт.
Арахә ихыржәаз ҿырпынк аԥша ахьҭасуаз «ажжыҳәа» абжьы гон, иаҳәызбала днасны ихҵәаны иааникылт.
Данылҭаҭәҳәа, «ажжыҳәа» абжьы го иалагеит. Уамашәа ибан, инарҳәы-аарҳәуа ишикыз уасак ааидгылан, иикыз аҿарпын ааҿагәаны ианылацҳа, аҿырпын ахы ааиманакит.
Убри ауаса ахы ахьааиманакыз азы ауп зегьы изырзамырҳәауа.
Қьаҭауан ус инарҳәы-аарҳәуа, дылҭаҭәҳәо-ҩҭаҭәҳәо, дшаҿыз арҳәара иҵеит. Уи нахыс ауп аҿырпын адырҳәауа ианалага, хьчамзар уаҩы изарҳәом иара.

Кәын-иԥа Цәыцә

Цәыцә изҳаит, дарԥысхеит. Ԥшралагьы сахьалагьы егьырҭ нарҭаа дреицәамызт. Уи ихы цәыригомызт акәымзар, хаҵарылагьы иабацәа дрыҵахо дыҟамызт.
Уи дхаҵахан уажәшьҭа дҽыжәло даныҟала аамҭазы, иԥашашауа иаақәгылт иара изшаны иҟаз х-рашьк: арашь шкәакәеи, арашь ҟаԥшьи, арашь еиқәаҵәеи. Урҭ арашьқәа ԥштәыла ирықәнагахашаз амаҭәақәагьы рхианы изыҵәахын.
Ҽынла ихы усгьы ицәыригомызт, аҽҳәаԥыхьа ахәа бӷьаҭуа дыҽҳәатәан, уаҳа дҩагыланы акы ҟаиҵомызт. Амра ҭашәаны ианаалашьцалакь нахыс, цәыцә зынӡа даҽаӡәхон. иабацәа, иашьцәа ирдырыр иҭахымызт уи дышхаҵабзиаз. Убри аҟнытә, уи зны иашь шкәакәа дақәтәаны, зны – ирашь ҟаԥшь, зны ирашь еиқәа дақәтәаны дырԥылалон.
Ишааилашәшәлакь есыуаха алашьцара иалакны Цәыцә ныҟәара дцон, арахә ԥҵәаны иааицон. нарҭаа идмырдырӡакәа аҽԥышәара даҿын, илоу аилкааразы маӡала хьыӡрацара дцаны даауан. Убас иара даныҩагыла инаркны, нарҭаа рырахә есыуаха ирыцлон, есы-шьжьымҭан ргәара ашьамаҟа ҿыц ишдырҭәуаз рбон. Убри азы акәын Нарҭаа рырахә есыуаха шәкы-шәкыла адоуҳа ирызнараҳуеит зырҳәоз. Уи анаҩсан, Сасрыҟәа ныҟәара дахьцоз имч азымхакәа иҟалар, Цәыцә дихьӡаны иҽимырдырӡакәа дыҭганы дааигон.
Зны адоуцәа амшын иӡхыҵны Сасрыҟәа иуаажәлар еимырҵәо иалагеит. Иврв дырмыхәеит. Цәыцә днашьҭалан сабрадак иԥшааит, уи асабрада аԥаҵа иамаз азмҩарак шкәакәаны ишәит, егьирахь еиқәаҵәаны ишәит; имаҭәақәа убас азмҩарак шкәакәаны, азмҩарак еиқәаҵәаны ишәит, иҽгьы иара убас. Нас ддәықәылт Сасрыҟәа иахь.
Сасрыҟәа сицхраап ҳәа Цәыцә дықәҟьа дышнеиуаз, ҭшәарак аҿы ихаҵашьа збап лҳәан, иан лҽырҩашьаны дааихыкәшан дааиԥылт. – «Узцом!» – лҳәан, лаҳәа ааҭԥааны амҩа изкны дааизцәырҟьеит. Иаргьы иаҳәа ааҭикәцәаан аҿанынаирха, иаҳәа аԥынҵа лкалҭ инацрасын илхикәыцәааит. Сеиҭакшоит ҳәа иҽазикуан еиԥш, ԥҳәыск лыбжьы геит:
– Аа, нан, уара ухаҵазаап! Шьҭа узакәыз еилыскааит, уан соуп, сумшьын, сумшьын! – ҳәа лыбжьы иқәлыргеит, лыҷкәын иеибагашьа лгәы иахәаны. Лара данаба, ахаан акы иазнымкылацыз Цәыцә ирашьгьы ишанхан иџыхӡа иаагылт.
– Амҩа бзиа уқәлааит! Уахьцо адоуцәа ықәызхуа абри ада егьыҟам, – лҳәан, аҳәак ааҭыхны илҭеит. – Уахьнеиуа Сасрыҟәа иузиԥшаашт азаандаҟ, нас убри уанҵаны удыршәааит. Укаууа ушнеиуа, амшын агәаҿы адоуцәа рбаа ду агәҭаҿы быжьра-быжьҵәа ижу ажра уҭарыжьуеит. Хаҳәи мҿыхәи иҟоу зегьы уқәрыжьуеит. Уаҳәа аҿы ҩарханы, ухы иқәкны иукызар, зегьы ԥырффаны иканажьуеит, уаргьы уҭыҵуеит. Хыхь уанхалалакь, адоуцәа ааусны уркуеит, аха уаҳәа назкьурслакь ашьуеит, уаарылагьежьыр зегьы нурҵәоит. Убас ала урымиааиуазар, урҭ уаҳа иааишьа рымам.
Цәыцә иаҳәа ааиҟәниҵан, дахьцоз дцеит. Дахьнеиз Сасрыҟәа аибашьра даҿын, аха дызмаҭәази.
– Аџьи амжәеи, шәы-цәк рцәеи ирылхны азаандаҟ ҟаҵаны санҵаны сыршә, нас иҟасҵалакь убап! – иҳәеит Цәыцә.
Ишиҳәаз еиԥш, Сасрыҟәа азаандаҟ ҟаҵаны ЦӘыцә дҭаҵаны данзыс Цәыцә дыууаӡа дцаны адауцәа рбаагәара ашҭа дыҩҭаҳаит. Дахьынкаҳаз иааисны дыркын, быжьра-быжьҵәа иҟаз ажра дынҭарыжьт, ахаҳә-мҿыхә ирбаз зегьы аттаҳәа иқәрыжьуа иалагеит.
Цәыцә иаҳәа ааҭикәцәаан, аҵарра аҩада ирханы, ихы агәҭа иқәкны икит, иқәрыжьуаз зегьы аҳәа назхьысыз иԥырффаны наҟ-ааҟ иванажьуан. Иҟәыбаса иаҳәа еиланажьыз дықәгыланы дҩеи-ҩеиуа мацара, хыхь дыҩхалеит, дахьҩеиз иаҳәа ави-виҳәа иҟьо дҩарылагьежьын, инзкьирслакь ԥсуа мацара, адоуцәа зегьы нырҵәаны даарылгеит.
Адоуцәа рмал зегьы, арахә, рхьымаҭәа Цәыцә иманы дцеит. Амшын дырны дааит Сасрыҟәа иҿы. Амал рыманы идәықәлеит рышьҭахьҟа. Мҩабжара инеиуан, – «Сара шьҭа сымҩахь сцоит», – иҳәеит Цәыцә.
– Нас ус акәзар амал ҳшап, – иҳәеит Сасрыҟәа.
– Исҳәо ууазар, абри амазара зегьы уара иусҭоит, иҳәеит Цәыцә.
– Изакәызеи? – дҵааит Сасрыҟәа.
– Абри аихымцала адамыӷ убӷа ашшара ианысҵоит, мышкы зны ҳаибадырырц ҳҭаххозар дыргас иҟалап.
Сасрыҟәа дақәшаҳаҭхан, иҿаҿаӡа адамыӷ ибӷа шара ианиҵеит, амала иааргозгьы иара Сасрыҟәа изынижьит.
– Ари аҟара ахаҵара зылшаз уздырыр сҭахыуп, иухьӡузеи? – дҵааит Сасрыҟәа.
– Бжеиқәа-Бжашла сыхьӡуп, – иҳәеит Цәыцә.
– Ари аҟара зырҿиаз, ухәҭа амал зегьы умгозаргьы, ԥыҭк ма ига, – иҳәеит Сасрыҟәа.
– Сара ахьӡ ауп сзышьҭоу, амазара згаӡом, – иҳәан, уаҳа иҽмырзакәа, Сасрыҟәа длеиԥырҵны иҽы даасны, длықәхәаша дцеит. Ари дахьца-дахьаауаз дызбоз, изымҩарак ала иԥылоз – уаҩы еиқәак ҽы-еиқәак дақәтәаны дцоит рҳәон; егьырахь ала иԥылоз – уаҩы шлак ҽыхәак дақәтәаны днеиуеит рҳәон. Иара аҩны дахьааиз, днеины дҟыцә-ҟыцәуа аҽҳәа дныҽҳәатәахт, абжьааԥны ишиулац еиԥш.
Абас Сасрыҟәа хьыӡрацара дцаны амчымхара данақәшәалакь, Цәыцә дихьӡаны, хьымӡӷ имыргакәа далырганы дааигон, аҩна иааӡаанӡа иҽимырдыркәа дицрыҵны дааины ахәа дныҽҳәатәаны аҟыцә-ҟыцәра дналагахуан.
Аҵыхәтәаны, нарҭаа еиҿыҵны рмал аныршоз, аимак роуит. Еиҳарак ирзеимакырахеит рҳаԥшьа ду Ҩаӡамкьат. нарҭаа Аҵан ԥҳа Зылха лԥа ЦӘыцә дҟәыншьаны ихәы рымшеит.
– Дыбзамыҟәп. ари, есымша аашар ахәшҭаараҿы ахәа дылатәоуп дҟыцә-ҟыцәуа, хәҭаас ииҭахыузеи рыцҳа, – рҳәеит.
– АИҳабы ша сҳәом, аиҵбы ша сашьҭам, аха саргьы џьара хәҭаак сымазароуп, – иҳәеит Цәыцә.
– Уара иҟауҵахьоузеи рыцҳа, иҳалауҵахьоузеи, акыр ааугазар иугап, – иҳәан, Сасрыҟәа ахәгьы-аҿгьы дықәимыргылт.
– Уара абри шәмал иасыуаха ишазҳауагьы гәаумҭаӡози, – иҳәеит Цәыцә, аха уи ҳдоуҳа иаҳзаанагон рҳәан, рхахьгьы иаарымгеит.
– Ус акәзар, шә-ԥҳалк зкуа ақәабқәа ҩба ӡыла ирҭәны адәы иқәшәыргыл, сара Сасрыҟәа ахаҵара азы сиеиканырц сҭахыуп! – иҳәеит Цәыцә.
Инаганы адәаҿы иқәдыргылеит ӡыла ихыхәхәо, ақәабқәа шәкы зкуаз.
– Сасрыҟәа, унеины абни унахагыланы ахаҵарақәа иуухьоу ҳәа, саргьы изухьоу сҳәоит, ҳаиҳа хаҵара ҟазҵахьоу иқәаб дызхагылоу агәараҳәа иааилашуеит, – иҳәеит Цәыцә.
Зны даақәгылан дцәажәеит Сасрыҟәа, ахаҵарақәа ииухьаз ҳәаны ацәажәара данаалага, ақәаб иҭаз аӡы иаацәҟәандахеит, иаавҵшаашәа ҟанаҵеит.
Нас даақәгылеит Цәыцә. Ихаҵарақәа ртәы иҳәо, иҳәо дара акыраамҭа аҳәара даҿын. Иҳәаны данаалга, ақәабгьы агәара-гәараҳәа еиқәҭәо иааилашит. Ирҿиахьаз зегьы ажәала иҳәаны данаалга аамҭазы, ақәаб иҭаз аӡгьы ишеибакыз инҭабеит.
– АРигьы агәра шәымгозар, шәахәаԥш Сасрыҟәа ибӷа ашшара адамыӷ ианысҵаз жәбап, иаахтны идырба арахь, – аниҳәа Сасрыҟәа ибӷа аахтны, идамыӷ ахьаныз дирбеит.
Уи ашьҭахь Цәыцә ихәы ршеит, аиҳаб хәшагьы иара ирҭеит.


Сасрыҟәа иҭахара

Нарџьхьоу ахаҵа, Нарџьхьоу аџырԥаҵа,
Ирашь ахәда дшықәкыз Гәында-ԥшӡа,
Клыхәра акаҵәараҿ иҳашҳатәрахеит.
Сасрыҟәа дадгылоуп ари ақьашана,
Дунеи аҿы иҟаимҵара иҟоузеи,
Иаҳәшьазаҵә лыԥсы шҭало идыруазар?
Аха ԥсыхәа шизамҭо анидырлакь,
Ихы имгәхьха иҩныҟа ддәықәлоит.
Даауеит Сасрыҟәа дмида-гәидаха,
Даауеит иҩныҟа иашьцәеи иареи лас еихәадырԥшрызеи?
Иқыҭа далалоит ашьыбжь аныҩхашлоз,
Аха шәаҳәабжьык, ччабжьык џьара иуаҳашам,
Ус нарҭаа рашҭа данааҭала Сасрыҟәа,
Иашьцәа еилаӷәаа еиқәшьшьы итәамзи.
Иааиз дуаҩԥсу, дҳаиуанзу ҳәа аӡәгьы дизхьамԥшит,
Ажәак рыхәылмшәо, рхы рыкәаҽ итәамзи.
– Ҳаит, уара, анашԥа, заҭыжә қамса ихылҵыз,
Игәыӷьны ҳамԥынҟа узлақәлаӡазеи?
Дабаҟоу ҳаҳәшьа, зда дҳамаӡамыз,
Дабаҟоу ҳаҳәшьа, зда дҳамаӡамыз,
Дабаҟоу ҳаҳәшьа, дурхынҳәызар акәхап!
Ҳабла шааԥшуаз ҳара ҳахәда ԥуҟеит.
Гәында лыхьӡгьы лыхьымӡӷгьы уара уакәын издыз,
Ҳаҳәшьа дҭазырхаз уара уакәушәа аабоит!
Уареи ҳареи ҳмеибарсԥыкәа еилгашьа ҳамам!
– Ижәуазеи нарҭаа ишәцәажәашьоузеи?
Ҳаҳәшьа бзиахә даҳцәыӡит, иаҳҳәо зхәарҭоузеи?
Ахьымӡӷ ҳзыргаз, ҳаҳәшьа дымҵазырсыз,
Нарџьхьоу аџырԥаҵа иҿы шәарҭ ишәылшазеи?
Уи данааиуаз адәырха ду иҽеиуатәны,
Ираҳь аԥынҵа икылҟьоз афақь-ца
Бӷьыжәҵас еиланрагьежьыз шәара шәакәӡами?
Аихатә гәашә ԥыххаа ашҭа данҭалоз,
Аихатә гәашә иаҵахаз шәара шәакәӡами?
Арымӡ данықәтәа, уи анышә иҵалеит,
Аха аҵхра злымшаз шәара шәакәӡами?
Абџьарк шьҭыхны хаҵаҵас шәарҭ шәиламкьыст,
Амаҭаԥшьқәа ртәан ала дышәшьырц иақәшәкит,
Аха аџыр ԥаҵа шимаз шәарҭ ишәызгәамҭаӡеит.
Аҽны анша ҳаҳәшьа дымҵарсны дандәықәла,
Ашьхыҵә еиԥш шәеихьыс-еиԥысуа шәишьҭалеит,
Иара дцон Гәында-ԥшӡа иҽыхәда дықәыртәа,
Шәарҭ шәеилаххаа ирашь ахԥша шәканажьуан,
Абри ашьҭахь са сҿы цәажәатә шәымоума? – 
Абас реиҳәон Сасрыҟәа иашьцәа дырҿагыланы,
Гоу-гоу ишеицәажәоз, урҭ еиланагалеит,
Аҳәа ҭыхра аҟынӡа урҭ неибацеит.
– Уара, анашԥа, Зарҭыжә қамса ихылҵыз,
Ҳара ҳаҵкыс ахаҵара улан уанбаҟаз? – 
Абас еибырҳәо аҟынӡа инеибацеит.
– Нас ибзиоуп, Сасрыҟәа, усҟак ухаҵазар,
Хаҵарак удаҳҵоит, убри узынагӡозар,
Уагьҳашьоуп, уагьҳаиӷьуп, унашԥам, унарҭуп.
Уи наыхс уара уҿы ҳара цәажәатә ҳамам,
Ари аҭыԥ ҳаныҵны ҳхы ахьынахо ҳдәықәлоит,
Ҳанхара-ҳанҵыра зегь ара инҳажьуеит.
– Ишәҭахыу садгылоит, – ҳәа дцәажәеит Сасрыҟәа,
– Ус акәзар, уаала, – ҳәа дрыма рҿынархеит.
Ицо, ицо, ишнеиуаз, бахә дук инаҵагылт,
Аха абахә закәзеи, ажәҩан иаҵасуеит.
Ҩнык иаҟараз хаҳә-дук рыма рҿыҩархан,
Абахә ақәцәа инаган иқәдыргылт.
– Абри ахаҳә шлеиуа шьамхыла уаҵасны,
Иԥыххааса инықәҵа, ацыԥхь уалагыланы,
Абри ахра-цәгьа ухалозар, иуҳәаз зегьы иашоуп!
Ҳара иуаҳҳәахьазгьы наҳмыгӡар залшом! – 
Сасрыҟәа днеины ахра днаҵагылт,
Ахаҳәгьы лоурышьҭын, ибылгьаны инҭалеит,
Сасрыҟәа днаҵаххын, шьамхыла дасит,
Ахаҳә ԥыххааса, ацыԥхь далагыланы,
Абахә ҳарак дыҩхалеит иаразнак.
Иҟарҵахуаз, аишьцәа рхы нарыкәаҽит,
– Уажәшьҭа ҳиҳәом, даҳиааит! – ҳәа неибырҳәеит,
Рхы-рҿқәа ҭарыҳәҳәеит рыхҭарԥақәа рыла,
Ахьҭа иакызшәа, рыҽҭаҳәҳәа руапақәа ршәырҵеит.
Ирԥыло аӡәы изымдырырц ауп абри ызҟарҵаз,
Агәықьҳәа инҽыжәлан, рхы ахьынахо идәықәлеит.
Ицоит, рылахь еиқәны имида-гәидаха,
Ицоит, наунагӡа рыԥсадгьыл ныжьны,
Ицоит, иахьазымдыруа тәым тәылак ахь.
Ҽыԥныҳәа ахьырмоуша дгьыл харак ахь.
Мчыбжьык иныҟәеит, ҩымчыбжьа, хымчыбжьа,
Амзқәагь ниасит убас акакала,
Ус ишнеиуаз аишьцәа адгьылқәа ирыхәаԥшуа,
Аџьныш-ҭакәажә даарԥылеит, шьашә арбаӷь дақәтәаны.
Ажыц шькылс иылмоуп, амаҭаԥшь ҟамчыс илкуп,
дааиуеит уи дыхсхысуа, дхарахаԥшуа.
– Мшыбзиақәа, нанраа! – ҳәа днареихырхәеит,
Аха уи дырмбаӡазшәа наҟ иналаҩсит.
Нас ларбаӷь ахы даахан, ус нарышьҭалҳәеит:
– Шәаҭ, нарҭаа 99-ҩык аишьцәа,
Заҳәшьазаҵә зашьеиҵбы дызцәигаз шәами? – 
Нарҭаа ираҳаз џьаршьеит, илакәыршьеит,
Иааилагылан аицәажәара иалагеит:
– ҲАӡбахә ахьымааҩуа ҳцоит ҳәа иақәҳкит,
Аха ижәбома ари аџьныш ҳалдырит,
Нас шәаагылишь, ҳазҵаап иаҳцәагозеи,
Ҳхы зыхҳарҟьаз лаҳҳәап, акы дҳаҳәаргьы шәыздыруам! – 
Нарҭ Сиҭ даагылан акакала илеиҳәеит:
Сасрыҟәа мчыла Гәында-ԥшӡа дшырцәигаз,
Нарџьхьоу хаҵа Гәында дшымҵаирсыз,
Нас аҩыџьагьы шҳашҳатәрахаз,
раҳәшьазаҵә лҭахара Сасрыҟәа ишихароу,
Сасрыҟәа иҭархара аишьцәа шашьҭалаз,
Ҩнык иаҟараз ахаҳә ду абахә ишхаргалаз,
Шьамхыла даҵасны, иԥыххаа ишықәиҵаз,
Ацыԥхь далагылан, бахә  дышхалаз,
Аха акгьы имыхькәа Сасрыҟәа дшаанхаз,
Абас Сасрыҟәа иҭархара шрылымшаз,
Абри аҵыхәала урҭ ықәымҵыр шыҟамлаз
– Бара была Сасрыҟәа иҭархара анҳалша,
Ибдыруазааит, – ҳәа леиҳәеит Нарҭ Сиҭ, – 
Аишьцәа зегьы анаӡӡеис бшыҟаҳҵо! – 
Аџьныш ҭакәажә, шьашә рарбаӷь иақәтәаз,
Лыбжьы паӡа дынцәыҵаччеит убасҟан:
– Ҳаи Сасрыҟәа, Сасрыҟәа агызмал,
Маанала дышәиааизаап, ижәбома, нарҭаа,
Сасрыҟәа иарма шьап еихатәуп, ижәдыруаз,
Иара убри алоуп ахаҳәгьы злаԥиҽуа,
Уи таруеит, еихаӡоуп, акгьы ахьӡом,
Аха Сасрыҟәа иарӷьа шьап џьартәуп,
Ижәдыруазааит, Сасрыҟәа данысабиӡаз,
Аинар-жьи арыҭәа дыбжьакны даниӡрыжәуаз,
Арыҭәа ацҭыԥ ӡрыжәымкәа иаанхеит,
Уи аҭыԥ ахьаанхаз иарӷьа шьамхаҿоуп,
Сасрыҟәа иԥсы ахьҭоугьы иара убраҵәҟьоуп!
Иарӷьа шьапала данас ахаҳә ду,
Сасрыҟәа дышҭахо жәдыруазааит, нарҭаа! – 
АБас лҳәагн аҭакәажә, ларбаӷь днаҵаҟьеит,
Амҩа неихылҵәан, абнара днылалеит.
Аишьцәа зегь гәырӷьеит акы еиԥышмкәа,
Ихынҳәны агәырқьҳәа идәықәлеит рышьҭахьҟа,
Руапақәа ршәырхит, рыхҭырԥақәа рхырхит,
Ԥаса еиԥш акәымкәа, рыбӷақәа еиҵырхит.
Иааиуеит агәырқьҳәа иааирак згаз еиԥш,
Ишааиуаз, ианынаԥш ҵла дук амҵаҿы,
Сасрыҟәа дыцәоуп игәы харшалан,
иааигәара игылан ддырҿыхар, иацәшәеит,
Ахара игылан, иқәҿырҭын, дымҿыхеит,
Убас еиԥш иман Сасрыҟәа ҟазшьас,
Дыцәар, хаха-хымш дҿыхомызт,
Дҿыхар хаха-хымш дыцәомызт,
Дзырҿыхозгьы дцәарҳаны дишьуан.
Сасрыҟәа дҿыхаанӡа, нарҭаа зегьы тәан,
Амцақәа идеиқәҵалан, дара ҽҳәатәан.
Сасрыҟәа данҿыха, иашьцәа ус рҳәеит:
– Ҳара ҳаимак аҵыхәа ԥҵәам макьана,
Даҽазны иԥуҽроуп ахаҳә ду шьамхыла,
Аха уарма шьамхы акәым, уарӷьа шьамхала,
Мап анакәхагьы, уареи ҳареи ҳзеилгом,
Уара уаҵахеит, ҳара усҟан ҳауиааит! – 
Сасрыҟәа ицәымыӷхеит иашьцәа изырыӡбаз,
Аха Сасрыҟәа мапкра илымшеит.
– Ахаҳә ықәшәыргыл, сыхиоуп! – ҳәа нареиҳәеит.
Нарҭаа нагьагьан хаҳә дук ҩышьҭырхит,
Абахә инхагалан, хланҵы иаурышьҭит.
Сасрыҟәа днаҵаххит ахаҳә ду шлеиуаз,
Шьамхыла дансын, иԥыххаа инықәиҵеит.
Ацыԥхь далагылан абахә дыҩхалеит,
Аха акымзар акгьы Сасрыҟәа имыхьӡеит.
Нарҭаа ԥхашьеит, ирҳәо рҿамшәауа,
Иара убраҵәҟьа иҽыжәлеит агәырқьҳәа,
Идәықәлеит ишхахәоз, аха ишԥадәықәлеи,
Ԥыхьагь еиԥшымкәа иаҳагьы иласны.
Рыхҭырԥақәа рхарҵеит, аха ишԥархарҵеи,
Ԥыхьагь еиԥшымкәа, иаҳагьы иларҟәны,
Руапақәа ршәырҵеит, аха ишԥаршәырҵеи,
Ԥыхьагь еиԥшымкәа иаҳагьы ирҭшәаны.
Инеиуеит ишзахәо, аагылашьа рықәӡам,
Абар уажәшьҭа шықәсык иныҟәахьан,
Ҩаԥхьа дырԥылахит аџьныш-ҭакәажә,
Шьашә рарбаӷь дақәтәан дааиуеит дхысхысуа.
– Ишәыхьзеи, шәзыниазеи? – ҳәа лара дразҵаауеит.
– Ҳзықәшәа закәзеи, ҳзықәшәаз еицәа ҳақәшәеит,
Ахаҳә ду хагалан абахә иқәҳаргылеит,
Сасрыҟәа дымшәакәа ахаҳә ду даԥылеит,
Шьамхыла дасын, уи ахаҳә ду ԥиҽит,
Аха  зегь мцурахеит, Сасрыҟәа дазымгеит!..
– Унан, џьбеит, сыԥсындаз, абас шԥашәыхьи,
Зегь шәаҵкыс еиҵбыз, зегь шәаҵкыс икәадаз,
Аҽнышьыбжьон шәышԥеижьеи шәыбла шааԥшуаз!
Ахаҳә злаԥиҽыз иарма шьапалоуп,
Иарӷьа шьапала дасыр, убра дҭахон. – 
Аишьцәа неихәаԥшит, аишьцәа ааихәаԥшит,
Аҭакәажә илҳәаз џьашьахәыс иркит,
– Сасрыҟәа ҳаижьеит, – ҳәа рхы гәҩарас иркит.
Инеицәажәа-ааицәажәан, рышьҭахьҟа ихынҳәит.
– Иууазеи уара! – ҳәа Сасрыҟәа неиқәҿырҭит. – 
– Иууазеи уара, Сасрыҟәа мыцҳәкәлеи! – 
Уара унашԥара адагьы амцҳәара улазаап,
Ахаҳә анылаҳашьҭуаз абахә ахьынтәи,
Уарма шьап акәым, уарӷьала – 
Уасны иԥыххаа ҳәа уаҳҳәеит, Сасрыҟәа,
Аха уара уаҳиааирц иақәукит маанала,
Уара ахаҳә уасит уарма шьапала.
Ари еиԥш амцҳәара – хаҵа иламысым!
Уааи, нас ухаҵазар, уеиҳәаҳ, зегь ҵазар,
Ахаҳә аҳашьҭхуеит абахә ахьынтәи,
Иԥыххаа иқәҵа уара уарӷьа шьапала! – 
Абас иарҳәеит нарҭаа еицҿакны.
Сасрыҟәа дахьгылаз кыр даалак-ҩакит,
Аха ихьымӡӷишьеит, мап изацәымкит,
Дышҭахоз идыруан, аха дақәшаҳаҭхеит.
Ахаҳә ду шеибгаз икәымпылуа иҭарҵеит,
Исыхьлакь сыхьааит ҳәа Сасрыҟәа днаԥылеит,
Иарма ныжьны, иарӷьа шьапала дасит,
Аха ԥыхьеиԥш ахаҳә ду хәаш-хәаша имцеит,
Ацыԥхь далагыла ԥыхьеиԥш дымҩеит,
Сасрыҟәа иуаҭәа ԥыххаа ицранаҵеит,
иуаҭәа ахьҿакыҵәҟьаз зынӡа иҿнажәаӡеит.
Иҵдырҟааз аҵла еиԥш Сасрыҟәа даагаз-ҽазит,
Нас адгьыл днықәҳаит игәы ҩарханы,
Адгьыл ажьы ахьызшәа абра иааҵысит.
– Ааҳ! – ҳәа иқьыбжьы ьаха инаҿаҩит,
Нарҭаа иангәарҭа Сасрыҟәа дышҭахаз,
Агәырқьҳәа иҽыжәлеит убраҵәҟьа дара,
Сасрыҟәа иԥырҵит ихала дааныжьны,
Иқәҵит аишьцәа ргәахәтәы нагӡаны.
Сасрыҟәа хаҵа, Сасрыҟәа гәшьа,
Деизыхаа дкажьуп игәы ҩарханы.
Уажәы-уашьҭан ҳәа аԥсра дазыԥшуп.
Ԥсы зхоу зегьы Сасрыҟәа ихьыз заҳаз,
Абна илоу ашәарах инадыркны,
Аԥсхых иахь идәықәлеит еибарҵысны.
Ахацәа ӷьеҩқәа ахаҵара зухьаз
– Иухьыз ҳгәы иалсит! – ҳәа Сасрыҟәа иахь иааиууан,
иара дкажьын, ажәҩан ахь игәы ҩарханы,
Ашьа рацәа илҵыз адәы зегь хнаҟьахьан,
Ишьап аҵалӡ иалҵыз рҩашха ицауан,
Иуаҭәа ҿыхны икажьын хазы, иара – хазы.
иааилакгьы иԥырҵуан Сасрыҟәа ахаҵа,
Уи иԥсы аиқәырхара аӡәгьы илшомызт.
Ус ашьжьымҭан амра анааҵхахоз,
Уарбажәык аахылеит ажәҩан ҵәцара,
Нас инхыгьежьлан Сасрыҟәа иаԥхьа инатәеит:
– Уабаҟаз, уарбажәы, уанаџьлбеит,
Сышҭахаз уаҳаны уаама? – ҳәа дазҵааит.
– Сасрыҟәа иишьа иҵыҩруа дкажьуп, ҳәа саҳаит,
Сызхара иишьа зжәырц сааит, – ҳәа ицәажәеит.
– Уи еиԥш анугәаӷь, уааи нас, узхара ыжә!
Амала, кәркәеи нанҳәеи ӡыжәра уқәмзааит,
Уӡышуа, укьиуа ажәаҩн ухызааит,
Акәтаӷь ануҵо, уара ҿыла ихыухлааит! – 
Абас дақәшәиит ауаражә Сасрыҟәа.
Ауарбажә натәан, Сасрыҟәа ишьа ажәит,
нас инышьҭыԥраан ажәҩан иалалеит.
Ԥымкрада инаӡеит Сасрыҟәа ишәи:
Кәркәеи нанҳәеи аҭакар анкашуа,
Уи аӡыжәра иақәиҭым иахьагьы.
Ус лаҳәеиқәаҵәак ҟыруа иаахылеит,
Инхагьежьылан аԥсхых иаԥхьа инатәеит.
– лаҳәажә, уабаҟаз, уанаџьлбеит,
Сышҭахаз уаҳаны уаама? – ҳәа дазҵааит.
– Сасрыҟәа дышьны дкажьуп ҳәа саҳаит,
Иблақәа ҭыхны исфоит ҳәа сааит!
– Лаҳәажә, уанаџьалбеит, макьана сыԥсы ҭоуп,
Сыблақәа рҭыхра егьзлоугәаӷьӡазеи!
Лаҳәажә, анс акы усыцхраарауазеи,
Суаҭәа иҿыхны икажьу ааскьоугарауазеи!
– Ууаҭәа иҵегь инаскьаган исымандаз,
Сызхараҵәҟьа акәац сымфарызи! – 
Сасрыҟәа убас еиԥш алаҳәа дақәшәиит:
– Уара уԥацәа анхыхухлакь, урҭ андухалакь,
Убла ҭыхны иаҳфоит ҳәа ҭаха умҭауа,
Уршаҟьо, ургьежьуа дара ушьҭазааит! – 
Сасрыҟәа ишәи ԥымкрада инаӡеит.
Алаҳәа аԥацәа аныхнахалакь иахьагьы,
Иршаҟьо, иргьежьуа изрымоу абри азоуп!
Лаҳәажә Сасрыҟәа иуаҭәа инахатәан,
Азхараҵәҟьа ажьабаа афеит иара!
Нас инышьҭыԥраан ажәҩанахь ихалеит!
Ееҳ, Сасрыҟәа, Сасрыҟәа афырхаҵа,
Аԥсра дазыԥшуп уажәы-уашьҭан ҳәа,
Адунеи азна ахаҵара зухьаз,
Адунеи азна ахаҵара зухьаз,
Адунеи азна абзиара ҟазҵахьаз,
Ҭахыда, ҩызада, иԥсра қәнагоума!
Ус қәыџьма дук Абнаршәыра иаалҵын,
Ишишаз Сасрыҟәа иаԥхьа иаагылеит!
– Қәаџьмажә, уабаҟаз, уанаџьлбеит,
Сышҭахаз уаҳаны уаама? – ҳәа дазҵааит.
– Ушҭахаз саҳагәышьеит, – ҳәа ақәыџьма цәажәеит.
– Иухьыз сгәы иалсит, Сасрыҟәа афырхаҵа!
Ууаҭәа ҿыхны изкажьузеи? – аҳәан ақәыџьма,
Инеин Сасрыҟәа иуаҭәа рҳәазо иааган,
иахьҿыхыз инаднаҵеит ашьшьыҳәа.
– Уара, ақәыџьмажә, иахьа абзиара сзууит,
Узхара акәац ыф, узхара сшьа ыжә!
– Ушьа зжәырц, ужьы сфарц смааит сара,
Акы суҳәарц ауп сзааиз иахьа абра!
– Ус акәзар, уааскьеишь абрахь са сҟынӡа, – 
Иҳәан Сасрыҟәа, ус ақәыџьма днақәныҳәеит:
– Ушьҭахь хьыԥсааит, ужәҩахыр ӷәӷәазааит,
Қәрала уаннеиуа акы угәы иҭакны,
Аԥшалас ашьҭыбжь уара иушьҭыбжьзааит,
Уаныхынҳәуа, сҟамчы ашьҭыбжь ушьҭыбжьзааит.
Агәарԥ ахь уаннеиуа уаб игәы умазааит,
Уаныхынҳәуа, сҟамчы ашьҭыбжь ушьҭыбжьзааит.
Агәарԥ ахь уаннеиуа уаҩ игәы умазааит,
Уаныхынҳәуа уан лгәы умазааит.
Ухахәда снацәкьыс аҟара амч амазааит! – 
Инацәкьыс наган ахыжәҩабжь инакьирсит.
Убри азоуп ақәыџьма ахыжәҩабжь зыӷәӷәоу,
Убри азоуп ақәыџьма ашьҭахь зхьыԥсаау,
Убри азоуп ақәыџьма қәлара ианнеиуа,
Ԥшаласҵас ашьҭыбжь уаҩы изимаҳауа,
Убри азоуп ианыгьежьуагь абжьы зыцәгьахауа?
Ҳаи, ҳаи гәышьа, Сасрыҟәа афырхаҵа,
Иахьа уажәраанӡа адунеи зыхьӡ аныҩуаз,
Уасиаҭк иҳәашазаргьы имч илӡаара иаҿуп,
Иблақәа алашара рцәыӡра иаҿуп.
Ус х-ҳәыҳәк ԥырԥыруа ажәҩан иаахылеит,
Урҭ аҳәыҳәқәа иаҵәан ажәҩан агәы еиԥшҵәҟьа,
Иаахагьежьылан Сасрыҟәа иаԥхьа инатәеит.
– Шәабаҟаз, аҳәыҳәқәа, ара шәысзаазгазеи?
– Иухьыз ҳгәы иалсит, Сасрыҟәа афырхаҵа,
Гәнаҳарыла уашьцәа ушҭадырхаз,
Дгьыли-жәҩани иахьаҳгӡарц иахьа ҳаузааит!
– Иҭабуп, аҳәыҳәқәа, абзиара ахьысзыжәуз,
Шәара шәшааиуаз абра ашьа шәнылатәеит,
Шәшьапы ашҵақәа зегь сара сшьа иашәит.
Дунеи ауаатәыҩса ргәаӷ еиманаҵы,
Шәшьапқәа шыҟаԥшьыц сшьала иҟаԥшьызааит,
Ауаатәыҩса еинаалан агәаӷ анрыбжьыҵлакь,
Шәшьапқәа ԥыхьа ишыҟаз еиԥш иҟалааит,
Сара сзын иахьа шәара шәшәаџьҳәацәоуп аха
Аринахыс шәахьнеиуа, агәырӷьаҿҳәаша нажәгалааит! – 
Абас днарықәныҳәеит аҳәыҳәқәа Сасрыҟәа,
Аҳәыҳәқәагь адыр-дырҳәа иныҵԥрааит,
Иаахагьежьылан, ажәҩан иналаӡит,
Дгьыли-жәҩани еимырдоит хыла-ҵыхәала,
Сасрыҟәа иуасиаҭ рҳәоит, еиҭарҳәоит.
Сасрыҟәа дабаҟоу, Сасрыҟәа бзиахә
Наӡаӡа илацәа неиқәиԥсеит.
Адгьыл еиужь цәарҭас имоуп,
Ажәҩан цеицеи хыбрас имоуп,
Аҳәыҳә ласқәа ишәаџьҳәацәоуп,
Ашәаԥыџьаԥ иџьабацәоуп,
Аеҵәақәа кәасҭхас имоуп!




























Аҭоурыхтә-фырхаҵаратә ашәақәа

Ԥшькьаҿ-иԥа Манча ахаҵеи Баалоу-ԥҳа Мадинеи

Ԥшькьаҿ-иԥа манча ахаҵа,
Имшәаӡо агәы зызҭаз.
Имааԥсаӡо ашьамхы зҵаз.
Зтәылаҿ иуаҩ нагаз,
Нхыҵи-аахыҵи зыӡбахә наҩхьаз,
Иқәрагь крифахьан.
Ԥсра зқәым ахьӡ ирҳахьан.
Ԥшькьаҿ-иԥа Манча ахаҵа
Ииҳәаз наигӡар акәын,
Иаӷаз дишьыр акәын.
Иуа, иҭынха рацәаҩӡан,
Ԥҳәыс дизырҳәарц рҭахын,
Игәаԥхоз ҳәа уаҩ димбеит,
Аамҭагьы кыр цақәеит.
Баалоу-ԥҳа Мадина хәаша,
Хаҭалагьы иимбацыз,
Лыхьӡ-лыԥша мракаԥхаран,
Манча ахаҵа дбахәаԥшьны,
Ҵабал шыҟоу днеиҿаԥхеит,
Хьӡыла-ԥшала игәы лызцеит.
Лашҭа аҟынӡа снаӡап, – иҳәеит,
Абла ҭыԥҳа дызбап, – иҳәеит,
Дсынасыԥзар дысҳәап, – иҳәеит.
Шықәсы наҟьак дызқәымтәацыз,
Иҽыхәа иаҵәа нақәиҵахит,
иаргьы убас иҽаалеиҳәахит,
Ихьтәы маҟа, иӷәакьиа ҟама,
Ихҭырԥа шкәакәа, иҟаитан еиқәа,
Исахҭан еимаа шьацәха-шьацәха,
Иаҳәачаԥа, икьарахә цырцыр,
Деихатыруа, деихышәашәо,
Ахьхьа-хьхьаҳәа дынҽыжәлахит,
Дҽыркәашауа иашҭа дҭыҵит,
Иашҭа аханы кьишьмеи иҟьеит,
иахьаҭахыз иҽы ҭҟьеит.

* * *
Абжь-еишьцәа раҳәшьа заҵәы,
Баалоу-ԥҳа Мадина,
Абжь-кәасқьак рықәцәаҿы
Дықәыртәаны дныҟәыргон,
Баҩлашала ддырчон.
Нышә хьшәашәа лшьапы амбацызт,
Гәацәыхьажәак лмаҳацызт,
Мрада дыԥхон,
Мзада дкаҷҷон.
Касыш зхаз лара дреиӷьын,
Хҭырԥаш зхаз лыдҽырбалон,
Арԥар шьахәқәа ҽырбацәа,
Ааигәа-хара ныҟәацәа
Лҳәара иашьҭан иацәнымхауа,
Лашҭа иҭалон еиқәгәырӷьаауа.
Азахәқәа лышьҭазааҩын,
Ашәауақәа леиҽырбахуан,
Ахҷыԥсаа раҳҭырԥаргьы
Ҭаалымла иааибацон,
Даҳҳәап ҳәа иааибагон.
Аха иылман уи ҟазшьас:
Лашҭа иҭалаз аӡә изы
Илымҳәацызт: «Аӡә даауеит»,
Изылҳәауан: «Ак ауеит».

* * *
Ҽнак зны днаԥшы-ааԥшуа
Абарҵа дшықәтәаз, данԥшы,
Иааигәамкәа хараны,
Аҳәыҳә иаҵәа адҟараны,
Ҽуаҩык лылаԥш неихьӡеит.
Иҩны икәаруа ҽыхәак дақәтәан
Иаҳа-иаҳа иҽадихалон
Абжь-ҩеишьцәа рыҩны-ргәара.
Иҽы мыжда кәаша-кәашон,
Ихы-иҿы гәкы лаша-лашон,
Икәадыр ҟәына еилыџьџьауан,
Иҽышьҭыбжьы иармацәысуан,
Иҟамчышьҭыбжьы иардыдыхуан.
Баалоу-ԥҳа дшаҵәы-шаҵәуа,
Лкәасқьа ҳарак дыҩнагьагьеит,
Лашьцәагьы днарацәажәеит:
«Унан, Унан, наныкьара,
Ашҭа аҵыхәан ҽуаҩык даауеит,
Иҽыхәа иаҵәа ҽырба-ҽырба,
Сахҭан еимаа шьацәха-шьацәха,
Каба шкәакәа, ҟаитан еиқәа,
Сырма хҭырԥа, чыхә ыргьала,
Шәнагылақәа,
Шәнеиԥылақәа».
Лгәы шеисуаз адық-дықҳәа,
Уахь дналбааит атрыгә-трыгәҳәа,
Деихытаруа, деихышәашәо!
Днеиԥыланы дааҽыжәылхит,
Иҽыхәа иаҵәа анҟ инҿалҳәеит.
Дынхалгалеит диаԥызаны,
Абжь-уаҭахк днаргәылган,
рыцәқәаҿ днага дналыртәеит.
Даақәгьежьын нас лара
Ифатә ҟалҵеит бжаџьара.
Бжьаха-бжьымш абра ччаран,
Инеиужьны гәырӷьа-ччаран,
Аҵыхәтәаны гәыла-ԥсыла,
Ҟазшьала уҳәа уаҩышьала,
ЕИгәаԥхеибашьеит урҭ аҩыџьа.
Нас иаашьҭылхын лчамгәыр,
Мадина хәаша гәыразыла,
Бжьы гәкыла, бжьы хала,
Инеизылҳәеит лысас Хаара:
– Са сыззыԥшыз, са исҭахыз,
Сыла дабеит Иахьарнахыс.
Доуны дгаргалашьымкәа,
Дкьаҿны дпалтыҟсамкәа,
Деиқәаны дсымсалымкәа,
Даԥшьны дуарцеимкәа.
Иаҳауеи, нас скәымжәындаз,
Убри арԥыс сишәындаз,
Ххьа хҭырԥаны сикәыршәындаз,
Хьтәы маҟаны симӷандаз,
Иааигәарагь сыҟаӡандаз,
Сгәы зытҟәаз, сыбла хызхыз,
Ҳасас ҷкәын иҳазҽыжәҵыз!

иаалымдан аҭак ҟаиҵеит:
– Аҭыԥҳа ԥшӡа, быххь згеит,
Са бсыргәамҵуам жәа рацәала,
Соуԥшәыл хәыҷы, сылашара,
иахьарнахыс са быстәхароуп,
Нарцәы бызбар, аарцәы бызгап,
Аарцәы бызбар, нарцәы бызгап,
Хьҭа басыркуам,
Мла басыршьуа,
Сымҳараҿы са бызбароуп,
Ҳаԥсҭазарагь нас акхароуп.
Абрис ажәа бдыруазааит,
Уаҳа гәхашҭрагь ақәымзааит,
Уаанӡагь бымш бзиахааит.

Ԥшькьаҿиԥа ԥҳәыс диҳәеит,
Насыԥ бзиа шизыгьагьаз,
Имҩашьахуа еилиргеит.
Иҽыхәа ԥшӡа, иҽыхәа иаҵәа,
Ирԥаџьԥаџьуа, иркәашауа,
Лашҭа ԥшӡа днықәхмәаруа,
Лашҭа ԥшӡа даақәхәмаруа,
Инықәырԥало-иаақәырԥало,
Имҩа днықәлеит ԥслаҳә ҳасабла.

Абжь-еишьцәа еизибагеит,
рыца-рҭынха рыдыргалеит,
Аргамагьы инарыларҳәеит
Ԥшькьаҿ-иԥа Манча ахаҵа
Аҿа шиалҳәаз раҳәшьа заҵәы,
Аҿҳәарагьы дук шыбжьамыз,
Ачара  ду рурц ишыҟоу!

* * *
Абжь-ҩеишьцәа раҳәшьа заҵәы
Лхаҵацара аҿҳәара анааи,
Аҭацаагацәа агәгәаҳәа ианааи,
Абжь-ҩеишьцәа ачара руит,
Хьы-разныла деибыҭаны,
Илықәнагоз налыцҵаны.
Дныҳәаны амҩа днықәырҵеит.
Руахьад ԥҵәаны иналышьҭарҵеит.
Дыззааргаз Манча еиҵамха,
Хәаха-хәымш еиужьӡаны,
Иуа-иҭынха идгаланы,
Иуит иара аҵаул-чара.
Афатә иҟаз зегь зфодаз,
Арыжәтә иҟаз зегь зжәуадаз?
Аӷбажь иалҵыз аҩы сымсал,
Акаҷыҷгьы ацԥхь ҭыдыд,
Абысҭажь иалҵыз аҩы шкәакәа,
Ацхажь иалҵыз аҩы ҟаԥшьы,
Иҿыхаан иԥхеиԥхеиуа.
Ԥаҭхьымзар ҵәыца зкыдаз.
Ашьаԥа ԥшьыџьара Еиҿаԥшьын,
Азахә рырԥар сасцәа дахьқәан,
Аҭаца ҩызцәа ирыдтәалан,
Ахҷыԥсаа идыркьыкьуан,
Шаԥсыӷаа идырӷызуан,
Уа кәашаран, уа шәаҳәаран.
Џьоук аҩымаа адырҳәон,
Џьоук ахымаа адырҳәон,
Џьоукгьы ус иәьӡибартәуан:

«– Ҳҭаца хәҷы дшыҟоу шәасҳәап,
Лӡара поуп, лыжәҩа џаџоуп,
Амсыр қьаадыш ацәеи-жьи лықәуп,
Лыхцәы илықәу гәҟаҵагоуп,
Ицыҩцыҩуа иҽышьаҳагоуп,
Ашәырҭаҭа Лыкәа иҭоуп,
Ашьха каԥкаԥ абжьы лхоуп,
Уи лтәашьа, уи лгылашьа,
Уи лсышьа, лыӡахышьа,
Абас ауп ҳәа иузҳәаӡашам!
Гәыр ԥынҵала илырмацәысуеит,
Аҵыс мҩас асахьа ҭылхуеит,
Уи дызлыргаз еибарҵәуоит,
Дахьаанагаз еибаргәырӷьоит».

Шьараҭыни аибаркыреи,
Аҳәсахәыҷқәеи ахьырԥари
Еилаҭыруа еикәнаршон,
Аҟәҟәаҳәа ахысбжь гон,
Аҭацабацәа гәаран руан,
Ахаршә наган ирҭиуан!
Абас Манча ԥҳәыс дигеит,
Абжьаха рзы жәлар еимпит,
рыҩныҟақәа ицақәеит,
Аԥшәмацәа еизынхеит.

Ҩаха-ҩымш ааҵуаны,
иҟьаҟьаӡа иаашоны,
Ҽырххыла дыццакны,
Манча иҿы дааит ақьаҳиа.
«– Аҳ дуԥхьеит аҳҭнынӡа.
Уимбар дхәарҭам акы азыҳәан,
Уааццакыроуп» – ҳәа наиҳәеит.
Абӷьааҳәа иҽааибиҭеит,
Нас инҽыжәлан еибагеит.

* * *
Ашьыбжьышьҭахь амра нӡаалон
Манча дхынҳәны иашҭа дҭалоит,
Аԥсны зегьы аҳәҳәацәа алан:
Аибашьра ҟалеит, аибашьра ҳәа!
Аԥсҭыр ақәлеит Аԥсынра ҳәа,
Хаҵа уҟазар абыржәоуп ҳәа,
Гәыраҳа адәаҿы еизарҭоуп ҳәа,
Даҳԥызоуп ҳәа Ԥшькьаҿ-иԥа
Жәлар еиқәҿырҭуан,
Жәлар еигәныҩуан.
Анацәа қәыԥсычҳауан,
Аҭацацәа ргәы ҭӡыӡауан,
Арԥарцәа ргәы хыҭхыҭуан,
Ахацәа ӷьеҩқәа ргәы рҟажауан,
Рхи рыхәшәи рзауан.
Амра ҭашәон, шәаԥшь цәырҵуамызт,
Амш шәшьын, қәа леиуамызт,
Иҟәандаӡа ԥша-ҩак асуан,
Кәдырҭа иҭадыдуан.

Имыччакәа, имыхәмаркәа
Зымҳара ҿыц имыҩналоз,
Дааҽыжәҵын илахь еиқәны,
Уахь дышиашаз дныҩнашылеит,
Иԥҳәыс-хәаша – иухьзеи? – лҳәеит,
– Улахь зеиқәу закәзеи? – лҳәеит,
– Акымзарак, башоуп, – иҳәеит,
Аха иылмуит, дыхҭалкӡеит,
Илеимҳәакәа диԥырымҵӡеит.
– Ибцәызӡаргьы ибаҳашт, – иҳәеит,
Аибашьра уд ҟалеит, – иҳәеит,
Рра исыԥхьеит, са сцоит, – иҳәеит,
Са сымҩагьы хароуп, – иҳәеит,
Сылахь зеиқәу ари ауп, – иҳәеит,
Са сгәы шәаны исҳәом, – иҳәеит,
Аԥсра сацәшәарц ҟалом, – иҳәеит,
Хаҵак иаҭәам хьымӡӷык, – иҳәеит,
Сара исымгац бзанҵык, – иҳәеит,
Ар сраԥызарц сыҟоуп, – иҳәеит,
Ари такә ихьанҭоуп, – иҳәеит,
Хәыцырҭасгьы исымоуп, – иҳәеит,
Ари анаҩс бара, – иҳәеит,
Бжьҩ-еишьцәа браҳәшьан, – иҳәеит,
Ибыцәнымхо брааӡон, – иҳәеит,
Баҩлашала бдырчон, – иҳәеит,
Быӡӷы-ҟәымшәышә макьана, – иҳәеит,
Лаӷырӡашак амбац, – иҳәеит,
Нас быгәнаҳа зсықәсҵазеи?
Сыбзиара ҳәа ибдыруазеи?
Ҽнактәи бгәырҩа саԥсоума? – иҳәеит.
– Ҳаит, абааԥсы, иухьзеи? – лҳәеит,
Ихьаам хьаас иҟауҵеит, – лҳәеит,
Ахаҵа иаамҭа иахьоуп, – лҳәеит,
Уанаҭахыу уажәоуп, – лҳәеит.
Ҳаит, абааԥсы, иухьзеи? – лҳәеит,
Уԥсадгьыл амца акыуп, – лҳәеит,
Уабиԥара узыԥшуп, – лҳәеит,
Ухы ахьымӡӷ аургома?
Уҽи укәадыри уара иумоуп,
Уабџьар маҭәа уара иулшап,
Узнымаҭәа сара исылшап,
Ушьҭахьҟа ужәлар ыҟоуп,
Уԥсадгьыл ушьапы ықәгылоуп,
Ахьырԥарцәа увагылоуп,
Ахаҵа-гәа уара иумоуп,
Имааԥсаӡо ашьамхы уҵоуп,
Уара уззыркыз уаԥызароуп,
Насыԥ змоу уара уреиӷьуп,
Ҳаит, абааԥсы, Ԥшькьаҿ-иԥа,
Ахаҵара уцымихи,
Уареис ареи ҳаилахьынҵазар,
Иҟамлари ҳаинасыԥзар,
Уцап, аха уагьаап! – лҳәеит.
Дааҩнагьагьан лыҩна лаша,
Ԥшькьаҿ-иԥа иԥҳәыс хәаша,
Изынмаҭәа ласа лыхны,
Изынмаҭәа барфын лыхны,
Даақәгьежьын илырхиеит,
Имҩаныфа уа иҟалҵеит.
Адырҩаҽны шьыжьымҭанынӡа,
Ԥшькьаҿ-иԥа дынҽыжәлеит,
Ахьырԥаргьы ицҽыжәлеит.
Иҽышьҭыбжь иармацәысуа,
Иҟамчы шьҭыбжьы иардыдхуа,
Манча ахаҵа аӷьараҳәа
Амҩа дықәылт еибашьра ҳәа.

* * *
Ажәлар кылсын иқызы-қызуа,
Унацәахы узрыламкуа,
Гәраҳа адәеиужь ду ҭәын,
Ари иманы аҳ дыԥшын,
Манча иааира иазыԥшын,
Манча ихьӡ зегьы ирҿакын,
Манча ихьӡ бираҟра ауан,
Ажәлар рзыҳәан игәырыӷәӷәаган,
Аӷацәа рзыҳәа ицәыршәаган.
Дук мырҵыкәа ҩадахьтәила
Хышә-ҩык аҽцәа уи драԥгыла,
Манча ахаҵа ахь иҿынеихеит.
Инеиқәыӡырҩт ар игылаз,
Уахь ихьаԥшит Манча дышҟаз,
Иара дцәажәон жәа џьбарала:
– Згәы мыҭрысыз иахьоуп,
Шәнеибац! – хьӡы-ԥшоуп,
Ҳаԥсадгьыл ашьаҟәада ахьшуп,
Ҳгәашә ҳаӷацәа иркуп.
Аԥсҭыр хыҵны иҭатәеит.
Аха ашьоура мыжда иахьоуп,
Ашәара мыҩжда ҩысҭаа цырҟьоуп,
Ахаҵара нарҭаа ирхылҵт.
Ашәареи ахаҵареи еиӷацәоуп,
Ахаҵараҿ ихьӡуп уԥсыр.
Аӷа игәы иеирхан уԥсыр,
Хьӡыла иԥсыз уара уоуп.
Ушьҭахь иеирхан уԥсыр,
Аԥсы аиҭаԥс уара уоуп.
Згәы ҭрысыз шәаанҿас ара,
Згәы еицҳауа шәаала еибашьра! – 
Ар агәгәаҳәа инаҵысит,
Дгьыли жәҩани дырыҵсит.

Ҳгәашә мыжда аҩ-ырк еиԥылт,
Ахацәа-рхацәа еивагылт,
Аԥсҭыр ааиуан хаҳәырҵәиа,
Ар неибацон, ар ааибацон,
Наскьа-ааскьа ахылҩа ақәчын,
Адгьыл иқәшын амца шыра.
Аҩы-шьыбжьонк рыбжьаразы,
Аижәылара ашымҭазы,
Аибашьцәа раԥхьа Манча дгылт,
иаҳәа ҭӷәыхаа уа драԥгылт,
Ажәлар рбераҟ инапы иакын,
Дара рзы иԥсы иҭиуан,
Ар икылсыз драԥызауан,
Қәыџьма лажәшәа дрывагьежьуан,
Уи хьшьыцбоушәа дырхаԥыруан,
Ашәуа қьақьа еиԥш, дыҩныкьыркьыруан,
Аӷацәа рымцабз далагылан, 
Дыҳәҳәон, дҵәаауан, дцомызт шьҭахьҟа,
Ар драԥызон ԥхьаҟа, ԥхьаҟа!
Аҽԥыхәшә агылара дацгылауан,
Афрангоь ҿыцҳа дацнаӡауан,
Иҽеиқәа хьышьаш иара дзықәтәаз,
Ԥынҵа фақьла анышә зжуаз,
Аӷа ишьала ишьарӡысуан,
Иаҳәа ҿыцҳа иарлашауан,
Аӷа ишьала ирышҭхәауан.
Амца қьоуқьад акын адунеи,
Зды дызхымсуа аҳәааҿы даннеи, Иарма шьапы: быжь-хык алан,
Иарӷьа шьапы ашьоура ҳәа иҵәаауан,
Афрангь рбераҟ иҩыза инеииркит,
Иуасиаҭ ажәагь уаҟа иҳәеит:
– Шәнеибац, абаақәа! Шәцала ԥхьаҟа!
Шәымшьхәа шәамԥшын, шәымԥшын шьҭахьҟа!
Урылагьежьны уҩызцәа еизца,
Ԥхьаҟа ҳбераҟ нашәыгӡа!
Хахоуп-хаха, шәнеибацақәа,
Зегь шәгәыхәтәы шәахьибагӡа,
Ҳаи, абааԥсы, аӷьараҳәа! – 

Иԥсы мыжда ихыҵаанӡа
Днарылыргеит амца шыра,
Ас ацәгьара аынҟала,
Аҩ-ырк Хымш патла ҟарҵеит,
Ар еиԥхьатәеит наҟ-ааҟ,
Аибашьрагь ааихсыӷьт!

Ԥшьаша ухак дахьнышьҭалаз,
Аҭаца хәыҷы лымҳараҿы,
Ԥхыӡлагьы ус лбахит:
Хә-ԥшӡак аҿы лара диазшәа,
Лнапы, лшьапы ҳәагәыжьла иҿаҳәазшәа,
Лаҳәа еиқәаҵәак лгәы иқәтәазшәа,
Хаԥыцлагьы илхыкәласуазшәа,
Дгәаҟуан-дҵәаҟуан, егьлылшомызт,
Алаҳәа еиқәа ла илзыршәомызт,
Лнапы, лшьапы ԥахны иҿаҳәан.
Ԥшькьаҿ-иԥа ихабар лбомызт,
лыԥсы данақәыԥш, лымч еизганы,
Даныҩеиха, адаҷқәа ԥҵәеит…
Лиарҭа даақәтәеит дцәырҳаны,
Лгәы ҭыҵны ицо есиуан,
Ауха уаҳа даузыцәахуаз,
Дхырқәақәо лиарҭа дшықәтәаз,
Иҟьаҟьаӡа иаалыршеит.
Анааша ланхәа лҿы днеит,
лылахь шеиқәыз анхәа илбеит,
Лыԥхыӡгьы лалҳәеит ашьҭахьы.
– Ааи, нан, нан, ыбмшәан, ыбмшәан,
Гәырҩас уаҳа дҟабымҵан,
Сыҷкәын заҵәы изҩа ԥсит! – 
Анхәа лҭаца лгәы ҟажо,
Дышлацәажәоз, адәахьы
Ирмаҳахи шьуок рыбжьы:
– Уаа, Манча! – ҳәа ҿыҭыбжьқәак.
Аҳаҷаҳәа лгәы иҭашәеит,
Ари цәгьарак ишазҳәаз,
Лыҷкәын цәгьарак дшаниаз.
«Ижәуазеи, нан?» ҳәа данаадәылҵ,
Ахаҵарашәа аацәырыргеит,
Ааигәа иааихьаз ашәаџьҳәацәа,
Абасгьы рашәа иналарҵеит:
«Уаа, ахаҵа-ихаҵа, Ԥшькьаҿ-иԥа,
Ҳагәашә адәы шьала ихызҟьаз,
Уа гәышԥыла аԥсҭыр ԥхьазцаз,
Быжь-хык зықәшәаз ашацкыраз,
«Ҟьишь» мҳәакәа ичҳаны,
Шьыбжьаанӡа еибашьуаз,
Манча ахаҵа дҭахагәышьеит!»
Ан ажәрацәгьа иаарымданы:
– Уаа, нан, нан, исаҳауазеи,
Сшыԥҳәысугьы схы исзадкылом,
Ахы ахьиқәшәаз сара избароуп,
Уаанӡа ашҭа сызҭагылом,
Исцәышәымӡан шьҭахьла иқәшәазар,
Усҟан иҵәыуара сзыҟаҵома?
Иқәлацәа рҿы дсызцәыргома?
Иҟамлари аԥсы еиҭаԥс иакәзар,
Иаб исанӡӷәы аҿы дыжтәымзар! – 
Ашәаџьҳәацәа ашәаны ирҳәахит:
– Уаа, ахы мыжда ԥхьала иқәшәеит,
Иуаажәлар ихы рықәиҵеит,
Манча хаҵала дҭахеит! – 
Ан ҩаԥхьа иааҭлырҟьахит:
– Уаа, ахаҵараҿ дҭахазар,
Уаҳа иԥхашәшьо акы ыҟамзар,
Шәҿагәаҿасуа ишәҳәашьоузеи?
Хьымӡӷыда адунеи иԥсахзар,
Уаа, иԥсадгьыл ихы ақәиҵазар,
Уи аԥсы ҳәа дзыҵԥхьаӡода?
Иҩызцәа иԥызцәа дрыгәҭылакны,
Иашәақәлацәа иҵеибаҳәа,
Икаукоу аупа дылаҳәаны,
иашҭа аҵыхәа дааҭаргылеит.
Иҽы мыжда ҩныкьыркьыруан,
Аӡә дацәыӡны даԥшаауазшәа,
Ашьапы шьҭнашьуа, ахы ларҟәны,
иабџьар маҭәа акәадыр иахшьын,
Аҭаца мыжда уахь днарԥылеит.
Асакаса надыргылеит,
Лара днеины днеихагылеит.
Дааиԥхьылшьшьааит дԥыртлауа,
Иҿаҿаӡа ишԥаҿы
Ахҭыԥ мыжда днаҿаԥшит.
Имаха-шьаха бжь-хык алан,
Урҭ зегь иқәшәеит иаԥхьаҟала,
Абӷьааҳәа наҟ днеихыҵт,
Аԥсы мыжда уа дышьҭырхт,
Дныҩнаргалеит иҩны мыжда,
Днеикәҟьашахт иԥҳәыс хәаша,
Иуеи иқәлеи уа гәыблыла,
Дыдлырҵәыуеит уи қәнагала,
Абас лабжышла дкәабаны
Иабацәа рыгәҭа анышә далҭеит.

* * *
Аԥсыжра ашьҭахь хәылбыҽха
Мадина хәаша лымҳара
Дыццакы-ццакуа дааҩнаххын,
Абӷьааҳәа дааҩнагьежьын,
Мҩаныфас илырхиеит ачгьахьа,
Акәымжәи акабеи налшәылҵеит,
Аимааи аимси налышьалҵеит,
Абџьар маҭәа уа иаакнылхит,
Ахи ахәшәи ду налыҟәнылҵеит,
Нас иааҭылгеит маӡала,
Лашьцәа илырҭаз аҽеиқәа,
иаалкәадырын дааласны,
Ларгьы дҽыжәлеит дыццакны.
Зны агәашә шыҟоу ныҟәашәала,
Аҩны дныҩнысит ашьҭахь ала,
Нас даақәҵәиин «чоу» лҳәеит,
даадыххылеит уи аҩны,
Ланхәа дхырқәақәо дахьтәаз.
Аҽышьҭыбжь назаҳаз,
Ихырқәақәо иҽҳәатәаз,
Данындәылыхх анхәа еиҭамҳәа,
Лҭаца шлакәыз лбеит абра.
– Нан, нан, – лҳәеит лара – 
Сымра усгьы иҭашәахьан, аха,
Нас сымзагьы ацҭашәама?
– Нан, нан, бымшәан, бымшәан,
Уажәшьҭа ибмыхьыц ибыхьрызеи?
Абиԥазаҵә быҷкәын, – лҳәеит,
Ашьа сыԥхьоит, са сцоит – лҳәеит,
Аишәамаҭәа бадыртәалан,
Сахьыбԥырҵуа саҭамзааит. – 
Аҿацаҳәа лҟамчы лҟьеит,
Аҽеиқәа мыжда ашҭа инҭҟьеит,
Шәақь-лҩак еиԥш дынкабеит.

* * *
Уаа, Ҳагәшә аҳәаҟьацәа зҭалаз,
Адырҩаҽны аҵх ишалаз,
Еиҭақәшәахит аибашьра,
Ар неибацоит, ар ааибацоит,
Аҩ-рык наҟ-ааҟ инибарҵәоит,
Аџьырҟәара еиԥш аԥсцәа еилажьуп,
Шьаӡа-гәаӡала адәы хҟьоуп.
Уаа, Ҳагәашә, ахысцәа зҭалаз!
Заҟаҩ иазеи абраҟа ицәарц?
Заҟаҩ Хацәа ахьӡ ргазеи?
ЗАҟаҩ сабицәа быда инхазеи?
Заҟаҩ ҩнаҭа ҵеида инхазеи?
Заҟаҩ ҳәса еибацәахазеи?

* * *
Ашьыбжьышьҭахь еидшылаӡеит,
Ар ԥхьаҟа ҳәа иызмцаӡеит,
Нас еилалеит аҳәаҭыхла,
Ишзахәауа напышьашәала,
Аха аԥсуаа ргәы мыҭрыст,
Иԥаԥашькны еивагылт.
Аҩ-рык еидшылан еибашьуан,
Амра шанханы ирзыԥшуан,
Еибашьҩык шәҩык данрыԥсаз
Аамҭа рзааины иҭагылан,
Ма аиааира, ма аҵахара,
Уажәы уашьҭан иазыԥшуан.
Абри аамҭаз, ар анеидшылаз,
Ҽуаҩык даауан рышьҭахьҟала,
Адгьыл иҽеиуатә, ԥслаҳә ҳасабла,
иаҳәа цеицеи иармацәысуан,
Иҽеиқәа шьҭыбжьы иардыдыхуан,
Дшааиуаз аԥсҭыр даарылаххит,
Дҵәиуа дхынҳәуа даарылгьежьт,
Ҽыҳәҵәылагьы шьоук кеиҟьон,
Ихылԥа цәгьа шьуокы арблаҟьон,
Иҵәаабжьы гәыҭҟьагаӡан,
Рхи рҵыхәеи еилеицалон,
Рыжәпараҵәҟьа еилизаауан.
Аԥсҭыр рзы уи дгәыҭҟьаган,
Ижәлар рзы дгәазырҳаган.
Урҭ гәаныла ирҳәауан:
«Дабатәида, ианаџьалбеит,
Даҳзааишьҭма анцәа жәҩантәи
Ҳа  ҳаиқәзырхаз, ҳаԥсы ҿызхыз».

Ҳагәашә аӷа сԥырҭас иоуит,
Аибашьрагьы аҵыхәа ԥҵәеит,
Аиааира аԥсуаа ирзынхеит,
Зыԥсы ҭахаз ӡәырҩы рытҟәеит.
Ар аныхынҳә еибашьны,
Аиааира ахьыӡ рҳаны.
Аҟәҟәаҳәа ихысуа ашәа ҳәо,
Аҽеиқәа ҽыуаҩ дибарцы,
Ихы, иҵыхәа еилиргарцы,
Ԥшькьаҿ-иԥа ицәа шихикааз,
Уигьы мӡакәа иирҳарцы,
Насгьы аҳҭныҟа дигарцы,
Ҳамҭалагьы игәы ҟаиҵарц,
Иҭабуп ҳәау аҟа иҳәарц,
Аҳ днеиԥылеит иара убрахь.
Аҽеиқәа ҽыуаҩ уи дангәеиҭа,
Нас ахьуҳәа уи дааҽыжәԥеит.
Акәалӡ хылԥа наҟ ихихит.
Лыхцәы-сымсым лакьылакьуа,
Инықәыԥсеит лыжәҩахырқәа,
Лхы-лҿы гәкы мра каԥхаран,
Аҽеиқәа ҽыуаҩ, афраԥҳәыс,
Абжьҩ-еишьцәа раҳәашьа заҵәы,
Ԥшькьаҿ-иԥа иԥҳәыс лаша,
Баалоу-ԥҳа Мадина.

(Аԥсуа жәлар рпоезиа. 1959, ад. 123-136).

Аџыраа рашәа

Уаа, ес иуа ирыциуа,
Уаа, ес иԥсуагьы ирыцыԥсуа,
Аџыр-иԥа Данаҟеи хаҵа!
Задан аԥсара зыхчымҳараз,
Арҟыз абаара хыла иҭзырбаз,
Уасеи џьмеи еилазмыргылаз,
Ани ҷкәыни еибазымырааӡаз,
Аџыр-иԥа Данаҟеи хаҵа!
Аҟарач рхәаҿы аҽан алызцуаз.
Хшуаҭ ахәаны аҽымҩа ҭызгаз,
Уаа, дамыӷ ахәаны зҳәынҷарҭаз
ЛАмкац архагьы ззыԥс шьарҭаз,
Дау аҳәаҟьа зҽыбжьарҭаз,
Бақьбеи абахә маҳагьаҿы
Иаалырҟьаны зыԥсырҭахаз
Аџыр-иԥа данаҟеи хаҵа!

Иара ыдҟамкәа иқыҭа еимырҵәеит,
Ирахә-ишәахә акы нмыжькәа иахырцеит,
Иуаажәлар ақәылацәа ираԥырцеит.
Иҩны данааи иԥҳәыс днеиԥыххылан
– Ухаҵами, абааԥсы, узыԥшузеи?! – лҳәеит.
Иҩны дааҩнаԥалан иҽааибиҭеит,
Иԥҳәысгьы – «бымш аабзиахеит» ҳәа налеиҳәеит.
– Ари адунеи аҿы уаҳа ҳзеибамбаргьы
Ахрарҭахь анцәа ҳаицәимырӡааит! – 
Иҳәан дрышьҭалеит Ижәлар иахырцаз.
Хаха-хымш урҭ иынҟәахьаз,
Мышкы-шьыбжьаанӡа рыла дрыхьӡеит.
– Шәзымцеит, шәаагыл! – ҳәа ибжьы наиргеит.
– Уара уеиԥш ҳарҭ егьаҩ аабахьеит,
Аламала ҳнызкылоу дыҟам – рҳәеит.
– Ус акәзар, – дырҩегь ибжьы наиргеит, – 
Арахә ираԥгылоу аб шәаԥшла!
Днеихысын аб-ду атәыҩа нахриффеит.
– Абри алагьы сгәашәымҭоу – ҳәа ибжьы наиргеит, – 
Сыуаажәлар соушәыжь, мамзар ицәгьароуп!

– Џьмак атәыҩа хжәеит ҳәа ҳара ҳшәауам.
– Ус акәзар, аԥхьа инеиуа узылаԥр уаԥшы,
Ухы иаԥырхагам, ухылԥарч уаԥшла! – 
Аҵықьҳәа дхысын ихылԥа ихҟьеит.
Ихы иаԥырхагамхеит, ихы иаимырбеит,
– Ма абри гәаҭаны сыуаажәлар сышәҭ.
– Уи ҳара иџьаҳшьаша усны иҟамлеит;
Ихылԥа ихҟьеит ҳәа уиадаҩым – рҳәеит, – 
Хылԥала ҳмаҷым, даҽакы неихаҳргылоит.
– Салагоит ахысра шьҭа шәгәышәҽаныз,
Сара агәнаҳа сымамзааит, ишшәыгхаз жәдыр! – 
Драбашьуа иҿааихан уаа-шәҩык ҭаирхеит,
Дхысуа дышнеиуаз ишәақь еихәлахеит.
Ҩ-дарҳамк шагыз ахы аӷрахеит.
– Шьҭа сшәақь сыхәарҭам – иҳәеит Данаҟеи,
Ишьымкәа иаанхаз алаба иаиргеит,
Иуаажәлар ԥыртны аужьра дшаҿыз,
Аимҵәацәа иреиуаз Агыр Ҟаимаҭ ибжьы геит:
– Уаа, Аџыр-иԥа Данаҟеи, уӡырҩишь зынзаҵәык,
Уӡбахә шырҳәо еиԥш ухаҵоуп аха,
Ахаҵа бзиа иқәнамго ак угхеит уара!
– Исыхьыз саҳааит – иҳәеит Данаҟеи.
– Уара уеиԥш хаҵала ар нзырҵәаз,
Дынижьыр акәымзи шәаџьҳәаҩыс аӡәы!
– Убри дырны иануҳәа, унсыжьуеит уара,
Жәларак инҵәазгьы урымза шәаџьҳәаҩыс! – 
Ас ҳәауа иуаажәлар роужьра дшаҿыз,
– Уаа, ажәак уасҳәоит Аџыр-иԥа уаахьаҳә!
Данаҟеи данаахьаҳә, изауаны итәаз.
Аҵықьтҳәа дхысит Агыр Ҟаимаҭ,
данаҟеи иҷапан ахы ааҭагылт;
– Шьҭа егьсзырҽеиуам – игәхәыт иара,
Илҭарсны иакәиршеит ибӷа ахҭырԥа,
Нас имҩа дықәлеит иуаажәлар рҵысны.
Ишеибгаз иманы иқыҭа дазааит.
– Сара сыԥсызааит, егьаурым – иҳәеит, – 
Шәара шәеибганы шәыҩнқәа шәрынсыриеит. – 
Иԥҳәыс дааихагыланы убас ажәа лҳәеит:
– Уара уԥсит, аха уԥсызааит хаҵаҵас,
Ухы зқәуҵаз урхашҭрым зынӡа.
– Сашьцәа шәласны шәааишь, – иҳәеит Данаҟеи.
Аешьцәа ахҩыкгьы неихагылт дахьышьҭаз.
Аиҳабы Аџыр-иԥа КЬамышә, аиҵбгьы Уамар,
Урҭ иргәыбжьанытәыз Шараҳмаҭ нас.
– Уаа, Кьамышә, уара сашьеиҳаб уами?!
– Ааи – имҳәагәышьеи КЬамышә дахьгылаз.
Бџьарла издыруада сара сшьа узымургьы,
Уцәажәан сшьа-ԥса ҭамыжькәа иааугоит,
Иаанкыл абри – ҳәа илабашьа неииркит.
– Агәыбжьанытә Шараҳмаҭ уҟоума ара?!
Аԥсхәрақәеи ачарақәеи уҽыргурхом,
Аизарахь укылсуеит, уара уҽырбаҩуп,
Саҳәа хәыш ду уҟәнуҵар уарԥшӡалап,
Ҭамаа рҭыԥҳацәа лоуга-ҩоугалап,
Ҽырбарыла ԥшӡарыла шьоура ҟалозар,
Сшьа шҭоумыжьыз здыруеит сара!
Иаанкыл абри – иҳәан иаҳәа неииркит.
– Уаа, сашеьиҵба Уамар, уааскьеишь! – 
Уамар днаскьан данаҟеи днеихагылт,
– Уҷкәыноуп акәымзар слакҭа умоуп,
Уараӡәк уоуп сшьа ууп ҳәа сзықәгәыӷуа,
хаха-хымш сыҟоуп сыԥсыуам – иҳәеит,
Сшьау ы сыԥсаанӡа ҳаишьцәазар,
Снапала ишеҵасҵаз иҟоуп сшәақь,
Ахи-ахәшәи еиниам, ҩ-дарҳамк рыбжьуоп,
Убарҭ неимданы ирылу сшьа!
Ус акәымкәа, снапала еиҵасҵап уҳәозар,
Сазыразым – иҳәан ишәақь неииркит.
Уамаргьы: Аҳы шәымш аабзиахааит,
Сшьа зуаанӡа анаҟәада фатә сымамзааит – иҳәан,
Агыр Ҟаимаҭ иаӷа дишьҭаланы дцеит.
Дышнеиуаз ҩныкаҿ ҵәыуабжьык иаҳаит,
Ԥҳәыс лмыткәма иалаҵан ус лҳәон:
– Сыхәԥҳа Данаҟеи, цәгьала иҭадырхаз, нан!
– данаҟеи дызусҭада? – ҳәа длазҵааит днеин.
– Сыхәԥҳа иакәгәышьан, Џыраа драшьан,
Дыршьгәышьеит уи азоуп сызҵәыуагьы – лҳәеит.
Нас аргама дцәажәеит Аџыр-иԥа Уамар,
Ихы-иҵыхәа дзышьҭаз, цәырганы иҳәеит,
Ус лыҷкәын Манчагьы дрыхҭыгәлеит.
– Уидыԥсылоит умцан, дуаҩы цәгьоуп уи – ҳәа
Манча дцәажәеит, аха Уамар имуит,
Нас аҩыџьегьы еиманы рҿынархеит уахь.
Ҟаимаҭ амхаҿы дааины амца еиқәиҵахьан,
Иаргьы дхәыцуа Амца дыҽҳәатәан,
иааигәара Манча дахьнышьамхышгылаз,
Лабыҵәк иԥҵәаз аҿеҩҳәа абжьы геит,
Агыр Ҟаимаҭ «ҳаи» иҳәан даақәҵәиит,
Ус аҵықьҳәа Уамар ишәақь ҭҟьеит,
Агыр Ҟаимаҭ иҷапан ахы инҭашәеит,
Аҩыџьегь неихагылт иԥсы ахәынга шҭаз,
Ҟаимаҭ ишьала ирҭәит Уамар иҳазырк.
– Уара узшьыз сара сакәым иахьа,
Узшьыз Данаҟеи ихи-ихәшәи ауп, – 
Иҳәан Манча диманы ддәықәылт иахьааз,
Ахысыбжь назаҳаз жәлары зегьы ирдырт,
Аџыр-иԥа Данаҟеи ишәақь-бжь шакәыз.
Дыркырцгьы ишьҭалт ашьра уны ицоз,
Аха иауихьӡахуаз, уи данскьахьан.
Хы-мш ракәын ҿҳәарасгьы имаз Умар,
Аха мышки бжаки иалыршан дааит.
– Уаау уара? – дҵааит данаҟеи.
– Сааит, ухаҵкы сцеит – иҳәеит иаргьы.
– Уеибганы уаама? Акыр сзааугама?
– Сеиқәшәаны сгьежьит сахьцаз ухаҵкы! – 
Иҳәан иҳазыргьы наган ииркит.
Ииарҭа даақәтәан нас Данаҟеи,
– Иара ахаҭоуп, иара ахаҭоуп, афырхаҵа!
Сызшьыз ишьа ахаҭоуп сааукәыхшоуп,
Иҭабуп, аиашьара шәзыбзиахааит,
Сҭынчуп уажәшьҭа! – иҳәан, Аџыр-иԥа Данаҟеи,
Инапала иҽааԥыртны, уаҟа дыԥсит.

(Аԥсуа жәлар рпоезиа, 1959, ад. 140-143).

Наԥҳа Кьагәа
(«Ианиашьа ихаҵашьоуп»)

Аԥсны дынхон хаҵа ӷәӷәак, шәара зқәымыз, уаҩы дызхәарҭамыз Наԥҳа Кьагәа ҳәа аӡәы. Кьагәа убыс дхаҵан, ихала қыҭа паҿк иааршәа-аарӡыӡаны, илеилацаланы, ииҭахыу рылыршаны, дқәыланы, еимҵәаны, има дцон.
Ҽнак Кьагәа ныҟәара ыдҟаны дшааиуаз, хәыҷык сыԥсы ааиҭаскып ҳәа дылҽыжәҵын, џькы ашьапаҿы длатәеит, иҽы аӷәра амахә иладҳәаланы, иабџьар аџь ашьапы инадыргыланы.
Ус дыштәаз дыцәеит.
Х-ҩык аамсҭацәа амҩа ианыланы ишааиуаз инихагылт.
Арҭ аамсҭцәа, Кьагәа дҿаҳәаны драԥца, иҽы рывацала, рҿынархеит. Ишнеиуаз ус изҵааит:
– Уара, абри Наԥҳа Кьагәа ҳәа дара зыхьӡ дуны иҟоу дыудыруама? – ҳәа изҵааит.
– Ааи, дыздыруеит, – иҳәеит Кьагәа.
– Дышԥаудыруеи? – рҳәан.
– Уи дхаҵа ӷәӷәоуп, аха ианиашьа ихаҵашьоуп, – иҳәеит.
Ус ишцоз ирцәылашьцеит. Аамсҭацәа рыхҩыкгьы џьара иаатәан, рыҽқәа акәадырқәа аарықәхны, амца агәгәаҳәа реиқәҵаны иахатәеит. рымҩаныфа ааҭганы крырфеит, аха Кьагәа акрыф ҳәа ауиарҳәахуаз. Акранырфа ицәеит.
Кьагәа, ииулакь инапқәеи ишьапқәеи ааԥыртланы, даҩгылт. Аамсҭацәа аххы рыхга ицәан.
Аамсҭацәа рыҽқәа акәадырқәа рықәҵаны, рҟамчқәа дасу рмахәарқәа инархаршәны, рабџьарқәагьы акәадыр махақәа инархьнырҳала, аҽқәа дасу изтәқәаз дара ахьыцәаз инархаиргылт.
Кьагәа иҽы кәадырны, иабџьар аашьҭыхны, дынҽыжәланы, ибжьы геит абас ала: «Шәааԥшы, шәҽыжәла!» ҳәа.
Арҭ ҩаҵҟьеит.
Дрықәҳәҳәаны иҽыжәиҵеит. Ианҽыжәла, «шәабџьар шәкы!» ҳәа Кьагәа ибжьы геит. Арҭ аамсҭцәа рабџьар анырк, арҵәаа ҳәа дрықәыҳәҳәаны, ҽыҳәҵәыла дрыжәланы, зегьы рыҽқәа ирыхҟьҟьаны икажьны, рабџьар аарымхны, дара еиқәԥах иҿаҳәаны, инаиԥицеит.
Има амҩа дшықәыз шеит, ихәлеит. Ҩнык аҿы инымҩахиган, крырҿеиҵеит, иаргьы крифеит. Кранырфа, дырҩагь иаԥца има дшааиуаз, рыҩны ианазааигәаха, ус иҳәеит:
– Сара, шәара шәеиԥш, сымдырзар, ишәықәнагоз рацәан, аха шәыҟаз, шәца шәыҩныҟа, амала сара сшыцәаз сышәҳәынҷеит, уи ахаҵа изы дара ишыԥхашьароу жәдыр. Ицәо аԥсы диҩызоуп рҳәоит. Сара, абриа ҟара шәзызуа,
шәзызҵаауаз Наԥҳа Кьагәа схаҭа соуп, – иҳәан ихы дырдырны иауижьт.
Рхы хьышьшьы арҭ ахҩы-аамсҭацәа имида-гәидаха рыынҟа ицеит.

(Аԥсуа жәлар рашәақәеи ражәабжьқәеи. Еиқәиршәеит 
И.Е. Корута, Аҟәа, 1956, ш. ад. 29-30).

Салуман Абӷажәба иашәа

Ашьыжьымҭан зашьа дыршьыз,
Шьыбжьаанӡа зшьа зуз,
Абӷажәба Салуман.

Шәақь иҭыҵыз хык азыҳәа,
Ҵлак згәы ҭрысны иавамыглоз,
Салуман ахаҵа!

Ԥҳәыск илыхшаз аӡә изыҳәан,
Амҩахәасҭахь имҩахымҵу
Уа дрыхьӡеит, ахаҵа!

Ашьжьымҭанӡа иашьа дыршьит,
Шьыбжьаанӡа ишьа иуит,
Салуман ахаҵа!

Иаԥсуа кәымжәи ихҭарԥа рқьақьеи,
Иҽыхәа  иаҵәа ҽырԥа-ҽырԥо,
Салуман ахаҵа!

Зыԥсадгьылаҿ зашәахә камшәо,
Анхаҩыжәлар рыхьӡ ҭызгаз,
Салуман ахаҵа!

Ашьжьымҭан зашьа дыршьыз
Шьыбжьаанӡа зшьа зуз
Абӷажә Салуман!
(Аԥсуа жәлар рпоезиа, 1959, ад. 184).



Кьахь Ҳаџьараҭ

Ҳаџьарҭ Ешыра дынхон. Дынхаҩ бзиан. Аҽы бзиа иман, иҽы икәадыри бзиан, уаҩ дааилаҳартәы иман. Аҽы бзиа имаз, Ӡаԥшь-иԥак дынхон убри ақыҭаҿ, деилаҳаит. Ауаа иман дизнеит уҽы сырхәҳа ҳәа. Ауаа иман даннеи, акы, иара дҭауадын, анхаҩы дыԥхашьаны ахәҳара ииҭеит, иҭиип ҳәа игәы иҭамызт, аха… Аҽы ахә имшәазт уалла игеит, аҿҳәара ҟаиҵеит – абри аамҭазы иусҭот ҳәа. Ашьҭахь аҿҳәаразы даннеи сеиқәшәам, иахьа сиымам ҳәа иеиҳәеит. Дырҩегь агьаурым иҳәан даҟәыҵт. Дизыԥшит ирацәаны аамҭа. Аҵыхәтәанӡа иҽы ахә шимоуаз еиликаан, иҟаиҵои уажәшьҭа мчыла игар акәхеит, момзар хала иҽы ахә иоуам. Дыҩҽыжәлан ҽнак иҿыҩеихеит. Иара иҿы дцоит уажәы, – Кьахьба. Даннеи иара дыҟаӡамызт, иԥҳәыс алкәын иҟаз.
– Дабацеи? – ҳәа длазҵааит. – Дыҟам, џьара дцеит, – лҳәеит. – Иууазеи, иуҭахыузеи? – анылҳәа, «Сҽы ахә абрысҟаамҭа исимҭо» иҳәеит дмақаруа, дықәҵны дцеит Акьахьба.
Ашьҭахь харак аамҭа мцакәа иара дааит, Ӡаԥшь-иԥа.
– Уара абас ауп, Акьахьба джааит, сҽы ахә сԥасимҭои ҳәа дмақарны цдеит, – лҳәеит.
– Ааит, са сҿы дааины дышԥамақари, дабацеиҟ – иҳәан иҽы даасны дҩаишьҭалт.
Дыслеиуаз архан дихьӡеит. данихьӡа: «уара аччиа әуаызма сыҩны инеины имақарны ицаз?» – иҳәан ҽыххыла дҩаисын, иҽгьы иаргьы еимарамкәа ихыршәҭны иҩкаижьт.
Дахьылкаижьыз дыҩҽыжәҵын, игәы длықәтәан, ихәцә икит дысшьоит ҳәа. Дишьуашәа аниба уаҳа иҟаиҵоз, тапанча хәыҷык иџьыба иҭан, иааҭихын, игәы иҩаҵаикын, дышьны дихыҩрны дҩкаижьит. Акьахьба ихы игеит. Аӡаԥшь-иԥагьы дзыԥсыз дыргеит.
Акьахьба Аҟәа араион, Ешыра ақыҭа далҵны Гәдоуҭа араион дааит ахыхьчаразы, иҭынхацәа иманы.
Ҽыҵәахырҭас иахимаз Бармышь ақыҭа дынхон Кәыкәи Фаҭ ҳәа убри иҟны акәын. исааиуаз )ауади-аамысҭеи дазыҟарҵеит убри Кәыкәи Фаҭ Акьахьба ишьра.
Амаҵурҭаҿ Диан, иханы ахырхха (амаҭәа зхыршьуа ашаха) ахшьын.
Фаҭ аԥхьа дааҩнашылан, итапанча ихы иаҵан, ишәақь иаԥхьа игылан, ишәақь аашьҭыхны игеит.
Ишәақь аниҵих ашьҭахь иеиха иман  дааин, дысшьуеит ҳәа длеихагылт. Аихала ихы ԥысҽуеит ҳәа аиха аҿанааирха, ахырхха иақәшәан, аиха балҟьан ихы иақәымшәакәа иӡӷаҿы дихәит.
Ацәа далҵны данҩаҵҟьа, ишәақь уеизгьы иргахьан, итапанча ихы иҩаҵиԥаан, Кәыкәи Фаҭ иеиха иман азхаз дышнеиуаз, атапанча леигәыдиҵан, дызгарыз иқәшәеит.
Убри ашьҭахь Акьахьба Ани снаихыԥан сцоит ҳәа иҿанынеиха, иара исԥы ҭан, иеиха аԥыр ҳәа иаадәықәиҵан, ишьанӡаа иақәшәеит. Нас ддәықәылт Ҳаџьараҭ, аха дызынҟәом лабада, дыбжоуп, ишьапы ихәит. Уи ахҟьа анраҳа ар ишьҭалт ихыҵны, ишьакәасҭа ихылт.
Иара дцоит, ар ишьҭоуп, иара дцоит, ар ишьҭоуп. Уаҭҳара ақыҭа даланалгалеит. Гарԥ  ҳәа паселкак ыҟоуп, убра даланагалт. иаргьы уаҳа иылмшо днеит, аргьы ихьӡуа иалагеит.
Дааҳәын, ажәлар ишьҭаз: «Ҭабуп иахьа уажәраанӡа сахьныҟәыжәгаз, аџьабаа исыдыжәбалаз», – иҳәан, итапанча ихы иҩадыргылан, иҽишьит.
Ахысбжь геит, аха ишьҭаз «ари цас иуит», – рҳәан, игәаӷьны изымнеит. Дахькажьыз ҳиеихсуеит ҳәа иалаган, саб, Мачагәа ихьӡын, «шәымхысын, сцоит сара» ҳәа реиҳәан, даннеи иара дыԥсхьан. Инапы иҟьеит шәааи ҳәа, ианнеи уеизгьы дыԥсхьан.Уи алагь аҵыхәтәа ԥҵәеит.
(Гәдоуҭа араион Мгәыӡырхәа ақыҭа. 
Џьыкырба Грышьа иҳәамҭоуп. 
Ианиҵеит Ш. Салаҟаиа. 13.02.62 ш.).


Аԥсҳа иажәабжь

Аԥсҳа Бырзентәылатәын. иара иоуаз ахшара изынмхо иалагеит. Ахәыҷы данилак, дрыцқьаны днаганднышьҭарҵон аҳәса, даргьы караха иҟамзи, ицәон. ианааԥшлакь – асаби дырбаӡомызт, акы дагон. Ари зныкым, ари ҩынтәым. Хынтә абас анихь ашьҭахь, иҳаблаҿ иҟаз аҭаҳамадацәеи  аҭакәажәцәеи дрыԥхьан, дразҵааит изыхҟьозеи ҳәа.
Уаҩ дахьықәнымхо дгьылк аҿы уцаны унымхозар, уаҳа ԥсыхәа амам ҳәа иарҳәеит. Усҟан уажә иҟоу аӷбақәагь, амашьынақәагь абаҟахыз! Шхәак ҭаргәаҩан иааҟаиҵан, амшын дхылан, дахьаарыз, абриА ԥснытәи адгьылқәа ибеит. Бнараны иҟан, усҟан зегьы. Игәаԥхеит адгьыл. Дхынҳәны дықәлан цдан, бажь-ҭӡы бзиак аашьҭыхны, ифатә-ижәтә иҽырхиан даан, Алаҳаӡы дынхеит. Иԥҳәысгьы дук мырҵыкәа лцәа лтәымкәа дҟалеит.
Убри аамҭазы нхыҵтәи Ачбак дшәарацо ашьха дықәзаарын, дахьаахықәгылаз, арахьа мшын дыҩхыԥшылт. «АБри аӡ ду аԥан сымԥшаакәа схынҳәуам», – иҳәан, дылбааит арахь амшын дуӡӡааԥан ауибахуаз!
Деимдо ага дшаваз, ауаа рышьҭа ибеит. Ашьҭа дхылан Аԥсҳа иуааи иареи ахьынхоз днеит. Дрыдыркылт иеигәырӷьан, дгәыдыркылт: Дсасымзи, ихәы бзианы иҟарҵеит.
Аԥсҳа арахь, Аԥсныҟа, иара зыхҟьаз зегьы аацәырган иеиҳәеит исас.
Иԥҳәысгьы ахшароуразы иаалыгхан дышьҭалт. Асасгьы, «Шьҭа сцалароуп, бзиала!», – иҳәан, дцеит. Аха ари хара ыдмцакәа, бардрак днаватәан, иҽиӡазаап.
Ауха [аԥсҳа] иԥҳәыс ԥа длоуит. Ишьҭаланы, ргәы рҭынчны ицәеит аҭаацәагьы. Ашьыжь ианааша, рхәыҷы дабаҟоу!
«Ҟоҳ, анаџьалбеит, анҟгьы арахьгьы ҳара ҳтәы егьыҟаҵазаап!» – рҳәан, игәырҩеит аҭаацәагьы, аха иркгәышьаз!
Ус акыр шықәса цеит.
Ахәыҷы дызгаз Ачба иашьцәа хҩык, иара дыԥшьҩыкны иҟазаарын. Ахәыҷы аишьцәа аԥшьҩыкгьы рыхьӡала драаӡеит.
Дандауха, данарԥысха, ҽнак иашьцәа аԥшь-ҩыкгьы еицны, аҷкәын дырма, ҽыуаа-шәҩык рыцны, Аԥсныҟа, аҷкәын иаб иахь илбааит.
Иахааиз, Ачба даацәажәан, ус иҳәеит: «Абри аҷкәын иубо уԥа иоуп, – иҳәеит. – Абарҟа саныҟаз, иуоуаз ахшара шузнымхоз атәы ансаҳа, абас еиԥш иахыҟалауа, дӡаны асаби дганы иааӡара ахәҭоуп ҳәа саҳахьан, убри ауп дзызгазгьы, – иҳәеит. – Амала, аҷкәын ԥшьҩык аишьцәа ҳахьӡала дааӡоуп, ҳимбакәа изычҳауа дыҟан, ҳаргьы даҳзычҳауам. Убри аҟнытә иуцәыхарамкәа, уара удгьыл аҟны ҳанхарц ҳҭахыуп, – иҳәеит.
«Ҟоҳ», – иҳәеит аԥсҳа, дақәшаҳаҭымхеит иадгьыл аҿы урҭ рынхара.
Аха аҷкәынгьы сабраахь сцоит ҳәа данықәгыла, ус реиҳәеит: «Уаҵәы ашьыжь аншалак, Доусу иахьышәҭахыу, иахьышәгәаԥхо шәнеины аҵәы ашәырс, ишәысҭоит» – ҳәа реиҳәеит.
Адырҩаҽны захьӡыз аӡәы дцан Шәача анаҩс аҵәы аирсит, аӡәы Аҷандара ақыҭан, аҽаӡәы Лыхны ақыҭан, егьи – абжьуаа рҟны, Чаарқыҭ ҳәа иахьашьҭоу.
Адгьылқәа риҭан, инхеит дара арҭ адгьылқәа рҟны. Убарҭ Ачаа роуп аԥхьа аԥсацәа Аԥсны иқәнагалаз. Иара аԥсҳа ихаҭа уеизгьы дбырзенын, иҷкәын даашьҭыхны, иԥҳәысгьы диман иԥсадгьыл ахь, бырзентәылаҟа дцеит. Данцоз, абри шәымаҵ иулап, ӡык шәзааигалап ҳәа, иуаа иреиуаз аӡәы аишьцәа Ачаа дырзынижьит.
Ижәлаҳтәарызеи ҳәа инеимҵак-ааимҵаркит Ачаа, нас ус рыӡбит: «Ачаа рча аазрыхуа иоуп, Чачба ижәлазааит!» – рҳәеит. УИ азоуп ажәаны изырҳәо «Ачба мҳәакәа, Чачба узҳәом» – ҳәа. Ҵоуп, ашьҭахь Ачачба аҳра игеит, аԥыжәара иоуит, аха уи аҵыхәтәан ауп.

(Гәдоуҭа араион, лыхны ақыҭа, Амтон Ԥлиа иҳәамҭоуп. 
Ианиҵеит Ш. Салаҟаиа, 23.08.58 ш.).

Абрыскьыл 
(Еидкылоу атекст)

Ажәытәӡа Аԥсны дыҟан ԥшреи-сахьеи хьӡи-ԥшеи згымыз ԥҳәызба ссирк. Шьҭра бзиак змаз, ҩнарҭа ҭбаак иааӡаз аӡә лакән лара.
Ус дшыҟаз кыр даныҩеидас, ҿаҭахьан иҟалҵеит хаҵа сшымцара ҳәа. Дзыхшазгьы, рыԥҳа лхала илҭахханы аҿаҭахьа илықәылҵаз, заҵа илҿадмырхьрыз, џьара илцәеиламгандаз ҳәа иашьҭан.
Ишыҟаз, аԥҳәызба лҭәымҭа дынҭагылон еиԥш аамҭазы, иышҟалаз ауаҩы иызмдырӡо,хшара лцәа далашәеит. Лҭаацәа, рыԥҳа дшыцқьаз, ҟьашьрак шыҟалымҵаз здыруаз, иҟалаз рыбжьы ақәмыргакәа, ыҿмҭ асаби иира иазԥшын. УРҭ ирбон ари адоуҳала ишыҟалаз.
Ус аԥҳәызба аԥа длоуит, аха иишьа, ишьак еиԥышмхеит, изҳашьа зҳашьак еиԥышмхеит, мчыбжьык анихыҵ, шықәсык зхыҵуаз иеиԥш дыҟан, шықәсык анихыҵ, жәаба зхыҵуаз иеиԥш дыҟан, жәаба анихыҵ, ҩажәа зхыҵуаз иеиԥш ыдҟан. Иаарласынгьы гәылеи-шьамхылеи арԥыс ӷьеҩны, шәара иқәымкәа, хаҵарак аҿы, егьа дыӷәӷәазаргьы аӡәы ишьҭахь дымгыло, ахацәа еибагақәа даарылагылт Абырскьыл –у с акәын уи ишишьҭаз. Ирҳәоит, уи Гәыԥ ақыҭан акәызшәа дахьынхоз.
Уи аамҭазы ласы-лассы иҟалалон ақәылара, арҳәра. Аԥсны иааны, ақыҭақәа ирықәланы, ауааԥсыра, арахә-ашәахә еимҵәаны иргалон ауаацәгьақәа, аха Абрыскьыл даныҩагыла нахыс, урҭ шәаны ашьхақәа ирхыҵны, ма амшын иӡхыҵны арахь изықәымло иалагеит. Уи убриа ҟара иршәон, ирыӡон, игәаӷьны раҳәақәа рызҭыхуамызт, рҭрақәа иахьырҭаз иҭажьакцон.
Абас иԥсадгьыл азы дымшхәбзазан дахьыҟаз, ԥсыуа зхылаҳәоу зегьы, дхәыҷы-дду, дыԥҳәыс-дхаҵа, рыԥсы дырзалымхуа бзиа дырбон.
Усҟан, Абырскьыл ихан, Аԥсны ԥшӡа иазҳауан, ишәуҭан, киакаҷкәын. УИ иацәыхьчан арҳәцәеи ақәлацәеи.
АБырскьыл шьапыла дныҟәомызт, уи ныҟәагас имаз рашьын. УБри ирашь еиԥшҵәҟьа дақәгәыӷуа иман илабашьак, уи дахьцалакь иҽыхәда иқәкын.
Абрыскьыл ихьӡ иаарласынгьы Аԥсны иналҵны егьырҭ атәылақәа иаарылаҩит. Жәлары деицырдыруа дҟалеит. Дыздыруаз зегьы пату иқәырҵон, дызҭахыз иеигәырӷьон, ргәы иладуун. дызцәымӷыз ицәшәаны аҩ иҵалон, ауаа цәгьақәеи, аҳаскьын бааԥсқәеи Аԥсны аҩнуҵҟа иахьибалакгьы ианихуан. Арас адгьыл арччиоит, аарыхра иаԥырхагоуп, иарӷьацом, иарцәахаӡаргьы џьара аӡәы амца ицәалашәар амашәырҟ анаҵоит ҳәа, агаҿа дцаны арас-да амшын иахьҭарсу гәаҭаны ихиҵәон. нас иахьабалакгьы аӷдарақәа ҩықәҩаа ицон. Инхо-инҵуаз дрыдыглон, бзиа ибон, иԥырхагоу ҟазҵо аӡәы дибаргьы ихы хисон. иара убас аӡахәа бжьындаҳа ахьибалак, иаҳәа ҭӷәыцәааны даасны иԥиҟон, санаҵасуа схы алсырҟәыр, сызбо анцәа сиеихырхәо џьыршьоит ҳәа. Насгьы аҽыуаҩ-хаҵа дыҩны данцо, ихәда иаҿашәар ҟалоит ҳәа.
Абарҭқәа зегьы рҟынтә Абырскьыл анцәа дааиваҟәало аҟара ихы иԥхьаӡон. Еиҳабык иеиԥш акәымкәа диҩызазшәа, диаҟаразшәа иԥхьаӡон. Уи аҟара амч сымоуп ҳәа дцәажәон, ианымацәысуаз, саргьы  исымрацәысуеит ҳәа ирашь дақәтәан, иаҳәа ааҭыхны иҟьо дыжжаӡа дхылон. Иҵабыргыҵәҟьаны, уи иаҳәа иагьармацәысуан, рҳәоит. Ианыдыдуаз саргьы исырдырдуеит ҳәа, ажәҵәа рцәа рхыхны, иргәаҩаны, ирҩаны ахаҳә ҭаԥсаны, анс ирашь иаҽхьынҳәаланы дыҩуа, дкәалаауа ддәықәлон.
Ирҳәоит, Абрыскьыл Аԥсны данықәз барақьаҭран. Ажәқәеи акамбашьқәеи ҽнак ала хынтә-хынтә ирхьон, аџьмақәа ракәзар, ԥшьынтә-хәынтә ирхьом, избан акәзар, рҳәырҭақәа зехьынџьара аҳаскьын қашәқашәо еинылан иҟан. Араси ма џьара хаҳара зламыз ҳаскьынки убомызт.
Ауаатәыҩса рахь ауаҩԥшь лагәӷра дахьиниоз дишьуан, избан акәзар, илаԥш цәгьоуп, жәлары дырԥырхагоуп ҳәа. Зымшьҭа цәгьоу ажәлақәа ҳәа Ешбеи Кацәбеи адунеи иқәиргыломызт. Урҭ злоу ақыҭа ӷьацом ҳәа дцәажәон.
Ирҳәоит, Абырскьыл дакгьы дишьхьан ҳәа. Зны дышнеиуаз, даныԥшы, хә-ҳарак дукаҿ дықәтәаны, инапы наркӡаны амшын иҭоу асԥыӡқәа кны, нас иҩаскьаганы амра ҩадырԥхаланы, иӡны ишифоз ибеит. Абырскьыл дышнеиуаз уи иааигәара даннеи:
– Уаа уара иуҟоҵозеи? – ҳәа иқәҿиҭит.
– ИҞасҵозеи умбои, крысфоит!
– иулшарызеи уара хаҵарас? – ҳәа Абырскьыл адау дизҵааит.
– Исылшарызеи умбои, абри амшын ду игазго иҭажьу сууаӡа сыԥан сналаԥалар, ихыҵны ажәлар инарыҵаланы рыуа-ршәаџь зҳәара ыҟамкәа инықәӡәӡәа иагоит. Аа, амц сҳәозар уԥшла! – иҳәан, амшын далаԥаларц даныҩеихоз аамҭазы, Абырскьыл ихҿа аҿынеирхан, ишнеиуаз адау ишьаҳәырӡыӡ иақәшәеит. Адауажә дышьҭҟьаны дцан дкаҳаит. Дахькажьыз убри аҟара ихи ишьапи еицәыхаран. Абырскьыл днаԥшны ибомызт ашьа зҵыҩруа икажьыз адау ишьапқәа.
Ииасны ицоз ауаа иреиҳәон, шәышнеиуа ишьапы шәахәаԥш, ахҿа ахьалалаз жәбозар ҳәа. Изеиҳәаз леин, ишьапашҵа иаркны ишьаҳәырӡыӡ аҟынӡа ианыршәа, шәиҩажәа уаргьиа ҟалеит.
Абырскьыл махәҿалагьы иӷәӷәаӡаз аӡәы иакәын. Енагь ахаҳәрԥара бзиа ибон, аха уи ирԥоз шә-ԥуҭк еиҵамызт. Хацәа ӷәӷәаки иареи еисеит, убри ахаҳә аашьҭыхны, икамыжькәа ахәы ихазгалауа ҳәа, аха аӡәгьы иызмгәаӷьит. Нас иара длышьҭасын, ахаҳә аашьҭжәааны иманы аҩадара днаҿалт. Ихеигаларц ҩбаҟа-хԥаҟа шьаҿа рыда иыгмкәа дҩеихьан еиԥш, ицәкаҳаит. Ихьымӡӷишьеит, дгәааит Абрыскьыл. Иара уаҵәҟьа иаҳәа ааҭӷәыцәааны ахаҳә дасын иааиҩирффеит. Ожәгьы убри ахаҳә Ҷлоу ақыҭа, Андроу аҳабла хәк аҿы иқәжьуп. Ахәгьы ахаҳә-еиҩса ахәда ҳәа иашьҭоуп. Азыбжак иаҟәԥазгьы, агәы ларханы, насҭхашәа ишьҭоуп.
Абас Абрыскьыл анцәа иацлабра, анцәа иеисара иҟаиҵақәоз зегьы анцәа даргәаауа далагеит. Зны хала  снапаҿы дааганы, дсыххәыцуа дысзыҟаҵозар ҳәа иақәикит, аха урҭ зегьы башан. Абырскьыл иарбанзаалак анцәа захьӡыз ихахьгьы дааимгеит, иҟаиҵац иаҳагьы дацԥыҳәаны иҟаҵо ддәықәын.
Ари анцәа ҳазшаз даргәааӡан, аԥеҳамбарцәа даарыԥхьан рнапы ианиҵеит:
– Шәца, убри Абрыскьыл хымдыр-хамаԥагьашәа иҟоу, Аҳ дызмам, анцәа дызызмдыруа дышәкы, насгьы днаганы тымитышак дҭажьны дшәыргәаҟла, анцәа дхеиҵо дҟалаанӡа, – ҳәа.
Аԥеҳамбарцәа иаразнак рҽааибыҭаны агәырқьҳәа АБырскьыл ишьҭалеит.
Анса анцәа дгәааны Абрыскьыл данишьҭала, арахь уеизгьы аангыламҩа имамызт аҟнытә, ирашь длақәтәан, ишәарҭахарым ҳәа игәы иахьаанагоз ҩ-ҭыԥк ылихит. Акы – Ерцахә ақәцәа, егьи – амшын агаҿа, абарҭ аҭыԥқәа рҿы афырхаҵа ирашьгьы иаргьы ргәы каршәны, рыԥсы ршьон. Иара ус ҟазшьас иман, дыцәар, – лассамҭа дҿыхомызт, дҿыхаргьы лассаамҭа дыцәомызт. Аԥеҳамбарцәа ишьҭаланы даҳкуеит ҳәа Ерцахә инаыҩхалалак, Абырскьыл ирашь неихагыланы атыгә-тыгәҳәа дынҽыжәланы агаҿахь ихы рханы дыԥон. Уаҟа иҭыԥ аҿы данынкаԥалак, дааҽыжәҵуан, ашәшьыраҿы иуапа каршәны иԥсы ишьон, какалк икуан. Ирашьгьы мшын-ӡык ажәуан. Ус аԥеҳамбарцәа кылԥш-кылӡырҩуа, дҳазкуазар ҳәа ишьҭаланы ианааилак, ҩаԥхьа абӷьааҳәа дыҩҽыжәланы дыԥауан, дышиашаз Ерцахә ақәцәа днықәԥалон. Абри дшаҿыз Абырскьыл.
Аԥеҳамбарцәа имыхәеит, дырызмкит Абырскьыл. Аҵыхәтәаны, уаҳа ԥсыхәа анырзыҟамҵаӡа, иаалаган, ҭакәажә-гызмалк дахьыҟаз рыдруан, илақәлан ицан, изықәшәаз аацәырганы иларҳәеит: Абырскьыл ишишьҭазаҩыз, аха киышьа ԥсыхәа шырзамҭаз, – бара быцхыраарак анаҳмоугьы акы ҳалшо ҳаҟам, – ҳәагьы нацырҵеит, рылахь еиқәыршьшьы анцәа ирыдиҵаз ахьырзынамгӡаз аҟнытә.
Аҭакәажә ус ралҳәеит: «Шәаалаган ацәқәа, ажәқәа ирацәаӡаны ишәшьы, нас рцәаӡақәа иаархышәхуа, рыгәқәа ҩарханы Ерцахә ақәцәа иахашәырԥа, уахьынтәи агаҿа шәца, шәанаваланы иахьабалак убас цә-цәала, жә-цәала ихышәҟьа, ахәӡгьы маҷымкәа инаганы иқәшәыԥса. Нас, шәҽеҩшаны Абырскьыл дрырҳаӡаны шәишьҭал. Уи гәысгьы шьамхысгьы иҵоу ирашь ахьнықәԥалалак инықәҵәырны икамҳакәа иаанхашам, убасҟан данышәызмк, нас уаҳа шәихәараны шәыҟам!»
Аԥеҳамбарцәа аҭакәажә ишралҳәаз еиԥш, иаалаган, Ерцахә ихалан ақәцәа жә-цәаӡала, цә-цәаӡала ихырҟьеит. Илақәлан агаҿа ицеит. Абрыскьыл усҟан уа дианы дыцәан, иааигәара имнеикәа, егьирахь агаҿа инавалан, цә-цәалеи, жә-цәалеи ихырҟьеит, ахәӡгьы маҷымкәа иақәрыԥсеит.
Нас, аԥеҳамбарцәа ҩ-џьараны рҽыршеит, џьоукы Ерцахәҟа ицан рыҽӡаны итәеит. Егьырҭ агәырқьҳәа рҽеибаркны АБырскьыл агаҿа дҽыжәланы даныԥа, арашь даман иууаӡа ишнеиуа, Ерцахә ақәцәа инықәԥалт. Аха иахьнықәԥалазҵәҟьа иқәҟьаны икаҳаит; игылан киаҳаит, игылан икаҳаит, џьара ашьапы азаақмәыргылаӡеит. Нас иаргьы дахҟьаны дцан, еиҩхаа-цәгьак дыбжьаҳаит, ӷәӷәалагьы ижьы ицеит. Уи аамҭазы уаҟа зыҽӡаны итәаз аԥеҳамбарцәа агәрқьҳәа иаацәырҟьан, имч мырхакәа, длышьҭагәа дыркит зеиԥш адунеи дықәмлацыз афырхаҵа Абырскьыл.
Даҽа џьоукы, Абрыскьыл икышьахаз ҳәа ирҳәо убри ауп: уи ныҟәагас, неи-ҩеигас имаз лабашьан. Илабашьа иҵарсны даныԥалак, ашьха дцон. Аԥеҳамбарцәа дыркырц иҿӡьаса ишьҭан. Икышьа ԥсыхәа анырзамҭаӡа, иаалаган, аҵларкәыкә иацәажәеит, Абырскьыл илабашьа узыҿаҟәозар ахылԥа ҟаԥшь ухаҳҵоит ҳәа.
Аҵларкәыкә гәырӷьаҵәа иҟалан, инықәԥыр-аақәԥыруа аҿынанахеит. Абырскьыл илабашьа ихаҿы икыдыргылан, иара иуапа иҵаршәы дҭахәхәа дшыцәаз абеит. дыцәар усгьы ласы дшымҿыхоз адыруан аҟнытә, ҭынч илабашьа иладтәалан, ҩаха-ҩымш аҿаҟәара иаҿын. Ихжәартәгьы иааҿҟәеит, иаргьы нықәԥраа ицеит. Нас аԥеҳамбарцәа аалаган, ашьхара зегьы жә-цәала ихырҟьеит, ахәӡгьы лаган иқәрыԥсеит. Даргьы агәырқьҳәа рҽеибак дахьыцәаз шыҟоу даҳкуеит ҳәа рҿанынарха – ҳаи, ҳәа дааҿыхан, илабашьа ихаҿы икыдгылаз аакыдԥааны, илаиҵарсны ишимчыз дыԥеит – ашьха сықәԥалоит ҳәа. Аха илабашьа лаиҵахжәан дышлеиуаз, Ҷлоу ақыҭа, Дәаб аарцә, Жаныхә ҳәа иахьашьҭоу, дықәҳаит. Уаҟа заа аԥеҳамбарцәа жә-цәаӡала ихҟьаны ахәӡ ықәрыԥсахьан аҟнытә, ишьапы даазықәымгылаӡеит; дгылан кдаҳаит, дгылан кдаҳаит. Ус аԥеҳамбарцәа ааикәшан, уи акәхеит, Абырскьыл дыкрит. Ашьҭахь иара аҵларкәыкәгьы убас дақәшәиит, абажә ада ухы зунҟьара анцәа ҳазшаз егьуимҭааит ҳәа.
Абырскьыл дшыркыз еразнак иажәабжьха Аԥсны иахыҵәеит. Алахь еиқәршьшьы иаагылт Аԥсны. Дабаҟахыз уи лыԥхара азҭоз, еизҳа-зыӷьаны иҟазҵоз, Афырхаҵа Абрыскьыл.
Аџьабаа-цәгьа изықәшәаз ахгаразы илаӷырӡырқәақәон, иџьабон иԥсадгьыл, абри ала агәы аҟычуан. Зегь ҵәыуон, леилаӷырӡи ааиқәырухамызт, иӷызы-ӷызуа амыткәма рҳәон: – «Шьҭа уаҳа иазызуада Аԥсны рыцҳа Абырскьылра, шьҭа уаҳа инызкылода арҳәцәа, ақәлацәа» – ҳәа. Аԥсабараҵәҟьагьы алахь еиқәын, арасаи аҳаскьын бааԥсқәеи рыда.
Иаԥшьызи, з-ыбла агәы ӷрази, Аешбеи, Ақацәбеи, Абрыскьыл дышҭахаз анраҳа, агәырӷьара иалагеит.
Зназы ажәлар иааҟарымҵаз акы ҟамлеит, Абырскьыл даҳзаужьуазар ҳәа, аха егьрылымшеит, анцәа имч иаԥгылода!
Ари ажәабжь анцәа ианиаҳа аԥеҳамбарцәа ус реиҳәеит: – Зыԥшра ҟамҵакәа иаарласны ауаҩы дахьимбаша ҳаԥык аҿы дҭаҿашәҳәа ҳәагәыжьла дԥахны, ыдмԥсуа дыбзахо, – ҳәа.
Аԥеҳамбарцәа тәаны ихәцт, аха уи еиԥш аҳаԥы ахьыҟаз ргәаламшәеит. Ашьҭахь аҭакәажә гызмал лҟынӡа ицахын, абзиара лырганы илацәажәеит: «Бара дара акрыздыруа аӡә боуп, бара бҳәатәы ҳақәымныҟәаргьы ҳзышьҭаз ҳаӷа дҳазкуамызт, иара абыржәыгь бара быда ҳхәарҭам. Абрыскьыл уаҩы дахьимбо ҳаԥык дҭаҿаҳамҳәар ҟалом, адәахьы даҳзаанкылом, иара имч ҳаиааиӡаргьы ихьԥшу заҟа ирацәаҩу бдыруеит. Иҳабҳәароуп дызҭаҿаҳҳәаратәы еиԥш иҟоу ҳаԥык аӡбахә, ус акрыҟан иҟазар, бара ибызмдыруа иҟаларым».
Аҭакәажә даацәажәан: – Иҟоуп Ҷлоу ақыҭан, сара сызхылаԥшу ҳаԥык. Уи сара исзымҵаакәа уаҩы аҭалара дақәиҭым. Убри аҳаԥаҿы ажәытә адук хы-шықәса дҭаҿаҳәан, иҟаимҵаз акы ҟамлеит, аха дызыҭмҵит, избан акәзар, сара сзин имамызт. Шәара шәаалаган, Абырскьыл убри Ҷлоутәи аҳаԥы дҭаҿашәҳәа, уи аҵкьыс иманшәалоу шәара ишәзыԥшаарым.
Аԥешамбарцәа, Абысркьыл ирашьи иареи еидҿаҳәаланы иырманы, абри аҳаԥы иҭалт. Зда царҭа ахьамамыз днаганы, аихатә-гәашьа арсны, ҳәагәыжьла иԥахны ирашьгьы иаргьы хаз-хазы иадҿарҳәалт.
Аԥеҳамбарцәа, абас анцәа ирыдиҵаз анынарыгӡа, игәырӷьаҵәа аҳаԥы иҭыҵны ихалеит иара иахь, иарҳәеит Абырскьыл Ҷлоу аҳаԥы дшыҵаҿарҳәаз, аҭакәажә гызмалгьы ацхыраара шрылҭаз. Анцәа аҭакәажә илыдиҵеит: аҳаԥы цқьа дахылаԥшразы, ааигәа-сигәа аӡәы дықәлар лмурацы, фатәык-жәтәык анагара уаҩы азин иылмҭарцы. Аҭакәажәгьы днеин аҳаԥы днадтәалеит.
Даара акыраамҭа абас Абырскьыл фатәыда-жәтәыда аҳаԥы дыҵаҿаҳәан. Аха нас аҭакәажә дырцҳалшьан, маӡала ихәы наганы илҭауа далагеит. Фатәыс илҭоз уи акәын: ахш рыԥханы аҟаб жәны иара изналгон, ирашь аџыр анаган иамҵалыжьуан. иаргьы аџыр иахаыгланы аӷәырџ-ӷәырџҳәа иафон.
Аҭакәажә АБырскьыл ихәы шизналгоз анцәа ианиаҳа, дгәаан длықәшәиит дласбаханы, Абрыскьыл ирашьи иареи ахьҿаҳәоу, дзырԥырымҵуа дҟалааит ҳәа. Аҭакәажә дласбахан, аҷыгә-ҷыгәҳәа дышуа рнаҩс даатәеит. Аласба млашьуан, аха акрыфара иақәиҭмызт. Арашь злаҿаҳәаз аҳәагәыжь шеишықәсеи рбжьара ирбзо мацара, бырфын рахәцк иаҟараны ианнанацалак, аласба акрыфара иақәиҭхон, нас акрысфоит ҳәа аҿы анааихнахаалк, арашь злаҿаҳәаз аҳәагәыжь ишыҟац еиҭаҟалахуан.
Абрыскьыл дыздаҿаҳәалоу агәашьа арыҵсра даҿуп шеишықәса рыбжьара. Абар иҵизырц акгьы игымкәа даннеилак аамҭазы, дырганҵыхәак (ҵыс иаҵәа хәҷык) ԥырны иааины, агәашьа ақәцәа иаақәтәоит иҷырҷыруа. Абырскьыл уаҳа наиылмшо, дааԥсаха, игәы ԥыжәжәо, ихы ԥыжәжәо дшыҟоу, анс аҵыс ааины ианаақәтәалак, дазгәааны изшьуа џьашьаны инаҩс аихатәы уыра (ҳәасага) икажьу аашьҭхны ишимчу аҿынаирхоит, аҵыс гызмал али-ԥси рыбжьара инықәԥраа ицоит, ауыра шнеиуа агәашьа илақәшәоит, агәашьа ахьынӡаҵаз аҟара ҩба анышә илыҵанацалоит. Абырскьыл абри даҿуп дааҟәымҵӡакәа шеишықәса рбжьара.
Убри адырганҵыхәа ауп акәымзар, арцәак аҳаԥы дҭамхакәа дҭыҵыр ҟаларын рҳәоит. имаха-шьаха рыхханы излаҿаҳәоу аҳәагәыжь абраиҟара дахьгәаҟуаз, дахьеихоз ижьы убриаҟара иҭнафаахьан, абаҩ иалалан акән ишыҟаз, ихахә, насгьы ижакьа ишьамхы илахысын, анышә аҵалара иаҿын.
Абас, Абырскьыл дгәаҟ-ҵәаҟуа аҳаԥы дҭаҿаҳәан, аха уи ихатә гәаҟра уи аҟара Хьаас имамызт, иԥсадгьыл Аԥсны зҭагылаз агәаҟрацәгьа аҟара, иԥсадгьыл игәы иҭахәхәа иҭан, уахи-ҽни хәцырҭас иман. иара данааԥырырга ашьҭахь, Аԥсны иҟалақәаз идырырц иҭахын, аха иазҳәагәышьодаз, иазҳәаша уаҩы дибомызт. Игәаӷьны инеихуадаз ани еиԥш адгьыл аҿы.
Зны Абрыскьыл згәы дыҭнымҵәаӡоз, дызхамшҭыцыз ауаа цеит иҿыхразы жәаҩа гәыжьк реидара ацәашьи афатәи рыманы, урҭ аҳаԥы ианҭала ашьҭахь, арахь амшцәгьа ҟалеит, адыд-мцәыс бааԥсхеит, уаҩы ишимбац ақәацәгьа ауит.
Аҳаԥы лашьца цәашьыла иҭырлашо, хацәнамырха Абрыскьыл ишьҭалан ицоз аԥсуаа заҟаамҭа абраҟа иҭаныҟәаз здырхуада… аха изышьҭаз ихабар ҳәа рбомызт.
Аҵыхәтәан шҭа-ҭбаа дук аҟны ианӡеит. Ианыӡырҩ, қьыбжьык аҳаԥы иҭыҩны ираҳауа иалагеит. Цқьа рылмҳа кыдҵаны ианыӡырҩы, рашькгьы аӷәрџ-ӷәрџҳәа аџыр афара иахьаҿыз ахаԥыц шьҭабжь раҳаит.
– Уарбан уара? – ҳәа рыбжьы иқәдыргеит. Рыбжьы шаагазҵәҟьа ласбакгьы аҷыгә-ҷыгәҳәа ашра иалагеит.
– Сара соуп, Абырскьыл! Шәара шәарбанқәоу? – ҳәа ибжьы ҭыҩит наҟ иҭаҿаҳәаз. иара ишьҭазаҩыз, иара дызҭахыз џьоукы шракәз аниарҳәа: – Ааи, шәанаџьалбеит, шәабаҟаз?! Шәышԥаҟақәоу, шәеибгоума? Сара сықәҵижьҭеи иҟоузеи Аԥсны жәабжьс? Цәгьароума? Бзиароума? Ауаҩԥшь лагәыӷреи ауацәгьақәеи адунеи ианылахма? Араси, аӡахәабжьындаҳаи, амӷши еиҭаҿиахма? Ԥыхьа еиԥш ажәқәеи акамбашьқәеи мышкала хынтә-хынтә ирхьома? Адәахьтәи аӷа сара сгылаанӡа дшыҟаз еиԥш Аԥсны даԥырхагоума? – ҳәа игәы иамукәа дразҵааит Абырскьыл.
Иара данықәырга ашьҭахь Аԥсны арыцҳарақәа изықәшәаз аниарҳәа дӷызы-ӷызуа ус ҿааиҭит:
– Ҳаи, шәаанџьалбеит, Аԥсны рыцҳат рацәа аҵыхәа ԥҵәеит! Шәыԥсы злаҭоузеи, шәара агәаҟқәа? Сара цәгьала сҭахеит, аха шәаргьы цәгьала шәҭахозаап, иауауеи, даргьыс аргьхандаз, аха иабаҟоу! Шьҭа уаҳа сашәымҳәан сыԥсы еиԥш избо сыԥсадгьыл арыцҳарақәа ртәы исызхгом! Шәара шәца, арахь ааишьа шәымам, шәареи сареи уаҳа ҳабла еихәаԥшраны ҳаҟам! Шәара заҟа шәааскьо аҟара, сара убри аҟара наҟ сагоит. Шәца, шәхынҳәы! Амҩан шәцәашьы нҵәара иҟоуп, аха шәгәы мышьҭыкәа шәгәыжьқәа рҵыхәақәа кны шәдәықәлар, шәҭыргоит: агәыжь ахьышьҭра ихҟьаӡом! Сзыниаз агәаҟра жәлары инрашәҳәала! Бзиала! – абригь иҳәеит, Абрыскьыл ихы наикәаҽит, иԥсадгьыл Аԥсны уаҳа цхыраара ахьизамҭоз аҟнытә.
Иҭалазгьы иҟарҵахуаз ихынҳәит. Амҩан ацәашьқәа анынҵәа ргәыжьқәа рҵыхәақәа кныр ҿаархан, аҳаԥы иҭыҵит ирулак еибганы. Ианҭыҵ амшгьы ккаӡа иааилгеит.
Убри нахыс Абырскьыл ихабар зхабару уаҳа уаҩы имаҳаит. Ирҳәоит, дара аакьыскьанӡа убри аҳаԥы аҽуац ҭнагон ҳәа, иара убри азоуп аҽуац ҭызго захьӡугьы.

(Ажәабжь еиуеиԥышм ажәлар рвариантқәа ирылхны,
еидкылоу атекст еиқәиршәеит Б.В. Шьынқәба. 
Аж. «Алашара», 1957, №2, ад. 75-80).

Амифқәеи алегендақәеи

Раԥхьатәи ауаа ирызкыу амиф

Анами Адами ирыхшеит хҩык ахацәарԥар. Усҟантәи аамҭазы крыфара ыҟаӡамызт, ҳауала акәын ишчоз. Акрыруамызт, акрырфомызт. Абас ишыҟаз акәымкәан, ҽнак Аҩсҭаа дынкылсын, Адам ҵәа ҟаԥшьык наииркит. Адам аҵәа длахәаԥш-ҩахәаԥшын, иԥшӡакәакәараӡа ианиба, ихаԥыцқәа инраыбжьакны дацҳаит.

Амифологиатә ҳәамҭақәа

Агьамагьы  игәаԥхан, даацҳауа, даацҳауа ифеит. Аҩсҭаа даҽа ҵәа ҟаԥшьыкгьы наганы Адам инеииркын, уигьы ифеит. даҽакгьы ииҭан ифеит. Абас мацара Адам аҵәа рацәаны ифеит. Ариаҟара аҵәа иифаз иахҟьаны иҽиҟьашьит. Уи аамҭазы аҷкәынцәа аҩны иҟамызт. Иҷкәын еиҳабы данааи, «фуф» иҳәан, дындәылҵны дцеит, агәыбжьанытәгьы дааит, уигьы ус ҳәаны, иаб игәхьаа мкӡакәа дындәылҵны дцеит. Аиҵбы данааи, иаб дшыҟаз аниба, «фуф» ҳәаны, ддәылҵны дымцакәа, даагәцареикын, иаб дирыцқьеит, диӡәӡәеит. Адам иҷкәынцәа аиҳабацәа ишәиит «џьабаа шәыгымзааит» ҳәа. Аиҵбы диқәныҳәеит «џьабаа умамкәа, ахныҟәгара умазааит» ҳәа.
Убри азоуп адунеи аҿы иахьагьы џьоукы џьабаала изыҟоу. Урҭ Адам иҷкәынцәа еиҳабацәа ирхылҵыз роуп. Даҽа џьоукых џьабаада ахныҟәгара бзиа рымоуп. Урҭ Адам иҷкәын аиҵбы ихылҵыз роуп.
(Аԥсуа жәлар рҿаԥыцтә рҿиамҭа. 
Амифологиатә ҳәамҭақәеи алегендақәеи. 
VII атом. Аҟәа, 2002).

Аетногенезтә ҳәамҭақәа

Аԥсуа Аԥсны шиауз

Аԥсуа абнахьынтәи дааит, абрахьынтәи дааит, ашьха дхыҵит, амшын дырит, рҳәоит. Аха сара уи агәра сызгом. Аԥсуа Аԥсны даннагалеижьҭеи акырӡа ааҵуеит.
Изласаҳахьоу ала, аԥсуа аԥхьаӡа Аԥсны данықәнагалаз аамҭазы адунеи Аԥеамбар икын. Аԥеамбар ажәларқәа зегьы адырра риҭан, еизигеит. Анцәа игәаԥхарала Аԥеамбар атәылақәа зегь шаны ауаа ириҭеит. Ауаа рымцара ракәымкәа аԥстәқәа, аԥсаатәқәа, аҵлақәаҵәҟьагьы досу рҭыԥ рзалихит. Аԥеамбар атәылақәа анишоз, аизара аныҟаиҵа, аԥсуа дагханы днеит. Аԥсуа дагханы даннеи, дыԥхашьаны ааҵра давҵагылт. Аԥеамбар дзыҩназ данаадәылҵ, ааҵра ауаҩы давҵагыланы дибеит.
– Ҳоҳ, уарбану, дад, ара узавҵагылоузеи? – иҳәан, Аԥеамбар ари аԥсуа диазҵааит.
– Саԥсуоуп сара, сагхан саан, сыԥхашьан сзымнеит, уахь, уара уахь, – иҳәеит асԥуа.
– Нас уажәраанӡа узымаазеи? – иҳәеит Аԥеамбар.
– Асас дысҭан, асас иқәнагаз пату иқәымҵакәа сзымааит, – иҳәеит аԥсуа.
– Нас усас пату иқәуҵама?
– Аа, исылшоз ала имаҵ уны даусышьҭит.
– Ҳаи, ус акәзар, асас дзыԥсоу анудыр, сара схазы иалхны исымаз аҭыԥ уара иумазааит, егьырҭ атәылақәа сшахьеит. Асас дзыԥсоу дырны абраиҟара аамҭа иқәрӡны, аламыс аныҟауҵа, схазы иалысхыз атәыла уара иуаҩызгом. Агәабзиара умазааит, удгьыл, утәыла уара узы имарымажахааит, абра уқәынха, – иҳәан, Аԥеамбар иара ихазы иалихыз аҭыԥ аԥсуа ииҭеит, уи аҭыԥгьы абра Аԥсны акәын. Аԥсуа дааин, абра дынхеит, Аԥаимбаргьы длықәҵны дцеит, дахьцаз са исыздырам.

Еиуеиԥышм аҭыԥхьыӡқәа аҳәамҭақәа

Гәыди Уҭеи ражәабжь

Акәын-иԥа Гәыд ҳәа дыҟан. Акәын-иԥа Гәыд дабрагьын, абри амшын аԥшаҳәа даван. Сасран ҳәа дыҟан, абри амшын аԥшаҳәа акыр дааҟәыганы дынхон. Ихьшьцәа, ирахә уҳәа, амч иманы дыҟан. Иԥҳак дыҟан Уҭа ҳәа. Аныҟәара лҭахын, шәарацара даван амшын аԥшаҳәа. Ауаҩышьҭақәа лбо далагеит, амшын аԥшаҳәа дахьаваз.
– Саб Сасран, ауаҩышьҭақәа збо салагеит, сахьышәарыцо, – ҳәа лаб иалҳәеит.
– Дада, иалабхыузеи аныҟәара? – ҳәа леиҳәеит лаб.
– дызусҭоу здырыр сҭахыуп, саб ишьҭеи сышьҭеи еиԥшуп, уигьы дуаҩыми, – леиҳәеит лара.
Лара акгьы ԥымккәа, дахьымныҟәац дныҟәон. Уҭагьы дшышәарыцоз, Гәыдгьы дшышәарацоз рҩыџьагьы еиԥылеит амшын аԥшаҳәаҿы. Уи аамҭазы еицәшәеит. Рбыџьагьы еицәшәаны еиҟәыҵит. Лара дышҭыԥҳаз иара еиликааит, ларгьы дшыҷкәыназ еилылкааит. иахьынеиқәԥшыз, бзиа еибабеит. Еицәшәаны аидгылара рзымгәаӷьит акәымзар.
Уҭ  мцуры дахьааиз лаб иалҳәеит: – Сшәан, сызидымгылт, сахьихәаԥшуаз, дхаҵа бзиоуп сҳәаратәы дызбеит, – ҳәа.
– дад, иалабхыузеи, ашәарацара баҟәыҵ! – леиҳәеит лаб.
– Ҟоҳ, саб, сгәы аласхасыршҭуеит, сзаҟәыҵуам, – лҳәеит.
Гәыд ицә ихәын, дшашьҭаз, Уҭагьы уа диқәшәеит. Ацәа иихәыз еицашьҭалеит. Ацә ршьит. Рҳәашьа-ушьа зегьы, иалоухи, ианеибаба, еигәаԥхеибашьеит. Доус рҵас бзиақәа рымхабзиахеит.
Уинахыс алссы-лассы еиқәшәо ишааиуаз, Уҭа мцуры лцәалтәымхеит.
– Ибыхьзеи? – иҳәан, лаб длазҵааит.
– Хылҵ дансоулакь, сзықәшәаз уасҳәоит, – лҳәеит.
Хылҵ данлоу, дзықәшәаз иалҳәеит: – Акәын-иԥа Гәыд ҳәа дыҟоуп, амшын аԥшаҳәа ихы аваихьчоит. Амшын аԥашҳәаҿы иҭыԥ ыҟоуп. Дхаҵа бзиуоп, дудкыл, саб, – лҳәеит.
Лаб Сасран ауаа иманы дизцеит. Гәыд иҭыԥ аҿы изнеигәышьеит. Ҳәашьа-ушьала изеинымаалт. Гәыд рыцҳа уа дыршьит, иабџьармаҭәа Уҭа лҿы иааргеит. Иабџьар маҭәа анылба, дышәшьыма ҳәа дҵааит.
Уҭа мцуры дныҩныҵәааит, раԥхьа илазҳәаз ихы хылҵәеит, лаб ажәрацәгьагьы уа дылшьит. Уҭа мыжда дларылҟьан дцеит. Гәыд иҭыԥ аҿы данлеигәышьа, Гәыд рыцҳа дышьны дышьҭан. Уҭа мцуры длаӷырӡышахт, амшын лхы алҭеит.
Ашьҭазацәа лышьҭаны илеит. Гәыд ырцҳа дышьны дышьҭан. Уҭа мцуры амшын даман. Гәыди Уҭеи ааганы инеидырҵеит, рызқәаҭыԥгьы неизакыртәит.
Гәыди Уҭеи ррыцҳара, Гәыди Уҭеи – Гәдауҭа рҭынхеит, абасоуп Гәдауҭа ахьӡ шыҟалаз.

Ақыҭа Мықә ахьыӡ шыҟалаз

Ҽнак амшцәгьа бааԥсӡа ҟалеит, рҳәеит. Гагьы-шьхагьы неиԥынкыланы идыды-имацәысуа, аси-акырцхи шбааԥсхуа, оман аԥсабара амч иарҿиоз. Агыгцәа ргыланы, иҭҳашуа аҿаанахазаап ари ашьха ӡиас дугьы, иаамԥыхьашәо зегьы рымч мырхакәа ацәқәрԥа еибафақәа нраыжәҵо. Ари зегьы ирзымбатәбараханы, нырцә-аарцә ауаа хықәгыланы иԥшуан рҳәеит. Ус ҽыуаҩ хаҵак иҽы џьбара иҵашьацәкьысуа аԥаҩ даақәгылазаап. «Уҭамлан, уҭамлан!» – рҳәақәеит аӡәырҩгьы, уи иаӷәра даамыхаӡакәа, иҽы амгәацәа ҩыҵыршааны аӡы данынҭала. Аха џьеи иурыз, зҽы џьбареи, згәамч ӷәӷәеи ирықәгәыӷуаз Мақәа. Ус ихьӡын рҳәеит иара. дара бзиа днаскьахьаны, иҽгьы иаргьы аӡыблара иргәылҵәраа ишнеиуаз, ацәқәрԥа еибах-еибафақәа ирбылгьо қыд дук нҩеигәыдлан, уаҳа рхы иаазамыхәаӡакәа аӡыхәашь аархыҵәеит рҳәеит. «Аа, Мақәа, Мақәа, Мақәа» – ҳәа еибарҳәҳәо, аҟәара иаваҩуа, ишьҭалазаап зегьы. Дагьҿықәнажьлеит, рҳәеит, уи дара акыр иалскьаны. Убри инаркны Мақәа дымҵызԥааз ашьха ӡиасгьы, дахьҿықәнажьлаз ақыҭагьы ихьыӡ аарыхьӡхалеит, рҳәеит.

Папанҵҟәыр

Ажәытәӡан зны папык дыҟан, рҳәеит. Абра Гәыԥ ақыҭан дынхон абри апап. Ԥсыцәгьак, ԥсымҭәк, уаҩы каҷбеик иакәзаарын. Амал рацәаны иман (апап амал имоур ҳәа ушәозма!), аха иаргьы изыфомызт, аӡәгьы иҿеиҵомызт, абас длахьыцәгьаха дыҟан. Дҭаацәаран абри апап: иԥҳәыс, ихашара, иара. Иԥҳакгьы хаҵа дыргахьан.
Ҽнак амхырашәаразы апап уааҳә иуит, иҳәеит. Уааҳә иун, апап «шәысзааи, дадраа» аниҳәа изымааиуаз дызусҭада, ацхыраацәа рацәаҩны еизеит. имхы иҭалт, идрашәоит. Амхгьы ас иҩны иацәыхарамкәа иҟазаап, уаҩы ибжьы аҿыҭбжьы бзиан иуаҳартә еиԥш. Уажә шьыбжьы аауеит, арҭ крырҿаҵатәуп. Аха дара рацәаҩуп, кәтык рызхом, ҩыкәтык рызхом, џьара ԥшь-шьапык зҵоу акы рзыршьыр акәхит. имами, иара изымфаша, иԥсаса, ишьамаҟа, иҳәақәа еиқәдды адәы хыбны иқәуп, аха инапы рылалома!
Ахәыҟаҵаҩцәа даарыԥхьан, ҳәадук диркын, «ишәырҟаа» иҳәан, идырҟааит. Анахь ауааҳәцәа амхы иахьҭоу ираҳауеит аҳәа абжьы, «ҳо, ҳапап аҳәа ҳзишьуеит убоу, қьафура ҳаман иахьа!» – ҳәа ус неибырҳәа-ааибырҳәақәеит.
Аҳәа дырҟааит, аха аҳәа ишьуа дыҟазма ани акаҷбеи. Ла дук иман, «абри ала шәшьы» иҳәан, ала диршьит. Ахы, ашьапқәа, ацәа зҳәаз еиԥш ахых-шьых длагәан иҵәахит. Акәац еиҿыҟьҟьа ақәаб илҭажьны ижәит.
Ауааҳәцәа ирыԥхьеит: «Шәааи, шәхәы хиоуп», – рҳәеит. иаарган, рнапы ддырӡәӡәан, еикәыршаны иаадыртәеит. Рыхәгьы нарымҵарҵеит, аха макьана аӡәгьы инапы аимыркыцт. Егьи, абанҭ ауааҳәцәа апап имаҳәгьы дрылатәазаап. Иабхәа иҟны дааизаарын сасра ҳәа, иԥҳәысгьы дицны, апап уааҳә аниу, ауааҳәцәа дрылагыланы иаргьы драшәозаарын. Рнапы адыркуа ианалага, апап иԥҳа лхаҵа днаихагылан, маӡала, «акәац умфан, иҽеим» ҳәа иалҳәеит.
– Изакәызеи? – иҳәеит, ибжьы цәгьахеит амаҳә. – Ишәшьыз ахи ашьапқәеи, ацәеи цәырыжәгароуп! – иҳәеит. Иуӡо абаҟоу! Ари аргамахеит, ауааҳәцәа ираҳаит, аууҳәа еилалеит.
– Иаҳшәырба! – рҳәеит.
Иудырбои? Кыр еибарххеит, аха иахьцалакгьы апап ила ахәы қамсысӡа, ацәа, ахы, ашьапқәа цәыримгар ԥсыхәа ҟамлеит.
Ирфахуа иҟоума, знык ас еиԥш анырба! Игылан идәықәлеит. Ауааҳәцәа ашҭагь инҭыҵит, адгьыл ааимыҩрын, апап инхарҭа, иҩны, иашҭа игәара, зегьы неибарганы, ес, иҩҭабга ицеит, аҽырҳәа аӡы ҩеит, еишьылӡа, игазго, ӡыжьны иааҭатәеит. Апап иҭаацәагьы иаргьы агеит. Имаҳә далҵит, ауааҳәцәа дрыцалҵит, аха иԥҳәыс дагеит. Лхаҵа дишьҭалан, дыҩны ддәықәлазаап сихьӡоит ҳәа, аха дихьӡоны еиԥш аамҭазы, лхаҵеи лареи рыбжьара адгьыл ааиҩԥан, лара дагеит, иара дынхеит, – рҳәоит. Абас еиԥш ахылҵт, дад, апапажә исԥыцәгьара.
(Очамчыра араион, Ҭхьына ақыҭа, Сабакьиа Ламшьаҵә Ҭҳасоу-иԥа иҳәамҭоуп, 100 ш. ихыҵуеит. Ианиҵеит Ш. Салаҟаиа, 3.08.57 ш.)

Риҵа

Риҵа аӡыгьажь ҳәа уажәы иахьыҟоу анкьа адәы ԥшӡаран ауаа ықәнхуа иҟан ҳәа рҳәоит: Абни аҟара адә-ду иҟаз иӡытҟәаны иызҟала ҳәа ирҳәуа абас ауп.
Ана аԥаса иаԥсууа дгьылыз инхуаз Ԥшысаа ракән. дара анхара бзиа ырман уа инхуаз зегьы, ԥҳәысеибак лыда. Аԥҳәысеиба аҷкәнцәа рацәаны иылман, аха зегьы хәҷқәан, «иааг» ада, уаҳа акгьы рыздыруамызт. Аԥҳәысеиба есымша аашаргьы лхы ныҵахәа акрылуан лгәлацәа рҟны. илуазгьы уи акән: ашы, абысҭа, ача, лара лыда, егьырҭ зегьы ирацәаны ироуан, алаҳәара анырзаанхалагь, ани ргәыла ԥҳәыс ақьыра азы илырҭуан, аха ақьыра маҷӡан: ианыллаҳәуа, алаҳәара иахппны лимаа иаваԥсуа акән лара илырҭоз. Убри аҟара имаҷын лқьыра, аха акры аулҳәахуаз, илҳәарагьы илоуамызт лдыруан.
Убас рыцҳарыла иааизылгауа ала акән лыҷкәынцәа зланыҟәылгоз.
Зны, еизылгаз анынҵәа, лыҷкәынцәа «амла, амла» ҳәа дыркит. Ҩ-џьара, хы-џьара, исоуп ахылгәахәаз днеин ча хәҷык ҳәа, аха аӡәгьы дааҳәны длыхәамԥшит. Агьирахь уиазгьы исылмоуаз лдыруан. Иҟалҵаухази, даагьажьит.
Дааин, авырҳәа ачуан ахаҳә лҭаԥсаны иҩкналҳаит, амца аҟәҟәаҳәа иҩаҵалҵт. Ааиха лымҭакәа, аҷкәынцәа «амла, амла» ҳәа илыкәшаны игылт.
– Ааи, нан дшәыкәыхшоуп, ожәыҵәҟьа акрызымои, – лҳәан, рыхқәа аалшьшьит. Анҭ ачуан анырба, иакәшаны илатәеит, ожәы-ошьҭан абысҭа аабарушь ҳәа, ахы акры аурбахуа. Ахәларагь уиа кән.
Аҷкәынцәа џьоукгьы ицәт, џьоукгьы ацәа иаарымнахаанӡа, иҵәуан, ран: «Ожәыҵәҟьа, нан ожәыҵәҟьа шәымҵәыуан», – лҳәуан.
Лыҷкәынцәа рҽынкаԥса-ҩкаԥсаны, икарауараха ицәт, ларгьы дхәыцуа, лчуан мҵәахы ԥшаа ҳәа дызҭаԥушаз, «аԥшәма» ҳәа аӡәьы ибжьы геит адәахьы.
– Ау! – лҳәан, дыҩдәылҵын. – Бзиала уаабеит! – лҳәан аҩынҟа длалгит.
Дсылатәаз аиԥш ус иҳәит:
– Даара амла сакны сыҟоуп, изӡаргьы иаԥсам, хәҷык бзысҿаҵарушь? – иҳәеит.
– Унан, уажәыҵәҟьа, – лҳәит, аха дахԥшуа ани ақәаб ахаҳә зҭоу ашҟа ауп:
Ани адҩрагь ус иҳәеит:
– Џьоушьҭ, ари иҭоугь хаҳәушәа збоут, анахь џьара ҵәахык бымамзар. Уаха исҿабҵуази? – иҳәеит.
– Уахьгьы ҵәахыс исымоу егьыҟам, аха анцәа исиҭалагь збап, уаамццакын, сукәахшоуп, – лҳәыхт адрҩагь.
Ус-ус сылҳәуаз, лхаҳә ишылаханы иҟьат-ҟьатуа иалагеит. Амҳаԥ аҵылшьын абысҭа луит. Иаакнылхын, лысас хәҷык иҿалҵан дышьҭалҵит. Ашьҭахь лыҷкәынцәа аалырԥшын хәҷык рҿалҵан ишьҭалҵит.
Аҽны шьыжьымҭан шаанӡа даумгылахуаз, данааԥш, лысас длымбит, аҩнгьы аӡы ааҩнажжуа иҟан. «Иҟалазеи?!» ҳәа даныҩагыла, лылаԥш ахынӡанаӡауаз зегьы иӡытҟәаны, игазуа иҭажьын, аҩны иамариашаны мҩахәасҭа хәҷык ган акәымзар.
Авырҳәа даагьажьын, ылҷкәынцәа аалырԥшын, идлырбит.
– Ари амҩахәасҭа алганы иызҟоу – шәара шәамгар анцәа иҭахыуп, – лҳәит.
Ус раҳәаны, аҷкәынцәа изныҟәуаз лаԥхьа иларгыланы, ахәҷқәа лара иаашьҭыхны, амҩахәасҭа хәҷы иалгаз дықәланы ддәықәылт. есааира наҟ дцацыԥхьаӡа, лышьҭахьҟа еимаҳауан. Аԥҳәыс еибагь дысҭаҳцәаз дналҵит, аӡгьы иааилаеиласын, игазгуа илҭатәеит.
Убри наыхс Риҵа ӡыжь цәгьаны, иҵыданы иааҟалт. Абни аԥҳәысеиба лыҷкәынцәа иаархылҵыз роуп ожә Ԥышсаа ирыжәланы иҟоу.
Ииашаны, Ԥшысбаны иҟоу Риҵа ибар, дуикыр схы асҭуеит ҳәа далагоит рҳәоит.
(Аԥсуа фольклор аматериалқәа (акад. Н.И. Марр иархив аҟнытә). 
Акьыԥхь иазирхиеит, алагалажәеи азгәаҭақәеи иҩит Сергеи зыхәба. 
Аҟәа, 1967, ад. 135-136).

Адунеи аӡы хыҵны ианыҟаз

Ажәытәӡа зны Аԥаимбар ҳәа адырра, аилкаара ӷәӷәа змаз дыҟан. Абри Аԥаимбар ихаан зны ажәҩан ааилаҩынтын, амшцәгьа, амш бааԥс ҟалеит. Ҩымш, ыхмш еимаҵәаны ақәоура ианаҟәымҵ, Аԥаимбар идырит иахьынӡаҟәымҵуаз, бзиарак шахылымҵуаз. Аԥаимбар еиликааит абри амшцәгьа иахҟьаны, амшын зегьы шхыҵуаз, мыш ҩынҩажәа ақәоура ишаҟәымҵуаз. Усҟантәи аамҭазы адунеи иқәынхоз зегьы – ауаатәыҩса, аԥсаатә, ашәарах, иара абриА ԥаимбар иҳәатәы харҵон. Дрыԥхьан еизигеит ауасҭацәа, амшын хыҵаанӡа аӷба ҟаҵара иахьигӡарц. Ауасҭацәа илеи иласын, абри аҿҳәара иалагӡаны, аӷба ду ҟарҵеит. Аԥаимбар даалагынқ адунеи иқәыз зегьы ракака ҿ хаҵаки ԥҳәыски, арбаӷьки арцынаки зҳәаз еиԥш, ажәла мырӡгас аӷба иҭеиҵеит. Акамбашь заҵәык ихашҭит. Убри аамҭазы аӡхыҵрагьы ҟалеит, адунеи еимаҩ-еимаҵәан, амшын хыҵит, аӷбагьы аӡы ихылт. Аӷба амшын ишхылаз анаба, акамбашь ари Аԥаимбар ихьӡ адыруан. Нои ихьӡын, «-ҟәаа» ҳәа ихьыӡ ҳәаны, амшын ихыланы ишьҭалт. (Иахьагьы акамбашьа ныҟаауа ишананы иазынханы иамоуп «н-ҟәаа» аҳәоит, Нои ауп иаанаго рҳәоит). Уи абжьы Нои иаҳаит, дагьақәныҳәеит, ӡы уамгауа, уамхәаҽуа уҟалааит, уара уаҟара иӡсауа ԥстәы ҟамлааит ҳәа. Ҵабыргынгьы, акамбашь ӷәӷәала иӡсоит. Нои аӷба изҭамгалт, аха ажәа ииҳәаз наӡан, ибзианы иахьыӡсоз иабзоураны аӡхыҵра иацәынхеит.
Аҳәынаԥ иахьнеилакгьы цәгьамзар  бзиа ҟанаҵома, амла ианакы аӷба кылнаҵәеит. Аӷба аӡы ҭало, иҵааҟәрыло иалагеит. Аԥаимбар Ноиа ӷба иҭартәаны иигоз даарылагылан,  иҵаамҟәрыларатәы изызҟаҵо, аӡы анкылара зылзыршо иаҭаху асҭоит, иҳәеит. Амаҭыжә аҵыхәа татаӡа иҟамзи, ани аҳәынаԥ икылнаҵәаз инеин, аҵыхәа акылҵәара инкылшьны, аӷба иҭалоз аӡы аанкыланы инадтәалт. Ус-ус аӡгьы маҷхо иалагеит. Арахь аӷба акыр ишәарҭамзи, Аԥаимбар аԥсаатәқәа ирыдиҵеит, изылшо шәԥырны шәца, џьаракыр адгьыл хтны ижәбозар ишәыԥшаа, ҳаӡхыҵып ҳәа. Егьырҭ ахьцоз акагьы рызҟамҵеит, аҳәыҳә анышәаԥшь аҿыҵакны иааит. Убысҟан аҳәыҳә анышәаԥшь иахьылаԥылаз ауп уажәшьы ашьапқәа ҟаԥшьны иызҟоу.
– Анышә ахьубаз уара уидыруеит, аӷба аԥхьа угыланы уԥырны уцала, анышә ахьыхту ахь амҩа ҳақәҵа, – иҳәеит Аԥаимбар Нои.
Ицо, ицо абри аҳәыҳә иахьаԥшааз    адгьыл хты аҟны инеит, аӷба уа иаанхеит, хәыҷ-хәыҷла амшгьы ааилган, аӡы ҩаҵыкәкәа ицеит. Убриа ӷба усҟан иахьыӡхыҵыз уажәы Ерцахә ҳәа ҳзышьҭоу ашьха ауп рҳәоит. Ерцахә Уаршәаҳәымҩа ҳәа иахьашьҭоу иахьагьы аӷба ԥҽыха ықәуп рҳәоит. Аԥаимбар зыжәла мырӡкәа ракака имаз зегьы абарҟа рхы иақәиҭитәит, адсу зегьы рхы иахьахәара еимпит. Аха еимирпаанӡа ариа ӷба аиқәырхара зыбзоуроу амаҭа уп ҳәа аԥаимбар ианиарҳәа, ацҳаражәҳәаҩцәа дәықәиҵеит амаҭ ахь узыхәо иарбан ҳәа иазҵаарц. Цҳаражәҳәаҩҵас ажәыҵси абжи роуп идәықәиҵаз. Дара неин, узыхәо иарбан ҳәа ианазҵаа, ауаҩ ижьоуп исҭахыу, аҳәеит. Амаҭ иаҭаххаз аԥаимбар ианиарҳәа, иажәа деижьозма, иаҭаххаз иақәиҭуп, иҳәеит. Аха ажәыҵси абжи амаҭ иалнахыз ишақәиҭу атәы рҳәарц ианцоз ажәҵыс аацәажәан, ҳахьнеиуа ус ҳҳәаырм, адаӷь ажьоуп узқәиҭу ҳҳәап, аҳәеит. Абжы аацәажәан, моумоу, иҳаҳаз аиаша ҳҳәароуп, аҳәеит. Ари еимактәыс ироуит. Аҵыхәтәан, ажәҵыс абжы иеижьан, аҿы инҭасны, абз хнаҵәеит. Амаҭ аҿы иахьнеиз, абжы «бжжы» аҳәарада  уаҳа акагьы еилырганы иызмцәажәеит. Ажәҵыс аацәажәан, уара узқәиҭу адаӷь ажьоуп ҳәа аԥаимбар ҳааишьҭит, аҳәеит. Ари ажәыҵс «гьангьашрак» шаӡбаз амаҭ гәҩарас иакын, сифоит ҳәа иҩаԥан, аха иаҿыҵамшәеит, аҵыхәа абыжькаҵәроуп изыхьӡаз. Убри азоуп иахьагьы ажәҵыс аҵыхәа бьыкаҵәаӡа изыҟоу, егьырҭ аԥсаатәқәа реиԥш аҭра абнаҿы иҟанаҵаӡом, аҩнаҿы, ауаҩы изааигәаны иҟанаҵоит.
Убри ашьҭахь ауаатәыҩса рахьтә аԥаимбар Нои иеиқәирхаз ахаҵеи аԥҳәыси ашьха анаҟә аҿоуп иахьеиқәшәаз. Убарҭ хынҩажәаҩык аӡӷабцәеи аҷкәынцәеи еиҟараны ирыхшеит. Ахаҵа даацәажәан, аԥҳәыс ус леиҳәеит:
– Бара, банаџьалбеит, абарҭ, ҳара иҳахшаз ырмцара рыла адунеи ҳзырҭәуам, уи аҵкьыс, ҳаҷкәынцәеи ҳаӡӷабцәеи еибаҳҭап.
Ас еиԥш иԥҳәыс ианлеиҳәа, ларгьы дақәшаҳаҭхеит, аха еибырҳәоз рыхшара аиҵбацәа ираҳауазаарын, аиҳабацәа ирарҳәеит. Аиҳабацәа, ҳаби ҳани еилагазаап, иаҳшьыроуп, рҳәеит. Урҭ ирҳәазгьы иныҵыҩ-ааҵыҩны аиҵбацәа ираҳан, ҳаиҳабацәа шәыршьыр рҭахыуп ҳәа рани раби ирарҳәеит.
– Ааи, банаџьалбеит, арҭ иҳахшаз ҳаршьуазаап, – иҳәеит ахаҵа, иԥҳәысгьы иаргьы ирыхшаз ршәиитбызшәала еиқәымшәо, изеилибамкаауа иҟаларацы. Урҭ рышәи наӡеит. Ирыхшаз бызшәала еиқәымшәо ианалага, хаҵеи ԥҳәысси аибагара иалагеит. Абри ала нас адунеи ҭәит, убри ауп изыхҟьаз абраиҟара абызшәақәагьы.

Ашәарыцаҩ Ажәеиԥшьаа рҿы

Шәарыцаҩ дук дыҟан. Ҽнак дкәлаауа ахра даҿаланы дыснеиуаз акәымкәа, Ажәеиԥшьаа иҭыԥ аҿы днеит.
– Бзиала уаабеит, дад! Утәа, – иҳәан, диртәеит.
Ацәқәа, ажәқәа рцәақәа рхыхны еилажьын. Дсасымзи криҿеиҵоит уажәы. Жәҩашәаҟьак ааган имҵеиҵеит. Иаҳәызба ааҭыхны ажәҩашәаҟьа шифоз, иаҳәызба уа ихашҭит, акәац исалаз. Икәацгьы хәҷык ифит, аха дшәаԥырҳаԥуа дтәан. Кранифа дҩагылан ддәықәлеит. Иаҳәызба ихашҭт.
– Уара абра уахааиз зеӷьаҟам абык ҳамҭас иусҭит, узнеиуа амҩан иубуеит, – иҳәеит Ажәеиԥшьаа, ашәарацаҩ амҩа данықәла.
Дцеит. Амҩа дықәлан дызнеиуаз, зеӷьаҟам абк ааиԥылан, изиҳәаз еиԥш, ишьит. Ацәа ахихырц даналага, иаҳәызба иҭаххан, иаҳәызба имбит. Ҟамак иҟәнын, ҟамала ацәа аыхсхуеит ҳәа далаган, гәаҟрыла иахыхуа дыснеиуаз ажәишәаҟьаҿы иаҳәызба ахәы аалыҳәҳәо исалаз ибан, иаалихт.
Егьи абни Ажәеиԥшьаа рҿы иҿарҵаз акәзаап иԥылаз. Убри азоуп: «Ажәеиԥшьаа иуфахьоу, иугахьоу ҳаҭ» зырҳәо.


Амаҭи, ажәҵыси, абжи

Ажәытә Аԥаимбар ҳәа ыдҟан – адырра змаз ауаҩы. Амшцәгьа бааԥс ҟалеит. Ҩымш-хымш ҵаанӡа иахьынӡеилымгоз идырит. Амшын шхыҵуаз идырит. Мыш-ҩынҩажәа ақәаршыҩцәгьа леиуан уахынлагьы ҽынлагьы.
Усҟан адгьыл иқәынхоз ажәлар зегьы абри Аԥаимбар иҳәатәы харҵон. Еизигеит ауасҭацәа аӷбақәа ҟарҵарц азы, мышҩынҩажәа иахьыгӡаны. Мыш-ҩынҩажәа алгаанӡа аӷба ҟаиҵеит. Иҟоу зегьы хаҵак, ԥҳәыск, зегь ракака уахь иҭаиҵарц иӡбеит, жәламырӡгас. Абри акамбашь ихашҭит. Акамбашь аӷба иҭеиҵаанӡа аӡхыҵра ҟалеит. Акамбашь аӷба шхылаз анаба, ихьӡ ҳәо, «Нои» ҳәа ҿыҭуа ишьҭалеит. Ужәгьы камбашь аныҟаауа уазыӡырҩыр – «Нои» ҳәа ауп ишаҳәо. Уи шананы иазынхеит.
Аӷба ӡсо ишцоз аҳәынаԥ амла иакын, аӷба кылнаҵәеит. Аӷба аӡы ҭало иалагеит. Аԥаимбар ус иҳәеит: «Ҳаиқәзырхо ииҭахыу исҭоит, дзыҳәо исҭоит». Амаҭажә аҵыхәа татаӡа иҟами. Аҵыхәа акылҵәара иаднаҵеит иныскылауеит ҳәа. Ишцоз амаҭгьы ахьҭа иакызар акәхап, аӷба аӡы кылсуа иалагеит. Амаҭ  шшәарҭаз имдыруази, «шәхы шәахә» ҳәа идәықәиҵеит агьырҭ. Егьырҭ аԥсаатәқәа акгьы рзаамгеит, аҳәыҳә анышәаԥшь аҿыҵакны иаанагеит. «Аҳәыҳә анышә ахьааугазахь ҳга, уԥырны амҩа ҳарбала» иҳәеит Аԥаимбар. Убри адгьыл ахьырбаз убра иаангылт аӷба.
Ерцахә иаҳа иахьыҳаракыу. Уаршәаҳәымҩа ҳәа иахьашьҭоу аӷба ԥҽыха ыҟоуп. Абарҟа зегьы рхы иақәиҭитәит. Уи ашьхаҿы уаҩ дызнеиӡом.
«Зегьы ҳаиқәзырхаз амаҭ ауп, изыҳәо асҭоит» ҳәа ажәыҵси абжи дәықәиҵеит [аԥаимбар]. Иахьнеиз амаҭ «ауаҩ ижьоуп исҭахыу» аҳәеит. «Абас ҳҳәарым, адаӷь ажьоуп изқәиҭу ҳәа ҳҳәап» аҳәеит ажәҵыс. Абжы «моумоу, иҳаҳаз ҳҳәароуп» аҳәеит. Ажәҵыс абжы жьаны абыз хнаҵәеит. Аԥаимбар иҿы иахьнеиз абжы «быжжы» ҳәа акгьы аызмҳәеит. Ажәҵыс аацәажәан – «куара узқәиҭу адаӷь ажьоуп ҳәа Аԥаимбар ҳааишьҭит» аҳәеит. Амаҭ ажәҵыс гьангьашрак шыҟанаҵаз еилнакаан, иҩаԥан аҵыхәа абжа аамнаҵәеит. Убри азоуп ажәҵыс аҵыхәа быжькаҵәаӡа изыҟоу.
Ахаҵеи аԥҳәыси анаҟә аҿоуп иахьеиқәшәаз. УБриазы ахаҵа ишьамхы хьшәашәоуп, аԥҳәыс лтәарҭа хьшәашәоуп. Ахшараура ҟалеит, ирауит ҩажәижәаҩык аҷкәынцәа, ҩажәижәаҩык аӡӷабцәа. Ани аби «ҳара адунеи ҳзырҭәуам, аҷкәынцәеи аӡӷабцәеи еибаҳҭар» рҳәеит. Ахәыҷқәа ираҳан реиҳабацәа рҿы ацәгьа рҳәеит. Ааҳабацәа «ҳани ҳаби еилагазаап, ишыԥкәу иашьеи иаҳәшьеи ҳшеибырҭо, иаҳшьыроуп» рҳәеит. Ахәыҷқәа рани раби ирарҳәеит ираҳаз – «шәыҷкәынцәа шәыршьырц иақәыркит» ҳәа. «Ааи, банаџьалбеит, иҳахшаз ҳаршьуазаап» рҳәа, бызшәала еиқәымшәо иҟарҵеит. Убриазоуп еиуеиԥышм абызшәақәа зыҟала. Бызшәала еиқәымшәо ианалага аибагар ҟалеит. Аԥаимбар акамбашь дақәныҳәеит: «Уара уеиԥш иӡсо, ӡы иамго ԥстәы ҟамлааит! – иҳәеит. Убас иагьыҟоуп (абри иахьахәҭаз аҳәара схашҭит).



Амреи амзеи ышҟалаз

Ажәытә зны ԥҳәысеибак дыҟан. Убри аԥҳәысеиба ҩыџьа аҷкәынцәа ылман. Аҷкәынцәа ҿык-бзык иаызмҳәо иԥшӡан, ран урҭ дрыхӡыӡон. Ҽнак аԥҳәысеиба игәалҭеит лыҷкәынцәа акрыфара ргәамԥхо, ырлахь еиқәны ишыҟаз. Амри мышкы, ари ыҩмш, ари хымш. Аҵыхәтәан аҷкәынцәа акрыфара зынӡа иаҟәыҵӡеит. Аԥҳәысеиба хьаас иҟалҵеит, лхы ахьылгара лмоуа дҟалеит. «Ишәыхьзеи сызкәыхшоу?» – лҳәан, лыҷкәынцәа дрывагьежьит, анс лҳәеит, арс лҳәеит, аха ирыхьыз ҳәа акагьы лзеиылмкааит.
Лыҷкәынцәа рхәы ҟаҵаны иырмҵалыргылон, дара «амла ҳакуам» рҳәон. Аҵыхәтәан аԥҳәысеиба ажәала разҵаара даҟәыҵт, ус рыхынҟәгашьа дацклаԥшуа далагеит. Ҽнак аԥҳәысеиба лыҷкәынцәа рыҩны идәылҵны абнарахь ицеит, рангьы хара-хара дрышьҭаланы лҿыналхеит. Дышнеиуаз абна атоура агәҭаны ассир лбеит: ҩыџьа аӡӷабцәа ссирқәа тәаны ашәа рҳәон. Урҭ рашәа иазыӡырҩуан аԥҳәысеиба лыҷкәынцәагьы. Аӡӷабцәа раԥхьа игылаз аишәа иқәын зеиуахкы уҭахыу афатәқәа. Аԥҳәысеиба абарҭ анылба, уаҩы ишимбац ала дшәеит. Лыҷкәынцәа абарҭ аӡӷабцәа илцәыргар, зынӡа деиба-кәеибаха, агәы мыжда даақәхаӡар ҳәа хьаас илкит. Афырҳәа днышьҭасын, ажәу ац аашьҭылхын, ирууаӡа иршәны абанҭ, аҭыԥҳацәа, иргәыдылҵеит, илҟьашьит. Аҭыԥҳацәа руаӡә дҩаԥан, иара уа ааигәа ииасны ицоз аӡы лҽынҭылшьын, уаанӡа дшыҟаз дыцқьаӡа лҽаалыӡәӡәан, дҩаԥан, дымраха ажәҩан дыҩкыдлеит. Егьи аҭыԥҳа дҩаԥан, дымзаха ажәҩан дыҩкыдлеит. Амза иахьагьы иадаабало асахьақәа убри аԥҳәысеиба лоуп изыхҟьаз, лыбзамыҟәрала лыҷкәынцәа рразҟы рыцәлырӡит.

Аҵан

 Ажәытә аҵан ҳәа џьоукы ыҟан. Урҭ ашьха инхон, уаа ссан, аҭырас иқәланы икарҿон. Усҟан ашьха асы, ақәа, акырцх амуазаарын. Аԥшацәгьа асуамызт. Дара иарбанзаалакгьы акы усс ирымамкәа, акы иацәымшәо иҟазаарын. Анцәагьы дрымамызт, «ҳара ҳада уаҳа ԥсызхоу дарбану?!» ҳәа акәын ишыҟаз.
Ус ишыҟаз зны аҵагәара иахьҭатәаз аҽнышьыбжьон ахьтәы  кәаса* ахьтәы гара аныргыланы, аԥшқа даниаланы, хыхьтәи акы дылбаанашьҭит, дылбаазышьҭыз закәу уаҩы изымдыруа.
Аҵан ари ахәҷы данырба игәырӷьаҵәа иҟалеит. даашьҭырхын драаӡеит. Ахәҷы мшызҳа изҳауа, дара иџьоушьаратәы лассы изҳаит. Дандуха зны ус дрызҵааит дзааӡаз:
– Абри шәара акы шәацәымшәо шәыҟоуп, абри шәара ишәиааира мчыс иҟоузеи? – ҳәа дразҵааит.
Аҵан рабду, хышә шықәса зхыҵуаз ус иҳәеит:
– Ҳара ҳаҵкьыс ииааиуаны иҟоу уи ауп: абасба-сы ауны, амца ацрашәар, ҳаблыр ҟалап, уаҳа ҳара ҳаҵкьыс иаиааиуа акы адунеи аҿы иызҟаларым, – иҳәеит.
Ус иштәаз, ахәҷы дахьца-дахьаа рымбаӡакәа, дныҵашәкәа дцеит. Дабацеи ҳхәыҷы, анахь-арахь рҳәеит, аха уаҵәы дубар даахә – дрымбеит. Ишыԥшуаз, ԥыҭрак ашьҭахь, аҵан реиҳабы данынаԥш, аџьмақәа аҵангәара иахьҭатәаз, баӷьык аԥаҵақәа лахьхьынӡа илаӡо ишҵысуаз ибеит.
– Ҳаи, шәанаџьлбеит! Ҳақәҵра аазаап, ҳара ахәԥҳа дҳааӡама, ҳақәызхыша дҳааӡеит, ҳақәихит шәымбои! – иҳәан, аҵан нарԥшны идирбеит абаӷь аԥаҵа шыҵысуаз.
– Ари закәзеи? – рҳәан ианизҵаа, ус реиҳәеит:
– Ҳара ҳҟны иахьа уажәраанӡа, ишыжәдыруа еиԥш, аԥша амысцызт, уажәы ари абаӷь аԥаҵа зырыҵсуа аԥшоуп.
Ҳақәҵрац ҳаҟазаап, шьҭа ҳара иҟаҳҵо егьыҟам, – иҳәеит.
Аԥша иаҳа-иаҳа аҽарӷәӷәон. Абамба-сы аура иалагеит. Асы ауаа, асы ауаа, ҩбаҟа саџьан рҟынӡа абамба-сы ауит. Нас амца лацрашәан зегьы иаразнак илықәблаа иагеит.
Абасала, иқәҵит аҵан. Уажәгьы ашьха иҟоуп ҩадарак, Аҽагылара ҳәа иахьашьҭоу. Ас захьӡу уи ауп: аҵан дашьҭалазаап Шьамхыла искуеит ҳәа абнҽа. Иԥхаҵаны иманы дышнеиуаз, абри Аҽагылара ҳәа иахьашьҭоу ианҩеи, убра длацрасын, аҵыхә кны иааникылеит. Аҵан-уаа абас шьамхылагьы иӷәӷәан, акы иацшәмоызт, дара ириааиуаз ҳәа акгьы ыҟамызт.

(Аԥсуа лакәқәа. I Аҟәа, ад. 21-22).


Алакәқәа

Аӡси, аҭсыси, аҳәыси

Ахьча ирахә иманы дахьгәарҵуаз ицәылахеит ӡыски, ҳәыски, ҭсыски. Ихәло ианалага рҽеидкыланы џьара итәеит. дара ахьтәаз ааигәара итәазаарын мышәки, бгадуки, бгахәыҷыки. ианаалашьца абгахәыҷы рзынарышьҭит, уаххьа кәац ҳәа.
Аӡыс ҩагылан: – Саргьы уанызба убри сҳәап ҳәа акәын: ахәылԥаз сҩызцәа рзы еиӷьу ҭыԥ бзиак збозар ҳәа сахьнылагылаз саахынҳәаанӡа бгахәҷу бгадуу сыздыруам акы ааклысзаарын абра, еимыжәжәа иқәырҵеит сҩызцәа, махак аҟара сахьӡан иаарымхны исфеит. Аха саргьы исызмхеит даргьы амла иакуа иҟоуп: уара ухаҭа умсааит, абгахәыҷы, кәац-жьыхәҭакгьы шҳамам, – аҳәеит.
Аӡыс, бгахәыҷу бгадуу сыздыруам, акы сҩызцәа иркын ирфеит ҳәа аҳәара ианалага нахыс абгахәыҷы хәҷы-хәыҷла шьҭахьла ацара иаҿын, срымкындаз ҳәа, ажәагьы иаалгеит, абгахәыҷгьы абна иҩылаԥалан агәахьы ицеит, аҩызцәа рахь имнеикәа.
Амшәи абгадуи иԥшит, иԥшит, аха рҩыза анырымбаӡа, абгаду неит.
Закәзеи шәара шәызлоу, иарбан ҽыруадаҩроу? Уаххьа кәац ҳәа абгахәыҷы шәзааҳашьҭын мшәи сареи, ирласны изаҳзынашәымҭиизеи анаҳәа, аӡыс ҩагылан: – Саргьы уанызба убри уасҳәап ҳәа акәын;  ахәылԥазы сҩызцәа рзы еиӷьу убриу асҳәап ҳәа акәын; ахәылԥазы сҩызцәа рзы еиӷьу ҭыԥ бзиак абозар ҳәа сахьнылалаз саахынҳәаанӡа, бгадуу мшәу сыздыруам, акы аакылсзаарын, абра еимыжәжәа иқәырҵеит сҩызцәа; махак аҟара сахьӡан иаарымхны исфеит, аха саргьы исзымхеит. даргьы амла иакуа иҟоуп; уара ухаҭа умсааит, абгаду, кәац жьыхәҭакгьы шҳамам, – аҳәеит.
Аӡыс, бга-дуу мшәу сыздыруам акы сҩызцәа иркын ирфеит ҳәа аҳәара ианалага нахыс, абгаду хәҷы-хәҷла шьҭахьла ацара иаҿын, срымкуандаз ҳәа; ажәагьы иаалгеит, абгадугьы абна иҩылаԥалан агәахьы ицеит, аҩызахьгьы имнеикәа.
Амшәгьы ԥшит, иԥшит, аха аҩызцәа анамбаӡа, иҩагылан ирызцеит иара ахаҭа дара ахьтәаз.
Ижәуазеи шәара, иарбан ҽыруадаҩроу шәызҿугьы, уаххьа кәац ҳәа сҩызцәа шәзаасышьҭын изсзынашәмҭиизеи анаҳәа аамҭазы, аӡыс ҩагылан: – Саргьы уанызба убри сҳәап ҳәа акәын: ахәылԥазы сҩызцәа рзы еиӷьу ҭыԥк збозар ҳәа сахьынҭыҵыз, саахынҳәаанӡа, бгадуу мшәу сыздыруам, акы аакылсзаарын абра, еимыжәжәа иқәырҵеит сҩызцәа; махак аҟара сахьӡан иаарымхны исфеит, аха саргьы исзымхеит, даргьы амла аикуа иҟоуп; уара ухаҭа умсааит, кәац жьыхәҭакгьы шҳамам, – аҳәеит.
Аӡыс, мшәу бгадуу сыздыруам акы сҩызцәа иркын ирфеит ҳәа аҳәара ианалага, нахыс, амшә хәҷы-хәҷла шьҭахьла ацара иаҿын срымкуандаз ҳәа; ажәагьы иаалгеит амшәгьы абна иҩылаԥалан агәахьы ицеит.
Аӡыс, убырҭ зегьы абнаҿы еиқәшәара иҟоуп, амцқәа иаҳҳәаз ааҳаҵырхыр, иааҳасны ҳарфоит, ҳаиҭаҵроуп акәымзар ҳәа аҩызцәа иранаҳәеит. Игыланы ишцоз ҵла-наак рбан иқәланы иқәтәарацы рҭаххеит, аха аҳәыс рзықәымгылт. Ирулакь иахо иқәргалт, аха изықәымгылазт акаҳара иалагеит.
Убри аамҭазы амшәи, абгадуи, абгахәыҷи еибабазаарын абнаҟны, ижьаны ишдыршәаз анырдыр, еиманы ирышьҭалт. Иахьтәаз ианааи акгьы ырмбеит. Рышьҭа ихыланы аҵла иахьықәтәаз иаарыҵагылт. Аӡыс акәкәҳәа иҳәҳәеит, аҳәыс аналыҩры, – абааԥсы, аҳәыс! Иреиҳау уара икы, уи иашьҭанеиуа сарае имҿысыжәжәап, иаанхогьы аҭсыс иумышьҭын аҳәан, албаара ианалага, – иҵабыргыҵәҟьаны арҭ митәык  иалабзоуп, ҳарфаҵәҟьоит убоу рҳәан, еибарҩны абна хыла иасны ицеит.
Даргьы анеиқәха, ауха убри аҵла амҵа итәан.
АДырҩаҽны ахьча дрышьҭалан, иԥшааны аҩныҟа икаицеит.
Абас аӡси, аҳәыси, аҭсыси маанала раӷацәа рхы рцәындырхеит.

(Аԥсуа лакәқәа. Еиқәиршәеит акьыԥхь иазирхиеит, аԥхьажәа иҩит Сергеи Зыхәба. Аҟәа, 1997 ш.).

Абгахәыҷи аҵысӷреи

Бгахәыҷык шнеиуаз ҵысӷрак акит. – Ҳаит, уанаџьалбеит абгахәыҷы, ажәеиԥшьаа рашәа схымҳәаакәа суфома, аҳәеит аҵысӷра. Абгахәыҷы, ҵаҵәҟьоуп убоу ҳәа аҿы ҩараҳан, ҟа! шынаҳәаз еиԥшҵәҟьа аҵыс наҿԥрааны инеин амахә инықәтәеит.
– Уара усыцәцеит, аха иҟалозар, дара амла сакуеит џьара акры ахьысфаша сақәыршәа, – аҳәеит абгахәыҷы.
– Ус акәзар, усышьҭаланы уаала, акрузыфозар, сара уԥызжәап, – аҳәан, иаманы идәықәлеит. Аҵыс нықәтәа-аақәтәо, абгахәыҷы аҵыхәа рышәшәо иашьҭаны ишнеиуаз, ԥҳәыск ҷкәына-хәыҷык длыцны лхы арқьақьа ықәҵаны, саарак ықәрыгланы, лара ларманапала гәыгәымк кны, ларӷьала ныгак  кны, лхаҵа амхырҭа дахьҭаз ихәы згоит ҳәа дышнеиуаз рбеит.
– Шьҭа ара уаагыл, сара уи иналго шьҭаҵаны дсышьҭаларатәы дҟасҵоит, нас унеины уҽеиӷраҵа, – аҳәеит аҵысӷра.
Афырҳәа лаԥхьа инеины аҽылканаршәит, ажәҩа ԥҵәазшәа. Аҷкәын ишибаз еиԥшҵәҟьа, – нан, ибкыроуп ҳәа аҳәҳәара далагеит. иан иаалгоз ларгыланы аҵыс скуеит ҳәа дашьҭалт, лыҷкәынгьы длышьҭаланы ддәықәылт.
Аҵыс нкаԥа-аакаԥо, дара ашьҭа ус хара ицеит. Абгахәыҷы аакылсын аҽеиӷранаҵеит, аҵысгьы ҩаԥырны ицеит.
Аԥҳәыси аҷкәыни икарауараха рымаҭәақәа рҿы ианааи, изықәшәаз анылба лыҷкәын дааисуа, деиҵыхны дырӷызӷызуа дынкалыжьт.
Аҵысӷра абгахәыҷы иахьазԥшыз ианнеи, – узхара уфоу, абгахәыҷы, ҳәа иазҵааит.
– Ҳаи, ухаҵкы сцандаз, рацәа акрысҿоуҵеит, – аҳәеит абгахәыҷы.
Уажәы уаҳа акыр уҭахыума ҳәа ианҵаа аҵысӷра. – Иаҳауеи, сыԥсыхыргьы, уажәыҵәҟьа сызхара сзырччаша акы сурбондаз, аҳәеит абгахәыҷы.
– УИ акәзар уаала ушыччо уԥызжәап, уара умшәан, – аҳәан, иаманы идәықәылт аҵыс. Ицо, ицо ишнеуиаз х-ҩык аишьцәа мхык аҳаҳаиҳәа ирашәо ишҭаз рбеит.
Абгахәыҷы ара аандаҿы угыланы укылԥшла, сараи зуа убара уҟоуп ҳәа, иԥыруа аҿынанахан реиҳабы ихы инықәтәеит.
– Аа, уҽумырҵысын! – ҳәа агәыбжьанытә дыҳәҳәеит, насгьы аҵыс сшьуеит ҳәа иҽага аԥырҳәа аҿылаирхан иашьа ихы еиҟәыхаа дылкаижьит.
Аҵыс ашырҳәа инеин агәбжьанытә ихы инықәтәеит. – Аа уеиҭамҵын! – ҳәа аиҵбы иҽага ҩышьҭыхны иашьа ихы даасны, дышьны дылкаижьт.
Аҵысӷра неин аиҵбы ихы инықәтәеит; ҟамак иман иааҭыхны аԥырҳәа аҿааирхан, ихы аҟабаӡа еиԥш еиҟәԥа иылҟаиҵеит.
Аҵыс, абгахәыҷы ахьыҟаз ианнеи, акьатеиах ԥҵәо ишкаршәыз абеит. – Узхара уччоу, абгахәыҷы ҳәа ианҵаа, абгахәыҷы ус аҳәеит: – Ҳаи, узхара уччоу ҳәа узҵаауазеи, сшыччоз сыԥсразы егьаасыгымхеит, – аҳәеит.
– Уажәы уаҳа акруҭахыума, абгахәыҷы ҳәа иҵаахт аҵысӷра.
– Ҳаи, ухаҵкы сцахаргьы, уажәы сызхара сырҩны сыҟандаз! – аҳәеит абгахәыҷы.
– Уи акәзар, уаала узыҩуазар сара узхара усырҩып, – аҳәан, аыҵсӷра абгахәыҷы ама идәықәлеит. Ишнеиуаз ашьшьыҳәа ахьшьцәа рлақәеи дареи  ахьтәаз агәара инҭалт. Ахьчалақәа абгахәыҷы аагәарҭан, илага илаԥхаҵаны ирыма илықәлт. Абгахәыҷгьы ангәаҟ, ҵла гәаҩарак иҭалт, алақәагьы аҵаӷыруа иааҵалеит.
Абгахәыҷы аԥсы анаиу, сшьапқәа шәызласыхәазеи ҳәа иразҵааит. – Ҳара ҳакәымзар аранӡа уаазгодаз, – рҳәеит ашьапқәа.
– Сылақәа?.. – Ҳара алақәа анушьҭала ҳамбар уааҵәҟьа укны урымфози,- рҳәеит алақәа.
– Сҵыхәа иулшазеи ҳәа ианазҵаа, ус аҳәеит: – Сара уркразы иушьҭаз алақәа аԥша рныздон.
Абгахәыҷы аҵыхәа иазгәаан алақәа ирысҭоит ҳәа ианкылнарҳәҳәа, алақәа аасын ишеибгаз илкылрган, ишьны инкадыршәит.
«Саргьы, абгахәыҷы ацәа ахысхын, сшәақь аҭыҳәҭеи алсхып ҳәа аҩныҟа исыма сааит!».
(Иаҳарбаз ашәҟәы).


Ажәеиԥшьааи ати

Зны ажәеиԥшьаа иԥҳәыс ус иалҳәт: – уара абри аҟара ашәарахи, аԥсааи умоуп шәарах, баҩи ԥсаатә баҩи мацарала аҩны ҳзыҟауҵаратәы уҟоуп, иаҳзыҟаҵондаз ҳәа.
Ажәеиԥшьаа иԥҳәыс илҳәаз дазыраызмхеит, аха иԥҳәыс иасымша, иасыуаха уи иаҳәара даҟәымҵӡакәа даҿын. Акы еиԥышмкәа игәы ԥылҵәеит.
Игәы анԥылҵәаӡа илҳәаз дазыразхеит.
Дрыԥхьеит шәарах хкыс иҟази, ԥсаатә хкыс иҟази зегьы.
Аха аԥсаатәқәа рахь аты кылымсит, егьырҭ зегьы ааит.
Иахьа иԥшит, уаҵәы иԥшит, аха иабаҟоу, иҟаӡам аты.
Иҟалазеи, абри зымаазеи ҳәа ажәеиԥшьаа дара ихьааигеит, аха иаурбахуаз.
Шәарахи ԥсааи дара акраамҭа иазԥшит. Ашьҭахь, акранҵы иааит аты.
– Иҟауҵазеи уара! Аизара шыҟаз адырра ануаҳа иаразнак узымаазеи? – иҳәеит ажәеиԥшьаа.
– Аԥси абзеи рхыԥхьаӡара иреиҳау аилыргара саҿын, уи садхалт, уххь згааит, гәыбӷан сумҭан! – аҳәеит аты.
– Нас еилургоу аԥси абзеи иреиҳау? – иҳәан дҵааит ажәеиԥшьаа. – Еилсыргеит, ухаҵкы сцеит! – аҳәеит аты.
– Нас аԥси абзеи иреиҳахада? – иҳәан, деиҭаҵаахт ажәеиԥшьаа.
– Аԥси абзеи анеилсырга ашьҭахь, зыԥҳәыс лҳәатәы хазҵаз аԥсцәа данырхысыԥхьаӡала, аԥсцәа аӡәы ила еиҳахеит, – аҳәеит аты.
Ажәеиԥшьаа данхәыц игхаз еиликааит. – Шәеимыҵ, иҳәан, шәарахи ԥсааи еимижьит; убас иагьиҳәеит: – аԥсаатәқәа акы иасымша абри аты ҿаҵахәыс иазԥҵәазааит, аифаз аԥсаатәгьы џьанаҭ гыларҭас иаиуааит ҳәа.
Убри азоуп аты аҵарақәа ианырбалакь иакәшаны изыркуа – сара сыф! Сара сыф! ҳәа; иафаз џьанаҭ ицоит ҳәа игәыӷны.
(Иаҳарбаз ашәҟәы)



Зьакәр хаҵа

Жьакәр захьӡыз жьак адунеи амҽхакны бна дук илан. Абри ажьа иины иаагылеижьҭеи изыцәшәашаз ԥстәык ма гыгшәыгк иақәымшәацызт. Ари атәылаҿы сара соуп аҳас иҟоу ҳәа агәы иаанагон.
– Ус ауп, ус, уара иуеиӷьу хаҵа ӷьеҩ дабаҟоу? – рҳәон аҵла амахәқәеи аҳаскьынқәеи, иара иеихырхәо.
Ҽнак шьыжьымҭан ажьа Жьакәыр инкаԥа-аакаԥо ааҳскьын ҟата шафоз, хьышьцәак рырахә рыманы ишааиуаз Жьакәри дареи ааиҿаҳаит.
– Ааит, шәара арҳәцәа, шәабақәнагалеи арахь? Ишԥыкәу смал шеимышәҵәаз? – аҳәан Жьакәр, ҵла махәҭак ааԥҵәаны, иааи ахьышьцәа реиҳабы иааизыҵҟьеит.
– Ҳаи, Жьакәырхеит, ианбыкәыз уара амал анумаз, уусс иалоузеи ари атәыла? Амал-шьал сыздырам, аха ҳҭыԥ, абра уажәы змахәҭа хыуҵәаз аҵла амҵан иргыланы, иара убри амахә аҿы ҳныгақәа, ҳчаҟәақәа хаҳшьларц ҳгәы иҭан. Абару ара уи ахьхыуҵәаз аԥхасҭа ҳауҭеит, – иҳәан, абчараҳ ажьа Жьакәр иакыз амахә аамихын дааи даазыҵҟьеит.
Ажьа Жьакәр гәааит уаҩы ишимбац ала. Абчараҳ аҽицәыхьчо, анҟ инаскьаны иаагылт, нас иаамақарт:
– Уаҳа акагьы сылымшаргьы убарҭ шәымаҭәахәқәа аҳәынаԥ ласны ирфартә, иӷәыхны иргартә исзыҟамҵозаргьы жәбап!
Абас аҳәан, ашьапқәа ирықәгылаӡамшәа иааихьишьын, есс, абна тоура инылапҟа ицеит. Ишиашаз аҳәынаԥқәа рҳәынҭқарцәа еизаны иахьеилатәаз инеит. Уа иахьнеиз ажьа Жьакәр ахьшьцәеи иареи ирзеибауз атәы аҳәынаԥқәа рҳәынҭқарцәа иранаҳәеит, иагьрыднаҵеит, ахьшьцәа рчысмаҭәахәқәа зегьы еимҵәа ирфарц.
Аҳәынаԥқәа рылмҳа кыдҵаны ажьа Жьакәр иазыӡырҩит, аха, иалаухи, иранаҳәоз иақәшаҳаҭымхеит.
– Закәзеи иуҳәо, ажьа Жьакәр? Аӡәы иҳәо уаҳахьоума ас? Ҳара ҳамхәыцӡакәа иаабалакь наҳҿаҟәшәо ҳдәықәума? Уара ишуҳәо еиԥш, урҭ зегьы уажәы иаҳфар, уашьҭан иаҳфозеи? Ҳара ҳаԥхьаҟа ҳәа ҳамхәыцӡо ҳаҟоу џьушьома? – аҳәеит аҳәынаԥқәа руак.
– Ус акәзар, ишәсырбап сара! – иаақәгылт Жьакәр аԥсахы еибакуа. – Абыржәыҵәҟьа сцаны Цгәажә иасҳәап, шәиуа-зиуоу аӡә шәыҟамкәа шәыннарҵәарц.
Ишзахәоз еиханы Цгәажә аҿы инеит Жьакәр, аԥхӡы агәҵашы.
– О, Цгәажә, уареи сареи жәытәнатә аахыс еибаҭахыу аҳуп. Ухаҵазар, уареи сареиа кры ҳзеиланы ҳаҟазар, ҳәынаԥ зхылаҳәоу ари атәыла иаламкәа рҵыхәтәа аақәухыроуп! – аҳәеит аԥсы агәы иҵаханы.
– Закәузеи иуҳәо Жьакәрхеит? Аҳәынаԥқәа зегьы иахьа саарылаланы исфар, нас уаҵәы исфои? Амла саганы сыԥсып. Ус сыла шааԥшуа схы ықәсхыр ҟалома? – аҳәеит Цгәажә.
– Ааит, Цгәажә, уара цгәра злам, аашьаҩ, сара Жьакәр хаҵа сакәм уахьсмырхәуазар! Уашьҭан иуфо умоур ҳәа ушәаны акәӡам, уажәы аҳәынаԥқәа рыкра узашьҭам. Уаашьоит ауп. иахьаҵәҟьа снеины, аҳҭыԥҳәыс уцәгьақәа зегьы ласҳәап, улсыршьып. Иласҳәап уара уаашьаны ацәгьа-мыцәгьақәа ҟазҵо аҳәынаԥқәа шумфо, акы улыхәошәа джьаны, лхәшҭаара уҽҳәартәаны лыфатә хаақәа шуфо.
Жьакәр хаҵа ас аҳәеит, ицеит. Инеит аҳҭыԥҳәыс лҿы.
– Аҳҭныԥҳәыс, бара рыцҳа, быцгәажә бажьоит, акы ибыхәо иҟам. Быфатәқәа роуп аифо, аҳәынаԥқәа ирылакьысӡом, иԥсылацәахеит. Аҳәынаԥ зымкуа ацгәажә зхәарҭоузеи, анҟ ишьны икажь! – аҳәеит Жьакур хаҵа.
– Закәузеи иуҳәо, уара ацәгьаҳәаҩ гызмал? Сыцгәажә ҟәмшәышәӡа иааӡа-ихьча исымоуп, исшьыртә, схы еилагаз џьушьома?  Аҳәынаԥқәагьы ианахәҭоу иахәҭоу иақәнаршәоит. Ҳаичумырчан, усԥырҵны наҟ уца! – лҳәеит аҳҭыԥҳәыс.
– Ааит, бара цәгьамзар, бзиа зымӡлбауа! Аҳәынаԥқәеи ацыгәқәеи аҳҭынра иҩнартәаны, аҳҭынра ԥхасҭабтәуеит, иахьаҵәҟьа сцаны быцәгьақәа зегьы аҳәынҭқар иасҳәап, бисмыршьуазар ббап, – аҳәан, Жьакәр хаҵа иҵббын идәықәлеит.
Абасгьы аҳәеит иеиханы аҳәынҭқар иҿы инеит.
– Аҳәынҭқар, ухаҵкы, уаҳҭыԥҳәыс иахьаҵәҟьа илалгәыдҵаны  душьыроуп! – аҳәеит ажьа Жьакәр аҳәынҭқар аԥсшәа ҳәахагьы имҭакәа. – Аҳҭынраҿы цәгьамзар бзиа ҟалҵом, аҳәынаԥқәеи ацыгәқәеи еилартәаны иылмоуп, Аҳҭынра рхәымгоит.
– Закәузеи иуҳәо, ажьа Жьакәр? Уара ҽеик уакәз џьысшьон. Саҳҭыԥҳәыс дысшьыр, нас исымада? Уи лус лара илдыруеит, уара уусс иалоузеи?
– Ҳаи ус акәзар, уаргьы аиаша иашьҭоу ҳәынҭқарымзаап, уаҳа сылымшаргьы уҽқәа удсыршьып! – аҳәан, ауахьад ахьықәыз ихыс-хысуа инклыст Жьакәр.
– Аҽқәа, ирҳәоит шәара ауаҩ ишьа шәылоуп ҳәа. Ус акәзар, шәаасзыӡырҩы, исҳәо аашәшәырҳа! Ижәдыруаз шәҳәынҭқар акы даԥсаны дышшәымам. Шәҵыгьны шәисны акәзаргьы, иахьаҵәҟьа дышәшьы, шәилга наҟ, анс шәаргьы ахақәиҭра шәоуеит, мамзар ианаҭахыугьы, ианаҭахымгьы шәара шәҵакны шәимоуп, арахь иаҳҭынра, иҳәынҭқарра аҳәынаԥқәеи, ацыгәқәеи, аҳҭныҳәсақәеи ахыҵәан дара ишырҭахыу иркыуп, амш аларгоит. Сара излазбо ала аҳәынҭқарра еилаҳауеит.
– Ажьа Жьакәр иуҳәаз еилаҳкааит. Ҳҳәынҭқар ҳаргьы дара даҳгәаԥхом, иаагь дҳақәтәаны ҳарыхс-хысуа ҳима ддәықәуп. Ҳазхарагьы ҳҿеиҵом. Уара уажәы ус анҳауҳәа, иаҳзууша убри ауп, амшын агәҭаны ҩ-ҭәаҟәак алагылоуп. Уцаны убарҭ аҭәаҟәақәа ааганы иаҳҿаҵа, анс даҳшьып аҳ, – рҳәеит аҽқәа.
Иҟанаҵахуаз ажьа Жьакәр. иаалагн, ицо-иаауа, ицо-иаауа мацара, амшын агәҭа иалагылаз аҭәаҟәақәа ааганы, аҽқәа ирҿанаҵеит. Аҽқәа рызхара аынрфа, ашақә аисуа, иҩуа адәы иқәлеит. Ԥыҭрак ус қьаф аныруы – агьи ашьҭахь, ажьа Жьакәр ус арҳәеит:
– Ажьа Жьакәр! Унеины абна ахәы уқәгыланы уҳәҳәа. Убжьы аҳәынҭқар ианиаҳалак, иауауеи сыҽқәа машәырк рмыхьзааит ҳәа даанагашт, данаилак, ҳара ҳааисны даҳшьып.
– Ибзиоуп, азамана! – аҳәан, ажьа Жьакәр ахәы иҩықәгылан аԥсӡы заҳаз иеиԥш акәкәҳәа, арҵәааҳәа иҳәҳәеит. Ажьа аҳәҳәабжьы аҳәынҭқар ианиаҳа, аиууеи, сыҽқәа митәык рыхьзаап, ирылалаз збап  иҳәан, деиханы иҽқәа адәы иахьықәыз даннеи дыԥхарс адәы иаақәлеит. Аҳәынҭқар иҽқәа дыршьырц ишишьҭаз, аҳҭыԥҳәыс ианылба, дгәаан лыҽылшьырц ишишьҭаз, аҳҭыԥҳәыс ианылба, дгәаан лҽылшьырц лыхәда ашаха ирҟәарҟәантәны иахалыршәт. Арҭқәа Цгәажә ианаба, ҳаи, саргьы ҽшьроуп исықәу уажәшьҭа, аха уаанӡагьы сызхара ҳәынаԥ сфап аҳәан, аҳәынаԥқәа зегьы рҵыхәтәа ԥнаҵәарц иааи иаарышьҭалеит. Аҳәынаԥқәа Цгәажә ҳақәнахырц иҳашьҭоуп, ҳаԥсынҵры армаҷуеит, ҳаҟанаҵгьы ҳазхара ҳфап рҳәан, иааи  ахьшьцәа иаарчычан, рныгақәа, рчаҟәақәа, рхәарҭақәа зҳәаз иеиԥш, зегьы ааҭадырцәит.
Ажьа Жьакәр абарҭқәа зегьы ҟанаҵаанӡа ахьшьцәа азықәымцеит.
– Ауалала ҳасит, ара ҳаԥырымҵыкәа ԥсыхәа ҳамам! – рҳәан, ахьшьцәагьы лықәҵны ицеит. Ажьа Жьакәр абарҭқәа зегьы ҟалаанӡа џьарак изҭышәынтәаломызт. Уи ашьҭахь ауп ибаӷуазеи абна ианылала.


Ҟәадаԥшь-ԥҳа
Лакә лакә сышнеиуаз аҳык дыҟан; ԥазаҵәык диман. Ҽнак аҳ иԥа дшышәарыцоз бнакы дахьнылалаз раԥ-ԥҳак, асамсал еиԥш деиқәаҵәаӡа, лқьышә гьалгьало дшыҟаз дибеит. Аҳҭырԥар ицыз даарыԥхьан дыдиркит. Данырк ашьҭахь, иналцәажәа-ҩалацәажәеит, аха дырмацәажәеит. Иршьыз рышәарахқәагьы рраԥ ԥҳәызбагьы рыманы аҩныҟа ицеит.
Аҩны ианнеи аҳ иԥа аҳҭырԥарцәа ус реиҳәеит: – аҽҭрақәа акы рыцқьаны араԥ ҭыԥҳа илышәҭ, уа дыҩназааит ҳәа. Ишиҳәаз еиԥш, ҽҭрак рыцқьаны илырҭан уа дыҩнан, лхәы уа илырҭон, ччархәс дрыман.
Ус ишыҟаз акәымкәа ҽнак лара аҳҭыҳәса дрызҵааит: – ааигәа ӡиас ыҟоума ҳәа; дзызҵааз днарԥшны илыдребит ааигәа иҟаз аӡиас.
Ааимҟьарак иақәршәаны лыҽӡаны аӡы ахьылдырбаз ашҟа дынҭыҵны лҿыналхеит. Аҳ иԥа дгәеиҭан, лыҽӡаны дыбналозар иҳәан, иҟалҵо збоит ҳәа, хара хара иҽӡаны днылышьҭалт. Лара дышнеиуаз аӡы дныҽԥынгылт. Даара акраамҭа днаԥш-ааԥшуа дгылан; уаҩ ыдҟамшәа анылба, лҽааилыршәшәан, лраԥцәа лхыҩрны икаҳаит, араԥцәа даагәлшәеит амра алашара иамалкуа  дкаҷҷо, лыхцәы шьқьыруа лкалҭ иацтәарны ӡӷабк, лоура лыҭбаара деихышәашәо, мрада дкаԥхо, зеиԥш аԥсабараҿы ыдҟам аԥҳәызба.
Лнацәақәа зегьы ҩба-ҩба хьымацәаз рхан. Лмацәазқәа зегьы аалымӷылхын уа игылаз ал амахәқәа акы лхьарҵәырны инахалԥсан, лҽааилыхны дҩаԥырны аӡы дынҭаԥалан дышьқьыруа, дыӡсо аӡы даахылт; аӡы илыҵсуаз зегьы хьы-раӡнны илеиуан.
Аҳ иԥа ари аниба иџьеишьеит; ииулакь иҽӡаны, мгәацәарҳәазала днеин ламцәазқәа акы ӡаны иманы аҩынҟа дцеит. Лара лызхара лҽанылкәаба дааҭыҵын лҽааилаҳәаны, лмацәазқәа лнацәа иахаԥсо дшааиуаз ак агхеит. Иаразнак илдырт изгаз; дара лгәы иалсит, аха иҟалҵахуаз; лраԥ-цәа аалхарԥаны дгьежьны днеины лҭыԥ аҟны дынҭатәеит. Аҳ иԥа аҩны дшааиз еиԥш днеины дышьҭалт, акримфо, уаҩы димацәажәо. Аҳи аҳкәажәи рԥа акримфо, уаҩы димацәажәо анырба цәгьа игәхьааргеит, аказы ишиуаз рдырын ҿа иарҳәеит, иара ииҭахыу даргьы шазыразыу ала.
Иани иаби ҿа анирҭа, араԥ-ҭыԥҳа ԥҳәысс дигар шиҭахыз адырра ҟаиҵеит.
Аҳ акы еиԥышмкәа игәхьааигеит, дара ихәцигеит иԥазаҵәы иҟаиҵаз, аха ииугәшьахуаз, ҿа иҭихьан. Иҽҭрақәа акы риҭан, ирыцқьаны иҩналт. Араԥ ҭыԥҳа уахынла данышьҭалоз, лраԥ-цәа лхыхны инышьҭаҵаны акәын дшышьҭалоз. Лраԥ-цәа анылхылхлакь, амра еиԥш дкаҷҷо дҟалон, аха уи ласы ирызгәамҭеит; избан акәзар аҳҭынраҿы зегьы ыцәаанӡа дышьҭалаӡомызт.
Ус ишыҟаз уахык аҳ даныҩдәылҵ, иашҭа алашара каҷҷа, иҽҭра алашара ҩнаҷҷа иышҟаз ибеит, аха ари закәыз иызмдырт; иҽҭра амца акыз џьишьан дылбааны днеизар, иаумцахыз, иҽҭра алашара ҩанҷҷон; данынкылԥш иҭаца шлакәыз ибеит икаҷҷоз, изырлашоз. Дшәан дыҩны дцан иԥҳәысгьы дааганы илирбеит.
– Аҩыџьагьы шәаны, анцәа, ҳаҭоумҵан иҟаҳҵаз, – ҳәа иышмтанеиуаз, ишгәаҟуаз ишеит. Ианша аҳ иханқәа иреиӷьыз ииҭеит дыҩналаразы, аха иумит – уа сыҟазааит, – иҳәан, дахьыҩназ ддәылымҵит. Ус иышҟаз уахык лраԥ-цәа нышьҭаҵаны дышьҭаланы даынцәа лхаҵа дҩаыглан лраԥ-цәа аашьҭыхны амца илақәжьны иблит. Ашьжьымҭан данааԥшы лнапы лраԥ-цәа ахьықәз ианаақәлшь иылмбеит, – унан, сзушьзеи, сыгәнаҳара узымгааит, – лҳәан, дыҩныӷазы-ӷазит, аха иаалгози. – Ари сара џьабааны исхызгараны исықән, ахыхра сақәиҭымызт, сушьит, – лҳәан, дара игәхьаалгеит.
Аҽны ианша аҳ иханқәа иреиӷьыз акы инаганы иҩнеиҵеит, чара рзиуит уаҩы ишимбац ала.
Аҳ иԥа иԥҳәыс лыжәла еиликаар иҭаххан – ибыжәлоузеи? – ҳәа данхҭеикӡа, – Сҟәдаԥшь-ԥҳауп ҳәа иалҳәеит.
Аҳ иԥа иқәлацәа ҽԥныҳәас ирҭо иалагеит, Ҟәдаԥшь-ԥҳа лхаҵа ҳәа. Иаргьы иԥхаишьан хьаас икит.
Иԥҳәыс ари аниҵылх – уеиԥш-зеиԥшу ԥҳәыск дааугароуп ҳәа дых-алкит; – аҩны адәны злаҟоуҵаша, ахьы араӡны шаҟа уҭахыу сара уисҭоит, – лҳәан дазылкит. иаргьы дазыразхан анхамҩа ҭбаа ҟаиҵеит, ахан дуқәа аки-аки еиԥшымкәа хьи-раӡнылеи ихҟьаны иргылт. Нас днашьҭалан, аҳык иԥҳа ԥҳәысс дааигеит; араԥ-ԥҳа лнапала днахагыланы ачара луит; дреигәырӷьеит.
Хымшҟа ҵхьаны еиԥш аҳ иԥа ашьҭахь иааигаз иԥҳәыс аҳәсахәыҷқәа иылцыз, – шәцаны аԥасатәи иԥҳәыс дыжәба ҳәа идәықәылҵеит.
Аҳәсахәыҷқәа рҿынархан ԥасатәи иԥҳәыс дахьыҩназ инеины ашә ианнас, амаҵуцәа ашә аадыртит; арҭ анырба амаҵуцәа ус рҳәеит:
– Аҳкәажә лҽылкәабоит, аха агьаурым, шәлеи аҩынҟа ҳәа иларгеит. Аҩны иахьыныҩналаз, қәаб дук аҩны агәҭа ихгылан, азна азш ыҟан, агәараҳәа еилашуан, изыршуа убаӡомызт, лара харԥзаҵәы дгылан; иааиз аԥсшәа нараҳәаны, илартәаны дҩаԥан ахш еилашуаз дылҭаԥалан лҽыкәабаны дааҭыҵит.
Инеиз ари џьашьатәыс иҟарҵеит. Иреибамырҳәо раҳкәажә лҿы инеит, раҳкәажә дрызҵааит: – дыжәбоу, дзеиԥшроузеи ҳәа. Дара ус рҳәеит: – баргьы ссирк бакун, аха уама иалашаз аӡәы даабеит, дзеиԥшроу иҟалҵаз, – ҳәа еиамкуа инларҳәеит. – Унан, абазмыҟәқәа, уи мариаӡоупеи, сара исзыҟамҵо џьышәшьоу, – лҳәеит аҳкәажә.
Лхаҵа данааи, – қәабк азна ахш сзеизугароуп ҳәа дааисны дылкит, насгьы ақәаб абри аҩны агәҭаны иларгыланы изыршуа узгәамҭо агәараҳәа ишларатәы исзыҟауҵароуп, мамзар ҽшьроуп исықәу лҳәеит.
Аҳ иԥа  иҟаиҵахуазҨ иаҳҭырԥари иаҳҭыҳәсеи даарыԥхьан – қәабкы азна ахш еизганы сыҩны агәҭаны иларгыланы, изыршуа уаҩы изгәамҭо, ишуа ҟашәҵароуп ҳәа ирыдиҵеит. Иҟарҵагәышьахуази, иҟарымҵар хы-хҵәаран ирықәз. Ахш еизырган ақәаб аҩнагәҭа илықәыргыланы, адашьма аакылҵәаны, иаҵаргалалакь изыршуа уаҩы изгәам-о ишратәы иҟарҵеит.
Ус ишыҟаз хымшҟа аныбжьыс, аҳ иԥа аԥсаатәи иԥҳәыс аҳәсахәҷқәа илыцыз ус ралҳәеит: – шәцаны аҭаца дыжәба ҳәа.
Аҳәсахәыҷқәа рҿынархан инеит ашьҭахьтәи иԥҳәыс лҿы. Ашә ианнас, амаҵуцәа ашә аадыртит – унан ҳаҳкәажә ҳазкәыхшоу лҽылкәабон, аха агьаурым шәлеи, – рҳәан, аҩынҟа иларгеит.
Иахьыҩланашылаз аҩны агәҭа қәабк азна ахш агәараҳәа ишуа ихгылан, лара харԥзаҵәы дгылан, иааиз аԥсшәа раҳәаны илартәаны, дыԥан ахш агәараҳәа ишуаз данылҭаԥала, иаразнак лыцқәа хаххала дааҭахеит.
Аҳәҳәабжь анга адурҳәа ауаа еизеит, иҟалазгьы рбеит; лбара иааизгьы имида-гәидаха ихынҳәны раҳкәажә лҿы инеит.
– Ижәбазеи ҳәа данразҵаа, идеибамырҳәо иалагеит. – Уамак лбырбан цәгьаԥсышьа лхы иалҭеит, бара ибуз зуеит ҳәа дшаҿыз. Еизара духеит; аџьабара, аҵәыуара ҳҭынрак аҿы иышҟалаз еиԥш иҟарҵеит, аԥсгьы дыржит.
Шықәсык аҟара анбжьыс аҳ иԥа дырҩегь даҽа аҳак иԥҳа дааигеит; чара иуит, жәра иуит.
Хымшҟа анбжьыс, ҿыц иааргаз аҭаца лмаҵуцәа – шәцаны аԥасатәи иԥҳәыс дыжәба ҳәа идәықәылҵеит. Урҭ рҿынархан аԥасатәи иԥҳәыс лҿы инеин ашә ианас, амаҵуцәа ашә аадыртын аҩныҟа иларгеит, иахьылаҩнашылаз аҳкәажә хьтәы дырдык лкыуп, ахьтәы дырдха аханы дхахо, ахьтәы ҵәымӷ аҭӡамц иаларсны ахчы ықәҵаны дшықәтәаз дырбеит.
Лбацәа анааи ашырҳәа дылкаԥан, аԥсшәа ааралҳәан, илартәақәаны деиҭаҩаԥан лтәарҭаҿы днықәтәаны ахахара далагеит. иааиз уамашәа ибо акраамҭа итәан, нас иҩагылан раҳкәажә лахь ицеит. Иахьнеиз раҳкажә – ижәбазеи? – ҳәа данразҵаа, ассир ирбаз ларҳәеит.
– Унан, абзамыҟәқәа, уи уамас изышәкызеи, уи мариоупеи, лҳәеит. Уигьы ауха лхаҵа данааи – хьтәы дырдыки хьтәы дырдхаки, хьтәы ҵәымаӷки сыздурҟаҵароуп, исҭахыуп ҳәа иалҳәеит.
Аҳ иԥа ахьы имоур ҳәа дшәозу, илздирҟаҵеит. Лара дналаган аҵәымӷ аҭӡамц иналалҵан хчык наганы инықәылҵеит.
Хымшҟа бжьысхьан аҳ иԥа аԥасатәи иԥҳәыс лыҳәсахәыҷқәа – шәцаны аҭаца дыжәба ҳәа идәықәылҵеит.
Урҭ рҿынархан аҭаца лымҳараҿы инеины ашә инас-насит; ашә аадыртын аҩынҟа иларгеит; иахьлеиз аҭаца ахьтәы дырды ахьтәы дырдха аханы, икны дышгылаз дырбеит. Лдарды нықәҵаны аԥсшәа раҳәаны, иналыртәан лдырди лхахатәи аашьҭыхны дҩаԥан аҵәымӷ ахчы иахьықәз сықәтәоит ҳәа лҽаныназылк аҵәымӷ длахаҳан длахаԥсы дцеит. Ирулакь цәгьала даахырхын, деиҵыхны днаганы днықәырҵеит; аҳәҳәара, аҟаара ҟалеит, ауаа еизеит, иҟалаз еилдыргеит; иааизгьы имида-гәидаха рышьҭахьҟа ицеит.
Аԥсы дыржит, ажәлар еимыҵит. Аџьабацәа еилдыргеит. Ианеилгақәа аҳ иԥа ҭоуба уны дҽыжәлеит. – Ԥасатәи сыԥҳәыс лыжәлеи дзыхшази еилыскаанӡа сышхнымҳәра ҳәа.
Хы-шықәса ныҟәара дныҟәахьаны, дышнеиуаз, кәтҵарак дадыххылт. Акәтҵара ҭакәажәык дыҵатәан. – Аа, нан, аҽышьаԥхыц саумырган, уара узышьҭоу сара издыруеит, иуасҳәоит, – лҳәеит аҭакәажә.
– Уи уара уԥҳәыс лыжәла аилкаара дара иуадаҩуп; уара ушьҭахьҟа ухынҳәны ушнеилакь уԥсы аашьаны, шәаырцара сцоит ҳәа уабраа инараҳәаны, уаҳҭырԥар уманы уца шәаырцара. Нас ашәарыцараҿы ишәшьуа ашьа уабраа ирҿартатаны иргәыдыртатланы иҟаҵаны уара уԥсызшәа, асакаса ҟаҵаны, уанҵаны, уаҳәа дара бзиа ихны угәы иқәҵаны, рышә аԥхьа унаганы аӷьараҳәа уладыргылааит. Иҟалазеи анырҳәалакь, ухьӡ ҳәаны – дыԥсны даагеит ҳәа рҳәааит.
– Убри аамҭазы ажәҩан ааимҟьаны лара ажәҩан ахь лыхәнагаразы хьтәы даҷла ажәҩан ахьтә акы лбаауеит, уи аҭатәара лҽынанызылкуа аамҭазы ашырҳәа уҩаҵҟьаны, уаҳәа ҭԥааны адаҷқәа урысны иаахыҵәҵәаны данузнымкылауа дуцәцеит ианхыуҵәа дызусҭоугьы еилукааит, дагьузынхеит, аха уаҳәа дара бзиа ихызароуп, лҳәеит аҭакәажә. – Даара ибзиоуп, – иҳәан, дхынҳәны ишьҭра дықәлт. Даҽа хы-шықәса амҩа дықән; ихы-шықәса анҵәамҭазын уаҳа илымшахуа аҩны дааит. Хымшҟа иԥсы ишьеит. Нас иабраа дрыԥхьеит, иаҳҭырԥар еизиган шәҽеибышәҭ, шәарыцара ҳцароуп ҳәа реиҳәеит.
Зегьы рҽеибырҭан шәарыцара ицеит; уахык аҟара анырхыҵ, аҭакәажә ишылҳәаз еиԥш иршьыз акы ашьала ирбааӡаны иабраа ашьаӡа-гәаӡа ргәдшыла иҟаиҵан асакаса дырҟаҵаны, иаҳәа дара ихны игәы иқәҵаны иуапа дылаҳәаны, днаганы иԥҳәыс лышә аԥхьа ддыргылараны, егьырҭ зегьы рхы аисуа, ргәы иасуа иашҭа инҭаларатәа иаызҟаиҵеит.
Ишиҳәаз еиԥш рыҽҟаҵаны, уаӷаимшхара иабраа еимырхха икны, ашьаӡабаа ргәдшыла асакаса данҵаны ашҭа дрыманы инҭалан, днаганы лара дахьаадәылҵҵәҟьоз аӷьараҳәа днадрыжьлт. – Ҳан иҟалазеи ҳәа даныҩдәылҵ, – ас ауп бхаҵа дыԥсны дааргеит ҳәа наларҳәеит.
Уи аамҭазы акаҩҳәа лыбжьы ҩалыргеит: – аеҵәа сса заҳҭыҳәсаз, аеҵәа шәпа заҳҭырԥараз, мреи мзеи заныз изабыз, иазхоуп сџьабаа исхоухыз, сазрыцҳашьа шьҭа! – лҳәоны еиԥш ажәҩан ааимҟьан ахьхьа-хьхьаҳәа ахьтәы даҷқәа рыла ахьтәы кәасқәа жәҩантә илеин иаалыҵагылт. Сҩаԥаны снақәтәоит анылу аамҭазы, аҳ иԥа ашырҳәа дҩаҵҟьан, иаҳәа ҩҭԥааны адаҷқәа дларысын иԥыххаа илеилаҵаны ларгьы даалымҵас дикит, ахьтәы кәасақәагьы уа иаанхеит.
– Ҳаи, сыгәнаҳа узымгааит, уцангьы уаангьы узысҟәамҵуазеи, – лҳәан, даанеихеит.
Аҳ иԥа дырҩегьых ачара ду иуит, иԥҳәыс дахьеиликааз деигәырӷьаны. Уи инаркны ҭынчрыла, бзабаала аԥсҭазаара роуит хаҵеи ԥҳәыси.
(Иаҳарбаз ашәҟәы).

Пыҷеи Кәыҷеи

Дыҟан аҳак. Диман ӡлагарахьчак.
Аҳ иԥҳәыс хшаа длоуамызт. Аӡлагарахьчагьы иԥҳәыс хшаа длоуамызт.
Аҳкәажә аӡын абаҳча дҭаланы дышнеиуаз ҩ-ҵәак ахьҿаз лбеит.
Алаба илкыз нагәыдылҵан аҵәақәа нҿышәшәан илкаԥсеит.
Аҵәақәа уракы аӡлагара аӡы илцәагеит, егьи аашьҭылхит. Ишьҭылхыз аҵәа ахьаалгаз абжа лара илфеит, егьи абжа лхаҵа аҳ иҿалҵеит. Аӡлагараӡы иагаз аӡлагарахьча иԥҳәыс ачархь аҟны аӡы иаваргьежьуа ишамаз лбан иамылхт.
– Ари убоу аӡы агәҭаны аҵәа аӡәы ҿаҵахәыс иахьҳзаанагаз ҳәа иалҳәеит лхаҵа. Абжа лара илфеит, абжа лхаҵа иҿалҵеит.
Аҳ иԥҳәысгьы ддухеит (лыбаҩ лтәымкәа дҟалеит) аӡлагарахьча иԥҳәысгьы ддухеит. Рҩаџьагьы хаҵарԥыск хаҵарԥыск роуит. Аҳи аӡлагарахьчеи еигәырӷьеит аԥацәа ахьроуз.
Аҳ иԥа аҵәыуара даҟәымҵӡеит. Аҳ игәы анԥҵәа иаҳҭырԥар ус реиҳәеит: – ари дганы бнак аҟны, уаҩ дахьнымхо дкаршәны шәаа ҳәа. Ахәҷы даашьҭыхны дрыманы ишнеиуаз аӡлагарахьча дрықәшәеит. Уи дрызҵааит шәабацо ҳәа. – Ас ауп, аҳ иԥа дганы абнахь дкаҳажьуеит ҳәа иарҳәеит. – Абаақәа, ус акәзар саргьы сԥа сгәы ԥиҵәеит, уигьы дганы дкашәыршә уахь ҳәа реиҳәан ахәҷы дааганы дриҭеит.
Икадыршәуаз ахәҷқәа анеибаба аихәмарра иалагеит. Ахәҷқәа аихәмарра ишалагаз аҳ илымҳа аҟнынӡа инарыгӡеит. Аҳ аллеи-ԥси рыла дааит. Дахьааиз ахәҷқәа ишеихәмаруаз ауимбахуаз. Уамашәа ибан дреигәырӷьеит. Аҳ аӡлагарахьча диҳәеит – уҷкәын сара дсыҭ ҳәа. – Амарџьа, дызҭахыда, удмаз! – иҳәан дииҭеит.
Ахәҷқәа есқьынгьы аиқәԥара иаҿын; ианшалакь аиқәԥара иалагон, иааилашәшәаанӡа аиқәԥара иаҿын, шаҟа еиқәԥоз аҟара, дара рымч иацлон.
Зны раб ус иарҳәеит: – ҳаб, иаҳызҟаҵа 60-60 ԥуҭ иҟоу ҩ-мпылк; идәықәаҳҵоит ажәҩан ахь. Хаха-хымш рышьҭахь илеиуаеит ҵаҟа. Дуосы ҳампылқәа ҳшьамхы анрыҵаҳклакь, ҳшьамхы иаахоит, аҩбагьы акы анрыхь, уара узыҳәан ибзиарам ҳәа.
Ишырҳәаз еиԥш, аҳ ирзыҟаиҵеит ампылқәа. Урҭ идәықәырҵеит ажәҩан ахь. Хаха-хымш рышьҭахь ианлеиуаз, ршьамхқәа ишраахаз еиԥш иԥжәеит рымпылқәа.
Нас ус иарҳәеит: – иаҳзыҟаҵа ахьтәы мпылқәа шәкы-шәкы ԥуҭ иҟоу. Ҳара урҭ дәықәаҳҵоит ажәҩан ахь. Илеиуеит жәаха-жәымшы рышьҭахь, ҳшьамхқәа анрыҵаҳклакь ираахоит, убасҟан иԥымҽкәа еиқәхар, уаргьы угьухьуам ҳәа.
Ишырҳәаз еиԥш ирзыҟаиҵеит. Идәықәырҵеит ажәҩан ахь. Жәаха-жәымшы рышьҭахь ампылқәа шлеиуаз ршьамхқәа рыҵаркит. Ампылқәа ршьамхқәа ианрааха илҭаҽылт ауп, уаҳа егьырмыхьт.
Нас раб ус иарҳәеит: – умш аабзиахааит, ҳара ҳцоит, аха уаҳцәымшәан ҳәа. Аҳ игәы иаанагеит арҭ цоит, саргьы сҭынчхап ҳәа. Аҳ игәы иаанагаз аҷкәын аиҵбы идырт, аха егьи еимҳәеит иаб. Дара ҩҽыжәлан рлақәа рыманы ицеит.
Ҩ-мҩак ахьеихагылаз ианнеи, иааҽыжәҵын, рыԥсы ршьеит. АИҵбы Пыҷа даагылан ус иҳәеит: – ҳара ҳныҟәцаҩцәоуп, армарахьтәи амҩа иҟоу ахи аҵыхәеи гәаҭаны угьежьы, уи амҩа дук ишәарҭам; арӷьарахьтәи амҩа еиҳа ишәарҭоуп, ахи аҵыхәеи иалоу сара еилыскаауеит ҳәа.
– Уара, аӡәы ак ҳахьуазар излаадыррызеи? – иҳәеит аиҵбы. Аиҵбы даацәажәан ус иҳәеит: – уаҳәа аҵыхәа ашьа аналыжжуа, сара саныҟам аҽноуп ҳәа. Аиҳабгьы ус иҳәеит: – уаҳәа маҿак ишьаарҵәыраха ианыҩҭыҵ, сара саныҟам аҽноуп ҳәа. Игәыдибакыла-хыдибакыла, умш аабзиахааит, сымш аабзиахааит ҳәа ааибырҳәан, доусы рымҩақәа инырнылт.
Аиҵбы дышнеиуаз қалақьк дналалт. Днаԥшы-ааԥшит, аха аԥсы зхаз ак имбеит, фрынак аҿы ҭакәажәык лҽыҵәахны дшыҟаз дибеит акәымзар.
– Мшыбзиа ҳәа налеиҳәеит. – Бзиа убааит!  нан, аха уабацои?
– Сара сныҟәаҩуп, аха шәара ишәықәшәазеи, ишәзаазеи? – иҳәеит Пыҷа.
Ҳара даҳхылаԥшын даук, зегьы ифеит са сыда, ушзахәо ушьҭахьҟа угьежьы, уфҩы икыр дааиуеит, уифоит, – лҳәеит аҭакәажә.
Ишылҳәаз еиԥш, ифҩы икын дааит адау.
– Сара сҿаҵахәы нҵәаз џьысшьон, аха дырҩегьых аҿаҵахә сымазаап, анцәа усзааигеит! – иҳәан, адау Пыҷеи иареи атах-сахҳәа иааидыслан аиқәԥара иалагеит. Адау Пыҷа даашьҭихын шьамхышәара адгьыл дыҵеиҵеит, Пыҷа иҽааԥсахны адау иҿынаирхан, адгьыл игәы аҵаӷаранӡа длыҵеиҵеит. Адаугьы дааҵҟьан, Пыҷа маҟҿаҳәаранӡа длыҵеиҵеит. Ахьшәҭҳәа Пыҷа дҩаҵҟьан ада узҿылаирхаз хәцәахьы адгьыл длыҵеиҵеит, ихәдагьы аахисеит. Адау иаразнак ҩ-хык ааихагылт. Пыҷа адау ихқәа днарыҵасын еиҭахиҵәеит. Ихԥаны еи-аҩеихагылахт. Пыҷа аҭакәажә лахь ибжьы наирган – ахәа ацара сзаага ҳәа, адау ихқәа деиҭанарыҵасыхын иаахҵәҵәаны ахәа ацара нарықәиԥсеит. Адау уа дыԥсит.
Пыҷа иҿынеихан дышнеиуаз, адау иаҳәшьа мрада дкаԥхо, мзада дкаҷҷо ахьықәгылаз дыҩхәнеит – уаа мшыбзиа! – ҳәа леиҳәеит!
– Бзиара убеит, бзиала уаабеит! – лҳәеит адау иаҳәшьа.
– Уҽыжәҵ, уԥсы ушьап ҳәа иалҳәеит алара.
– Сара сныҟәаҩуп, ажәак басҳәарц сааит: қалақьк иаҵанакуаз ауаа ҭазырхоз башьа дысшьит. Санаагьежьуазы бҽырхианы быҟаз, ԥҳәысс бызгоиТ! Шьҭа бымш аабзиахааит, – ҳәа налаҳәаны дцеит. Дышнеиуаз быжьҩеишьцәа адауцәа раҳәшьа дахьыҟаз днеит.
– Уаа мшыбзиа! – иҳәеит. – Уаа бзиала уаабеит! – лҳәеит адауцәа раҳәшьа.
Аԥҳәызба зынӡак амреи амзеи реиԥш дкаԥхон. Лара уи убас лашьцәа лыдқәлахьазаарын, – ҳаҩны ҳанааиуа даҳцәымшәакәа иаангылаз ауаҩы бышиаҳҭо ҳәа. Лара Пыҷа убас иалҳәеит: – сашьцәа бааԥсқәак роуп, уԥхасҭартәуеит, усҵәахыроуп ҳәа. Дара аҩныҟа ианаауа абас иҟалоит: аиҳабы данаауа адгьыл хыџхыџуеит. Убри ишьҭагылоу данааиуа ашәаԥыџьаԥ нхом уҳәаратәы убриаҟара аԥша ықәлоит.
Уи ишьҭагыланы иааиуа иаан адгьыл бго, ашәаԥыџьаԥ еилаҳауа иалагоит. Аиҵыбӡа данаауа адгьыл амца акуеит.
Абжьҩеишьцәа аҩны ианааилакь ашҭаҟны еизымԥшуа ахәлара иақәиҭымызт. Ианеиза, – аӡәы ифҩы ҳаҳауеит, изакәзеи ҳәа инеизҵаа-ааизҵааит. Раҳәшьагьы, инлазҵааит.
Аӡәгьы дыҟаӡам ҳәа мап лкит раҳәшьа.
– Сыҟамуо, сыҟаҵәҟьоуп! – иҳәан, – уаа мшыбзиақәа! – ҳәа дынрылагылт Пыҷа.
– Бзиара убааит! Бзиала уаабеит! Ҳара иҳацәымшәакәа иҳалагылаз ахаҵа бзиа! – рҳәеит адауцәа абжьҩеишьцәак.
– Шәара ишԥашәҭахыу? Аибашьра шәҭахыу шәҭеислымхар шәҭахыу, шәабџьар шьҭашәҵоу? ҳәа дрызҵааит Пыҷа. – Ҳара аламала ҳабџьарқәа шьҭаҳҵо ҳаҟаӡам, – рҳәеит абжьҩеишьцәа.
– Шәааи, шәыбжьҩыкгьы шәеицықәгыл, ҳаибашьып! – иҳәеит Пыҷа. Ирымукәа аӡәаӡәала иабашьит. Абыжьҩыкгьы ирҭаслымны инапаҿы иааигеит; ҩажәеиԥшьба минуҭ рыла ирҭаслымит.
– Уажәы ҳԥибашәеит. Сара сцоит. Шәаҳәшьа, сара дсыԥҳәысуп, саанӡа ак анлыхь шәара шәзы схынҳәуеит, – иҳәеит Пыҷа. нас дрызҵааит:
– Шәарах ахьыҟоу шәзымдырӡои, хәҷык ҳшәарыцарын ҳәаҩ Ус аниҳәа дрыманы рҿынархан дәык агәҭаны днаргеит. иакәыршаны зегьы бнан. Аӡәы адгьыл ирҵысит, аӡәы – ашәаԥыџьаԥ, егьырҭгьы убас… Ашәарах зегьы адәахьы икылырцеит. Ԥыхьа иааиуаз ашәарах зегьы ҟәаҟәаны икаижьит Пыҷа.
Даалаган, амҩахь ииҭаххашаз акәац аашьҭихт, егьырҭ иаанхаз аҩныҟа ижәга, кьатеи ԥҵәахак анагха, шәара шәзын егьыҟам, – ҳәа реиҳәеит. Иара изы иалихыз акәац аашьҭыхны иаԥхьаҟа имҩа дықәлт, адауцәагьы ириҭаз рыманы аҩныҟа амҩа иқәлт.
Пыҷа дышнеиуаз дәы-ԥшӡак аҵла иқәгылаз аҵаҟа дыԥхьеит. Амца ааиқәиҵан, акәац шиӡуаз ҭакәажәык лыбжьы лыргеит: – ахьҭа сакуеит, снашьҭы сыҽсырԥхашт ҳәа.
– Бааи, бҽырԥха, – иҳәеит Пыҷа.
– Снеишт, аха улеи уҽи сԥырхагоуп, снеины сыҽсырԥхарц уҭахызар иҿаҳәа лҳәеит. Пыҷа лара ишылҳәаз еиԥш илеи иҽи ҿеиҳәеит. Аҭакәажә данааи илагьы иҽгьы, иаргьы лфеит.
Кәҷа дахьыҟаз иаҳәа аҵыхәа ашьа алыжжуа ианиба, апҟаҩҳәа Пыҷа ирашь ашьҭа дхылт. Дышнеиуаз иашьа иишьыз, адау иаҳәшьа лҟны днеит. – Пыҷа, уаама! Пыҷа, уаама! – лҳәеит адау иаҳәшьа Пыҷа дихшьаланы. – Сааит, аха сцоит, саагьежьанӡа бҽырхианы быҟаз, – иҳәеит Кәҷа.
Дцеит иашьа ирашь ашьҭа дхыланы, абжьҩеишьцәа раҳәшьа лыҟны днеит. Уигьы дгәырӷьан: – Пыҷа, уаама! Пыҷа, уаама! – лҳәеит. – Сааит, аха сцоит. Бҽырхианы быҟаз санаиуазгьы, – иҳәеит.
Лашьцәа абыжьҩык аашьҭихын, иашьа дахьышәарыцоз днеит. Ашәарах иашьа ишишьыз еиԥш иаргьы иҟәаҟәаны икаижьт. Акәац амҩахь ииҭаххашаз аалихын, егьырҭ аҩныҟа идиргеит адауцәа.
Дышнеиуаз иашьа имца еиқәҵарҭа аҟны днеит.
«Амца ааиқәиҵан, акәац ӡра далагеит. Аҭакәажә лыбжьы аалыргахт:
– Кәҷа ахьҭа сакит, снеины сыҽсырԥхар ҟалоу? – ҳәа. – Изыҟамлозеи, бааины бҽырԥха, – иҳәеит Кәҷа. – Снеир уҭахызар, улеи уҽи срыцәшәоит, иҿаҳәа, – лҳәеит. – Иҿасҳәап, бааи, бырцәымшәан, – иҳәеит Кәҷа, иҿамҳәаӡакәа. Аҭакәажә дшааиз еиԥш аллеи аҽи деимырхха дыркит. – Абыржәыҵәҟьа сашьеи, илеи иҽи шыҟаз еиԥш иааҟабымҵар бысшьуеит, – ҳәа леиҳәеит Кәҷа.
– Ибзиоуп, лҳәан, мшаҽны ишыҟаз еиԥш иааҟалҵеит. иаразнак лыхәда аахиркәшеит. Аишьцәа игәдибакылт-ихыдибакылт.
– Абра зуха сааиз ауха бжьык сгәы иқәҩын еилыскаанӡа иаразнак сахәлтәит. Ҳаагылап, ашьжьымҭан еилаҳкаап, – иҳәеит пыҷа. Кәҷа дазыразхеит, ауха иаагылан. бжьы бааԥсык геит ауха. – Абри зыбжьы го еилаҳкаап, – иҳәеит пыҷа.
Амрагыларахь зыбжьы гоз дыԥҳәызбан, амраҭашәарахь лыбжьы цон. дара дшыԥҳәызбаз рыздырӡомызт.
– Ҳцап, еилаҳкаап, аха амҩахь ус бааԥсык ҳақәшәаны уахь ацара ҳцәыуадаҩхап ҳәа угәы иаанагозар, уацәыԥхамшьакәа уаагыл, сара еилкааны саауеит, – иҳәеитт Пыҷа, аха Кәҷа дмаанҿаст, ицеит. Даара иныҟәахьаны аиҳабы Кәҷа уаҳа аниылмша даагылт, аиҵбы дцеит.
Дышнеиуаз ҭаҳмадак диԥылт. – Уаа мшыбзиа! ҳәа иеиҳәеит Пыҷа. – Бзиара убааиТ! – иҳәеит аҭаҳмада. – Уабацои арахь уқәланы? – иҳәеит аҭаҳмада. – Амрагыларахь иҟоу аилкааразы сцоит, – иҳәеит Пыҷа.
– Амрагыларахь зыбжьы го ԥҳәызбоуп, улымаҭәам, ухынҳәы! – иҳәеит аҭаҳмада, – Шьҭахьла агьежьра сақәиҭым еиылсымкаакәа, – иҳәеит Пыҷа.
– Уцоит, аха лашҭа аихатәы гәашә аҟны аихатә зынџьыр ала дадҿаҳәалоуп раԥ цыркьык. Уи уибар акы еиԥышмкәа дара ацәҳара далагоит, аха иқәҿумҭын уанцогьы уанаауагьы, – иҳәеит аҭаҳмада.
Пыҷа ашҭа данҭалоз, араԥ дыцәҳаит-дышҳаит, аха иқәҿимҭит.
– Уаа мшыбзиа! – ҳәаны аԥҳәызба лҟны днеит Пыҷа. – Уаа бзиара убеит! Бзиала уабеит! Уҽыжәҵ, уԥсы ушьап! – лҳәеит аԥҳәызба.
– Сара сыззааз ицәгьароу ибзиароу еилысымкаакәа сызцом, – иҳәеит пыҷа. Аха илҳәогьы иаҳауам, ииуагьы ила иабом, уажәы-уажәы иԥсы маҷхоит, убас лыԥшӡара ила хнакит.
Ларгьы иаргьы ирыман ҩба-ҩба аҳәа, аҳәак ашҳам амази, аҳәак ашҳам змамзи.
Иалагеит аибашьра, 64 шықәса еибашьуан. А-64 шықәса рзы лнацәкьыс хәҷык иҵкәеит. Ура! рҳәан, иаразнакала дышьҭырхит Пыҷа. Иааины илатәан рыԥсы ршьеит. – Иаласҵом, – лҳәан, аԥҳәызба дахьхәит. Еиҭақәгылахт аибашьра.
Ишеибашьуаз иаҳәа агәҭа хылҵәеит, аха иаразнак аҟара ҩба ацылт. иаргьы дазгәаан, лаҳәа илкыз аахиҵәеит, – ицәырга уаҳәа ашҳам змоу! Сара стәгьы цәырызгоит, ҳаибашьып! – лҳәеит. – Сара исышьаараҭым (исзакәаным, исҵасым), бара излабҭахыу ала беибашьы, сара саҳәа ашҳам змоу ала сеибашьуам, – иҳәеит пыҷа.
Еибашьит, 24 минуҭ рыла дриҭаслымт.
– Шьҭа уаала абни амацәаз иҟоу аахә, уиада ҳҭахӡам, – лҳәеит аԥҳәызба. – иарбанзаалакь абни араԥ иқәҿумҭроуп, акәмзар ҳазцом уагьишьуеит, – лҳәеит аԥҳәызба.
Иқәлт амҩа. Араԥ даӷьит, аха иқәҿимҭит. данаҟәымҵӡа изымчҳазт ацымхәра иеиҳәеит. Араԥ дааԥшын аиқәԥара иалагеит. Араԥ даиааиуашәа ибеит пыҷа. пыҷа анцәа диҳәеит: – абри аҟара ахьӡ сыҭаны ахьымӡӷ сумырган, ҳәа. Анцәа иахьынтә ҵыск уаҩԥсҵас абжьы аагеит: «Угәы каумыжькәа уҽырӷәӷәаны уҽыҟаҵа, агәашә, уи аихатә гәашә аҩнуҵҟа ԥсаатәк ҭоуп, аԥсаатә қьаадк аӷроуп, убри узыԥжәар араԥ иԥсы аӷроуп, нас уиааит», – аҳәеит аҵыс.
Иҿижәеит агәашә, иагьԥижәеит ақьаад, аҵыс ишаҳәаз еиԥш, араԥ дилгеит пыҷа. Дықәлт имҩа ԥшӡа. Днеит иашьа дахьыҟаз. Игәдеибакыла, ихыдеибакыла амҩа иқәлт.
Быжьҩеишьцәа раҳәшьа лҟны инеит. рыԥҳәызба даашьҭыхны амҩа иқәлт. Ақалақь иаҵанакуаз ауаа ықәызхуаз иаҳәшьа даашьҭырхт. Еиманы рыҩны инеит.
Раб ианиба дреигәырӷьеит. Пыҷа иаб ус иеиҳәеит: – ҳара ҳанцоз, анцәа иџьшьоуп исԥырҵит ҳәа угәы иаанагеит, аха даҽазны убас угәы абааԥсы ҭоумкын ҳәа. Рыуаажәлар зегьы еизырган ачара ду руит. Пыҷа даагылан иеиҳабы изы убас иҳәеит: – урылаԥшны аҳәсахәыҷқәа иреиӷьу аӡәы дга ҳәа. Кәҷа абыжьҩеишьцәа раҳәшьа далихит. Аиҵбы игәы нхеит, абзиа дышҟаз абааԥсы дзалухзеи ҳәа. – Уара улахьынҵа уара думаз, уи леиԥш иҟоу сара сыҟны дыгәнаҳауп, – иҳәеит аиҳабы Кәҷа. пыҷа иԥҳәыс ус иалҳәеит: – Иҟалозар фы-шықәса зхыҵуа ешьак дсымоуп, ачара даларԥш ҳәа.
Дазыразхан, сабхәнда хәҷы даазгоит ҳәа дцеит. дахьнеиз, абас ауп уаҳәшьа иузаалыцҳаз ҳәа иаҳәаны дааигеит. дахьааиз иаҳәшьа, лыбжьы лықәырганы, бдәылҵ ҳәа леиҳәеит. Ддәылҵт иаҳәшьа. имаҳә ус иеиҳәеит: – уара ухаҵа бзиазаап, ԥҳәыск улиааит, сара иулоу гәамҭакәа саҳәшьа дсызуҭом ҳәа.
Аибашьра иалагт. ыпҷа данахәаԥш аҷкән даиааирашәа ибеит. Ус иеиҳәеит: – уара уҷкәыноуп, уԥхасҭатәра сҭахым, уаҟәыҵ ҳәа. – Уи уара уҩызцәа ираҳәала, ухы уақәгәыӷуазар усабашь! – иҳәеит аҷкән.
– Уара ус иақәукит сара исиааиуа саҳәшьа дисҭап ҳәа. Уара иуиааиуа диуҭар патус иамоузеи? – иҳәеит Пыҷа. Ари еиԥш ажәа аԥхьа иуҳәар, ариа ҟара аџьабаа убаӡомызт, – иҳәеит аҷкәын. – Саҳәшьа думаз.
– Сымаҳә! Уаала саргьы ԥҳәысҳәара сцоит, – иҳәан, дигеит имаҳә. Амҩа ишықәз амаҳә ашоура изымчҳазт даагылт. Ари шоурамызт, имцан. Дцеит абхәнда х-ҩеишьцәа ахьыҟаз. 100 шықәса драбашьуан. А-100–шықәса аанҵәамҭазы ирҭаслымт, раҳәшьеиҵбгьы дааигеит. Иԥҳәыс диманы дгьежьит ишьҭахьҟа. Амҩан Пыҷа даашьҭихын иааит аҩынҟа.
Жәаха-жәымш чаран.
«Убри ажәлар рыгәҭаны атолбашьра зкыз Џьгәанаҭ Дгьебиа иакән».
Ари иазыӡырҩуа арыӷьарахь уанаақәгьежьуа, заҟа уҭахыу амал ааԥхьоуцааит.
Арымарахь уанықәгьежьуа, азҟа уҭахыу аԥара уманы уаақәгьежьааит.
(Иаҳарбаз ашәҟәы)

Аҽа-ԥа Џьамхәыхә

Дыҟан шәарыцаҩ бзиак, мыцхә ашәарыцара бзиа избоз, иара убри иагьашьҭаз.
Ҽнак ашәарыцаҩ иҩызцәа иманы хара, енагь дышцалоз еиԥш, шәаырцара дцеит. Дшышәарыцоз акәымкәа ибеит инахараны бнаҽак аҳәарақәа ацны, амрахәага ишцәтәалаз. Ашәаырцаҩцәа, абынҽа шырбаз еиԥшҵәҟьа, ҳаихсуеит ҳәа ршәақьқәа надырххеит, аха реиҳабы, шәаагылшь зны, акрынабжьоуп, иҵегьы ҳазнеип, – иҳәан, иҩызцәа ашәарыцацәа имырхыскәа иааникылт. Ашьшьыҳәа инеиуа, аҽа аԥацәа аманы иахьтәаз акыр ианазааигәаха, ашәарыцаҩцәа реиҳабы иҽынеиҵыхны данынаԥш, дибеит ҷкәынак, иан дшаалыхшаз еиԥш дҟьантазӡа аҳәарақәа дышрылатәаз, насгьы иҩызцәа инадирбеит.
Ари закәзеи рҳәан, зегьы дара иџьаршьеит. Ашәарыцаҩцәа реиҳабгьы иызмбатәбарахан иҩызцәа иреиҳәеит – дшәымшьыкәа аҷкәын дышәкы, дзакәу еилаҳкаап ҳәа. Ашәарыцаҩцәа, реиҳабы ишреиҳәаз еиԥш, аҷкән ишьҭаланы дыркит.
Ариа ҷкән дзакәз уи акән: анкьа зны ақәларақәа аныҟаз, џьоукы қәланы ажәлар ақыҭа иахцаны иахькарцоз збаҩы зтәмыз ԥҳәыск дрылазаарын, амҩан ԥа длоузаап. Хшара зоуз аԥҳәыс лыҷкәынмоу, лара лхы лызгомызт аҟнытә ылҷкәын амҩан дкаршәны дцеит.
Аҷкән дахькаршәыз ааигәара акәзаарын иахьгылаз, убри аҳәарақәа зыцны ашәаырцаҩцәа ирбаз абынҽа.
Ҽнак абынҽа аҳәарақәа аманы иахьынҭыҵыз аҷкәын иааигәа инеизаап, аҳәарақәа адәы иахьықәз аҷкән дрылашәеит; аҽа аԥацәа дрылакны дааӡеит.
Абас акән аҷкән аҽа иааӡаз, абна агәҭа аҽа аҳәарақәа дышрылашәаз.
Ашәарыцаҩцәа реиҳабы аҷкән иҩына дигеит. Аҩны дахьааигаз, ашәаырцаҩ аҷкән диааӡеит, дарԥысхеит, абызшәа иҵеит: аҩны данааига бызшәа издырӡомызт. Хьӡысгьы ихьӡырҵеит Џьамхәыхә аҽа-ԥа ҳәа, аҽа дахьааӡаз аҟынтә.
Аҽа-ԥа Џьамхәыхә ақыҭа дызланагалаз аҟны зегьы дрылҷҷо, хшыҩлеи, дырралеи сахьалеи уҳәа зегь рыла зегьы дреиӷьны дҟалеит. Иӡбахә рылаҩит зегьы иаразнак. Иқыҭаҿы усцәгьак ҟаларгьы уажәшьҭа Џьамхәыхә аикән раԥхьа инарԥхьоз.
Џьамхәыхә дзааӡаз ашәарыцаҩ дара амал рацәаны измаз, қьафла инхоз аӡә иакән. Уи ашәарыцаҩ ԥазаҵәык диман, аха уи иԥа заҵәы акы иаԥсаз уаҩымызт, дгаӡан, дуаҩаган.
Убас ишыҟаз акәымкәа, зны ашәарыцаҩ дычмазаҩхан аԥсра далагеит.
Ашәарыцаҩ дшыԥсуаз анидыр иҷкән кашәарах ииааӡаз дааиԥхьан ус иеиҳәеит – дад, Џьамхәыхә, уара уоуп иахьа сара сзықәгәыӷратәы ҷкәнс исымоу. Сԥа дзеиԥшроу убоит, смал сԥа инапы ианысҵар, иԥхасҭеитәуеит, – иҳәан, имазара зегьы ахьылақәаз, иахьыҩнақәаз, дҩагыланы Џьамхәыхә иирбеит, рцаԥхақәагьы ииҭеит, убасгьы нацҵаны: – сара уажәшьҭа сысԥуеит, аха сыҷкәын ус иҳәашт: – уара уоума саб ҷкәнс имаз, зегьы уара унапы ианиҵеит, рцаԥхақәагьы уиҭеитеи, сара акгьы сзақәиҭымзеи? – ҳәа; дара дгәаашт, уаргьы уиргәаашт, аха игәы ҟаҵала иахьынӡаулшо. Имуӡошәа убозар, днаганы ирбақәа, ауаҭахқәа зегьы рцаԥхақәа иҭ, абриа уаҭах иумырбан, избан акәзар, иурбар иԥсы маҷхоит, – иҳәан, уаҭахк иирбеит. Убри ауаҭах аҟны иҩнагылан амраҭашәарахь инхо, амза еиԥш илашоз, быжьҩеишьцәа раҳәшьа-заҵә лсахьа.
Ашәарыцаҩ данԥсы, иԥсы анҭаз ишиҳәаз еиԥш иҷкәын имфо-имжәуа далагеит.
– Џьамхәыхә зегьы уара унапы иануп, сара акгьы ахьыҟоу сыздыруам ҳәа есқьынгьы диҿын Џьамхәыхә ашәарыцаҩ иԥа.
Аҽа ԥа Џьамхәыхә игәы анԥҵәаӡа, аҷкәын дааиԥхьан ауаҭахқәа зегьы дрыҩнеирԥшит ари ак апатреҭ зыҩнагылоу ада. Иирбеит ахьы, араӡны, иара убас амал ахьыҵәахыз. Аха ашәарыцаҩ иԥа ауаҭах инхазгьы дыҩнамԥшыр имуит. ианимуӡа, днаганы ашә аартны, данынҩнеирԥшы, быжьҩеишьцәа раҳәшьа лсахьа аниба, аҷкән иԥсы маҷхан иара уаҵәҟьа дкаҳаит.
Аҷкәын иԥсы анилала, абри зсахьоу лхаҭа ԥҳәысс данысзааумга сҽысшьуеит иҳәеит. иагьиашаҵәҟьаны ашәарыцаҩ иԥа аҽшьрахьы ихы анирха, Аҽа-ԥа Џьамхәыхә иқәршәны ддәықәлеит абри зсахьоу дыԥшааны дааызмгакәа сшымаауа ҳәа ҳәаны.
Џьамхәыхә имҩа дықәланы даара акыр дныҟәахьаны дышнеиуаз акәымкәа данынаԥш, аӡәы ацәаӷәасҭа дхыланы, аҳаҳиҳәа анышәгәалқәа шифоз, насгьы, дырҩегьых амла ҳәа шиҳәоз ибеит. Џьамхәыхә ииабз дара иџьеишьеит, краамҭагьы дазышанханы даанхеит, аха нас днаидгылан ус диазҵааит: – адгьыл аарҳәны анышәгәал иқәжьу зегьы афара уаҿуп, аха иара усгьы амла ҳәа уҳәоитеи, узакә-уаҩузеи уара ҳәа.
– Сара сџьазшьаз, уара Аҽа-ԥа Џьамхәыхә дубар егьа дџьоушьарын, иҳәеит анышә зфоз.
– Аҽа-ԥа Џьамхәыхә захьӡугьы сара соуп, аха анышә, ари уара иуфо аҟарамоу, агьамагьы сызбом!
– Џьамхәыхә захьӡу уара уакәзар, уахьцалакгьы суҩызоуп! – иҳәан, аҩыџьагьы еицны рҿынархеит.
Еицны ишнеиуаз дырбеит аӡәы ӡырҩашк даҵагыланы ажәра даҿын, дырҩегь – аӡба! аӡба! ҳәа аҳәҳәара дшаҿыз.
– Иҟоуҵо закәзеи ҳәа, дџьашьаны ианиазҵаа, – иҟасҵозеи, аӡба сакуеит ауп иҳәеит. – Ари аӡы иужәуа зегьы узымхаӡои ҳәа ианџьаршьа, ус рҳәеит: – сара сџьазшьаз Аҽа-ԥа Џьамхәыхә дыжәбар, егьа дџьашәшьарын, ҳәа. – Аҽа-ԥа Џьамхәыхә ҳәа ззырҳәо сара соуп, аха аӡы ҵәыцак азнагьы сзыжәуам.
– Џьамхәыхә ҳәа изышьҭоу уара уакәзар, уахьцалакгьы суҩызоуп! – иҳәан, уигьы дрыцны рҿынархеит.
Еицны ишнеиуаз акәымкәа, дырбеит аӡәы алуқәа ишьаҵаны ажьақәа дышрыцыз. Ажьақәа рыԥхьаӡараан абахәқәа дыԥо дшырҿаԥалоз.
– Иҟоуҵозеи ҳәа ианиазҵаа, – алуқәа сышьасыхыр сласцәахоит, иҳәеит. – Сара сџьазшьаз, Аҽа-ԥа Џьамхәыхә дыжәбар егьа дџьашәшьарын иҳәеит алуқәа зшьаз.
– Џьамхәыхә захьӡу сара соуп, аха алу ахькажьугьы исзырҵысӡомеи, – иҳәеит Аҽа-ԥа Џьамхәыхә.
– Џьамхәыхә захьӡу уара уакәзар, уахьцозаалакгьы суҩызоуп, – иҳәан, уигьы дырцны рҿынархеит.
Еицны ишнеиуаз, дырҩегьых аӡәы ихы раҳаны ажәҩан ахь дшыԥшуаз рбеит. – Иҟоуҵозеи ҳәа ианизҵаа, ус реиҳәеит:
– Ҵыԥх, абысртәи сиасны сышцоз, ҳәыҳәқәак ԥырны ишцоз збан, ҵлак аахжәаны ирыласҵан уажәраанӡа икамҳаит, абыржәы икаҳарц иҟоуп, абжьы гоит, – ҳәа. Ҵыԥх иуршәыз уажәыгьы ишԥакамҳац! – рҳәан ианааџьаршьа, ус иҳәеит: – сара сџьазшьаз Џьамхәыхә дыжәбар егьа дџьашәшьарын ҳәа.
– Џьамхәыхә захьӡугьы сара соуп, аха уи аҟара злоу аӡә сакәм, – иҳәеит Џьамхәыхә.
– Џьамхәыхә захьӡу уара уакәзар уахьцозаалакгьы суҩызоуп, – иҳәан, уигьы дрыцны, зегьы еиманы рҿыҩархеит.
Ахәҩыкгьы еицны ишнеиуаз дырбеит аӡәы, адгьыл илымҳа адкыланы дшыӡырҩуаз. Џьамхәыхә иҩызцәеи иареи ари ауаҩ иҟаиҵоз џьаршьан, изҵааит, уззыӡырҩуазеи ҳәа. – Ҩ-шышкамск адгьыл аҵаҟа еисуеит, ирҳәо, изхибарҟьо еилыскаауеит, – иҳәеит, адгьыл злымҳа адкыланы иӡырҩуаз. Ашышкамсқәа ирҳәомоу, агәлара ҩыџьа есиуазар рышьҭыбжь ҳаҳауамеи, уара ашышкамс хәҷқәа ирҳәо  злеилургозеи ҳәа ианџьаршьа, ус иҳәеит: – сара сџьазшьаз аҽа-ԥа Џьамхәыхә  дыжәбар егьа дџьашәшьарын ҳәа.
– Џьамхәыхә ҳәа изышьҭоугьы сара соуп, аха ус акы злоу сакәӡам аниҳәа, адгьыл злымҳа адкыланы иӡырҩуаз – Џьамхәыхә захьӡу уара уакәзар, уахьцозаалакгьы суҩызоуп,  иҳәеит.
Афҩыкгьы еицны ишнеиуаз дырбеит даҽаӡәы. Уи аҳәыҳәқәа зықәтәаз аҵла дықәтәан. Аҳәыҳәқәа иргәамырҭаӡакәа, ак ахәы алхны даҽакы алаҵара даҿын. Џьамхәыхә иҩызцәеи иареи аҵла иқәтәаз иҟаиҵоз џьашьаны ихәаԥшуа ианалага ус ҿааиҭит: – ҳаи, сара сџьазшьаз Аҽа-ԥа Џьамхәыхә захьӡу дыжәбар егьа дџьашәшьарын ҳәа.
Џьамхәыхә дахьгылаз ус иҳәеит: – уи сара соуп изыхьӡугьы, аха ус акгьы сылшаӡом ҳәа.
– Џьамхәыхә уара уакәзар суҩызоуп! – иҳәан, абжьыҩкгьы еиманы Џьамхәыхә раԥхьа днагыланы рҿынархеит
Ус ишнеиуаз акәымкәа аӡәы ҩн-дуӡӡак ихы иқәыргыланы дышнеиуаз рбеит. Аҩны зхы иқәгылаз, иааиԥылаз дышџьаршьаз аниба, ус иҳәеит.
– Сара заҟа сџьашәшьаз, Аҽа-ԥа Џьамхәыхә дыжәбар егьа дџьашәшьарын ҳәа.
– Аҽа-ԥа Џьамхәыхә сара сакәгәышьоуп, аха аҩны дуӡӡамоу, ари аҩны иҿоу ашәҵәҟьа сзышьҭыхуам, – иҳәеит.
– Џьамхәыхә уара уакәзар, уахьцо суҩызазааит! – иҳәан, аа-ыҩкгьы еицны рҿынархеит.
Ицо, ицо дара акыр иынҟәахьан еиԥш, инеит Џьамхәыхә дзышьҭаз аԥҳәызба лашьцәа адауцәа рҿы. Инеиз адауцәа ирарҳәеит раҳәшьа дырмоур ишхәарҭам, изаазгьы убри азы шакәу, дырмоургьы ышҟамло.
Адауцәа ари еиԥш анраҳа еилацәажәан ус рҳәеит, џьара акала ҳреисап, ҳзыриааир, нас дагьрызгарым, ҳара ҳаиааит, шәара  шәиааиндаз дыжәгарын ҳәа раҳҳәап ҳәа.
Адауцәа зегьы Џьамхәыхә хыс дызларымаз ала идырҵеит, аисараҿы инеиаанӡа, рашҭаҿы иҭажьыз ахаҳә ду иҟамала дасны агәҭа еиҩирԥарц инеиҩирԥа раҳәшьа дирҭарц.
Ари адауцәа Џьамхәыхә идырҵаз раҳәшьа ианлаҳа лгәанала ус лҳәеит: – сыхцәы хәцк алхны имазар, иҟама инаҿшьы-ааҿшьны ахаҳә дасыр ишеиҩиршәарыз ҳәа. Ари аԥҳәызба лгәы иҭалкыз иаразнак ашышкамсқәа ирзыӡырҩуаз иаҳаит, насгьы, аҳәыҳәқәа идмырбаӡакәа рхәы рылызхуаз еиҳәан, аԥҳәызба лхыцәхәыц илмырбаӡакәа иӡаны иааганы Џьамхәыхә ирҭеит.
Адырҩаҽны, адауцәа ишырҳәаз еиԥш аамҭа анааи, Џьамхәыхә иҟама ааҭԥааны, ахәыц наҿшьны ахаҳә днахагыланы даннас, акараҳәа акы иакӡамшәа агәҭа ааиҩԥеит.
Аԥҳәызба ари анлаҳа дара лгәы иахәеит, аха адауцәа уи аҿы иаанымгылт, ари азгьы дҳазшәыҭом ҳәа мап ркит, аха Џьамхәыхә иҟаиҵазгьы дара рыбӷа иааҵсит. Ари аҿы ианаҵаха адауцәа ус рҳәеит:
– Ҳаиҳа кәац зфо димазааит ҳәа.
Нас ацәқәа, ажәқәа шьны афатә рацәаны идырхиеит.
Акрыфарҭаҿы Џьамхәыхә иҩызцәеи иареи аҵахозма. Амла, амла ҳәа анышә зфоз дынрыддыртәалан, амла! амла! шиҳәоз адауцәа ркәац зегьы иара ифеит.
Адауцәа араагьы ианаҵаха ус рҳәеит: – ҳаиҳа аҩы зжәуа димазааит ҳәа.
– Араагьы Џьамхәыхә иҩызцәеи иареи изларыхәарҭахзи, аӡба! аӡба! ҳәо арҩаш иаҵагыланы изжәуаз данрыддыртәала, изхара аҩы имоуӡакәа «аӡба!» шиҳәоз, адауцәа аршьны дҩагылт.
– Шәара шәахьгьы аӡәы далшәх, ҳаргьы аӡәы далҳхуеит; убарҭ рыуа, раԥхьа ага ицаны иаауа димазааит. Шәара аԥхьа шәаар дшәаҳҭоит ҳаҳәшьа, ҳара ҳтәы даар – шәара шәаҵахоит рҳәеит. Аригь бзиоуп рҳәан, Џьамхәыхә иҩызцәа далырхит, агахь дцарцы, алуқәа зшьаҵаны абахәқәа ирҿаԥалоз. Адауцәа далырхит ҭакәажәык…
Аҩыџьагьы еиманы ицеит. Ианцоз, аҭакәажә маӡала иаалхәеит шырӡ ԥыҭки кәтыки. иахьнеишаз ианнеи, аҭакәажә ус лҳәеит: – џьоукы аказын еисоит ҳәа ҳара ҳҽаҳшьуама, утәа ара, ҳаԥсы ҳшьап ҳәа. Лҩыза ииашаҵәҟьоуп иҳәан данынатәа, аҭакәажә днеин ихы лырҿыгәуа далагеит.
Аҭакәажә, лҩыза ихы далаԥшуа данлырцәа, ахәӡ ихы иналаԥсаны, акәты надыртәаланы лара ашырҳәа лымҩа дықәлт.
Аҭакәажә лҩыза дшыцәаз, лара адауцәа рыҩны дазааигәахеит. Џьамхәыхә иҩызцәагьы иаргьы ҳҩыза данбааришь ҳәа уажәы-уажәы ишԥшуаз, ианынаԥш дырбеит аҭакәажә ашҭа агәашә дшаадгылахьаз. Џьамхәыхә иҩыза, ашышкамсқәа ирзыӡырҩуаз, ицәаз ихәа абжьы иаҳаит. Нас аҵла ыршәны шықәсык ашьҭахь иаауеит ҳәа иаҵагылаз, рҩыза дшынхаз аниба, адауцәа рашҭа иҭагылаз аҵла ду хжәаны ианиршә, иахькаҳаз, агаҿа ицәаз рҩыза амахә анынеиҿаҳа, ҳаи! ҳәа дҩаҵҟьаны даныԥа адауцәа рмардуан днаҿаԥалеит, аҭакәажә ашҭа дынҭалоны аамҭазы.
Адауцәа ари рыбӷа ԥнаҵәаӡеит, аха дырбегьых раҳәшьа лыҭира рцәыуадаҩхеит. Ирҳәаз мап ацәыркын, Џьамхәыхә иҩызцәеи иареи ирыдырҵеит рашҭа акьан ду, уаҵаԥшыр ухылԥа ухшәаны икашәартә еиԥш иаҳаракны иҭагылаз ачанах аӡыршы анҭәаланы рхы иқәыргыланы икамҭәакәа иқәыгланы илбааргарацы.
Ари аҿгьы Џьамхәыхә иҩызцәа еиҵахаргьы иара дыҟамзи, ихы ачанах ықәрыгланы цәыкәбарк камҭәаӡакәа дықәлеит. Ацәқәанӡа днеины данынаԥш, ибеит дзааӡаз аҽа абгақәа ишырфоз.
Ари аниба Џьамхәыхә изымчҳакәа иалӷырӡқәа аттаҳәа, изнымкылакәа иӡӷы инахьыжжны инкаҭәеит ҵаҟа..
– Ари анырба адауцәа, аӡы ицәкаҭәеит, ҳара ҳаиааит, – рҳәан, дара игәырӷьеит. данылбаа иибаз анреиҳәа ихарымҵеит. Ишхарымҵаз аниба, Џьамхәыхә дырҩегь ичанах ихы инықәыргыланы цәыкәбарк џьара икамҭәаӡакәа, акьан ацәқәан днеины дылбааит.
Нас адауцәагьы уаҳа егьшырзыҟамҵоз анырба, ус рыӡбеит, ных арҭ ҳара ҳазларыхәарҭоу егьыҟам, хәшәык рыҭаны иҳамшьуазар, ҳаҳәшьа даҳцәыргоит ҳәа.
Афатә бзиа дырхиеит. Џьамхәыхә иҩызцәеи иареи рзыҳәан хазы рхәы ахәшә аҭаны иқәдыргылт. Акрырфарц зегьы тәеит. Аха ари ирҳәаз ашышкамсқәа ирзыӡырҩуаз иаҳан, иҩызцәа иреиҳәеит. Аҳәыҳәқәа рхәы дмырбаӡакәа иԥсахны ирылазҵоз ари аниаҳа, иҩызцәа ргәы ирӷәӷәеит, шәымшәан уи мариоуп ҳәа реиҳәеит.
Астол ианахатәаҵәҟьа, аҳәыҳәқәа идмырбаӡакәа рхәы рылызхуаз даалаган, афатәқәа зегьы иԥсахт; Адауцәа иырмҵаз рымҵхны иҩызцәа ирымҵеиҵеит, иҩызцәа иырмҵаз, адауцәа ирымҵеиҵеит. Адауцәа ахәшә злаз анырфа, рынҵәара уи акәхеит. Џьамхәыхә иҩызцәеи иареи аԥҳәызба изызнеиз ддәылаагап, ахьыҵәцара  еиԥш дзыҩноу абаа ду анырҳәа, ахан зхы иқәыргыланы ирԥылаз иааникылан ус иҳәеит:
Аԥҳәызба лымала лоума иааго, данаагах лыҩнгьы ларгьы еицаагап ҳәа. Нас днеин аԥҳәызба дзыҩназ ахан ихы инықәыргыланы, иҩызцәа раԥхьа днагылеит. Аԥҳәызба дааганы аҷкәын ԥҳәысс днаиҭаны ажәлар еизган ачара ду руит. Џьамхәыхә илшази иҟаиҵази дара иџьаршьеит.
(Иаҳарбаз ашәҟәы)


Қьақәа Залашә

Нхаҩык дыҟан. иман хҩык аԥҳацәеи хҩык аԥацәеи раб дысԥуа даналага иԥа аиҳабы дааиԥхьан ус иеиҳәеит: – сара сыԥсуеит, аха шәара шәҽеины шәыҟаз. Аӡӷабцәа иҳәаны итәоуп; амҽыша ауха дыргоит аиҳабы, уи ашәны агәбжьанытә, егьи – амҽышазы. Аиҵбы данырго ауха иҟалоит адди амацәыси. Уара аӡәаӡәала идәылганы ирыҭ абарҵа аҟынӡа, наҟ дара иргоит. Абри анааиҳәа ашьҭахь иара дыԥсит.
Раб ишиҳәаз еиԥш, амҽыша ауха иҟалеит адди амацәыси, уаҩы дшәаны адәахьы дыздәылымҵуа. иҟаиҵахуаз, иаб иуасиаҭ акәын, иаҳәшьа аиҳабы даадәылганы абарҵа аҟны днеигеит. дызга-даазга имбаӡакәа, аԥсҭҳәа еиԥш акы дицәагеит. Егьи амҽыша азынгьы, уи аҵкьыс еицәаны адди амацәыси ҟалеит. Агәабжьанытә даадәылганы деиҭан, ԥсҭҳәаҵас акы еилачны даманы ицеит. Уи ашәны амҽыша азы урҭ иҟалахьоуа кы еиԥшымхеит, адди амацәыси ҟалахт. Аиҵыбгьы егьырҭ реиԥш даадәылганы даиҭан, акы даманы ицеит. Ари иҟаиҵо уамашәа ирбон иеиҵбацәа ахьтәаз.
Акырҵит раҳәшьцәа згаз-иаазгаз ҳәа уаҩы дрымбеит. Изҭиз рашьа еиҳабы дцом даауам.
Ҽнак арҭ аиҵбацәа рашьа аиҳабы ус иарҳәеит: – уара ҳаҳәшьцәа адыд мацәс идәылганы иауҭан иаманы ицеит иахьца-иахьаа, изга дызусҭада ҳәа уара, ма уцом, ма ҳара иҳауҳәом, иаабҟоу ҳаҳәшьцәа ҳәа.
Ари иаргьы издырӡом изгаз, дхәыцуа даатәеит. – Ааи, шәара аиаша шәҳәоит, саҳәшьцәа саргьы исыздыруам изгаз, саб данԥсуаз иажәа исеиҳәаз ала исҭиит.
– Уажәы сашьцәа, сара арҭ рхырхарҭа сзеилкаауазар срышьҭалоит, шәара ара аҩнқәа, ҳарахә ԥхасҭашәымтәын ҳәа реиҳәан, иаб иҭынхаз ирашь дақәтәаны иаҳәшьцәа дрышьҭалт. Дцо, дцо акыр дцеит. дышнеиуаз дгьыл харак аҟны ҭәа-дук амҵан сыԥсы сшьап ҳәа дааҽыжәҵит. Ирашь нҿаҳәаны днатәеит иԥсы  ишьарцы. дыштәаз наҟтәирахь ала иаацәырҵит шьабысҭак. Ари  дызлеихсуа ҳәа акы имаӡам. Ашьабысҭа иааиуа, иааиуа иааигәара иааит, аха шәара ҳәа акы ҟанамҵеит. Хаҳәыкгьы нагәыдиҵеит, ахау ссгьы иамкит, ажәжәа-ԥԥыҳәа аҳәра иаҿуп. – Ҳаи, сара уԥсы шҭоу усымкуазар, – иҳәан, ирашь длақәтәаны длашьҭалт, аха ицом уа иқәҵны, иқәгьежьуа иқәуп адәҳәыԥш. Аҽыуаҩ уажәымзар-уажәы сикуеит ҳәа дшашьҭаз ирашь хәжәаны инкаҳан иԥсит.
Иҟаиҵахуаз, дықәхеит шьапыла, имҩахьгьы дызцом, ихы кны дҵәыуа аҭәа амҵа дыштәаз, ибеит мҩахәасҭа хәҷык. Афырҳәа дҩаыглан ари амҩахәасҭа дҩаынланы ддәықәлеит, уаҳа иҟасҵогьы егьыҟам абри амҩахәасҭа ахьцо сцап ҳәа. дышнеиуаз хан удк днадгылт, абаагәара акәыршаны. Давагьежьит, анс иҳәеит, арс иҳәеит агәашә изамыртит, агәара дызыхмҵит адәахьы дынхеит.
Уаҳа иҟаиҵарыз аниызмдыр аҵәыуара далагеит агәашә дадтәаланы. Дзыдтәалаз агәашә иаҳәшьа аиҳабы лтәы акәзаап. Аԥшәма ԥҳәыс ари иҵәыуабжьы анлаҳа афырҳәа дыҩны дааизар лашьа дҵәыуа агәашә дадтәалоуп. Арҭ ргәы еизымыҩӡо, ианеибаба, игәырӷьаӡеит, цәгьаӡа. – Уааи арахь сашьа, сызкәыхшоу! – лҳәан, аҩынҟа даалгеит. Ахәылбыҽха иаҳәшьа аҵәыуара далагеит. – Ибуазеи, саҳәшьа, сааира бцәымӷума бзырҵәуазеи ҳәа длазҵааит лашьа.
– Сара сзырҵәыуа убри ауп: схаҵа шьҭа даалашт, даар усцәифоит, уабазгари.
– Сышәфаргьы сшәымфаргьы шәнапы сануп иҳәеит лашьа. Нас дналаган ашәындыҟәра алымҳарҭа дҭалыртәеит. Ахәылбыҽха адау ашҭа дааҭалеит деидараха, ашәарах ҵҩа змам иманы. Ашҭа дшааҭалаз еиԥш иԥҳәыс лызҿиҭит – иҟалазеи фҩык гоит ҳәа. Лара даадәылҵын – изакәзеи сара акгьыс аҳауам ҳәа агәра илыргеит. иааигоз ишәарахқәагьы има абарҵа дҩыхәнан уа абарҵаҟны инкаижьын аҩны дааҩналт.
Аҩны еиҳагьы иаҳауа далагеит; зыфҩы иаҳауаз аԥшаара далагеит. Лара дӷьаҵәы-ӷьаҵәуа дилаҳәны дылкит – сара иуасҳәоит уаангыл, сара иуасҳәоит изакәу, уара уқәы дшысымфо ҳәа. Адау данхәыц игәы иаанагеит длашьазар ҟалап ҳәа. Дқәит «уашхәа мақьаԥсыс дшысымфо» ҳәа. Нас даацәырылгеит – сашьа сибарацы дааит ҳәа. – Ҳаит, бара, сара сабхәында дышԥасфо!  – иҳәан, даашьҭихын инапы дықәырыгланы дирхәмаруа далагеит. Нас игәылацәа ааидигалан чара изиуит иабхәында, изааиз арахәҭиаа ииҭарцы. Аԥсшәаҳәарахьы ианнеи иаҳәшьа ус иалҳәеит:
– Уажәы, амал ду удигаларц дыҟоуп, аха акы умган; убыс ҳәа, сара нанамгак соуп исуҭозар учықьмаџьа сыҭ, уаҳа акгьы сҭаыхм ҳәа.
Иаҳәшьа ишылҳәаз еиԥш, амазара рацәаны ииҭарц аԥсшәа ахҳәааны, иабжьеигеит, аха – акгьы згом сара, исумҭар умуазар, саргьы ананамгак соуп, учықьмаџьа сыҭ, џьара акы иаасыхәап ҳәа иеиҳәеит. Ари ииҳәаз амаҳә дара дааиҵанакит, аха уаҳа акгьы анимга ииҭеит ачықьмаџьа, дзықәтәашазгьы рашь бзиаки. Убас иеиҳәеит: – сара сыԥсы злаҭаз счықьмаџьа усҭеит, аха сумшьын уара ухгьы ԥхасҭоумтәын, аҩны унеиаанӡа ашә ааумыртын: агара уцәыуадаҩхашт, аха иуулакгьы уҩны, ууаажәлар рыҟны уаннеилакь ашә аарты ҳәа. Ари имаҳә иеиҳәаз игәы инҭакны икәадыр иадҳәаланы амҩа дықәлт. Ус дахьтәаз иҭәаҵла аҟны дааит.
Уа данааи ирашь зышьҭаԥсыз ишьабысҭа аҳәра иаҿын. Ичықьмаџьа уа инышьҭаҵаны деиҭанашьҭалеит. Анахь икеицо, арахь икеицо, уажәымзар-уажәы искуеит шиҳәоз, ирашь икаҳан иԥсит. иҟаиҵахуаз, дықәхахт шьапыла, дшықәхац еиԥш; имаҳә иахь дцар дыԥхашьоит, ихьыз азы.
Днатәан ахәыцра далагеит ишԥазури ҳәа. Данынаԥшы ибеит дызлацаз аладахьы даҽа мҩахәасҭак. – Шьҭа иҟасҵо егьыҟам абри сахьаго сцап, – иҳәан, днаныланы иҿынеихеит. дышнеиуаз хан дук днадыглеит. Насыԥс изыҟалаз агәашә аартын. Ашырҳәа дынҭаланы ахан аҟны днеит. данынаԥш иаҳәшьа агәыбжьанытә асоф дшықәтәаз дибеит. ларгьы данааԥш лашьа дылбеит. – Унан сашьа дааит! – лҳәан, ларгьы амардуан дылбаан лҽынигәыджьланы дгәыдкылаҿхыдкыла длыманы дынхалеит.
Иаҳәшьа аӷьаҵәы-ӷьаҵәра далагеит. – Исыԥсыхәозеи схаҵа даар усцәифоит ҳәа. – Сышәфаргьы сшәымфаргьы шәнапы сануп! – иҳәеит лашьа. Днаганы чықьмаџьак дынҭалыртәеит. Адау данааи аҩны дааҩналаны анаԥш-ааԥшра далагеит. – Изакәзеи бара, ԥсыуа-фҩык саҳауеитеи? – ҳәа длазҵааит. – Дабаҟаз ари аԥсуа! – лҳәан мап лкит, аха адау дыҩналаны аԥшаара далагеит. лара дҵәыуа икалҭ дахьынԥашаны дылкит.
– Сашьа даан, ҳаибарацы сшәаны дысҵәахит, иҟалозар, суҳәоит уиҟәаҵ, думфан! – Ибуазеи, сабхәында дышԥасфо, дааг арахь ҳәа леиҳәеит, аха ихаылмҵеит. – Уқәны агәра сырга дшыумфо ала ҳәа иалҳәеит. Адау «уашхәа мақьаԥсыс дшысымфо» ҳәа дқәит. Нас ларгьы лашьа даацәырылгеит. иабхәнда дгәыдикылт-дхыдикылт, инацәақәа дрықәыргыланы дирхәмарт, ачара ҟаиҵеит.
Ашьҭахь иаҳәшьа ус иалҳәеит, – уара уажәы арахә удигалашт, аха акгьы умган, рашь шкәакәак имоуп убри ада ҳәа. Ишылҳәаз еиԥш арахә рацәаны ииҭеит, аха акгьы имгеит. – Иумуӡозар урашь шкәакәа сыҭ ҳәа иеиҳәеит. дара ицәымыӷхеит, аха акгьы имгеит. – Иумуӡозар урашь шкәакәа сыҭ ҳәа иеиҳәеит. дара ицәымыӷхеит, аха иҟаиҵоз, ииҭеит. Шә-саџьанк адгьыл жны иҭарыгланы аџыр афон.
Адау днеины ажра дынхықәгыланы аӷәра анааирба атырмҳәа иҩҭыԥеит. – Ари усҭоит, аха уашьыр ҳәа сшәоит. Уажәы усыхәаԥшла сара сақәтәаны иусырбап иҟанаҵо! – иҳәан, иара днақәтәеит. Арашь даннақәтәа иууаӡа иԥан ажәҩан иасит, усҟан адау амгәацәа иҽыҵаикит. Устәи адгьыл иасит, усҟан адау абӷа иҽықәикит, нас ганха амрагыларахь иасит, усҟан арыӷьарахьтәи авара дадтәалан, уахьынтәи амраҭашәара иасит, дааҳәны наҟтәирахьтәи авара дадтәалт. Нас дҽырԥа-ҽырԥо ашҭа дааҭалт.
– Абас узыҟамҵозар уашьыр ҳәа суцәшәоит! – Иааг арахь, – ҳәа иааимихын дақәтәеит. Арашь ажәҩан иасит, адгьыл иасит, амрагылареи амраҭашәареи иасит, аха акгьы имыхьит. Нас, бзиала! – ҳәа аԥшәмацәа ираҳәаны дцеит. дышнеиуаз иҭәа аҵаҟа даннеи ишьабысҭа еиҭаибахит. Уажәшьҭа уабасышьҭуеи, – иҳәан, днашьҭалт. Уажәымзар-уажәы искуеит шиҳәоз ирашь лкаҳаны иԥсит. – Ҳаи, акы сықәымзаап, акыр сықәзар абри арашь сызнымхози! – иҳәан, ихы ҩнапыкла икны даатәеит. Ари, арҭқәа рнаҩс имаҳәцәа рахь ацара дацәыԥхашьо дықәхеит.
Дыштәаз ибахит имҩақәа рладахьы  даҽа мҩахәасҭак. – Абри санылап, џьара разҟы сымазар акы саниап иҳәан, дықәлт. Дышнеиуаз даныԥшы, ибеит хан дуӡӡак. Абри ахан аҟны снеип, издыруада саҳәшьа аиҵбы лхабар збозар ма исаҳауазр, – иҳәан днеит ахана ҟны, аха иызмгәаӷьит, ашҭа аҭалара, маҵуар дуқәак ашҭаҿы и-атәан. Ииура изымдыруа дышгылаз иаҳәшьа ӡаагара дыҟан дшааиуаз дылбеит лашьа.
Диеигәырӷьеит, дикәшеит, даалгеит аҩынҟа, ахан ахь. – Уабаҟаз, уабаанагеи ҳәа диазҵааит. даагыланы илеиҳәеит дахьыҟаз, иаҳәшьцәа шибаз, насгьы дзықәшәаз, дзыниаз зегьы. Аҩны даартәаны лара дыҩны дцеит лхаҵа адау иҟны. Днеины диҳәеит, лашьа лбара иааз димфаразы; длырқәит, уашхәа илырҳәеит. еиманы иааит, лашьа дилырбеит, дгәыдкыла инапы имхны ихә бзианы иҟаиҵеит.
Ауха уа дыҟан, аҽны ддәықәлеит аҩынҟа. Арахәҭиаа исҭоит иҳәан, еизицеит арахә ҵҩа змамыз. Иаҳәшьа ус иалҳәеит лашьа: – уара иуиҭаразы еизицеит арахә рацәаны, аха иумган акгьы; иара имоуп, иԥсы изалымхуа ҽеиқәак, қьақәа Залашә ҳәа. УБри сыҭ, уаҳа акгьы згом ҳәа удәықәлар иуиҭоит. Нас ига, амала иара убас иуирбап цгәык иаҟараны, аҵалӡ ахьыкәкәа аӷәра акры ҵкьыҵкьашьо, аха уеизгьы инумыжьын, иалҵуеит уашьҭан.
Ишылҳәаз еиԥш, арахә рацәаны идигылт, аха имуит, акгьы имгеит. – Иуҭахыузеи, иуҭахыу усҭоит ҳәа иеиҳәеит адау, қьақәа залашә идыруеит ҳәа дыҟаӡамызт. – Сара исҭахыу қьақәа Залашә ауп, исуҭозар, иҳәеит иабхәнда. Иҟаиҵахуаз, иуҭахыу усҭоит ҳәа иеиҳәахьан, аха дара ицәымыӷхеит. Иаҳәшьа ишылҳәаз еиԥш, цгәык иаҟараны аҵалӡ баа ахьыкәкәа аӷра ианкны има дааит. Иара ус ишыҟазгьы инмыжькәа има ддәықәлеит.
Дныҟәеит, дныҟәеит, аха изаагом, ацгәы еиԥш иеиџьыԥӡа, аҵалӡ ацрыкәкәа има даауеит. Дшааиуаз уаҳа еиӷьымхаӡакәа иҭәа аҟны дааит. Дахьааиз ишьабысҭа дырҩегьых уа аҳәра иаҿын. Иаӷәра кны аҭәа амҵан днамҵатәаны илаӷырӡ икәааша аҵәыуара далагеит. Дҵәыуа дахьтәаз имыткәма иалаҵаны иҳәон: – сара разҟы сымандаз срашьқәа аки-аки еиԥышмкәа исымаз сызынмхоз, сара саҳәшьцәа сырҭахындаз саҳәшьа еиҵбы исылҭаз ақьақәа Залашә ҽра лымҵуази ҳәа. Аҵәыуара даҟәымҵӡакәа амыткәма иҳәон. Ари ииҳәоз қьақәа Залашә, ауаҩ-цәажәара змаз, иҵалӡ бааха игылаз иаҳауан.
– Ҳаит, абааԥсы, умшәан уара узҽыуаҩхозар сара ҽра узызуеит, ҳәа абжьы наргеит. данааԥш қьақәа Залашә ула узахәамырԥшуа иӷламха игылоуп. – Уааи сарӷьа лымҳа унапы ҭшьы скәадыр убра иҭоуп, сарма лымҳа сыҽуапҵаршәи ссахҭан ҽуапеи ҭоуп сеибыҭ, аҳәеит.
Дгәырӷьаҵәа алымҳақәа инапы нарҭишьынакәадыр нақәиҵеит. Уааины усықәтәа, сара сашьҭалоит урашьқәа зышьҭаԥсыз ашьаысҭа сахьӡашт, аха уара иузкыр. Амала иузкуазар атәыҩа кы, даҽаџьара уанакьыс, нас уаргьыс аргьы ҳаԥхасҭахоит, аҳәеит. Ибзиоуп, сара искып атәыҩа иҳәан, днақәтәан днашьҭалт.
Анахь, арахь иқәнрагьежьаауа инахьӡеит. Ашырҳәа инапы зҿынаирхаз атәыҩа аԥыхьамшәакәа абӷа инықәсит. Абырлаш еиԥш ишкәакәаӡа акы ҩахҟьаны ашьабысҭагьы иахьца иахьаа имбаӡакәа илаимпыҵабеит. Ари ахьцаз гәанаҭеит қьақәа Залашә. Ишиашаз инашьҭалан кәара цәгьа бааԥсык инҭанагалт.
Ишнеиуаз қьақәа Залашә ицәыҳәҳәаны кәара-ҷҷак инхықәгылт. – Абааԥсы абра ҳҭахоит, уҽыжәҵны нырцәҟа угыл, сара сахыԥоит, убрахь сахьықәԥало хәҷӡак усыгәҭасны сеиҭарԥа, мамзар сыԥхасҭахоит, аҳәеит иҽы. Ишҳәаз еиԥш, нырцәҟа дырны дҩагылан, ианыԥа, акаԥамҭазы днагәҭасны инеиҭеирԥеит, ирулакгьы егьырмыхькәа ирит уи акәара.
– Уажәы ҳара ҳзышьҭоу нхоит абра ҩхала, шьабысҭаӡам дыӡӷабуп, лара арахь аҭәамҵахь ашҭа данааҭало сара сналыдыххылоит уара дузышьҭыхыр даагашт, мамзар акгьы ҳалшом, аҳәеит қьақәа Залашә. Ари ааибырҳәан инхалеит раԥхьа иҟаз ахәаҟны. Уи аамҭазы лара асоф дықәтәоуп, ажәабжьҳәара даҿуп, лгәы аҟьара-ҟьараҳәа есиуа: – сан луҭраҟны снеины аҟландар сыҟәшәон, аӡәы иҽсызкны дсышьҭан сикрацы, аха сизымкит, х-рашьк сыдишьылт. Аҵыхәтәан қьақәа Залашә дақәтәаны дсышьҭалан сикырц агьсыгымхеит, аха изулакь сырцәааит ҳәа.
Ари лажәа данаалга дҩагыланы ашҭа днықәлт длеиҩеиуа, лыԥсы ааивылгар луҭрахь дцарцы. Уи аамҭазы қьақәа Залашә агәара инахыԥаны ицәыҳәҳәны иналыдԥылеит, аҽыуаҩ шьаҿак днеиҭамырԥакәа даашьҭиԥаан дима ашҭа дынҭҟьеит. Дышнеиуаз днеит аҭәаҟны, ичықьмаџьа аашьҭихын икәадыр инаҽхьынҳәаланы ддәықәлеит деиханы.
Амҩан илеиҳәеит уаанӡа ддырны длышьҭазшәа, ирашьқәа ла лзы дшырмеигӡоз, хатәы ԥҳәысс дшиҭахыу. ларгьы иҟалҵоз, иажәа дазааит. Дима дара акыр дцахьаны имаҳә ииҭаз ачықьмаџьа агара цәгьахеит, ихьанҭан. Аха еиҳәаз гәынкыланы аҩны днеиаанӡа еимыртырц иҭахын.
Иԥҳәыс, иара, ичықьмаџьа, арҭ зегьы зқәыз аџьабаа збахьаз қьақәа залашә абӷа цәнаҟьеит, уаҳа иызмцеит.
Ари уеизгьы исызгом, иҭоу збап иаартны иҳәан, ацаԥхала ианааирты агәгәаҳәа ар ҭибаҳәеит. Азауадқәа, афабрикақәа, аҩн дуқәа иаразнак зегьы ҟарҵеит. Амашьынақәа ажыҩ-сыҩҳәа ииаҟьо қалақь духаны иааҟалеит, аха иабаҟоу иуаажәлар рыҟны акәым, дгьыл харак аҟны акәхеит, иара ҳәынҭқарс дныҟарҵеит; иԥҳәыс аҳәынҭқар иԥҳәыс ҳәа џьара ддыртәеит. Ари иахьа акәым уаҵәы акәым, акырҵит, иара уа дынхаӡеит.
Зны иуаажәлар ааизиган дразҵааит џьаранӡа сцон сақәиҭума ҳәа. Ҳаи, иухьзеи аҳәынҭқар ухаҵкы! Ҳара уара уоуп ҳазхәаԥшуа, улбаа уҭахызар ҳәа иарҳәеит.
Нас днеины иԥҳәыс ихаҭыԥаны днықәртәаны иара қьақәа Залашә днақәтәаны дцеит имаҳә, ачықьмаџьа изҭаз иахь. Ашҭа данынҭала имаҳә иаразнак идырит иҟалаз. даадәылҵын – иҟоуҵазеи, сушьыма ҳәа диԥылт. – Саҳәшьа еиҵбы лыҟны сахьнеиз исылҭеит зда гәыӷырҭа рымамыз рҽы қьақәа Залашә. Сара уи ала иҭасырхеит срашьқәа ҭазырхаз ашьабысҭа; уи ашьабысҭа дыӡӷабзаарын. Изулакь қьақәа Залашә амчала дызгеит ԥҳәысс. Аха иахьакәӡамыз қьақәа Залашә ааԥсара сыхьӡан исзымго сынхеит, уеизгьы исызгом, қьақәа Залашәгьы абӷа ԥҵәоит сҳәан, иаасыртит.
Исыԥсыхәозеи, сыуаажәлар сцәыӡит сара, ара сынхеит, сашьцәагьы саб иашьцәагьы ракән сырзыԥшаауам ҳәа иеиҳәеит.
– Уи сара иеиҭаузҭасцалап ачықьмаџьа, аха уашьҭан ианахуртуа уиа ҟара ҟалом уажәы шаҟа ыҟоу аҟара, аиашазы уи адау ида уаҩы ицәшәомызт. Аҩыџьагьы рҿынархан ақалақь ахьыҟал инеит. Адау аҟәақҳәа даарылалан бжаҩык ишьит, аха иаанхаз зегьы ачықьмаџьа инҭеицалан деибыҭаны амҩа днықәиҵан, даахынҳәит иҩынҟа.
Ари дышҳәынҭқарыз ичамадани иԥҳәыси иманы иҩны дааит. Дахьааиз ичықьмаџьа ашә ааиртын, аԥхьа ишыҟалаз еиԥш азауадқәа, афабрикақәа, аԥара ԥҟарҭақәа уҳәа, ҳәынҭқаррак злашьақәгылашаз зегьы рыла еиқәшәаны иааҟалеит.
Аҳәынҭқар итәарҭагьы иара иҳаблаҟны, иуаажәлар рыгәҭа иҟаиҵеит.

(Иаҳарбаз ашәҟәы).

Хҩеишьцәеи агәлшьапи рлакә

Иҟан хҩык аишьцәа, урҭ дрыман иаҳәшьа заҵәык. Избалакь ауаа рылаԥш дыҵамшәаразы раҳәшьа уаҭахк дыҩнакны дрыман. дара есымша шәаырцара цион. Рыҩны шәарахжьыла есқьынгьы аҭамҳа еиҿажьын. Раҳәшьа баҩлашамзар акы лҿарҵомызт.
Зны, аишьцәа шәарыцара ианца, ран абаҩлаша лыманы лыԥҳа дзыҩанкыз ауаҭах ашә аналарты, гәлшьапк ашырҳәа ауаҭах иныҩнаԥалан, ахҩеишьцәа раҳәшьа дымҵарсны даманы ицеит. Лан дҵәыуеит, дхьит, аха илкыз егьлылымшеит. Лхы кны, дгәырҩо дыштәаз аишьцәа хынҳәны иааит.
ЛЫҷкәынцәа даарыԥхьан: – нан, сыҷкәынцәа! Шәара ахаҵаӷәӷәаразы акы шәыгым; аӡәы ҳиҵахап ҳәа шәыҟам. Иаҳҳәап шьҭа, уаҩ дызқәымшәо акгьыҟам, цәгьарак ҳақәшәар ишәылшарызеи ҳәа дразҵааит.
Аишьцәа реиҳабы даагылан ус иҳәеит: – адунеи аҿы ибҭахызар гәрзааит, адгьыл иакьысуа џьара ишьҭазар, ма адгьыл иакьысуа акы иҩназар, ма иқәзар, амшын аҵанагьы акәзааит, абаа аҩнуҵҟа акәзааит, абаа ашьапы адгьыл иакьысуазар, сара исымбар, сиымԥшаарц зыҟалаӡом, ианысыԥшаагьы, аӡәы икызаргьы, абаа иҩназаргьы, ашәыныдҟәра иҭазаргьы уаҩы имбаӡакәа сара изгоит, уимоу, исҭаххар арахә еимгәа, иара иазымдырӡо аԥа аӷрыхны иацәызгоит иҳәеит.
Уи иашьҭанеиуаз даагылан ус иҳәеит: – адгьыл аҿыа кәымкәа адгьыл иаҟәыҭханы, ибҭахызар ажәҩан иазааигәазааит, ажәҩан аҟныҵәҟьагьы акәзааит, исҭаххар изакәызаалакь сеихсны, ишьны иласышьҭуеит ҵаҟа ҳәа.
Аиҵбы даагылан ус иҳәеит: – сара исылшогьы акыҟоуп, ажәҩанахьтәи иааиуа, икаҳауа, иласуп ихьанҭоуп ҳәа акәымкәа, снамҵасны егьамырхькәа иааныскылоит ҳәа.
– Ус анакәха шьҭа ишәасҳәоит ҳзықәшәаз арыцҳара: – иахьа абаҩлаша сыманы снеин ауаҭах ашә анаасырты, гәылшьапк ныҩнасын, шәаҳәшьа даашьҭԥааны ицеит ҳәа ралҳәеит лԥацәа.
Арҭ ари ираҳаз даараӡа игәныргон – ҳаҳәшьа даамгакәа арахь бзала ҳашхынмҳәра, рҳәан ахҩеишьцәагьы амҩа инықәылт.
Аиҳабы абӷьааҳәа еиликааит раҳәшьа дахьыҟаз.
Хараӡа бна дук агәҭаны, дә-ҳәыԥшк аҿы, гәылшьапк аҽырқьақьаны, даманы итәан; имарыдырӡакәа агәылшьап аампыҵихын, аишьцәа раҳәшьа дрыманы рышьҭахьҟа амҩа иқәлеит.
Ԥыҭк анааҵ агәылшьап ари ангәанаҭа, иԥырны инарышьҭалан, иабашьҭуаз, абӷьааҳәа инарыхьӡан раҳәшьа даарымԥаа даманы ажәҩан ахь иҩхалт. Иаразнак, ахыҭҟьа еиԥш, амра ааигәара инаӡеит.
Агәыбжьанытә деихсны, агәылшьап шьны, иаҳәшьа дкәалаауа ҵаҟа дылҭеиҵеит..
Рашьеиҵбы дынлыҵаххын, егьылмырхькәа, инапы днықәҵаны ҵаҟа дылкаирԥеит.
Нас ахҩеишьцәа ран кабак ӡахны аҩны абарҵаҿы икналҳахьан, лыԥҳа агәылшьап лацәгаразы еиҳа кыр зылшаз, хаҵара зуз илҭаразы. Аишьцәа, аҩынҟа иааины акаба атәы анеилыркаа, аиҳабы ус иҳәеит:
– Сара  исықәнагоит, сара сакәымзар дагьшәзыԥшаауамызт, дшәыԥшааӡаргьы, агәылшьап дышәзамхуамызт, адгьыл аҿы шәара агәылшьап егьышәзалыршомызт, шәара шәзы уи ӡык-ԥсык дылҩызан ҳәа.
Агәыбжьанытә даагылан: – ҵоуп, адгьыл аҿы агәылшьап егьысзалыршомызт, аха ажәҩан ахь данага, шәара шәзы уи ӡык-сԥык дылҩызан, агәылшьап сара исымшьыр, шәара уи дышәзацырҟьомызт. Убри аҟнытә сара исықәнагоит иҳәеит.
Аиҵбы даагылан: – сара соуп акаба зықәнаго… ажәҩан далҟьаны ҳаҳәшьа данлеиуаз сара снапы дықәыргыланы даанысымкылар дԥыххаа дцон иҳәеит.
Ран лԥацәа ахҩыкгьы днарзыӡырҩын: – ҵоуп, аиҳабы иакәымзар сыԥҳа дышәзыԥшаауамызт, дшәыԥшааргьы агәылшьап дышәзамхуамызт.
Ажәҩан ахь агәылшьап данага, агәыбжьанытә иакәымзар, сыԥҳа ӡыки-ԥсыки дреиԥшны дыԥхьаӡатәын, избан уҳәар, егьырҭ араҟа егьрылшомызт.
Ажәҩан ахьтә сыԥҳа ҵаҟа данлеиуаз аиҵбы иакәымзар шәы-ԥсык лхазаргьы деиқәхомызт, дԥыххаа дцон.
Акаба зықәнагоз дылзымдырит, изысҭарыда ҳәа днаԥш-ааԥшуа даанхеит.
Ианамуӡа ақыҭан крыздыруаз зегьы дрыԥхьан илыртәеит – иӡыбны абри акаба сыҷкәынцәа ахҩык рыуа изықәнаго исызишәҭ ҳәа.
Аӡбацәа тәаны, аӡбра иаҿуп иахьа уажәыраанӡагьы, аха макьана егьырызҟамҵац.
– Абри иаԥхьо! Ишубо еиԥш, ари ус хьанҭак акәхеит. Убри аҟнытә, абри зҳәо дуҳәоит, аӡбцәа итәоу ухшыҩ нарылаҵаны, аус урласрацы, акааба зықәнаго – изгарҭоу дыдурбаразы.

(Иаҳарбаз ашәҟәы).

Ҭаҷкәым илакә

Ҭаҷкәым захьӡыз лыгажәык дыҟан. даараӡа дажәхьан, уи анаҩсгьы дара уаҩ шәаҩын: иҭакәажә дицымкәа, инапы лкымкәа ашәыхмс дызхыҵуамызт, ӡкаҭәарагьы дызцомызт.
Зны, ӡынрацәгьак азы, уахык аҵаа ианарӷьеҩуаз, асы шьамханынӡа ианышьҭаз, ажәакала «уцгәы-ԥсы адәны идәылганы икауршәшам» анырҳәоз аамҭазы, аҭакәажә ллыгажә инапы данкны ддәылылгеит адәахьы ӡкаҭәара ҳәа. Алыгажә ажәҩан дҩаҵаԥшын аеҵәақәа кыдрӷӷала икәалкәаџьо ибеит. «Ех! Уаха аисырра ахә амҩа зкызаалакь заҟаҩ ақәлацәа, ӷьычцәа уҳәа рҳәаҭҳа рхихрызеи», – ҳәа ҿааиҭит.
Аҭакәажә абри еиԥш ажәа ллыгажә шәаргәында иахьтә ианлаҳа, аҩны дныҩнагылан, ԥха днеилаҳәаны, имҩаныфа аалырхиан, шәырак инҭаҵаны ихәда инхылшьын, ашәаӡа хәҷыкгьы, нас шыла ԥыҭки, ӡаӡыки убраҟа инаизҭалҵан, дындәылганы, агәашә дынҭыганы амҩаду днанлыргылан, акакеиҳәа дыниҵаҟьеит, «иахьуҭахыу уца, арахь усымбааит, сгәазы ааԥуҵәаӡеит, уажәа ҭлапҟаӡа!» – лҳәан, агәашә аӷьеҩҳәа иныдыжьланы дааин аҩны длатәеит. Аҭаҳмада дшәеит, дӡыӡеит, аха иикызи, аҩныҟа дхынҳәыр аҭакәажә дшыналмышьҭуаз идыруан, ихы шхаз амҩаду днанылт.
Дцо, дцо, дышнеиуаз ӡ-дук дныҽԥынгылт. Данынаԥш нырцә даук дыҽԥынгылан. Уаҟа иԥс абзиара ааихыҵт аҭаҳмада рыцҳа, аха иҟаиҵахуази.
Адау ус ибжьы ааиргеит: «алыгажә ччиа, абӷьааҳәа уааины усыҵаланы уахь нырцәҟа сырга!» ҳәа.
– Закәзеи узлажьу, адауажә? Сара уахь нырцәҟа сыррацы сҭахыуп, уажәыҵәҟьа уаарҩырны аӡы сырга, уаҳагьы иулоузеи уара баа! – иҳәеит алыгажә рыцҳагьы, сзашьҭоузеи ҳәа, дқыџьқыџьуа дахьгылаз.
Адау длышьҭасын аҟәараҿы хаҳә дук аашьҭихын ишилшоз иааирӷәӷәан, аӡы аҵәҵәаҳәа иаалихт.
– Абас урҩаны аӡы улсхып уара алыгажә рыцҳа, – иҳәеит адау, нырцә аӡы дахьхықәгылаз.
Алыгажәгьы днышьҭасшәа ааҟаиҵан ишәыра иҭаз ашәаӡа ааҭыхны иааирҩан, аӡы аҵәҵәаҳәа иаалихт.
– Абас урҩаны уӡы зегьы улхып, адауажә рыцҳа, абыржәыҵәҟьа уаарҩырны аӡы сырумгар! – иҳәан, ибжьы наиқәиргеит алыгажә.
Абӷьааҳәа адау длышьҭасын хаҳә дук аашьҭиԥан иааирҟәҷын ихәаш-хәаша укасыԥсап, алыгажә ччиа, ирласны уааины ужәҩа сықәыртәаны смырбааӡакәа аӡы сырумгар! – иҳәан, ҿааиҭит адау.
Алыгажә абӷьааҳәа ишәыра дылҭасын, ахаҳә шьҭихызшәа ныҟаиҵан, шыла напык ааҭиган ихәаш-хәаша абӷьыжәҳәа наҟ инкеиԥсеит.
– Еи уара, адауажә рыцҳа, ирласны уааины аӡы сырга акәымзар ухәаш-хәаша уқәсҵап! – иҳәан, ӷәӷәала ибжьы наиргеит алыгажәгьы.
Адау дшәан, аӡы даарын, алыгажә иҟәаҟәа длықәтәаны, диманы аӡы дынҭалт.
Адау аӡы агәҭаны даннеи даацәажәан: «заҟа уласузеи уара алыгажә рыцҳа!» – иҳәеит иаазџьашьашәа.
– Уара иубаӡом сара ажәҩан сахьынҳалан ишыскыу, иааусыжьыр суцәыхьанҭахаргьы ҟалап, – иҳәеит алыгажә.
– Хәҷӡак аҟара иааушьҭишь ажәҩан, – иҳәеит адау.
Алыгажә иӡаӡ ишәыра иааҭиԥаан, аҟыҵәыҳәа адау ихәда иналаиршьшьит.
– Ажәҩан уахьынҳал, ажәҩан уахьынҳал! – ҳәа дхәааит адауажә.
Ҭаҷкәым иӡаӡ аалихын ишәыра инҭеиршәт, адаугьы дҭынчхеит. Алыгажә аӡы днырганы нырцәҟа днаирглыт.
– Абна уҩылаланы ашәарахқәа аалцаны сара сшыҟоу рҿаарха, сара урҭ зегь иеидыҳәҳәаланы араҟа иныскылап, нас ишьны какалк ҳкып, – иҳәеит адау. 
Алыгажә рыцҳа изы ари дара иусхьанҭан, илшоз акәмызт, еиҳаракгьы даараӡа дшәон, аха уеизгьы абна днылалеит. АБнаҿы алыгажә ицәшәаз шәарахқәак рҳаны адау дшыҟаз индәықәлеит. Урҭ адау илышьҭагәа икын, ишьны рцәақәа нархихын, еиҿыҟьҟьа аҵлаҿы инкнеиҳаит. Ԥыҭк анаабжьыс алыгажәгьы даакылсит.
– Иҵегь зылумцазеи ашәарахқәа, ари ҳара излаҳазхозеи, – иҳәеит адау. Алыгажә ашәарахқәа еиҿыҟьҟьа ишыкнаҳаз аниба, уамашәа ибеит, аха уеизгьы деиҵамхакәа:
– Уажәы абнаҿы уаҳа сымбеит акәымзар илсымцози, – иҳәеит алыгажә.
Адау дҩаҵҟьан – уара абраҟа уаагыл, сара абна илоу ашәарахқәа зегь абрахь илсцап, уара абраҟа урҭ аанкыл, – иҳәан, адау абна длылабга дцеит. Уаҟа џь-дук ныҵжәаны дгьежьуа-дхынҳәуа абна днылалан, уахьынтә шәарахс иҟаз зегь рырҳаны алыгажә идицалт. Алыгажә днаԥшызар ашәарахқәа ҵыхәаԥҵәарак рымаӡамкәа ишизаауаз ибеит, еиҳарак бнаҳәа дук ахы иқәкны аҿаанахеит. Дшәан аҵла амахә дҩахьынҳалан, аарлаҳәа иԥсы ацәигеит. Абнаҳәа ӷьны ишааиуаз, ахы азнымкылакәа алыгажә сицарсны деихысҵәап ҳәа иууаӡа иԥаны, ахы анаҟьа, ахаԥыц дуқәа аҵла ашьапы иналашьшьы ицеит. икәалкәало иаакынхалт уаҟа.
Алыгажә аҵла дахьықәтәаз ҷынҷа хәҷык аҵлагәаҩара ишҭатәаз ибан икны иманы аҵла дылбааит. Адау абна дылҩрны данааи бнаҳәак амыдара шәарах анимба:
– Иабаҟоу, сара иудысцалаз ашәарахқәа зегьы ҳәа дизҵааит адау.
– Абар уара абна илуцаз ашәарахқәа зегьы ҳәа дизҵааит адау.
– Абар уара абна илуцаз ашәарахқәа абри аҳәеи, абри аҵыси роуп, уаҳа сара акгьы сымбеит. Абнаҳәа абан иахькнаҳау, аҵыс абар иахьыскыу, – иҳәан, инаиирбеит адау. Адау дгәаан:
– Ари аҵыс иукыз уара уеиԥш иччиоу акы ауп. Изхәарҭоузеи ари, – иҳәан, дбарбаруа далагеит.
Ҭаҷкәым аҵыс иикыз наирԥрын адау ибжьы наиқәиргеит:
– Абри аҵыс абыржәыҵәҟьа унашьҭаланы иумкыр аҵыс еиԥшу уара уоуп, – иҳәеит алыгажә, гәаныла адау дихыччо.
Адау ари аахьымӡӷишьан аҵыс днашьҭалт, аха иауизкыхуаз. Нас ркәац зегьы адауажә иҟәаҟәа инықәижьын еиманы адау иҩныҟа ицеит.
Адау абӷьааҳәа акәац аиҿыҟьҟьара, архиара далагеит, алыгажә абнахь дишьҭит еиха дук иҭаны мҿы аагара ҳәа. Алыгажә аиха ду аарла ирҳәазон. Насгьы абнахь дахьцоз даараӡа дшәон. Аҵлақәа уи изԥҟомызт, нас даалаган аҟарма ылихын еидиҳәалт ирацәаӡаны иҟарма аҵлақәа ирыкәиршеит, аха алыгажә данымааӡа, дцеит абнахь.
– Араҟа узҿузеи, Ҭаҷкәым? Даара акрааҵуит сара сузыԥшуижьҭеи аниҳәа, сара аҵлақәа рацәаны еидысҳәалт, абарҭ зегьы ыҵжәаны уахь аҩныҟа иназгарацы сҭахын, иҳәеит Ҭаҷкәым.
Уара арҭ аҵлақәа зегь ноунагӡа ҳәа сара сыԥшума, – иҳәан, ҵла дуӡӡак ааҵжәаны аҩны инеиган, амца агәгәаҳәа инеиқәиҵан, акәац нақәжьны иӡит.
Акрыфара аамҭахь ианнеи адәны краҳфап иҳәан, алыгажә днеины амӡырхаҿы атыша ахықәан дтәеит. Адау бнацә дук ӡны инаганы имҵаижьт.
– Акрыф! Узхара ыф! – иҳәеит адау. Алыгажә абна, абра днамцклас-аамцкласшәа иуит, аха иауизыфахуаз. Адау имырбакәа акәац днагәҭасын зегь наҟ атыша иҭижьт. Адауажә уи ибамоу иара ажәжәаҳәа акәац иҿҳәо афара даҿын.
Адау днаԥшын алыгажә кәац шимҵамыз аниба дырҩегьых, кәац жьыхәҭа дук наимҵаижьт, убригьы маӡала наҟ атыша иҭаижьт.
Акранырфа аҩыџьагьы ашәшьыра иҵатәаны рыԥсы ршьон. Адау абри алыгажә дизеилымкааит, иҵабыргыҵәҟьаны амч змоу уаҩу, ус амала, гьангьашк шиакәу. Аха уеизгьы иӡбеит дишьрацы. Адау дааҟәынд-ҟәындит, абри алыгажә даныцәалакь аӡыршы иқәҭәаны дибылразы. Ари адау иҟәынд-ҟәынд бжьы алыгажә иаҳан уи ауха дмыцәаӡеит. Ауха Ҭаҷкәым дҩагылан иара дахьиаз қыдбажә дук нышьҭаҵаны иуапа нақәыршәны иара хара аҵла даватәаны дыԥшуан. Адау қәаб дуӡӡак ӡыршыла ирҭәны даҵақь днеин алыгажә дышьҭоуп ахьигәыхәаз агәырқьҳәа инаиқәиҭәеит. Дызблит иҳәан днахынҳәны аҩны дныҩналан, днышьҭаланы дыцәеит. Ашьжьымҭан Ҭаҷкәым адау дахьышьҭаз днеин, – иаха дара ашоура сакит: иаха шаанӡа аԥхӡы сылҩры ицон, ԥхыӡ бааԥсқәакгьы збеит, иҳәеит.
Адау абри уамашәа ибеит, аха акгьы имҳәеит. Иӡбеит адырҩауха аихаҵәы ршны илҳәаны дишьразы. Алыгажә адырҩухагьы дмыцәаӡакәа дҷаԥшьон, адау дырҩегьых ак шизиуаз дырны… Ауха адау аихаҵә ду ршны иманы днеин алыгажә дышьҭоуп ахьигәахәуаз, ақды ауапа ақәршәны иахьышьҭаз, аҽыҩҳәа иналаиршьшьит. Дысшьит иҳәан, дцаны иҩны днышьҭаланы дыцәеит.
Адырҩаҽны шьыжьы Ҭаҷкәым адау дахьышьҭаз дныҩнашылан, – ааи иаха аӡ аасысын, сыдмырцәеит, иҳәеит.
Адау дшәеит: ари ауаҩы аӡыршы иқәсҭәан, аԥхӡы сылҵит иҳәеит, аихаҵәы ршны илсҳәан, аӡ сыцҳаит иҳәеит. Агәырқьҳәа даақәԥсычҳаны, абри ҭархашьас исҭарызеи ҳәа дхәыцуа далагеит. Адау агәырқьҳәа данқәыԥсычҳа алыгажә убри ахԥша днышьҭнаԥаан ахәблы даннаҟьеит, абри алыгажә иҟаиҵози ҳәа.
– Иҟоуҵози уара, ахәблы узахьынҳалоузеи аниҳәа, амла сынҵәоит, иахьа акгьы сымфаӡацт, араҟа схаԥыц хны, уара усфап ҳәа сгәы иҭоуп иҳәеит Ҭаҷкәым. Адау дшәеит.
– Иууазеи уара, азаара узаама, уажәыҵәҟьа краҳфап, – иҳәеит адау.
Адау алыгажә дааргәыбзыӷны даалбааиган акрыфара иналагеит. Алыгажә абнацә ду имҵажьыз жьыхәҭа хәҷык аамаԥиҟан аарлаҳәа ифеит. Аҩны аҩнуҵҟа дтәан, иааигәа атыша ҳәа акгьы ыҟамызт иахьҭаижьшаз еиԥш, акәац зегь иаԥхьа иаақәхеит.
– Иууазеи, кырзумфозеи аниҳәа адау, Ҭаҷкәым ус иҳәеит:
– Ашәарах-жьы сгәы ԥнаҵәеит, дау-жьык сфандаз ҳәа сыҟоуп. Адау ари еиԥш ажәа аниаҳа дшәан хыла абна дласын дҩылабга, узцаларгьы уцала ҳәа дцеит. Иҩны, имазара уҳәа зегьы алыгажә иааизынхеит.
Ҭаҷкәым дмыццакыыкәа ҭынч адау имазара зегьы ааизикын, аҽқәа инрықәжьны, ирахә гәарҭа ниаԥцаны дхынҳәны иҩны дааит. Ари збаз, изаҳаз зегьы мбатәшәа ирбеит. Ажәабжьны иҟалеит, Ҭаҷкәым дара дуаҩҟәышуп, уаҩы гьангьашуп ҳәа. Убри аамҭазы убра ақыҭан Ҭаҷкәым иҭыӡшәа акәымзар даҽа ҭыӡшәак рымамызт.
Алыгажәи аҭакәажәи уаа беиахеит уи нахыс, рыԥсы ҭанаҵы қьафла рхы ныҟәыргон.

(Иаҳарбаз ашәҟәы).


Аԥсуеи аҩсҭааи

Мҩак аҿы еиԥылт Қәаблыхәи аҩсҭааи. Аҩсҭаа ус дҵааит: – шәара шәышҟа ажәабжьс иҟоузеи, Қәаблыхә ччиа ҳәа. Қәаблыхә аҭакс ус еиҳәеит: – ҳара ҳаҟны ажәабыжьс иҟоу убри ауп, кәбрык амаха аа-лак ирзыфом.
Аҩсҭаа: – алақәа хәыҷқәазаарын азы акәхап.
Қәаблыхә: – алақәа абахәҷыз, аҳ иашҭа иҭало ауарбажәқәа кны ирфонеи.
Аҩсҭаа: – ауарбажәқәа хәҷызаарын азы акәхап.
Қәаблыхә: – ауарбажәқәа абахәҷыз, аҳ ихан ақәцәа ианықәтәалакь рымҵәыжәҩақәа асаара ишьҭасуанеи.
Аҩсҭаа: – ахан, хан хәҷызаарын азы акәхап.
Қәаблыхә: – ахан абахәҷыз, аз-уадак аа-махҽк акуанеи.
Аҩсҭаа: – амахҽқәа хәҷызаарын.
Қәаблыхә: – амахҽқәа абахәҷыз, аҳ иашҭа аԥсақәа иҭагылаз рықәцәқәа рхы ҩагӡаны иҽырҿҿа ирфонеи.
Аҩсҭаа: – аԥсақәа хәҷызаарын азы ауп.
Қәаблыхә: – аԥсақәа абахәҷыз, сашьа ихы раҳаны аԥса ақәцәахь данԥшлакь ихылԥа ихшәаны икашәонеи.
Аҩсҭаа: уашьа дхәыҷызаап азы.
Қәаблыхә: – сашьа дабахәыҷыхыу, аҵеџь инапы ҭшьны ахаҳә ааигеитеи.
Аҩсҭаа: – аҵеџь аҵа ааигәаны иҟазаап азы.
Қәаблыхә: – аҵеџь аҵа абааигәахыз, ашьжьымҭан ахаҳә дәықәуҵар хәылбыҽханӡа излеиуамызтеи.
Аҩсҭаа: – амш хәҷӡазаап ауп.
Қәаблыхә: – амш абахәҷу, ашьжьымҭан ажә ицәтәны инҭыҵыз ахәылбыҽха аԥа аҵакәашо иаагәарлон.
Аҩсҭаа: – Ҳаит, аԥсуа ччиа, сара саҵкьыс уара хшыҩла уиааит акәу?

(Иаҳарбаз ашәҟәы).

Амц

Сара ауахьад рацәа сыман, урҭ ҳәра ага ицалон. Зны суахьад аасцап ҳәа агаҿа сцеит. Снаԥшит, сааԥшит, аха исымбеит. Нас слабашьа лыҵарсны, сықәгыланы санԥшы, суахьад збеит. Сцан аҽҵыс аашьҭыхны аҽан сҩақәтәан сҽыхәда иаақәскит, аха аҽан сазышьыҭмхт.
Нас аҽҵыс саақәтәан аҽан сҽыхәда иаақәкны сдәықәлеит. Сшааиуаз агаа ӡы дсыржәып ҳәа амшын аҿы саннеи, ихҵааланы иҟан. Ахаҳә агәыдсҵеит, ани зуит, ари зуит, аха умԥсуанда, аҵаа сызԥымҽит; нас сгәааны хыла сласын аҵаа ԥыххаа илықәсҵеит, сыхгьы уа иаалахеит. Ауахьад аӡы дыржәны, аҽҵыс слақәтәан, сҽан сыҽҵыс ахәда иқәкны сышнеиуаз, ԥҳәызбак ҩнык аҿы ачамгәыр арҳәо абарҵаҿ дтәан. Ус лҳәеит ачмагәыр ианҵаны: – Абни иааиуа ихы ихагыланы дсымандаз, шаҟа дарԥыс дбиаузеи ҳәа. Схы снапы анаақәсшь схы ышҟамыз збеит. Схынҳәны амшын аҟны саннеи, аҵаа иалашәны: ишалаз збеит. Слахеит, сҩахеит, аха иамуит, аҵаа исзалымхит. Нас акамбашьқәа, аҽқәа ҵакны аҟиар* асырхеит иаусызӡааххуаз.
Сгәжәажәо сышгылаз санԥшы ашхырцәаӷьқәа ҩба агаҿа ианыланы иԥырны ишааиуаз збеит. иаанкыланы ауӷә лырхаҵаны аҟиар иасырхеит. Атахҳәа ианасырха, аҵаагьы аҿҿа аргеит, сыхгьы ҩҭыхны аҟәара иҩықәрыжьт.
Схы аасхаҵаны, сыҽҵыс снақәтәаны, сҽан сыҽҵыс ахәда инықәкны сышнеиуаз, иҟаӡамыз раскәкәмындрак ашьапаҿы имиӡацыз жьак адтәалан. Самԥал зҿаӡамыз шәақьк сыман, скылымԥшӡакәа сааихсын, иҭымҟьаӡакәа ажьа сшьит.
Ажьа аашьҭыхны сышнеиуаз аӡәы даасԥылан ус сеиҳәеит: – Аа, уанаџьалбеит узеигәырӷьаша ак уасҳәоит, гәырӷьаҽҳәашас исуҭозеи ҳәа. Даара сзеигәырӷьо ак соуҳәозар сжьа усҭоит ҳәа иасҳәеит.
– Уаб иахьа диит ҳәа сеиҳәеит. Сеигәырӷьаны сжьа исҭеит.
Аҩны сааизар саб дкьаасуа агара дгаран; саргьы сеигәырӷьаны сҽыхәда иқәкыз аҽан исҭеит.

(Иаҳарбаз ашәҟәы).

Аԥсыӡи анхаҩ иԥеи

Нхаҩ бзиак дыҟан. Ҽнак ихәҷы диманы агаҿаҿы днеин, уардынк азна аԥсыӡ икит.
Аҵыхәтәанӡа сԥыӡк икит, егьырҭ аԥсыӡқәа иреиԥшымкәа, ихәҷы инеииркын, сааиаанӡа аԥсыӡқәа ирылоумҵан ҳәа ауардын ааигарц дцеит.
Ахәҷы дыхәмаруа: – аԥсыӡ рыцҳа, усышьҭрын, зны џьара усыхәозар, – иҳәеит.
– Иануҭахыу азы сыхиоуп! Абри ақерц уџьыба иҭаҵа, абри уманаҵы убжьы шааго еиԥш уаԥхьа саагылоит, – аҳәеит аԥсыӡ. Ахәҷы аԥсыӡ ауижьит.
Иаб данааи, аԥсыӡ анимба, иԥа дипҟеит. Ахәҷы дгәааны абна дылалеит, ихы ирӡырц дашьҭалт.
хаха-хымш абна дылан, аԥшьымш рзы ӷдарак дылаланы дышнеиуаз, бгахәыҷык арабӷь аҿыҵакны иааиԥылет. Алақәеиа уааи рацәаҩӡаны иашьҭан. Абгахәыҷы ианааивала, ус иҳәеит:
– Абгахәыҷы, зны џьара усыхәозар, иуҟәыскуеит иушьҭақәоу.
– Аа, абааԥсы, сануҭахыу азы сыхиоуп, абыржәы сыԥсы анынурха, – аҳәеит абгахәыҷгьы ааӷьаҵәыӷьаҵәын.
Абгахәыҷы иуапа иныҵеикын иааиҵәахит. Ауаа анааидгыла, абас ицеит ҳәа иахьымцаӡаз дирбеит. Лагьы уаагьы даҽаџьара идәықәиҵеит, абгахәыҷы аԥсы нирхеит.
Дырҩегьых дышнеиуаз, бнак аҿы бнацә дук ықәцаланы ишаарцоз ибеит. Абнацә шаарцоз ажа кАҿанны иахькажьы ианааҵаԥала, аԥацхьқәа атәыҩа иаҿаԥан иааныркылеит. Ариа ҷкәын данынавала, абнацәа ааихәаԥшын иааӷзит.
– Абнацәа, мышкы-зны усыхәозар, уоусышьҭып, – иҳәан, дазҵааит.
– Уажәы сынурхар, сыԥсы ҭанаҵы уара узы сыҟоуп, – аҳәеит абнацә. Аҷкәын днеин аԥацхьқәа ааԥырихын, абнацә ҩылашәкәа ицеит. лагьы уаагьы иашьҭаз даҽаџьара идәықәиҵеит.
Иара дцон фа имамкәа, жәы имамкәа.
дышнеиуаз, хә дук дықәԥшуа далагеит.
Абри ахәы иибаз акыдларҭа аҿыҵәҟьа ҭакәажәык хаԥыц заҵәык лзыҵагыланы дынхон, ари аҷкәын днеит абраҟа.
– Акрысҿаҵа, – ҳәа анлеиҳәа, – акруҿасҵон, аха аӡы сымам,- лҳәеит.
– Избан? – ҳәа данлазҵаа, – аӡы даук иҽакәыршаны дахатәоуп, инеилак зегьы ифоит, – лҳәеит аҭакәажә.
Ас аниалҳәа, адауы дишьырц ддәықәлеит. Ааҭкәажә дихьынԥашалеит дифар ҳәа дшәаны, аха имукәа ахәеи ахәшԥырӷи аашьҭыхны дцеит аҷкәын аӡахьы. Дахьнеиз даук аӡы иҽакәыршаны дхыжьлан.
Иаҳәа ҭԥаа длаисын, ихы хҵәаны ахәа цареи ахәшԥырӷи анлықәиԥса, адауажә иԥсрагьы уи акәхеит. 
Аҭакәажәгьы дгәырӷьаҵәа аӡы аалган акруны криҿалҵеит.
Нас аҷкәын дҵааит, абри ахәаҿы иҟоузеи ҳәа. Аҭакәажә ҭакс иҟалҵеит: – ахәы ахықәцәан ҩнык х-етажкны игылоуп, убри ӡӷаб заҵәык дықәтәоуп; саркьак лымоуп инеиуа зегьы лнарбоит. Иагьаџьара уҽуҵәахыргьы улԥшаауеит, илымбартә еиԥш зҽызҵәахуа диццоит, ус зҽыззымҵәахыз, лашҭа аиха гәара акәыршоуп, ихы хҵәаны уаҟа иахалҵоит, инеилак аӡәы еибгала дыхнымҳәыц.
Аҷкәын ахәахьы дандәықәла, аҭакәажә илымурц далагеит, аха дылзымхәыцкәа дцеит. Хы-мшҟа ахьыбжьаз, шьыбжьаанӡа днеит.
Дхалан, ахәыԥшӡар дықәла дышнеиуаз, аӡӷаб лыччабжь иаҳаит.
– Сашҭа амасар хык акәын иагыз, уи ахарҭәаараз акәхап узаа, – ҳәа алаф илылхит.
Хынтә аҽыҵәахра азин илҭеит, знык длымбартә иҽизыҵәахыр, диццарц еибырҳәеит.
Иԥсыӡ керц иџьыба иааҭыхны данаԥхьа, иԥсыӡ доумпеихан иаакылсын, бжь-мшынк рыҵаҟа ганы даҵәахит, аха дылбеит.
Уа данылба, ибнацә даԥхьеит. Абнацә ааин бжь-шьхак дырхнаган, анаҟә еиҩҽыраҿы дыбжьанаҵан, хыхь иқәтәеит, аха уаҟагьы дылбеит.
Аҵыхәтәаны, абгахәыҷы ада ԥсыхәа имамкәа анааи, даԥхьеит.
Атыҟҳәа иаакылҟьеит абгахәыҷы. Абӷа днықәнартәан ҩ-верск раҟара ахан иадҵын, ижуа ахан ашьапы шыҟаз идәықәлеит.
Дук мырҵыкәа, иаргьы уаҳа алымшо иҟалеит, адгьылгьы жны, анышә дцәыҵагаланы, ахан ашьапаҿы даанагеит.
Аӡӷаб алада дыԥшааит, аҩада ды)шааит, аха уаҩы дылмбеит.
– Усымбеит, уара сутәуп, уцәырҵ, – ҳәа лыбжьы лыргеит.
Аҷкәынгьы дцәырҵит, чара руит.
Ус аамҭа бзианы кыр ирхыргеит.
Нхареи хныҟәгареи урҭ ирыгмызт, аха аҷкәын иҭаацәа игәы иҵалан, дымцар имуа далаегит.
Иԥҳәыс дылмышьҭырц иақәылкит, аха иамуит.
Ианимуӡа, акамбашьқәа ааҵарҳәан, ауардын азна ахьы нарықәҵаны, дара рышьҭахь иҩагыланы идәықлеит. Хы-мш рыла аҭакәажә лҟны инеит. Ахьи аразни лызхара налырҭан, ицеит рымҩахь.
Даара акыр иныҟәахьан, аҷкәын ажәытәтәи иашҭа инаҭлт.
Иани иаби роуразоуроу ашәы рҽарганы, иччиаҳаны, адәылҵреи аҩналареи рылымшо иҟалахьан, рыҷкәын игәырҩа иаганы.
Аӡӷаб лҳәатәы ҟалон, ианаалгәаԥха, изыҩныҵыз еиԥш хан дук ҩыҟалеит. Даргьы неины иныҩналеит.
Нас рыҷкәын днеит иҭаацәа рҿы, аха дырзымдырӡеит.
– Ибыхьзеи, нан? – ҳәа длазҵааит иан.
– Абри ажәынҭацәгьа (лхаҵа изы) ҳаҷкәын диманы дахьцаз дыргәааны абна дылеиҵан, уинахыс дыӡт, лҳәеит афергьҳәа аҭакәажә.
Дыббар дыбдыруоу быҷкәын? – ҳәа длызҵааит уи.
– Ибӷа ианыз ашьанала дсымдыруазар,  илздраагәышьозеи шьҭа, – лҳәеит.
– Быҷкән сара соуп, – иҳәан, ихарԥ ааишәихын, агәра лгаратәы иҽылирдырт.
Иангьы иабгьы рыҷкәын данырба изымԥрит, уаҳа акгьы рыгымхеит. Аҷкәын иангьы иабгьы аашьҭихын, иманы иԥҳәыс лахь инеит, уаҟа иркәабеит. Ибзианы аныҟәгара иалагеит.
Ԥыҭрак анҵы даргьы рыԥсы ҭалеит, ажәытә ианҿақәаз еиԥш иҟалеит. нас иаалаган, ажәлар еизганы ачара ду руит.
(Иаҳарбаз ашәҟәы).

Анҷакәынҷа

Дыҟан нхаҩык. Уи акыр аамҭа иԥҳәыси иареи хшара дрымамкәа рыҩны иҩнан. Аха ражәрахь инеиуан еиԥшаан ҷкәынак дырхылҵит. Ирхылҵыз аҷкәын ихьӡырҵеит Анҷакәынҷа. Анҷакәынҷа мшы зҳа, ҵхы зҳа изҳауа, дхыжәӡа иибо иаҳауа гәникылартә ҟдалеит.
Уахык зны Анҷакәынҷа дахьнышьҭалаз аԥхыӡ ибеит. Аԥхыӡ иибаз азы «ԥхыӡ бзиа убааит» ҳәа сазҳәо ида уаҩы ишиасымҳәара ҳәа ҭоуба иуит. Уигьы уажәы ԥхыӡла ҭоуба иузшәоуп ишибаз.
Ашьжьымҭан ианааша, сан, иаха ԥхыӡк збеит ҳәа леиҳәеит иан. Аха иан «ԥхыӡ бзиа убааит, нан! ҳәа иалымҳәакәа, ԥхыӡс иубазеи ҳәа диазҵааит. Аха аԥхыӡ иибаз имҳәеит, аԥхыӡ иибаз анимҳәа, ааит ишԥыкәу ишумҳәо лҳәан иан даанылкылан длыпҟеит.
Анҷәакынҷа аҵәыуара дшаҿыз, иаб ыдҟамызт, дааит.
– Ихьзеи ари ахәҷы? – иҳәан, иԥҳәыс длазҵааит.
– Иаха дахьнышьҭалаз ԥхыӡк ибеит, аха изакәыз сеимҳәеит, – лҳәеит.
– Ԥхыӡс иубазеи, дад? – иҳәан иабгьы диазҵааит, аха Анҷакәынҷа иабгьы иеимҳәеит ԥхыӡс иибаз, избан акәзар, иабгьы имҳәаӡеит «ԥхыӡ бзиа убааит, дад!» ҳәа. Абгьы дгәаан иҷкәын дааисуа ицәа ӡы аанамго дипҟеит…
Анҷакәынҷа рыцҳа азаақьҳәа аҵәуара даналага, ибжьы уа ааигәа инхоз аҳ иаҳаит. Аҳ имаҵуцәа абни иҵәуо ахәҷы дыкны ара дысзаажәга ҳәа рыдиҵан, дизааргеит.
Дахьааргаз  аҳ ахәҷы диазҵааит, иухьзеи, дад, узҵәуазеи ҳәа.
– Иаха сахьнышьҭалаз ԥхыӡк збан, ашьыжь сангыла, изакәзеи ҳәа саби сани сазҵаан, аԥхыӡ избаз расымҳәазт сыкны срыпҟеит, убри ауп сзырҵәуо, – иҳәеит Анҷакәынҷа.
– Изакәзеи, дад, ԥхыӡ бзмиа убааит, иубазеи? – иҳәан аҳ Анҷакәынҷа диазҵааит.
– Ари аԥхыӡ избаз «ԥхыӡ бзиа убааит» ҳәха сазҳәо ида даҽаӡәы ишиасымҳәара ҳәа сықәхьан. «Ԥхыӡ бзиа убааит» ҳәа раԥхьаӡа уара уажәы иансоуҳәах, саргьы избаз уасҳәап. Иаха сахьнышьҭалаз ҵҩа змамыз ауаа абра сытәӷәбжьара ибжьибаҳәаны ицо, абри атәыла зегьы аҳас сара саманы, ажәлар сара сҳәатәы харҵо абас ԥхыӡла избеит, – иҳәеит Анҷакәынҷа.
Ари аҷкәын хәҷы ииҳәаз аҳ дара дархәцит.
– Ҟоҳ, шәанаџьалбеит, ари аҷкәын дҩеидасыр, ҳақәихуит, саргьы саҳра сымихуеит, аҳас иара дҟалоит, уажәнатә наҟ даԥырхтәуп, –  иҳәеит аҳ.
Амаҵуцәа даарыԥхьан, абр наҟ хара дганы дышәшьы ҳәа рыдиҵеит.
Аҳ ԥҳа заҵәык диман, ахан дзыҩнатәаз аҟнытә дахьынаԥшуаз илбеит иҟалақәаз зегьы. Нас аҳ адҵа зиҭазгьы ахәҷгьы лара лышҟа ииалган ус рабжьалгеит:
– Ахәҷы ара сара дсанашәыжь, уи шәара хьаас дшәымкын, сара дсааӡоит. Шәара шәлахынҳәны саб иҟны шәнеины ахәҷы даҳшьит ҳәа иашәҳәа, – лҳәеит.
Абас анаҩ рыцҳа ихәҷы Анҷакәынҷа аҳ иԥҳа даанылкылан, уаҩы димырбаӡакәа дҵәахны мацара длааӡеит. иаргьы дарыԥсхеит. Уажәышьҭа иԥҳәысаагара аамҭагьы ааит.
Иаби иани ҳхәыҷы аҳ диган, дишьит ҳәа иҟоуп. Иҵәуеит, игәжәажәеит, аха ирылшоз, аҳ ииҳәоз закәанын усгьы.
Анҷакәынҷа аҳ иԥҳа уаҩы димырбаӡакәа, маӡала мацара длааӡеит, аха уажәшьҭа дандухагьы адәы ақәлара дақәиҭым, аҳ дибар, дишьуеит ауп.
Абас ишыҟаз акәымкәа, абри аамҭазы абри аҳ ицкьыс амч змаз даҽа аҳак даҽа тәылак аҿы дыҟан, ажәа иниҵеит диабашьырц.
Амч ду змаз аҳ ус ааицҳаит: еиқәамкәа, ихәамкәа, изымкуа, ԥшшәахәы змаӡам аҽы сзааҭи акәымзар, суабашьуеит, ужәларгьы уаргьы, утәылагьы шәықәсхеит ҳәа.
Анҷакәынҷа иаҳ ари еиԥш иҟаз аҽы абааигоз. Ари усхеит, дара ирыӡбеит, анахь рҳәеит, арахь рҳәеит, аха хәарҭа амоут, ӡбашьа рзамҭеит. Ани аҳ леишәацәгьа аҿҳәара иҟаиҵаз уажәшьҭа мышкы ауп иагыу. есымша ажәлар еизаны иалацәажәон ари аус.
Анҷакәынҷа дзааӡаз аҳ иԥҳагьы ажәлар еизаны аус ахьырыӡбоз дцалон. Ҽнак ари иҵәахны иылмаз Анҷакәынҷа длазҵааит:
– Ишәымоузеи, абрахь иасымша шәахьцо иҟоузеи, изакәы еизароузеи? – ҳәа.
– Саб иаҵкыс, мчыла иӷәӷәоу аҳак дыҟоуп. Убри аҳ дҳабашьыр иҭахыуп. Ажәа ҳниҵеит еиқәамкәа, ихәамкәа, изымкуа ԥшшәахәы змаӡамкәа иҟоу аҽы сзаашәҭи акәымзар, сшәабашьуеит ҳәа. Аха ҳара уи аҩыза ҳызмԥшааит, ҳаилагьежьуеит, иҳаӡбоит, аха иҟаҳҵара ҳаздырам, – иҳәеит.
– Ҳаи, шәара мыждақәа, изакәузеи шәыздыԥсыло, аџьабаа баша ишԥажәбо, уи мариаӡопеи? – иҳәеит Анҷакәынҷа.
Изакәузеи, ԥсыхәас иамоузеи? – дҵааит аҳ иԥҳа.
– Сара ишбасҳәаз баб иабымҳәан, бара бхала ибыӡбазшәа иаҳәа. Убри еиԥш аҽы сзаашәҭи ҳәа ишәыдызҵаз ауаҩы абас изышәцҳа: иагьаншәахьам, иагьанҩашам, иагьанхашам, иагьанԥшьашам, иагьанхәашам, иагьансабшам, иагьанмҽышам уааи, иззуҳәаз аҽы рхианы иҳамоуп ҳәа. Аҳ иԥҳа дгәырӷьеит, ари ииҳәаз дара ишхәарҭа аулымдырхуаз. Адырҩаҽны ианааша, ажәлар еизаны иахьыҟаз днеин, арҭ ажәақәа рыла илыӡбазшәа иралҳәеит. Ажәларгьы иргәаԥхан, ани раӷа убас ишылҳәаз еиԥш изырцҳан, уаҳа акагьы изахымҳәаакәа уа даанхеит.
Ԥыҭк анаабжьыс ани аҳ леишәацәгьа лабак ааиҭиит. Алаба ахи аҵыхәеи еиҟарахәҵәаӡа иҟан. Абри ала ахи аҵыхәеи ахьыҟоу еилкааны ианысзааумышьҭ, суабашьны уқәсхуеит ҳәагьы ажәа нациҵеит.
Дырбегь ажәлар аизара иалагеит, аха дырҩагь уаҩы изымыӡбеит ари аус.
Анҷакәынҷа дзааӡаз аӡӷаб длазҵааит иҟоузеи, еиҭах аизара шәалагеит, ишәыхьзеи, ишәыҵалазеи ҳәа. Лара усгьы аизара ахьыҟаз есымша дцалон, иалҳәеит иҟалаз.
– Еи, шәара агәаҟқәа, уи зынӡа имариаӡоуп, ишԥашәзымыӡбеи? – иҳәеит Анҷакәынҷа.
– Изакәузеи, сԥыхәас иамоузеи? – дҵааит лара.
– Алаба ишәзааиҭиз агәҭа иахьазеиҟароу шашәала иааҿаҳәаны, акапанга еиԥш наҟ-ааҟ иаашәкапаныр, еиҳа иахьыхьанҭахо ахы ауп. Еиҳа иахьыласхо аҵыхәа ауп. Амала ари сара ишбасҳәаз мҳәакәа уаҵәы бнеины убас идырҟаҵа.
Аҳа иԥҳа дгәырӷьаҵәа адырҩаҽны ажәлар ахьеизаз днеины иралаҳәан, ишралҳәаз еиԥш иагьыҟалеит. Аибашьра зҭахыз аҳгьы уи ала деиҭаҿаԥырҽит.
Абри ашьҭахь еиҭах ԥыҭк анца егьи ани аҳ леишәаҟәгьа дгьыли жәҩани рыгәҭа ахькәу сышәмырбар, шәынсырҵәоит ҳәа ааицҳаит.
Ишыҟарҵац еиԥш ажәлар еиҭах аизарақәа мҩаԥырго иалагеит. Анҷакәынҷа ани дзааӡаз аӡӷаб деиҭалазҵааит ишәыхьзеи еиҭах аизара шәалагеите ҳәа. Лара иалҳәеит ани уаанӡагьы адҵақәа рызҭалоз раӷа абас, абас дгьыли жәҩани рыгәҭа ахьакәу сшәырбароуп мамзар, шәынсырҵәоит, шәықәсхуеит ҳәа шиҳәаз.
– Иауауеи, уи уаанӡатәиқәа иреиԥшым, еиҳа иуадаҩуп. баб ҳаишьуеит акәымзар, уи аҭак сара иҟасҵон, сара сцәырымҵыкәа иауам, сцәырҵыр, баб имузар акәхап, сишьуазар акәхап, – иҳәеит Анҷакәынҷа.
– Саб уажәышьҭа уара иуишьыр ҟалома, уихәахьеит, иԥсы ҿцҟәҟәахьеит, уажәгьы унхозар, сара шәеинсыршәоит, ушԥеишьуеи, зынӡа дқьафырымзар, – лҳәеит аҳ иԥҳа. Анҷакәынҷагьы аҳ иԥҳа илҳәаз дақәшаҳаҭхеит. лара афырҳәа лҿыналхан лаб иҿы днеин, ари аҷкәын изакәзаалакь џьара цәгьарак изимуртә иалҳәеит. Аҳ ани дишьуа дыҟазма, акыр дҳахәозар абааԥсы иҳәеит. Анҷакәынҷа диԥхьан дааигеит.
– Аа, уанаџьалбеит, усыхәозар, уҽушьуама, иаауҳәо зегьы ҟасҵоит, – иҳәеит аҳ.
– Ус акәзар, аб шьтәа ԥаҵа дуки камбашь маҟаки сзышәыԥшаа. нас уи уара уаҵкыс иааиуа аҳ иҵыхәтәа сара иԥсыҵәап, дзымцәажәо, ацәгьа, мыцәгьа измыршуа дҟасҵап. – иҳәеит Анҷакәынҷа.
Абырсааҭк аб шьтәаки камбашь маҟа дуки изырԥшаан, аҩбагьы иманы аҳ леишәацәгьа иахь дцеит Анҷакәынҷа. Уа дахьнеиз арҭ аԥстәқәа аҳ иахьибашаз ҳәаны, иара ашьшьыҳәа аҳҭынра дыҩхалт.
– Уара узусҭада? – дҵааит уи аҳ «мшыбзиа», «бзиа убааит» анааибырҳәа ашьҭахь.
– Сара, аҳ ухаҵкы, адгьыли ажәҩани рыгәҭа ахьакәу сауҳәароуп ҳәа издуҵаз аҳ сааишьҭит, – иҳәеит Анҷакәынҷа.
– Уаҳ, аҳ уаала дӷарханы дыҟоума, уара уда иааишьҭышаз, уиаҩынаӡаз димоуӡеи уара уаҳ?
– Ыы, сара сыҟәнушьома?
– Иубаргәузеи уаргьы, аха уҷкәынацәоуп, – иҳәеит ари аҳ.
– Абыргцәа роума нас иуҭахыу? Абан абыргцәа ахьыҟоу, абар акамбашь бырг, абар аԥаҵа змана зҿоу аџьма шьтәа ду! Ауаҩра уҭахызар, сара ара сыҟоуп, – иҳәеит Анҷакәынҷа.
– Нас уара уи аҟара удыруаны уҟазар, исырба адгьыли ажәҩани рыгәҭа ахьыҟоу! – иҳәеит ари аҳ леишәацәгьа.
– Харшьынак иҟоу быцак сзаажәг, – иҳәеит Анҷакәынҷа.
Афырҳәа амаҵуцәа еибарыҩны ицан,шьынак иҟаз быцак изааргеит.
Анҷакәынҷа апҟаҩҳәа ани абыцаҵә аарымихын, ари аҳ иашҭа дылҭалан, анахь дцо, арахь дцо, ашҭа ахи аҵыхәеи шәаны, џьара днеин даагылан, аҳ диԥхьан дааиган «Ихоуҵозар, адунеи агәҭа ахьыҟоу абраҟаоуп, ихаумҵозар, уара уцаны ишәа» иҳәеитА нҷакәынҷа.
– Ҟоҳ, ҟоҳ, – иҳәан, аҳ ари аҷкәын ииҳәаз џьеишьеит.
Агәылацәа, азлацәа идгаланы ихәы ҟаиҵеит ихәы ҟаиҵеит, «ӡӷаб заҵәык дсымоуп, уара дусҭоит, усымаҳәхар, суеигәырӷьоит» ҳәа иеиҳәеит, аха Анҷакәынҷа азнык азы мап икит.
Абарҭ аҳцәа уаанӡа излеибырҳәахьаз ала, маанала ицәажәараҿ иаҵахоз иаҳра шьҭеиҵар акәын. Анҷакәынҷа уажәы дхынҳәны дахьааиз ани аҳ леишәацәгьа аҳра шышьҭеиҵаз иҳәеит. Дгәырӷьеит Анҷакәынҷа иаҳ.
– Иахьа рнахыс сара саҳрагьы уара уоуп, уара иумаз, дад, – иҳәеит. Абас ала арҭ аҳцәа аҩыџьагьы раҳра ари аҷкәын игеит. Анҷакәынҷа ари аҳ иԥҳа длааӡахьан, иара ԥҳәысс дигар ҟалозма, иаҳәшьак леиԥш дизыҟан, убри аҟнытә егьи аҳ леишәацәгьа иԥҳа дааигарацы иӡбеит. Ажәа лниҵан, аҿҳәара анԥиҵәоз ауха дааигеит. Бжьаха-бжьымш чаран, гәырӷьаран. Ачара агәҭа иахатәан ҳаҷкәын дыԥсит, дыӡит ҳәа иҟаз Анҷакәынҷа иаби иани.
Уи нахыс зегь қьафла иҟан, инхон, инҵуан. Абас данхәҷыз зны ԥхыӡ иибаз наӡеит.
(Иаҳарбаз ашәҟәы).


Аҳәатәеиқәшәара

Дыҟан нхаҩ бзиак. Акыр иқәрахь днеихьан. Хәҩык аԥацәа иман. рыҳәсақәа, рхәыҷқәа, анцәа ишиҳәара еиҵаҩҩы иҟан. Иҷкәын аиҵбы ԥҳәыс дааигеижьҭеи рацәак ҵуамызт. Аҭаца еиҵбы лабхәеи ланхәеи рҿы макьана дцәажәомызт. Аҭаца еиҵбы лабхәеи ланхәеи рҿы макьана дцәажәомызт. Аҩнаҭаҿы аӡәы акы игны, акы дахашшаауа дыҟамызт, аӡәи, аӡәи улахь аҟны уџьымшь ыҟоуп ҳәа еибырҳәомызт, зегьы бзиа еибабон, ҳаҭыр еиқәырҵон. Амал рацәаны ирыман, рырахә-рышәахә ҵыхәаԥҵәара рымамызт, неилшәаракгьы рыхьуамызт.
Зны ашықәса ҿыц ауха инеимаҳан асы ӷәӷәаны иауит. иауит, абас шьамханынӡа. ианагь ишыҟаиҵалац еиԥш аҭаацәа реиҳабы ашьыжь шаанӡа зегь раԥхьа дгылт. Дныҳәа-ныԥхьаны, ирахә-ишәахә ибарц адәахьы дындәылҵит. Аха ашҭа дахьықәгылаз, ихаан иимбацыз ссирк ибеит: иҩны ашәхымс инаркны иашҭа иҭыганы иган зшьапы хырҟьаҟьа аԥшқа ишьҭа.
Аҭаацәа реиҳабы илабашьа аакыдихын, абри ашьҭа закәу еилымкаакәа схынҳәуам иҳәан, дахьцоз аӡәымзар аӡәгьы иамҳәаӡакәа иҿынеихан, ани ашьа иибаз дхыланы дцеит.
Дцо, дцо мацара дара акыр хара дныҟәахьан еиԥшаан, дәеиужь дук аҿы харантә днаԥшны лҩак хәхәаӡа ишҩеиуаз ибеит. Ари иара дызхыз ашьҭагьы абни алҩа ахьҩеиуаз шыҟоу иган, иынҟәашәа ааирӷәӷәан, алҩа ахьҩеиуаз днанагеит.
Дахьнеиз қәацәк гылоуп, дакәшеит, давагьыжьит, аха ашә ахьҿаз имбеит, арахь ақәацә аҩнуҵҟантәи ацәажәабжьқәа иаҳауеит, ахыб алҩа хәхәаӡа иалҵны ицоит. Уи ԥыҭрак ашьҭахь ақәацә аҭӡамц иалаҟаҵаз ашә ахала иаатын, иаргьы дымшәакәа уахь дныҩналт. Дахьыныҩналаз, хҩык ахацәа агәгәаҳәа еиқәыз амца иакәшаны иштәаз ибеит. Руаӡәк дахьтәаз ус иҳәеит:
– Ари иахьа ашьжьымҭан зыҟны ҳаҟаз иоуп, дшҳашьҭаланы дааит.
Ари данынҩнала, дара ахҩыкгьы ҩеихаҵгылан, амцахь днарыԥхьеит. Арҭ  ԥеҳамбарцәазаарын, ирҳәоз, рҿаҳәатәы ҟалон. Реиҳа иреиҳабыз ари анхаҩы ихы наиқәикын ус иҳәеит:
– Уара, дад, акыр аамҭа ухшара, умазара, урахә-ушәахә зҳәаз иеиԥш акы угымкәан уҟан, қьаф ууан, уажәышьҭа уаамҭа ааит, уаргьы уажәышьҭа ԥхасҭак умоур ҟалом, умазара аҟнытә акыр умаҳхыроуп, уаалагьы уашьҭа ҳуцрамсыр ҟалом. Амала аранӡа уҳашьҭалан уанааи, ажәак аҳәара азин уаҳҭоит, азин умоуп реиҳа иахьуҭахыу акы уҳәарц. Егьырҭ умҳамхыр ҟалом, – иҳәеит.
Ари анхаҩы дтәаны дара дхәыцит, аха  дызыҳәарыз ҳәа акагьы изалымхит. Нас аԥеҳембарцәа дрыҳәеит мышкы иадамзаргьы аҩныҟа дцаны ахәыцха ирҭарц. Ас ала данрыҳәа, даргьы мап ицәырымкит.
– Уца, уаҵәы шьыжьымҭанынӡа ахәыцра азин уаҳҭоит. Уаҵәы ианахурԥа, ҳара иаҳгәаԥхо, рахәума, шәахәума, акы ааузныжьны, егьырҭ зегьы уцәаҳгоит, – рҳәит.
Иҟаиҵагәшьоиз, дҩагылан, дынкахәыцуа иҩныҟа дааит.
Аҩны дахьааиз иҭаацәа зегьы еизиган, иибаз, иаҳаз, дзықәшәаз зегьы реиҳәеит. нас дразҵааит иарбану аԥеҳамбарцәа  ҳазрыҳәара ҳәа. Илатәан аҭаацәа зегьы ари аус аӡбара иалагеит, аха иуадаҩхеит.
Анхаҩы иҷкәынцәа, иԥҳәыс зегьы аӡәаӡәала дразҵааит. Аха рызынтәык ражәақәа еиқәымшәеит. Иҷкәын аиҳабы дҩагылан, «ауахьад ҳзынхааит, урҭ ианагь иаҳҭаххоит, иҳахәоит, ауахьад рыда хныҟәгашьа ҳама» иҳәеит.
Уи ишьҭанеиуаз дҩагылан, «ауахьадгьы уахьадуп, аха арахә ашьамаҟа рыда ҳхәарҭам, ахш, ахарҵәы, акәац ҳазҭо дара рами», – иҳәеит.
Уи ишьҭанеиуаз дҩагылан, «Ишәҳәо саҳауеит, аха ҳаҩны ҳгәара ҳзынхароуп, арахә ирзаауазеи, ҳхы назҵаҳкуа акагьы ҳамаӡамкәа ҳаақәхар, ишԥаҟаҳҵо? Ҳаҩынқәа ҳзынхаратәы шәрыҳәа аԥаимбарцәа» – иҳәеит.
Абас зегьы ражәа еиларыԥсеит, џьара акы аҿы еиқәшаҳаҭны изыҟамлеит. Аӡәы, аӡәи ргәы нибархо аҟынӡа инеибагеит.
Аҵыхәтәанӡа, аҭацацәа реиҵыбӡа лабхәа иҟны днеин, ус иалҳәеит:
– Саҭамзааит, сара шәара шәҿы ацәажәара азин сымам, аха араҟа иахьа ҳҭаацәара аԥсреи абзареи аус рыӡбоит. Сгәанала имариоу усӡам шәызлацәажәо. Имариангьы иӡбатәӡам. Сара сгәанала, уаҵәы аԥеҳамбарцәа рҿы шәаннеилак, иарбану узыҳәо, иарбану иалухыз ҳәа ишәазҵаауазар акәхап. Аҭакс абас рашәҳәа: «Смал, сырахә-сышәахә, сыҩны-сгәара зегь шәара ишәымаз, ишәҭахыу рзыжәу, амала сызлашәыҳәо, сҭаацәеи сареи ҳҳәатәы еиқәшәо ҳшыҟац ҳааншәыжь». Абас рашәҳәар, нас даргьы ишәабжьырго жәбап, – лҳәеит.
Аҭаацәа реиҳаб иҭаца аиҵбы илҳәаз дара дархәыцит. Егьырҭ ирҳәақәаз раасҭа игәаԥхеит. Адырҩаҽны шаанӡа дҩагылан, афырҳәа иҿынеихан анҭ аԥеҳамбарцәа ахьибахьаз днеит.
Ақәацә дырҩагьых ашә аатын, деиҭаныҩналеит, аԥеҳамбарцәа еикәшаны иштәац итәан. Иҩеихаҵгылт. «Уаама?» рҳәан, «сааит аиеи» иҳәеит. «Нас иарбан узыҳәо, аҵыхәтәантәи уажәа ҳазыԥшуп» рҳәеит.
– Сара, дадраа, смал, сырахә-сышәахә, акгьы агәхьаа скым, ишәҭахыу рзыжәу. Акы заҵәык сызлашәыҳәо убри ауп, сҭаацәеи сареи ҳҳәатәы еиқәшәо, аӡәи-аӡәи ҳҳәатәы хеибаҵо ҳышҟац ҳааншәыжьырц сшәыҳәоит. Аԥеҳамбарцәа ааибарччеит, иагьџьаршьеит, нас реиҳабы даацәажәан ус иҳәеит:
– Уара уҭаацәеи уареи шәҳәатәы еиқәшәо шәышҟац шәаанҳажьыр, нас шәмал  злашәымҳхуазеи? Шәҳәатәы еиқәшәо шәынхар, шәмалгьы шәара ишәзынхоит. Ҳара ҳгәы иҭаз, шәҳәатәы еиқәымшәо шәҟаҳҵар, нас шәмалгьы еиԥхьыттон. Аха уажәышьҭа ажәа иуаҳҭахьаз наҳагӡоит. Ас ҟәшрыла аҳәара аныҟоуҵа, уца ҳулакьысуам, уҭаацәагьы уаргьы шәеигымхааит!
Анхаҩы дгәырӷьаҵәа, ҭабуп ҳәа раҳәаны, иҩныҟа дааит, ирахәгьы иҭаацәагьы неилшәаракгьы рмыхьит, ибзиахәха рҳәатәы еиқәшәаны еиҵаҩҩы ишыҟаз иаанхеит.

(Иаҳарбаз ашәҟәы).

Аҳ Аҳмаҭ иԥа ԥҳәыс дшизааигаз

Дыҟан аҳак Аҳмаҭ ҳәа. Аҳмаҭ даара акреилызкаауаз уаҩын. Иԥа Салби иара иаҟара дызҟәышымызт. Ихыҵуан 22 шықәса. Аҳмаҭ иԥа Салби ԥҳәыс дизааигеит. Аҳак ачара аниуа ишиуц иуит.
Ачара аныру ашьҭахь, абас мчыбжьык аҟара анбжьыс аҳ дааиԥхьан убс иҳәеит: – Дад, Салби, уаҵәы шьыжьымҭан ныҟәара ҳцоит. Даара акрыбжьаны, ҳаҽқәа шьыжьымҭан шаанӡа акәадырқәа рықәҵаны иаага ҳәа. Салби ибзиоуп иҳәан, дцеит. Салби иԥҳәыс лыҟны днеит – уаҵәыс аби сареи ныҟәара ҳцоит ҳамҩаныфа иагмыжькәа иҟаҵа ҳәа леиҳәеит.
Аҭаца, ауха дымтәа, дмыцәа, длалаган амҩаныфа иагмыжькәа иҟалҵеит. Шьыжьымҭан шаанӡа Салби иаб ишиҳәаз еиԥш, аҽқәа акәадыр рықәҵаны амҩаныфа аашьҭыхны иаб иҟны днеит.
Аҳмаҭгьы иҽырхианы дтәан. Аҳмаҭгьы Салбигьы илатәан акрырфеит, нас Салби днеин Аҳмаҭ иҿы амгәырхақәа аарӷәӷәаны иааиган дыҩҽыжәиҵеит, Салбигьы дыҩҽыжәлт.
Аҳмаҭ даахьаԥшын, Салби идҳәалаз амҩаныфа иааныжь, иҳәан иаанрыжьит.
Салби иахьцо ҳәа акымзарак ауидырхуаз, амала иаб дицуп ауп. шьыжьымҭан иҽыжәлаз хәылԥазынӡа амҩа иқәын, фоу ҳәа рымаӡамкәа, ԥсшьарагьы ҟамҵаӡакәа. Салби иаб дизыԥшуп уажә џьаара крыфара ҳанбеигои ҳәа. Аха Аҳмаҭ иарбанзаалакь ҿи-уам-ԥсишьом, ихы иқәыжьны дцоит. Ишнеиуаз аҳ Аҳмаҭ даангылан убас иеиҳәеит иԥа: – Дад, Салби, дара амла сакуеит, даарагьы сааԥсеит, уалаганы акрысҿаҵа, џьара снаг ҳәа.
Салби иҟаиҵахуази, – иуҿасҵо абаҟоу, умҩагьы зласыркьаҿуазеи, иумаҳац, иумбац ахьуҵаша  уабазго иҳәеит Салби. Ас ҳәаны даналга – ааит аҽада! – иҳәан Аҳмаҭ, иԥа Салби дышисуаз ҟамчыла шьҭахьҟа дыргьежьны аҩны дааицеит.
Аҳмаҭгьы дылҽыжәҵын днеины аҩны длатәеит, Салбигьы иҟаиҵахуаз, аҽқәа акәадырқәа аарықәхны амҳара аҟны днеины длатәеит.
Аҳмаҭ иԥа амҳара даныҩнала, иара амҳара  дшавсуаз илымҳа иааҭст Салби иԥҳәыси иареи еибырҳәоз.
Салби илахь  шеиқәыз анылба, иԥҳәыс диазҵааит: – иухьи уара, улахь зеиқәуи ҳәа. – иалабхуи сылахь зеиқәу, ибасҳәар баргьы ибыздыруам, – иҳәеит Салби.
– Ус акәзааит, аха, иудыруазеи идырны иуасҳәаӡаргьы, – лҳәеит. Салби ибзиоуп иҳәан, илеиҳәеит дзықәшәаз зегьы.
– Унан, дида! Дад, аҳ ихы еивысма, узыхирҟьазеи лҳәеит Салби иԥҳәыс. – Шьыжьымҭан шәара шәымҩаныфа ирхианы ишәысҭаз иаҳҭахӡам иҳәан иуимыргеит, нас афатә абааугоз?!
Аҳмаҭ ааҵра дахьыҵагылаз иҭаца илҳәаз зегьы иаҳаит. Шьыжьымҭан Аҳмаҭ даныҩагыла, игәылацәа, аԥаса, иҭаца данаигоз ҭацаагара иҟаз даарыԥхьан, иҭаца лшьа  налыҭаны, аҭацаагацәа дрыҭаны лҭаацәа рахь дишьҭит, уаҳа ҭацас бсыԥхьаӡом ҳәа налаҳәаны.
Дырҩегьых Аҳмаҭ мчыбжьык бжьымскәа иԥа иԥҳәыс дизааигеит, ачара иуит, аԥхьатәи  иҭаца лзы ачара шиуз еиԥш.
Абас, мчыбжьык анаабжьыс дырҩагьых Салби дааиԥхьан иеиҳәеит: – Шьыжьымҭан шаанӡа ныҟәара ҳцоит аҽқәа акәадыр рықәҵаны иаага ҳәа.
Салби, ианша дырҩагьых аҽқәа акәадырқәа рықәҵаны иманы дааин, иҩҽыжәланы ицахт  мҩаныфа мгаӡакәа.
Дырҩагьых, аԥаса ипҟара дахьалагаз иашьа Аҳмаҭ-иԥа иахь даахынҳәны, аԥаса ишиеиҳәаз еиԥш еиҭаиеиҳәеит: – Амла сакит акрысҿаҵа, сымҩа ркьаҿ сахьҟәыӷаша џьара сга ҳәа.
Салби иҟаиҵахуази, иеиҳәарыз изымдырт.Иеиҳәарыз ахьизымдарыз азы дырҩагьых дааисуа дыпҟаны аҩныҟа  дааицахт. Салби, аҽқәа ркәадырқәа аарықәихит, Аҳмаҭгьы аҩныҟа днеины днатәеит. Салби иҽқәа рҭыԥ инықәҵаны имҳараҟны днеины  илахь еиқәыршьшьы даатәеит. Аҳмаҭ дырҩегьых днеины ааҵра аҟны днагыланы аӡырҩра далагеит.
Аҭаца, лхаҵа илахь еиқәушәа анылба, диазҵааит, – иухьзеи, улахь зеиқәузеи ҳәа. Салби дзықәшәаз зегьы леиҳәеит, аҭаца уамашәа илбан ихьзи, саҳ, ихы еивысма амҩаныфа шәымаӡамкәа кырзлеиҿоуҵозеи, – лҳәан, ауаруарра далагеит.
Аҳман анс шылҳәоз аниаҳа даадҵын днеины дҩаианы дыцәеит. Шьыжьымҭан ианааша дырҩагьых иҭаца даазгаз аҭацаагацәа даарыԥхьаны, лшьа налыцҵаны, лҭаацәа рахь дишьҭит, ҭацас бысҭахым ҳәа лаҳәаны.
Аҳмаҭ даара цқьа иԥсы анишьа, ҽнак – Салби, уцаны, сҽы акәадыр ақәҵаны иаага ҳәа иеиҳәеит. ианааига дҽыжәланы ддәықәылт дырҩагьых иԥа ԥҳәысс дизааигарацы.
Дцо-дцо, хымшҟа дныҟәахьаны еиԥш хәылԥазык, амшгьы хәҷык ицәгьан – матишәа қәа хәҷыкгьы леиуан. Аҳмаҭ даарагьы дааԥсаны дыҟан, амлагьы дакуан, џьара дынкыдгыларгьы цәгьа ибомызт, даангыланы дшыԥшуаз, амҩан дааиԥылт ҷкәынак, абас ихыҵуазар ҟаларын 7-8 шықәса раҟара. Уабацо дад ҳәа дизҵааит. Аҩныҟа сцоит, иҳәеит аҷкәын. Уабацо дад ҳәа дизҵааит. Аҩныҟа сцоит, иҳәеита ҷкәын. Аҳмаҭ аҷкәын дырҩагьых дизҵааит: – дад, абни ахәаҿы ауаа еизаны иахьыҟоу иҟоузеи ҳәа. – Ана аӡәы дыԥсны анышә дарҭоит иҳәеит.
– Нас, дад, иԥсыз дыԥсыҵәҟьоу дымԥсу? – аҷкәын раԥхьа ииҳәарыз изымдыруа даанхеит. Анс дахьазҵаазгьы уамашәа ибеит, аха ааи дыԥсит иҳәеит.
– Дад, дад, иԥсыз дыԥсыҵәҟьоу дымԥсу? – аҷкән раԥхьа ииҳәарыз иызмдыруа даанхеит. Анс дахьазҵаазгьы уамашәа ибеит, аха ааи дыԥсит иҳәеит.
– Дад, уаха абра џьара аԥшәымара саангылар цәгьа избомызт, сахьаангылара снықәурԥшындаз ҳәа иеиҳәеит. Аҷкәын, – ара ааигәа ҳара ҳанхоит, ҳара ҳашҟа уаала, – иҳәан, Аҳмаҭ аҷкәын аҩныҟа дигеит. Аҷкәын иабгьы даҳызаарын, дара бзиа дынхозаарын. Аҷкәын, аҩны ианнеи – бзиала уаабеит! – иҳәан, Аҳмаҭ дааҽыжәхны иҽы аҽхарԥарҭаҿы инҿаҳәаны, аҩныҟа диманы длеит. Дахьнеиз аԥшәма аиҳаби иареи аԥсшәа ааибыҳәан, иҟамчы аԥҳәызба дааины иааимылхын, инаганы инхылшьт, иуапагьы ааишәылхын иааганы инхылшьт, нас, амцахь уааины утәа рҳәан днаганы амцаҟны днадыртәеит.
Ихәы дара ибзианы иҟарҵеит. илатәаны акрырфеит. дара акраамҭа итәан, дызҭаз аԥшәмагьы  иаргьы. Ашьҭахь аԥҳәызба дааины риарҭақәа ҟалҵан, еилыхны илыриеит. Аҳмаҭ хара иныҟәоз уаҩымзи, еимаақәеи, иқлаԥадқәеи иеимои аԥҳәызба амаҵурҭахь илгеит, илрыцқьарцы. Амаҵурҭагьы, дара ахьиазгьы ҩнык аҿы акәын, еиҿкааны иҟан акәмзар. Амаҵурҭа аҟны иуҳәо, дара ахьиаз иуаҳаратәы иҟан.
Аԥҳәызба Аҳмаҭ ишьапы маҭәақәа анылрыцқьоз аҷкәынгьы уа дыҟан. Аҷкәыни аԥҳәызбеи ахьеицәажәоз Аҳмаҭ иаҳауан, Аҳмаҭ дмыцәацызт. Аԥҳәызба аҷкәын ус диазҵааит: – ҳасас дабатәиу, иареиу ареи шәабеиқәшәеи ҳәа.
Амхаҿы сыҟаны сшааиуаз абра, ҳҩадахьы ахәаны дшааиуаз сааиқәшәан, – уаангылишь дад иҳәан, сааникылан ус сеиҳәеит: – дад, абна ахәаны иҟоузеи, ауаа арцәаны изықәгылоузеи ҳәа. Џьаҭқьар анышә дахьарҭоз акәын. Ана аӡәы дыԥсны анышә дарҭоит сҳәеит. Ус анысҳәа, дад, нас дыԥсыҵәҟьоу дымԥсӡоу ҳәа дсазҵааит. Ус дансазҵаа исҳәарыз ансзымдыр, дымԥсыкәа, дыԥсын азоуми анышә дзарҭо ҳәа иасҳәеит. Ирҳәақәо зегьы Аҳмаҭ иаҳауеит. Аԥҳәызба, – унан уара гаӡа уи ззиҳәаз иара дшыԥсыз изымдыруаныа кәым, аха иара ишьҭахьҟа аӡәыр аанхоу ҳәа акәын иаанагоз лҳәеит аԥҳәызба.
– Уи сара иалыздрауази, – иҳәеита ҷкәын.
Аҳмаҭ аԥҳәызба илҳәоз аниаҳа, дышҟәышыз еиликааит, иагьақәикит иԥа дизиҳәарцы. Дыцәеит Аҳмаҭгьы, уаҵәы иҵагьы цқьа деилыскаап ҳәа игәы иааҭакны.
Ишеит. ианааша иҩагылт. Рыҿқәа длырӡәӡәеит, ргәы ҟарҵан акрырҿарҵеит. нас Аҳмаҭ иҷкәын дааиԥхьан: – усҭ абри ақәны бӷьыц ҳәа қәны бӷьыцкгьы неииркит, инаганы аԥҳәызба илыҭ, аха Аҳмаҭ  ҿааиҭит ҳәа. ианаалурклакь убас сызлаҳәа, абри ақәны бӷьыц ижәжәаны, ихаханы, иҳаны, исны, ирышҳаны сеиқәеи схарԥи алхны, иуанҭаны, иахьа шьыбжьонынӡа иалыршаны исзаалҭиааит ҳәа сызлаҳә.
Аҷкәын уамашәа ибаны аҟыр-ҟырҳәа дыччеит, – арсҟак еиқәуԥхьаӡаз зегь иахьа иналаршаны излаҟалҵозеи иҳәеит. – Уи наганы илыҭ, лара иҟалқоит иҳәеит Аҳмаҭ. Аҷкәын Аҳмаҭ ишиеиҳәаз еиԥш инаганы ииҳәаз лаҳәаны илиҭеит. Аԥшәма  ԥҳәызба иааимылхт, ибзиоуп иҟасҵап ҳәа.
Аҷкәын дырҩагьых уамашәа ибеит. Ари иахьа иалыршаны излаҟалҵои иҳәеит. – Уи уара иуздыруам, аҳ сгаӡазарис ҟәыӷазари еиликаауеит ауп лҳәеит. – Усҭ лҳәан аҷкәын инеилыркит калам лабак – иганы иҭ, уабсгьы сызиаҳәа: – Абри акалам лаба иалхны исзааиҭиааит асеи аԥышцеи шьыжьонынӡа, анс уеиқәеи, ухарԥи хәылԥазынӡа уара ишуҳәаз еиԥш иҟаҵаны иуқәсышәоит ҳәа. Аҷкәын ибзиоуп иҳәан, инаганы, лара аԥҳәызба ишылҳәаз еиԥш иаҳәаны алаба ииҭеит рысас.
Аҳмаҭ ас акалам лаба наганы ианииҭа, ус ҟаиҵахт дырҩагьых. – Дад, арԥыс, уцаны иахьыҟазаалакь кәтаӷьк ԥшааны исзаага ҳәа иеиҳәеит. Аҷкәын дцан ананыраҟны акәтқәа ахьҵоз кәтаӷьк иманы дааин инаииҭеит. Аҳмаҭ иааимихын аҷкәын, усҭ ҳәа уашьҭахьтәи инаииркын, ус иеиҳәеит, – акәтаӷь наганы аԥҳәызба илыҭ, убасгьы сызлаҳә: абри акәтаӷь акәты инаҵаҵаны акәҷышь аахыхны, иааӡаны ишьны ичаԥаны иҟаҵаны исзаага, абри асеи аԥышци, сахьынӡарҿу ҳәа иеиҳәеит. Аҷкәын ибзиоуп иҳәан, инаганы иаҳәшьа иналиҭеит, ырсас, аҳ Аҳмаҭ ишиҳәаз еиԥш лаҳәаны.
Аԥҳәызба, ибзиоуп, уажәыҵәҟьа акәҷышь хысхуеит, аха иаҿасҵо ҳәа акымзарак сымам, абри ашырӡ цыра наганы иҭ, илаҵаны, ибҵаны исзааҭи, мамзар акәҷышь ылсхыр иаҿасҵо сымаӡам, исцәыԥсуеит ҳәа иаҳә лҳәеит.
Аҷкәын дырҩагьых днеины, ашырӡ цыра иаҳәшьа илҭаз, ырсас, аҳ инаганы инеииркит, иаҳәшьа иалҳәаз иаҳәаны.
Аҳ Аҳмаҭ дзышьҭаз аԥшәма ԥҳәызба дҟәыӷазар, иԥа дизиҳәарц акәымзи, дышҟәыӷаз анеиликаа, зҿы дыҟаз аҳ аԥшәма ус диҳәеит: – Аҩны исшьҭра аӡәы дысзыԥшаа ҳәа. Аԥшәма иаҳҭырԥарцәа аӡәы дааиԥхьан, абри дышьҭы ҳәа иеиҳәеит. нас Аҳмаҭ ус иеиҳәеит аԥшәма, – ууаажәлар зегьы еизга, уск сымоуп уара уҟнытә ҳәа. Аҳ, аԥшәма, ибзилуп иҳәан иуаажәлар зегьы еизигарцы ауаҩы дрылеиҵеит.
Аҳмаҭгьы уаҩ дишьҭит иуаажәлар рахь.
– Амаҭырбага иагымкәа, аҭацаагацәа шәагымкәа шәааи, сԥа ԥҳәыс дизысҳәоит ҳәа.
Аҳмаҭ иуаажәларгьы амаҭырбага иагымкәа ирыманы иааит. Иԥшәма иуаажәларгьы хар змамыз зегьы иагмыжькәа иеизеит. Зегьы еизаны, еиқәшәаны ианыҟала Аҳмаҭ иԥшәма ус иеиҳәеит: – Аҳмаҭ, ууажәларгьы суаажәларгьы зегьы иахьа абра еизаны иҟоуп, изизаага уара иуҳәаз алоуп, уаарылагыланы шьҭа ираҳә изеизаагаз.
Аҳмаҭ дааин аҩ-жәларык рыгәҭа длагыланы ус иҳәеит: суаажәларгьы саргьы иахьа абра шәара ҳшәысасуп, бзиа шәықәсааит (ииҳәаша игәы иҭоу макьана уаҩы издырӡом), шәаҳ, даҳ бзиоуп, иӡбахә дара акыр инаӡаны ауаа ирдыруа уаҩуп, шәаҳ дануаҩбзиаха шәаргьы шәыжәлар бзиоуп, саргьыс аҳауп, жәларык снапаҵаҟа иҟоуп. иахьа абра шәзеизызга аԥшәма аҳ Салумбақь иԥҳа лзоуп. Аҳ Салумбақь иԥҳа сԥа дизысҳәап ҳәа ауп иахьа абра зегьы шәзиезызга. Салумбагь, сԥагьыс аргьы суаажәларгьы  ҳхәмгеимшьозар, аха  Салумбақь ҳхәмгеишьап ҳәа сгәы иаанагом, Салумбақь абра дыҟоу шәиацәажәа. абзиара шәықәзааит. Абри ауп сара иахьа абра  шәзеизызгаз, – иҳәан днаскьаны днагылеит. Ажәлар зегьы иҩеилаӷызын, ажәа, аҳ Аҳмаз ииҳәаз ахы ахькыду аҳ Салумбақь уҟноуп, уақәцәажәа ҳәа иарҳәеит.
Салумбақь дахьгылаз дааскьан, ажәлар рыгәҭа даагыланы ус иҳәеит: – Абзиа шәықәзааит, сара, аҳ Аҳмаҭ иахьа абра дшәылагыланы ииҳәаз, ишәаҳаз егьақәсҵом схала. Ажәлар ишәысҭоит сус, шәара абас иҟазааит ҳәа инақәшәҵо ала имҩасааит.
Нас ажәлар ишахәҭаз ала аԥҳәызбагьы дазыразны аус дырхиеит. Аԥшәма Салумбақь чара ду иуит, амҭырбага адикылт, иԥҳа акыр лыцҵаны днариҭеит, Аҳмаҭ иҭацаагацәеи иареи ишрыхәҭаз ала аԥсшәа наиарҳәан рҭаца дрыманы ицеит.
Иахьнеизгьы Аҳмаҭ иуаажәлар иагымкәа еизганы ачара рзиуит.
Ачараҿы еимлыс, еилгеит. Абас мчыбжьык аҟара анбжьыс аҳ Аҳмаҭ иԥа диԥхьаны дааиган, – ашьжьымҭан шаанӡа аҽқәа акәадырқәа рықәҵаны иаага, ныҟәара ҳцоит ҳәа иеиҳәеит. Салбигьы иҟаиҵахуази, ибзиоуп иҳәан имҳарашҟа дцеит.
Шьыжьымҭан шаанӡа Салби аҽқәа акәадыр рықәҵаны иманы дааин, иҩҽыжәланы идәықәылт ныҟәара; Ицо-ицо дара акыр иныҟәахьаны еиԥш, Аҳмаҭ дааныгалн рԥа убас иеиҳәеит, ԥаса ишеиҳәалоз еиԥш:
– Амла сакит, акрысҿаҵа, сааԥсеит, сымҩа ркьаҿ, исмаҳац, исзымдыруа акы ахьысҵашагьы џьара акы сақәыршәа ҳәа. Салби ииҳәахуази, иуҿасҵо абаҟоу, умҩагьы зласыркьаҿуазеи, иузымдыруагьы, иумбацгьы ахьуҵара џьарагьы уабақәсыршәои иҳәеит. Аҳмаҭ,, – ааит аҽадажә, уаҳа акы узеилымкаауа уҟоума, – иҳәан дааисуа, дааисуа дшипҟоз шьҭахьҟа дырхынҳәны дааицеит.
Ашҭа ианааҭала, Аҳмаҭ дынҽыжәҵын аҩны днеины днатәеит. Салбигьы аҽқәа рыԥхӡы анаарылаба акәадырқәа аарықәхны, инаганы инҭакны рхәы нарыҭаны, илахь еиқәыршьшьы дааин амҳара аҟны амца днахатәеит.
Аҳмаҭ, Салби имҳараҟны даны дыштәаз аниба днеины амҳара ашьҭахь дкыдгыланы аӡырҩра далагеит.
Аҭаца Селымхан, лхаҵа илахь еиқәушәа анылба, – иухьзеи ҳәа диазҵааит. Салби ихьыз ас ауп ҳәа анлеиҳәа, Селымхан дааччеит. – Унан, уара рыцҳа, уи азоума улахь зеиқәу, иара абри аума иагьузеилымкааз лҳәеит. бара еилыбкаама, нас измааназ ҳәа дҵааит Салби. Уи сзеилымкаауазар, нас акыр здыруеит ҳәа адәы сықәлома лҳәеит. – Нас еилбыкаазар изакәу сабымҳәои иҳәеит.
– Дада, саҳ, сааԥсеит сымҩа ркьаҿ аниҳәа, изхиҳәаа ажәабжь саҳә ҳәа ауп измааноу, – лҳәеит Селымхан. Ажәабжь иаҳәара уалагар, иара уи дшазыӡырҩуа имҩа ахарара игәаланаршәомызт.
Амла сакит, акрысҿаҵа аниҳәа, иқьаса имӷыҵраз ааимхны иҭаҭынжәга аҭаҭын лҭаԥсаны уахҳәа инаиуркыр, дахо далагар имлакра иханаршҭуан.
Изымбац, исмаҳац, исзымдыруа ахьысҵаша, сахьҟәыӷахаша џьара сақәыршәа аниҳәа џьара сасра думаны унеи, ажәабжь ҿыцк имаҳац иаҳауан, убригьы змааноу убри ауп лҳәеит.
Аҳмаҭ, илҳәақәаз зегьы аниаҳа, – аҳыҳ абыржәоуп аҭаца бзиа данаазга, џьара хара ныҟәара сцозаргьы сышьҭахьҟа аҩныҟа сшәом, – иҳәан игәы рҭынчны днеины днаианы дыцәеит.
Аҳмаҭ, ичараҟны аџьа иибаз, иааԥсарақәа анихашҭ, абас жәамшҟа анҵы, шьыжьымҭанк дҩагыланы иҽааилаҳәаны, иҭаца даалыԥхьан иҿы илырӡәӡәеит, ихәы аалган крифеит. Нас иҭаца Селымхан убас леиҳәеит: – дад, сара ынҟәара сцоит, алссы сзымгьежьыр ҟалап, аҩныҟа бышьҭрахьтә асасцәа иааиуа аԥсшәа иагмыжькәа ирашәҳә, насгьы ласы сзымаакәа сынхозар, ажәа ишәзаасыцҳауа цқьа базхәыцны аус азу, ауаҩы дызқәымшәо егьыҟам, убри ауп уажәы уаҳа егьбасҳәом. Сали иҽы акәадыр ақәҵаны исзааигааит ҳәа леиҳәеит.
Селымхан, лабхәа Аҳмаҭ ииҳәаз цқьа дазхәыцны лгәы иааҭакны, диеихырхәаны лымҳарахьы дцеит. Дахьнеиз Салби иалҳәеит ныҟәара дцоит ҳәа. Салби аҽы акәадыр ақәҵаны иманы иаб иҿы инеиган, Аҳмаҭ дыҩҽыжәланы ддәықәылт ныҟәара.
Аҳмаҭ даара дхаҵа бааԥсын, дныҟәаҩын. дцо, дцо, абас, мызкыҭҩымз раҟар дынҟәахьаны еиԥш, ианыхәла дахьынатәаз аҳык Џьаҭқьар ҳәа, иҩызцәа ицны дшааиуаз иааиҿаҳан имч мырхакәа дыкны дбаандаҩтәны дыргеит. дахьнаргаз, даҳуп ҳәа игәрҩагьы ауркыхуаз, днаганы аҳәақәа ахьҭаркуаз абаа аҵаҟа дҿарҳәеит. Хәылбыҽхак, шьыжьымҭанк бысҭак наганы инаимҵарыжьуан, ала ахәы анарҭо еиԥш.
Убас дара акраамҭа ддыргәаҟт. Ашьҭахь ииулакь аҳәақәа ирхылаԥшыз ила дыкны дызмаз аҳ Џьаҭқьар изицҳаит, – иҟалозар аҳ уҟны анеира азин соуааит ҳәа.
Џьаҭқьар иаҳҭырԥарцәа шьҭны даадиргеит. данаарга, – иуҭахыузеи ҳәа диазҵааит. даниазҵаа Аҳмаҭ убас диҳәеит: – Иҟалозар ак азы суҳәоит мап сцәумкын ҳәа.
Изакәзеи, иҳәа иуҭахыу, азин умоуп ҳәа иеиҳәеит. Аҳмаҭ ус иҳәеит: – Аҳ Џьаҭқьар уххь згеит, сара ара сҭакны сумазар сызлаухәарҭоузеи, соуушьҭыр, сахьоуушьҭуа, схы сахьақәиҭутәуазы ахҿыхԥса сшәоит ҳәа. Џьаҭқьар, – исуҭозеи уара рыцҳа, иумоузеи ухы злаҿухуа ҳәа диазҵааит. Аҳмаҭ ус иҳәеит: – Соуушьуҭазар иусҭоит: уаса хәышә әыҩа хәахәа, уаса хәышә тәыҩа иаша, цә-хәышә тәыҩа иаша, цә-хәышә тәыҩа рымамкәа, игыдны ҳәа. Уара убсҟак зыӡбахә уҳәаз,  цә-хәшә тәыҩа иаша, цә-хәышә тәыҩа змаӡам, уаса хәшә тәыҩа хәахәа ааугоит ҳәа угра ганы уоусыжьуама, угәрас изгозеи ҳәа иеиҳәеит.
Аҳмаҭ, – сыгәра умгозар, сара ара сыҟазааит, хҩык зыгәра уго аалхны иҳашьҭып, сара сахьынхо амҩа сара ирасҳәап, иушьҭуа сара сҟны, сахьаҭкыу инаушьҭыр ҳәа иеиҳәеит.
Аҳ Џьаҭқьар дазыразхеит. – Ибзиоуп, сара хҩык ауаа сырхиоит, нас уара суԥхьоит, уааир амҩа иқәуҵап, иҳәеит Џьаҭқьар.
Аҳмаҭ, урҭқәа анааибырҳәа деиҭанаргахын аҳәаҭра дынаркит.
Аҳ Џьаҭқьар хҩык ауаа, реиҳа дзықәгәыӷуаз ааганы иреиҳәеит, рбаандаҩы Аҳмаҭи иареи еибырҳәаз ахҩыкгьы аӡәк иеиԥш иазыразхеит.– Ибзиоуп, ҳцаны иааҳцап рҳәеит. Ус ианазыразха абаандаҩы Аҳмаҭ иҟны шәнеины шәиазҵаа шәахьцо амҩа шәықәиҵап, арахәа ацашьас иҟоу шәеиҳәа ҳәа реиҳәеит. Ибзилуп рҳәан инеит Аҳмаҭ дахьҭакыз. Аҳмаҭ дааҭырган, – ҳара ҳауп ицо, иҳаҳә ҳахьцо, зыҟны ҳнеиуа, ҳахьнеиуа арахә шҳауа ҳәа. Аҳмаҭ цқьа зегьы рханытә ршьапаҟынӡа днарыхәаԥшын, амҩа излацоз реиҳәеит. – Аҩны шәаннеилакь амҳара абарҵа аҟны ишьҭоуп гәраҳак (аиха). Агәраҳа аашьҭыхны мақьак уа ишьҭоуп инаҿшьны цқьа ихны, амҳара абарҵа ашьаҟақәа иаҵагылоу агәҭантәи шәаасны ихҵәаны инкашәыжь, нас шәызнеиз рашәҳә. Убас агәашьа ԥышәҟаанӡа ҿышәымҭын, уаҩы егьиашәымҳәан, убарҭқәа зегьы ныҟашәҵалакь ауп ианрашәҳәаша шәызнеиз, шәаазышьҭыз зегьы иҳәеит.
– Ибзиоуп рҳәан рҿынархан дахьынхоз иҩны иааит. ианааи абарҵаҿы, ишиҳәаз еиԥш, агәараҳа мақьала ихны, амҳара ашьаҟа агәҭантәи иласны ихҵәаны инкарыжьт. Ианхырҵәоз аҳ Аҳмаҭ иҭаца Селымхан илбон, аха рықәҿылымҭӡеит, – шәааи арахь, бзиала шәаабеит! – лҳәан аҩнду ашҟа инаганы инартәаны лымҳара ашҟа дцеит, рхәы ҟалҵарцы. Рхәы ҟалҵеит, крырҿалҵеит, рнапқәа длырӡәӡәеит.
Акранырфа ашьҭахь асасцәа ҳазааз абри акән ҳәа аԥшәма ҷкәын Селымхан лхаҵа иарҳәеит. Аԥшәма ҷкәын Салби анҭ ирҳәоз змааназ ауидырхуаз. Ҳаит саб дбаандаҩуп, сыуаажәлар еизызгап, арахә зыӡбахә рҳәаз рыԥшаара иашьҭасҵап иҳәан, иуаажәлар зегьы еизигеит, аухаҵәҟьа иалыршаны. Асасцәа риарҭақәа ҟаҵаны ишьҭарҵеит. Ажәлар еизыргаз иреиҳәеит анҭ ахҩык знеиз. Ажәлар зегьы уамашәа ирбеит, арсҟатәи арахә зынӡа зиуа адунеи иқәым абаҳԥшаауеи ҳәа. Ауаса тәыҩа хәахәақәеи, ацә тәыҩа иашақәеи ҳаԥшаап, аха тәыҩа змаӡам ацә гыдқәа, ауаса тәыҩа иашақәеи абаҳԥшаауеи рҳәан, мчыбжьык убри аӡбра иаҿын, аха абри, абриа уп ҳәа инақәырҵарыз егьырзымдырит.
Ауаса тәыҩа хәахәақәа 500 рыԥшааит, ацәқәа зтәыҩа хәахәазгьы 500 рыԥшааит, егьырҭ зларыԥшаахуази, адунеи урҭ реиԥш ықәӡамызт.
Ҽнак шьыжьымҭан ажәлар еизаны иахьықәгылаз, дааит аҳ Аҳмаҭ иҭаца Селымхан. Асасцәа иааиз ас ирҳәаз змааназ шырзеилымкааз анылдыр, – асасцәа аҩныҟа илаганы, ишәыманы, џьоукы уа шәаарыдтәал, ажәлар шәхаҵкы, ак шәасҳәар цәгьа избом, асасцәа адәы иқәыргыланы изшәымоузеи, сара сажәагьы аҳәара акыр садхалоит, уанӡа ара адәаҿы игыланы аџьа ирбо зыдҳарбозеи, – лҳәан, асасцәагьы аҩныҟа џьоукы ирыманы илеит. Нас аҳ Аҳмаҭ иҭаца Селымхан даагылан ус лҳәеит: – Ажәлар, шәхаҵкы! Сара шәара шәҿы саанагеижьҭеи дук ҵуам, ацәажәара сықәнагомызт, аха имариаӡоу аказы аџьа ахьадыжәбало изсымчҳаит азуоп абра сзааи, – лҳәан, дааскьаны рыгәҭа даагылт. Ажәлар зегьы, згәы ԥҵәахьаз, – ҳаи, дад, изакәзеи иҳабҳәо! – рҳәан иӡырҩуа иаангылт.
– Иааз, ирҳәаз змааноу шәасҳәароуп. Асасцәа ирҳәаз змааноу абри ауп: дад, аҳ дыкны дызмоу аҳ еибашьрала димхны даажәгарацы ауп, убри алшара иаҭахыоу дара акрыфоуп. Абриа ҟнытә дара иаази, дыкны дызмоу аҳи ирзымдыррацы, маанала дрыҵсны иааицҳаит, еибашьрала дҿыхны даажәгарацы, насгьы дыкны дызмоу аҳгьы иуаажәларгьы еимышәҵәараҵы. Убарҭқәа зегьы рыҟаҵаразы иаҭахыуп ар, хәшәҩык ашәақь зкуа, хәшәҩык аҳәа зыҟәну, убарҭ роуп изахьӡу уаса хәышә тәыҩа иаша, уаса хәышә тәыҩа хәахәа.
Убас аибашьцәа азқьҩык ибаандаҩыртәыз рҿаҳәара, еизцаны арахә амҩа рықәгыларазы иаҭахыуп аҽа хәышәҩык лабала иҟоу (лабала икшаша), хәышәҩыкгьы ауааԥсыра, арахә еидцаланы иаазцаша. Убарҭ роуп изахьӡу цә-хәшә тәыҩа иаша, цә-хәшә тәыҩа змам, насгьы дара ахҩык иҟоу реиҳа дуаҩы цәгьоуп руаӡәк, убри дышәшьы, егьырҭ ирбаандаҩтәны ишәыманы шәца, амҩа шәықәырҵарацы. Реиҳа ицәгьоу дызлажәдыруа убри ауп, дара ахҩык еицны реиҳа ҽырыцәгьаны иҟоу иоуп.
Ажәлар аҭаца ишралҳәаз еиԥш, ар ааизганы, анҭ ахҩык еицыз реиҳа ицәгьаз дышьны, раҳ дыкны дызмаз илаиқәлан, раҳ дҿыхны, дыкны дызмаз иуаажәларгьы баандаҩтәны, рырахәи дареи ахцаны иаарцеит.
Аҩны иахьааиз дара чара ду руит. Аҳ ихцаны иааргаз иуаажәларгьы иаргьы аҳыс дриҭеит аҳ Аҳмаҭ иҭаца Селымхан.
Саргьы убра ачараҟны сыҟан, акрысфеит, акрызжәит, сыхәмарт, сыччеит. Санаауаз мҩаныфас ԥылгыдхаки тәан џьмаки ишысымуаз исырҭан сымҩа ахьыхараз азы, сшааиуаз сымҩа амԥын ӡ-дук саахықәгылт. нырцә санынаԥш ҽыуаҩык дааиуан, данаасыдгыла аӡы сырга ҳәа иасҳәеит. Мап аниҳәа сааизгәаан сџьам ианыз атәан ихы илақәсҭәан, ихы цәыҳәынтаԥсӡа иааҟасҵан, аԥылгды ишьапы инагәыдсҵан, ишьапы ааԥысҵәеит, анс иҽы сҩақәтәан аӡы сналарт.
Ари мцуп шәгәахәуазар шәцаны дыжәба, Џьоумлаҭ иоуп.
Иазыӡырҩуа – лала ибаны шьамхыла ҳахысны ҳаанӡа анцәа шәимшьааит рҳәеит.
Даҽаџьоукых – ҳҩаԥаны еҵәак еҵәак аакыдхны ҳәызбахәык, ҳәызбахәык алаҳхаанӡа анцәа уимшьааит рҳәеит.
Даҽаӡәых – амшын аҟны сцаны алыхәҭа азна аӡы аазгаанӡа анцәа уимшьааит иҳәеит.
(Иаҳарбаз ашәҟәы).


Аӡбаҩ

Ӡбаҩык иҿы инеит, аус змаз уаҩ ӷарки ҩыџьа абеиацәеи. Аӡбаҩ ус реиҳәеит: – сара иахьа аус ахызгеит, аҿҳәара ишәысҭо азы шәанаауа абарҭ ажәабжьқәа еилырганы исзаажәга: реиҳа иласу, реиҳа иԥсылоу, реиҳа ихаау; абарҭ ииашаны исазҳәо рус сыӡбуеит. ҳәа. ицеит арҭ ахҩык, инкахәыцуа аҩныҟа.
Аӷар иҩны дахьнеиз, дхәыцуа, – ишԥазури ҟәрышьк сымаӡам, аӡбаҩ реиҳа иласу, иԥсылоу, ихаау ҳәа ииҳәаз злаасхәозеи ҳәа. Уи мариоуп, ҟәрышькгьы аҭахӡам лҳәеит иԥҳа.
Аҿҳәаразы данцоз убас иалҳәеит: – реиҳа иласу ахшыҩ ауп, реиҳа ихаау ацәоуп, реиҳа иԥсылоу адгьыл ауп ҳәа. Абеиацәа аҽыҩқәа, ацха уҳәа, ауаса чахқәа уҳәа ырма инеит.
– Арҭ амал ааргеит, аха уара иааугазеи ҳәа дизҵааит аӡбаҩ аӷар. – Сара ажәоуп иаазга иҳәеит аӷар. – Иаазга уи ауп: реиҳа иласу ахшыҩ ауп реиҳа ихаау ацәоуп, реиҳа иԥсылоу адгьыл ауп. – Ҳаи, ари уазҳәада, ԥыхьа уаныҟаз егьымҳәаӡакәа уцеитеи иҳәеит аӡбаҩ.
– Исазҳәада, сыԥҳа исалҳәеит иҳәеита ӷар.
– Ус акәзар, усҭ! – иҳәан, қәны шьапык ааҵхны ииҭеит, убыс иаҳәаны: – абри иалҵуа ала схарԥ, сеиқәа аалхны, ихаханы, исны, иӡахны, уианҭаны исзаалҭиааит ҳәа. Аӷар дынкахәыцуа, иқәны шьапы има аҩны дааит. – Ааи, дад, ҳҭахеит, – иҳәеит иԥҳа лҟны дахьнеиз. – Абри ақәны шьапы иалхны ихаханы, исны, схарԥи, сеиқәеи аалҭиааит ҳәа бзааицҳаит, аха уи ари иалҵуам ибыԥсыхәозеи иҳәеита уаҩ-ӷар рыцҳа.
– Уи мариоуп, уи уара утәгьы ахашәалоит, – лҳәеит иԥҳа, џьашьатәысгьы иҟамҵаӡакәа. иааимхны амца илақәҵаны илблит. нас ахәшҭаараҿы амҿы иақәз ҵәаҟьак аамхны лаб инаиркны ус иалҳәеит: – абри аӡбаҩ иганы иҭ, сара ахахареи, асреи, аӡахреи, ауанҭареи рыда егьсыздыруам, абри асыга маҭәахәқәа алхны исзааиҭиааит ҳәа узаалыцҳаит ҳәа сызиаҳә ҳәа.
Аӷар илҭаз има аӡбаҩ иҟны днеины аӡӷаб илҳәаз аниеиҳәа, уамашәа ибеит. Аӡбаҩ дхәыцуа далагеит, аҵыхәтәаны ус иҳәеит: – уцаны лара ара даҳзаага аӡбаҩ дбыԥхьоит ҳәа.
Аӷар даны иԥҳа дима дцеит аӡбаҩ иахь. Данлыхәаԥш, дыбзианы, дыԥшӡаӡа даниба, длеилаҳан ԥҳәысс дигеит. Усгьы леиҳәеит: – сара сыҟамкәа ус бымӡбан. Сыҟамкәа уск аныбӡба бареи сареи акгьы ҳзеилам ҳәа. Зны аӡбаҩ ныҟәара дцеит.
Нхаҩык ауардын има амҩа даны дышнеиуаз ахәлара ихьӡеит. Амца еиқәҵаны дыштәаз аниба ииасны ицоз ҽыуаҩыкгьы дааидԥхьалт.
Ауха аҽыуаҩ дзықәтәаз аҽан хьан ҽҵыск ариитҩ
Ауардын хьча ашьыжь ари аниба аҽҵыс аҽы иааҵхны акамбашь иаҵаиҵеит. Аҽы зтәыз ари аниба – сыҽҵыс ауп иҳәан, еимаркт. Аус анырзеимакыраха аӡбаҩ иахь еиманы ицеит. Иахьнеиз аӡбаҩ дыҟамызт. – Дабацеи ҳәа ианҵаа, – дыҟам, дзышәҭахыузеи ҳәа дразҵааит аӡбаҩ иԥҳәыс.
Еимаркуаз закәыз ларҳәеит. Ас анларҳәа лара ус ралҳәеит: – ашьха анаҟәоу амца ацралан, абамба аашьҭыхны исырцәоит ҳәа ауаа има дцеит ҳәа.
– Иараби, ари ссируп, ассир ҳмаҳаи; абамба амца ацралар анаҟәоу аҿажьны идырцәоит, мамзар бамбала анаҟәоу дырцәо заҳахьада, аџьашьахә ҳмаҳаи ҳәа аџьашьара иалагеит.
– Уи аума аџьашьахә, аџьашьахә шәара шәоуп, мамзар акамбашь аҽы ариуа жәбахьоума; акамбашь акамбашь ариуеит, аҽы аҽы ариуеит, ҳәа раҳәеит. Ҳаи, иҵабыргыҵәҟьами рҳәеит даргьы. Убас иааилырганы иоулышьҭын ицеит.
Ус аӡбаҩ иқыҭан данааи, ари еимырҟьа-еимырсуа ажәабжьны ишрылаз иаҳаит. Аҩны данааи, иԥҳәыс длызгәаан ус леиҳәеит: – ус бымӡбан ҳәа басҳәахьан, аха исҳәаз базымӡырҩыкәа ибыӡбеит, уи аҟнытә ҳаԥҟара злаҟоу ала ҳаилыҵроуп. Бааԥсара аҩны иаду акрыҟоуп, убри азы реиҳа ибҭахыу хкык (акы) балаԥшны ига ҳәа. – Ибзиоуп лҳәеит иԥҳәыс. – Амала, сандәықәуҵо уара уҟны ауаа сдырбаны сдәықәҵа ҳәа иалҳәеит.
– Ибзиоуп иҳәан, даалаган ачара иуит. Чара аниуаз ауха аҩыжәцәа леидыртәаланы лхаҵа аҩы далыршьит. нас аҽҭра иҭакыз аҽы бзиақәа аҽыуардын илаҵакны, иара длақәыртәаны, длыманы лҿыналхеит. Аҩы ихԥсаанӡа длыма дцон. Аҩы анихԥсаа данааԥш, ҳабацои ҳәа иԥҳәыс длазҵааит.
– Ыы! Усымгои, ҳабацо! Ҳаилыҵп бца хкык ибҭахыу быма ҳәа ансоуҳәа, исҭахыз уара уакәын, усыма сцоит, егьырҭ изҭахыу имазааит, – лҳәеит иԥҳәыс.
– Ных, аҩныҟа ҳхынҳәып, бысиааит, – иҳәан, дима аҩныҟа дхынҳәны дааит.

(Иаҳарбаз ашәҟәы).

Агаӡара рыцҳароуп

Ҽнак хаҵак иԥҳәыси иареи рыҩны иштәаз ргәы ҿыӷьуа иалагеит. – Ишԥааури бара, ҳгәы ҿыӷьуеит, ма ҷкәынак дҳамандаз ҳгәы ирҿыхон иҳәеит ахаҵа. – Уааи «ҳаԥхьа ҿызҭуа» ҟаҳҵап лҳәеит аԥҳәыс. – Ибзиоуп иҳәан иҟарҵеит «ҳаԥхьаҟа ҿызҭуа». Ари змааноу рыуа аԥхьа ицәажәо даҵахоит ауп, иаҵахогьы ахәылԥазы аҳәарақәа раацара уалс иқәырҵеит.
Ԥыҭк анҵы иԥҳәыс дцеит агәылара.
Иара, џьара сцаргьыс цәажәом, уи аҵкьыс ара сыҟазааит иҳәан аҩны дтәан.
Ҩыџьа асасцәа ҽыла игәара иааҭалт. Аха заҟа ддәылымҵра, иҽырԥсны дтәеит. – О, аԥшәма! – ҳәа рыбжьы андырга, ашьшьыҳәа дыҩдәылҵын, дуауаӡа днарыдгылт. – Мшыбзиа! – рҳәан, аха ҿимҭит. – Иухьзеи, удагәоума рҳәан, аха азҟа акы имҳәарыз, иҽеихарԥсны дгылоуп. Анс рҳәеит, ас рҳәеит, аха ауҿиҭхуаз. Руаӡәк иҟамчала апҟаҩ-апҟаҩҳәа б\ҩынтә-хынтә дисит, аха ҿиҭуам.
Нас исуаз дылҽыжәҵын, иаҳәызба ааҭыхны иԥаҵа абжа исеит, излымҳакгьы аахиҵәеит, аха ҟыт имҳәеит ашьаҟәада ахьшы днеины аҩны длатәеит…
– Хәлеит. Ахәылԥазы иԥҳәыс ашә данахыҵ, лхаҵа днаихәаԥшызар, илымҳа хырҟәдаа дтәоуп, ашьашәы. – Унан! Уаргьыс аргьы ҳаԥсындазҨ иухьзеи, – лҳәан, дныҩныҳәҳәеит. – Оҳоуҳоу! Оҳоуҳоу! Баҵахеит, бцаны аҳәарақәа ааца шьҭа! – иҳәеит лхаҵа рыцҳа.

(Иаҳарбаз ашәҟәы).


Агаӡара иахҟьаз

Дыҟан ԥҳәыск, Кац ҳәа. Зны, чуан дук ала абысҭа шылуаз ачуан дҭаҳаит. Лыҳәҳәабжь анраҳа агәыла ҳәсақәа еибарыҩны иааит. Ачуан дышҭажьыз анырба, рӡыӷқәа аҳәҳәара иалагеит.
Аҳәҳәабжь анаҳа, алаҳәа ԥырны иааит; иҟалаз анаҳа гәырҩала иԥсит. Уи аамҭазы иаразнакала абгахәыҷы аакылст; алаҳәа ԥсны ианаба иаарыцҳанашьан агәы ишалсыз уаҩы инардыррацы аҵыхәа хнаҵәеит.
Уи аҳаит ауарбажә. Ихьаанаган алақәа ҭнахит.
Нас амаҵуҩы ԥҳәыс дааит. Арыцҳара иҟалаз зегьы анылба, илкыз: ачанах, аҵәца зегьы ԥыххаа иқәылҵеит.
Уи аамҭазы ахышә даакылԥшны илбеит аҳкәажә ԥҳәыс. Иҟалаз анеилылкаа лыгҿаҩра маҭәақәа зегьы: ахызақәа, ацәарҭақәа, ахчқәа дәылганы илблит.
Уи ибеит аҳ. Аҳкәажә иҟалаз зегьы иалҳәеит. Аҳ ари заҳаз сара суома, – иҳәан, иаҳәа ааҭыхны иуахьад даарылалан зегьы ҟәаҟәаны икаижьт.
Иҟалаз зегьы иаҳаит аҳ тәыс имаз анхаҩы. – Шәара шәеиҳа игаӡоу дызбаанӡа сышәԥырҵны сцоит, – иҳәан дцеит ихы ахьынахаз.
Дцо, дцо дышнеиуаз ԥсыжрак ахьыҟаз дақәшәеит. Илахь еиқәҵаны аҭоубыҭ днадгылт. данԥшы, даажуеит ҳәа аҭоубыҭ иҭаҵаны аԥҳәыс ирымоу лыԥсы ҭоуп. – Ари лыԥсы шҭоу дзыжәжуазеи ҳәа данразҵаа ус рҳәеит: – Ари аԥҳәызба лнапы аԥҳал иҭалҵан илызҭымхит. Аԥҳал лнапы шҭоу дызныҟәом, убри азоуп дзаажуа ҳәа.
Анхаҩы алаба рхха аԥҳал дласны иааԥиҽит, аԥҳәызба лнапы ааҭихит.
Зегьы уамашәа ирбан, дара иахгәырӷьааит.
Анхаҩы аҩныҟа дхынҳәит: Уи ашьҭахь есқьынгьы ус иҳәон: – еицәа умбакәа, еиӷьу уздыруам ҳәа.
(Иаҳарбаз ашәҟәы).

Абзамыҟә илакә

Ԥҳәыс еибак дыҟан. Уи дылман ԥа заҵәык, Қдыжә дара дгаӡан.
Ҽнак уардынла аԥсҭахьы дцеит. Ауардын азна амҿы иманы дшааиуаз амҩан гәрк каршәны ибеит. Агәыр аашьҭхны иуардын инақәиҵан, аҩны данааи, иан ус леиҳәеит: – сан, иахьа гәырк каршәны избан, ауардын иақәҵаны ибзаазгеит ҳәа. – Унан, уан дыԥсындаз, агәыр ргәы иалаҵаны иааргоитеи, ауардын иақәырҵо убахьоума лҳәан, лԥа диҵаҟьеит. – нан, даҽазны сгәы иҭазаап иҳәан, дцеит аҽаџьара.
Дышнеиуаз ласбак каршәны ибеит. Аласба сгәы иаласҵоит ҳәа иширҟыҵы-мыҵуаз ицәԥсит.
Аҩны данааи иан илеиҳәеит иҟалаз. – Унан, рыцҳа! Аласба иаԥхьаны иааргоитеи, ргәы иаларҵозма лҳәан, диаҵҟьеит. – Аҽазны сгәы иҭазаап иҳәан, дцеит абнахь.
Қдыжә дышнеиуаз жьак ибеит. Ажьа даԥхьо даналага, абна инылашәкәа ицеит. данаапи иҟалаз иан илеиҳәеит. – Унан, уара, ахәаша! Ажьа иаԥхьаны иркуазма, еихсны, ма аигәышә ашьклаҵаны иршьуанеи лҳәан, диҵаҟьеит.
– Аҽазназы сгәы иҭазаап иҳәахын дцеит.
Дышнеиуаз џьоукы ацәқәа ҵакны ишыцәаӷәоз дынрыдгылт. Дышнеиуаз еиԥшҵәҟьа еигәышә рыхха аԥырҳәа ацәқәа уракы иаагәыдиҵан, ашьапы ԥҵәаны илкаижьт. – Ҳаи, ари дызхагада рҳәан длышьҭагәа дыркын ицәа дыҭцаны дрыпҟеит.
Аҩны данааи, дзықәшәаз иан илеиҳәеит. – Унан, уара мыжда! Бзиа жәуааит акәын иҳәатәыз лҳәан дизгәхааит. – Аҽазназы сгәы иҭазаап иҳәан дцеит.
Дышнеиуаз ԥсык анышә дшарҭоз дрықәшәеит. – Уаа бзиа жәуит иҳәан, днардыгылт. ҳаит, бзиа умбааит, ҳазҿу умбои рҳәан, иҵаҟьаны дыԥхарҵеит.
Аҩны данааи, дзықәшәаз иан илеиҳәеит. – Унан, уара агаӡа! Ухыс уаасуа унықәланы уҵәыуар акәымзи лҳәан, диҵаҟьеит.
Даҽазны дышнеиуаз чарак аҿы, иасны ишыкәашоз ашҭа дынҭалт. Ихҭырԥа ааихыхны инкажьны ааҭҳиҭҳи ҳәа ихы даасуа днықәылт. – Ииуеи, ижәла нҵәеит, дызциганда рҳәан, иаҵҟьаны ашҭа дыҭцаны дыԥхарҵеит.
Дааин иан илеиҳәеит ихьыз, усгьы нациҵеит: – сан ԥҳәыс дысзаабымгакәа,  сыхьтәоугьы сгылом. –  Ԥҳәыс дузаазгоит, агәарԥ азна амҿы еизугозар лҳәеит иан.
– Ибзиоуп иҳәан, далагеит амҿы аагара. Ан даалаган ҭәырӷәык еилаҳәаны амҳараҿы икҿалыргылт. Нас ус иалҳәеит: – нан, шьҭа, уаҟәыҵ умҿы аагара, ԥҳәыс дузаазган амҳараҿы дкыдгылоуп, аха хәылԥазынӡа уахь умнеин ҳәа.
Ахәылԥазы амҳараҿы днеин дыкны данаалыха, ахәараҳәа аҭәырӷәы имҵаҳаит. – Сыԥҳәыс дабаҟоу ҳәа иан данлазҵаа – ушбзамыҟәыз анлаҳа дцазаап ҳәа иалҳәеит.
– Ус акәзар, даасымгар ауам иҳәан ддәықәылт. дышнеиуаз ԥҳәыск – Чача ҳәа шҿылҭуаз иаҳаит. Иԥҳәыс Чача лыхьӡуп ҳәа иан иалҳәахьан.
Абан сыԥҳәыс иҳәан, абжьы ахьгоз аҩны днеит. Ихәы архиара иалагеит. Аԥҳәызба, дахьниас-ааиасуаз, асас дшылзымақаруаз лаҳаит. Аԥҳәызба уамашәа илбан лан илалҳәеит, аха иҟарҵахуази.
Акранырфа ашьҭахь, ииарҭа ҟарҵан днаиеит. Аԥҳәызба лангьы Чача ашәындыҟәра дылҭарианы, ацаԥха ҩаркны, ларгьы днышьҭаланы дыцәт.
Аҵхыбжьон Қдыжә дҩагылан, Чача дызҭаз ашәындыҟәра аашьҭыхны дцеит. Амҩан ашәындыҟәра ааԥҽны, Чача дааҭганы аҩны дааигеит.
данааи иан дара лгәы  иахәеит.
ԥыҭк анҵы Чача ус иалҳәеит Қдыжә: – сҭаацәа рҿы, ҳаҭуан азна ласха ыҟоуп, уцаны ԥыҭк ааугар, исны уеиқәа алсхып ҳәа.
– Ибзиоуп иҳәан дцеит. дахьнеиз уаҩы димбаӡакәа аҭуан дҩықәлан аласахақәа иԥхьаӡо далагеит. Ари Чача лхәы, ари сан лхәы ҳәа иԥхьаӡаны ишеиқәиҵоз, аҵыхәтәаны акы ахашәалт.
– Ишԥазури? Ари Чача илысҭар сан лгәы нхоит, сан илысҭар Чача лгәы нхоит, ных, иҟалалакгьы сан илысҭап. Чача илымургьы аҿах аалҿсыргап ҳәа, инапы анааиҟьа, аӷьыч уа иқәтәаз ихахәда иаахан, далыҩрны дылкаҳаит.
Аҭаацәа ааисын  длышьҭагәа дыркит. Нас – сҩызагьы хыхь дықәтәоуп аниҳәа, иҩыхәнан Қдыжәгьы дыкны длылбааргеит. – Узусҭа? – ҳәа ианиазҵаа,- сызусҭа шәымбои, шәымаҳә соуп иҳәеит Қдыжә. – Уабаҟаз нас анырҳәа: – сабаҟаз, уцаны аласа ааугар, еиқәак узызӡахып лҳәан, саалышьҭит иҳәеит Қдыжә. Ашьҭахь заҟа изышьҭхуа аласа наиҭаны ддәықәырҵеит рымаҳә.
Абри азоуп ари ауаҩага илакә ҳәа изашьҭоу.

(Иаҳарбаз ашәҟәы).

Хҩык аишьцәа

Дыҟазаарын шәарыцаҩ бзиак, уи иман хҩык аԥацәа. иара данԥсуаз, ахҩыкгьы даарыԥхьан ус реиҳәеит:
– Сыҷкәынцәа, сара сыԥсуеит, аха шәара есқьынагьы шәаб иеиԥш ауаҩра шәыланы шәыҟаз, апатуи, аҳаҭыри закәу жәдыруазааит, иагьыҟашәҵала. Ашәарыцараан ҩы-мҩакы ахьеиҿагылоу шәармарахьтәи абнахь бзанҵык шәымцан, арӷьарахьтәи абнахь шәныҟәала есқьынагь.
Ҽнак аишьцәа аиҳаби агәыбжьанытәи аб иҳәатәы харымҵакәа шәаырцара ҳәа ҩ-мҩакы ахьеиҿагылаз армарахьтәи абнахь ицеит. Акыр аамҭа ишәарыцон, аха акгьы ырмбеит.
Аҩыџьагьы амла  иаргәаҟуа ишнеиуаз, ианынаԥш, абна агәҭаны дәы ԥшӡарак аҿы астол гыланы ирбеит. Астол иқән ҿык иаанагара афатә хкқәа зегьы. Инаԥшы-ааԥшын, аха уаҩ дырмбеит.
Акы ҳнацҳап ргәахәын, астол ахь рҿынархеит.
Убри аамҭазы уаҟа иаразнак даацәырҵит ҭаҳмадак, иԥаҵа ҟәашӡа.
– Бзиала шәаабеит! Шәааи арахь, какалк шәкып, – иҳәан, аишьцәа астол ахь днарыԥхьеит.
Аишьцәагьы мап рымҳәакәа астол инахатәан, рызхара рфеит. Астол ианаахыҵ, ауаҩышла аҩыџьагьы аҷын аархиҟьан, иаразнак аишьцәа цәы ҭоуӷанқәаны, ртәыҩақәа рак-рак иҟараны, иҟәаш-ҟәашӡа иаԥхьа иаақәгылт. Ахкаарахь иган иҭеиҵеит аҩ-цәыкгьы.
Амшқәа акыр цеит рашьеиҵҩы аҩны дтәаны иашьцәа дырзыԥшижьҭеи, аха ианымааӡа, акы рыхьит иҳәан, дрышьҭалт.
Акыр аамҭа дыԥшаауан, аха уаҩ димбеит, рыӡбахәгьы џьаргьы имаҳаит.
Ҽнак дышнеиуаз абнаҿы данынаԥш, аҳаскьын ду аарлаҳәа иалыҳәҳәо уӷәк ацә ҭуоӷанқәа, ртәыҩақәа ҟаԥшь-ҟаԥшьӡа иҳәуа ишгылаз ибеит, аҩадахьы данынаԥш, астол фатәыла ирхианы ишгылаз гәеиҭеит. Днаԥшы-ааԥшит, аха уаҩԥсы дыҟамызт, хы-мш дыԥшын. Амла дыԥсуа далагеит, аха астол ахь днеиуамызт.
УАҩ данимбаӡа, царц иҽазикуан еиԥш, иаԥхьа аӡәы даацәырҵит иԥаҵа ҟәашӡа.
– Бзиала уаабеит! Уара абраҟа утәоижьҭеи хымш ҵуеит, кыргьы уфом, амла уамки? Уааи арахь, какалк кы, – ҳәа дикит, аха иага замана изиузаргьы акрыимфеит.
– Нас гәаҟра умоума, узышьҭоузеи? – ҳәа диазҵааит ауаҩы шла. даныхҭеикӡа, ус иҳәеит арԥыс:
– Ҩыџьа аишьцәа сыман, шәарыцара – иахьцаз дкылымсит, срышьҭоижьҭагьы акыргьы ҵуеит, аха рхабар ҳәа егьсмаҳаит. Избаанӡа срышьҭазароуп.
– Уааи арахь зны, акрыфаны уаца, – ҳәа деиҭааихит ауаҩы шла, аха иԥсрахы ҟаиҵан имуит.
– Ус акәзар, абарҭ ацәқәа шықәсык рыуаара усҭоит. шаҟа уҭахыу, урмеигӡакәа аус дырула, амала ҳумшьын даҽакы иуҭахыу дырҟаҵала. Уца иуманы, уашьцәа рыԥшаара уаҟәыҵ, – иҳәан, ацәқәа ииҭан, аҩныҟа ддәықәиҵеит.
Аишьцәа рашьеиҵбы аҩны данааи, ҵабыргны ацәқәа дырмеигӡакәа, ааара аус дируит ашықәси аҳықәси рыбжьа. Аҵыхәтәаны иашьцәа рыԥсхәра бзианы ирзиун, ацәқәа рыҿҳәара анынҵәа, изтәыз изааицеит.
Ацәқәа рыхәдақәа амса рықәланы иҟан. Ацәқәа зтәыз даацәырҵит, астол хианы ишгылац игылан.
Аҭаҳмада иааиз дааидгылан, акруфароуп ҳәа дикит, аха иара амла дшакуазгьы, – мап, – иҳәан акримфеит.
– Афырхаҵа, – иҳәан, ацәқәа зтәыз ауаҩышла ицәқәа аҷын анаархиҟьа, аиашьа ишибоз иашьцәа иаԥхьа иаагылт, ацәқәа рцымхәрас.
Даашанхеит аҷкәын.
– Шәара исашәҳәа, – иҳәан, урҭ ҩыџьа даарылдгылт ауаҩышла, – иарбан зегьы раҵкьыс шәзеилаҳауа шәоурц?
Зегь раҵкьыс, амал ду, аԥара ҳаилаҳауеит, – рҳәеит аишьцәа аиҳаби агәыбжьанытәи.
Иаразнак иаарымҵаҳаит  урҭ амал ду, ахьи араӡни.
– Уара зегьы раҵкьыс узеилаҳауазеи? – ҳәа дҵааит ауаҩшла аиҵбы дааидгылан.
– Сара акгьы сҭахӡам, ухаҵкы сцеит, – иҳәеит.
– Акгьы уҭахымкәа ушԥаҟоу? Иҳәа иуҭахыу, – ҳәа ԥскы дикит уи ауаҩышла, аха аиҵбы, акгьы сҭаыхм ҳәа дгылт.
– Амал сҭаыхуп ҳәа иоуҳәар иауазеи, уара афы зсысз, амал шҭауҭахым, – ҳәа дыркит иашьцәа.
– Иҳәа иуаҭахыу зегь раҵкьыс, – ҳәа ҭаха ииҭомызт уи ауаҩышла.
– Нас ианамуӡа, сзеилаҳауа абри ауп, ауаҩы иҿы ахьымӡӷ сызмыргаша, ауаҩзиара злоу аԥҳәыс дысҭахыуп зегь раҵкьыс, – иҳәеит аиҵбы. Ари аниҳәа, иашьцәа изгәааны рмал иаҵаланы аҩныҟа ицеит.
– Ҳаи, закәтә хьымӡӷузеи сызҭоуҵаз! Ус иҟоу ԥҳәызба  заҵәык лакәын издыруаз. Уи амал ду змоу аӡәы диҳәан уаха дигоит, – иҳәеит уи даахәыц-хәыцын.
– Уца ушиашоу уи лыҩныҟа. Уаҟа ачара рымоуп уажәы. Ашҭа ушааҭададакҵәҟьа, аҳәҳәара уалага, сыԥҳәыс дызго дызусҭа ҳәа. Иусышт, урыԥҟашт, аха уахькажьугьы уаҟәымҵкәа уҳәҳәала, сыԥҳәыс дызго дызусҭа ҳәа. Уара дызлауԥҳәысузеи ҳәа иузҵаар, абас ҳәа: – шәааи, ахәшҭаараҿы сыхьӡала иасырсуеит иҩоу аҵәамахә, шәара шәымаҳә ихьӡ ала иаирсааит аиӡоу аҵәамахә. раԥхьаӡа зҵәа пытны, иаразнак иазҳаны, аҵәақәа наҿаланы, иарҭны акаԥсара иалаго, убри дитәуп аԥҳәызба ҳәа.
Аиҵбы дцеит аԥҳәызба лыҩныҟа. Ашҭа данынҭала, ачара уаа аниба, акыукыуҳәа аҳәҳәара далагеит: «Сыԥҳәыс дызго дызусҭа?» ҳәа.
– Ҳаи аччиа, наҟ уца! – рҳәан ихыччеит. Нас даагылан аҭаҳмада шла ишиеиҳәаз еиԥш, аҵәамахә аҳарсып, иҳәеит. Нас амаҳә ихьӡ ала ҵәамахә аӡак аарган, аҽҳәаҿы иадырсит. иаргьы ҵәамахә ҩак ааганы иҵаиркьакьеит ихьӡала.
Ишыԥшыз, аҵәамахә ҩа иаразнак иааԥтын, иаразнак иазҳан, аҵәақәа ҿассы иааҿалан, иарҭны акаԥсара иалагеит.
Зегьы џьашьатәыс иԥхьаӡаны аԥҳәызба дирҭан, аҩныҟа дааигеит.
Ачара ҟаиҵарц иақәикит. иашьцәа, еихбаала инхоз, ақаруаса иахьықәтәаз днеин дрыҳәеит уасак ирҭарц.
– Ҳаи, аччиа амал уҭахымызт, уажәы иуҭаххама, уца наҟ, – рҳәан, иҵаҟьан ддәықәырҵеит. нас дцан, џьара рбаӷьк ԥшааны ачара алаиуит. Қәацәк ҟаиҵан, иԥҳәыси иареи уа иныҵалт, жәкы бжала аӡәы имырхит.
Шықәсык ҵит. Хшара дроуит урҭ.
Уаҵәы мшаԥны иахьа еиԥш аешьеиҵбы деиҭанеит иашьцәа рҟны. дрыҳәеит аныҳәазы шьтәыс сыск ирҭарц. Акыр данрыҳәа ашьҭахь, асыс ирҭан аҩныҟа иааигеит. Аҽны рхәыҷы дыԥсит. Иԥҳәыси иареи ааилатәан, ирыӡбит идмырӡырц аныҳәа шьҭахьынӡа, аныҳәаха ауаа дмыргәаҟрацы.
Мшаԥы аҽны аиҳабы шьтәак нкажьны ишьит. Икнаҳаны ацәа шахихуаз, агәашә аартны ашҭа дааҭалт уаҩышлак, агәыжь дақәтәаны, иԥаҵа ҟәашӡа.
Аиҳабы ашьтәа ацәа хыхра даҟәымҵӡакәа иԥҳәыс илызҿиҭит, асас аҩныҟа днаг ҳәа.
Ашьтәа ацәа аахыхны, акәац иманы аҩныҟа игеит, инапы иӡәӡәеит.
– Ари уара узы аныҳәазы иушьит, аха асас изы егьумшьӡои? – иҳәеит асас дахыччашәа.
– Ҳаи, ари зегьы асас моу, ҳгәылацәа рлақәеи дареи ирызхоуп, – иҳәеит аԥшәма.
Ауаҩышла игәыжь дҩақәтәан, аиҵбы иахь дцарц иҿынеихеит.
Аиҵбгьы исыс хәҷы ишьын, ацәа ахыхра даҿын. Иԥҳәыс аса иааиуаз данылба, ус лҳәеит:
– Асас дааиуеит уара, асыс уаҟәыҵны, унапы ӡәӡәаны, уиԥыл ласы!
Аиҵбы иус дааҟәыҵын инапы ӡәӡәаны, асас дааиԥылан, «бзиала уаабеиТ!» ҳәа инапы ааимихын дааҽыжәихит. нас аҩныҟа дааигеит.
Аԥшәма исыс ацәа аахыхны, дыҩны иашьа еиҳабы иҿы днеин, диашьапкит, «сыск сыҭ» ҳәа, аха иеиҳабы дыԥхеиҵеит.
Нас агәыбжьанытә иҿы днеин диҳәеит, аха уигьы мап икит.
«Сыжә заҵә абжа усҭоит асыс сыҭ» аниҳәа, «шьахәуп», иҳәан, сыск кны еиҵбы ииҭеит.
Аҩныҟа иааганы, ишьны, ацәа ахыхра дшаҿыз, асас дааидгылан ус иҳәеит:– Уара усыс шьны икнаҳауп, аригьы  зхушьаауазеи?
– Ҳаи џьушьҭ, уи ҳара ҳзоуп, уи даласгӡома асас? – иҳәеит аԥшәма.
Зегь акрырфеит. Асас агара хҩаны игылаз аниба, ахәҷы дгарылхразы дыхҭеикит аԥшәма ԥҳәыс.
Аԥшәма ԥҳәыс уи ахәҷы дышԥсхьаз лмырӡакәа ухаҵкы сцеит, ахәҷы уажәы аакьыскьа ауп дангарасҵа, – лҳәеит.
– Сара сымсит,  дышгарбхра, абргьы наиркы, – иҳәан кәтаӷь ҟаԥшь иџьыба иааҭыхны иналиркит. Аԥҳәыс илгәамԥхо ахәҷы даанԥлыртла, ахьырхьырҳәа дыччо, инапқәа рхахо, акәтаӷь дназыҩит.
Хаҵеи ԥҳәыси акыргьы игәырӷьеит, аха акгьы ҟамлаӡазшәа рҽыҟаҵаны итәан аҩыџьагьы.
Ԥыҭрак ашьҭахь асас дцарц дҩагылеит.
– Иҭабуп апату исықәшәҵаз азы. Шәара ииашаҵәҟьаны ауаҩра здыруа шәакәзаап. Уашьцәа уаҩра ҳәа акгьы рылам. Амал ирымоу акгьы иаԥсам. Аринахыс уҩнаҭа барақьаҭрахааит, урҭ уашьцәа уаҳа рмоуааит, – иҳәан, дыҩҽыжәлан дцеит.
Убри инаркны аиҵбы есымша имал аӡы еиԥш иазҳауа, иашьцәа иаҳа-иаҳа иӷархо иалагеит.
Ус, аԥыхьа иара дышӷарыз аҵкьыс еицәахан иашьцәа, иара амал ду иманы, урҭ иара иҿаԥуша, ахыз икеиҭәо ржәуа иааҟалеит.

(Иаҳарбаз ашәҟәы).

Анԥсеи аԥҳаԥсеи

Аӡәы иԥҳәыс данԥсы, ԥҳак дызмаз аԥҳәыс дааигеит. Иаргьы иԥҳа дыҟан. Анԥса аԥҳаԥса длеигӡомызт, круҩыс, бжеиҳан ажәқәа дрыцҵаны длыман. лара лыԥҳа акрылзыруадаз, дықәртәаны длааӡон.
Лыԥҳаԥса лыбаҩ ласын. Иагьа ус ыҟазаргьы аминуҭк иҟалҵон. Ари улсқәа данрылгалак, лыԥсы лшьар ҳәа дшәаны ашырӡи ахәӡи еилаԥсаны илылҭон, еилых ласы ҳәа.
Ари дышгәаҟуаз гәарҭан аҵарақәа илзеилырхуан. Егьлышьамызт, лшьапы хтын.
Зны лыжәқәа ангәарлх, агәылацәа днарылалан дрыҳәеит, сахҭан хәҷык сышәҭ, сшьапы хтит ҳәа.
Агәылацәа доусы ирылшоз ала асахҭан лырҭеит. лара дналаган, инеилаԥса-ааилаԥсаны, ирԥшӡаны, еимаак лӡахит. Мышкы илышьылҵахьан еиԥш, руакы лцәыӡит, ажәқәа шылхьчозх, дҵәуо аҩны дааит, аха дрыцҳазшьодаз? Лус лзыԥшын, лџьабаа илбац акәын.
Леимаа илцәыӡыз, аҳак иԥа дышнеиуаз ибеит. Иаашьҭихын днахәаԥшызар, аԥшӡареи аплани цәгьала илгәаԥхеит.
Абри зшьаз даасымгар ҟалом ҳәа длышьҭалт диԥшааразы. дышнеиуаз аимаа зцәыӡыз аӡӷаб дахьыҟаз аҩны днеит. Аӡӷаб аимаа анылба, илымдыруаз, «сеимаа!» ҳәа дыҳәҳәеит, аха анԥса уи аказы дшааиз лдырын, лыԥҳаԥса лқьышә дынҭасын, лара ишылтәыз лылмырҳәеит.
– Ари, нан, сыԥҳа лоуп изӡахыз, илцәыӡын, дара дыԥшааит, аха иылмбеит, – лҳәеит анԥса.
Абри аимаа зшьалауа лыда уаҩы дшааимгоз ҳәа ҭоубаны ишимаз реиҳәеит.
Нас аҳ иԥеи анԥсеи леицәажәан, лыԥҳа дизылҳәеит. Аҿҳәара ԥырҵәеит. Аимаақәа аԥҳаԥса лтәқәа лакәын, ахал ара илызҭодаз, иаанхаз ахцлакгьы  аалымылхын, лыԥҳа илылҭеит.
Абар аҿҳәара ааигәахеит, аха аимаақәа лышьамлеит, илцәыхәҷхеит. иаалаан лшьапы рцәын, ирулак  нлышьарҵеит.
 Аҳ иԥа иҭацаагацәа драԥгыланы иԥҳәыс дигарцы дааит. Аҭаца даадәылырган, ахьтәы фаитон дақәдыртәеит. Аԥҳаԥса лакәгәышьан аҳ иԥа иигараны иҟаз, аха дзышьҭуада? Аԥҳаԥса днеин аӡахәа ргьала дақәтәеит.
Дахьыгьалоз ашәаны илҳәон «напцәы, шьапцәы ахьтәы фаитон дақәдыртәеит. напеибга, шьапеибга аӡахәаргьала дақәтәоуп» ҳәа.
Ари лашәа аҳ иԥа дахьгылаз иаҳаит.
Ашырҳәа дахьгылаз днеиҭаԥан, днеины иԥҳәыс иигоз леимаақәа аалышьихзар, лшьапы аҟәаадабаа ахьлы иҟан. иара уаҵәҟьа дааныжьны, аԥҳаԥса жәыхьчас ирымаз дигеит.
Анԥса лыԥҳа уаҩы димгаӡакәа даанхеит.
(Иаҳарбаз ашәҟәы).

Ҩыџьа аишьцәа рмал шыршаз

Аиҳаби аиҵби  ҩыџьа аишьцәа ыҟан. Абарҭ аишьцәа анцәа ишиҳәара инхон, инҵуан. Шә-хык арахә ырман. рыҳәсақәа аҟан, аха дара аӡәгьы хшара дрымаӡамызт.
Абарҭ аишьцәа абас ибзиахәха ишыҟаз акәымкәа аиҳабы аиҿыҵра иҭаххеит. Иашьа еиҵбы дааиԥхьан «сара хазы нхара сҭахыуп, суҿыҵуеит» иҳәеит. Аиҳабы ас аниҳәа, аиҵыбгьы иахиҳәаауаз, дақәшаҳаҭхеит.
Аиҳабы длалаган анхарҭа ҭыԥ алихит, аҩны ҟаиҵеит, ирахә рыҭра ҟаиҵеит, иҽеиқәиршәеит зегь рыла. Ас зегь рыла иҽанеиқәиршәа, аиҵбы иҿы дааин аишьцәа аҩыџьагьы леидтәалеит.
– Уаҵәы аашар, ҳарахә ҳшап, – иҳәеит аиҳабы.
– Уаагылшь! – иҳәеит аиҵбы.
«Уаагылшь» ҳәа иҳәеит, аха уаҳа акагьы мҳәаӡакәа дтәоуп дхәыцуа.
– Уара закәузеи иҟауҵо, уаагылшь уҳәан ус утәоуп, уаҳа акагьы уҳәаӡом, закәузеи? – иҳәеит аиҳабы аиҵбы иҿымҭра анизымчҳа.
– Уаха исшоит ҳарахә, – иҳәеит аиҵбы
– Уаха иушартә, иабаушо алашьцараха, ҳарахәқәа зегьы рыҭра иҭакыуп. Насгьы ҳзыргәаҟуазеи, уи еиԥш гәаҟра ҳамам, ашьыжь иаҳшоуп ҳәоуп сара исҳәаз. Ашьжьымҭан ҳҩагылар, еибаҳарбар, еиҩысқәо еиҩаҳхып, – иҳәеит аиҳабы.
– Моумоу, уаҵәахьы изахаҳгозеи, иануҳәах, ҳаиҿымҵыр анумух, уаха иаҳшароуп, – иҳәеит аиҵбы.
Ас иҳәоит ауп, уаҳа акагьы ациҵаӡом, ус дхәыцуа дтәоуп. Ус дыштәаз, дыштәаз ԥыҭк ааҵхьан, «ааҳыҳ, исшеит, салгеит, иуҭахыу га» иҳәеит.
– Ишԥаушеи, азкәузеи, иарбану изго?
– Иарбану иуго ауп, ауацәа шәҩык ҳамоуп, арахәгьы хкыла шәхкык ҳамоуп. иуҭаххап, ҳауацәа ашәҩык уара уимаз, иуҭаххап шә-хкык иҳамоу ҳарахә зегьы ааидкыланы уара иумаз, аԥхьа алаԥшра уара иусҭеит, – иҳәеит аиҵбы.
– Ауацәа са исыманы закә гаӡароузеи иуҳәо, ауацәа сара иабазго, ирыласхыузеи, иагьабасыхәо? Ус уара ианугәаԥха, арахә сара исымазааит, – иҳәеит аиҳабы.
– Азамана, иумазааит, – иҳәеит аиҵбы.
Адырҩаҽны ашьыжь ианааша, аиҵбы дҩагылан, арахәқәа зегьы рыҭра иааҭицан, иеиҳабы инаииҭан дгьажьны дааин иҩны длатәеит. Дтәоуп, уи уаха, уи уаҵәы, имоу ахәҷы рфоит иԥҳәыси иареи. Ԥина ӷра хәҷык рзынхан ирымоуп, уаҳа хыхь ажәҩан, ҵаҟа адгьыл, ԥшь-шьапык зҵоу ҳәа акагьы рашҭа иқәым, уи аԥина ӷрагьы уа ирыдтәалоуп.
Ари иашьеи иареи ирзеибауз, арахә шыршаз егьиз иныҵыҩ-ааҵыҩны агәыла-азла уҳәа ираҳаит ауацәагьы. Ари аиҵбы иуацәа ааигәныҩын, илеидҵаала-ҩеидҵаалақәан, аӡә ажә ииҭеит, аӡә аҽы ииҭеит, аӡә акамбашь ииҭеит, убас мацара ҳә-хкык захьӡыз арахәгьы иоут, иуацәагьы шиуацәаз иаанхеит аиҵбы.
Ани арахә зегьы еидкыланы изгаз аиҳабы ирахә акы атыша иҭаҳан иԥсит, даҽакы аӷьыч игеит, даҽакы ԥхҭны иԥсит, заҟа ҟалалакгьы, ирахәгьы имамкәа, ауаа ҳәагьы уаҩ димамкәа, иԥҳәыси иареи ԥхҭны, илазареҭкны, рхы неидыкшало иааидхалт.
Егьи (аиҵбы) анцәа ишиҳәара дыӷәӷәаӡа, дбаӷьаӡа дааҟалеит.
Ауаҩра иаҵанакуа рацәоуп, дад, абригьы ауаҩреи ауаҩымреи ирыхҳәааны ажәабжьны абас исаҳахьеит. Адунеи аҿы иҟамлац егьыҟаӡам, иагьа ахнагахьеит ари ҳазқәу адгьыл.






























Дырмит Гәлиа
(1874-1968)

Дымрит Иосиф-иԥа Гәлиа дреиуоуп аԥсуа жәлар ԥсра зқәым рҵеицәа дуқәа. Иара иоуп раԥхьаӡа акәны аԥсышәала асахьаркыратә ҩымҭақәа раԥҵара аԥшьызгаз, ихацзыркыз. Уи зеиӷьыҟам ала еиликаауан ажәлар рҿахәы, рыгәҭыхажәа аҳәараҿы ахатәы бызшәа иалшоз, иаҵанакуаз ҳәаак шамамыз, шьаҭамырӡганы ишыҟаз.
Ииашаҵәҟьаны, Дырмит  Гәлиа ибзоураны, раԥхьаӡа акәны, аԥсуа бызшәа, аԥсуа сахьажәа еиҳагьы иԥшӡаны, еиҳагьы игәазырҳаганы, еиҳагьы иҿахәҳәаганы жәлар ргәы иаақәҩит, ирылаҵәеит.
1912 шықәсазы аԥсышәала раԥхьаӡа акәны иҭыҵыз «Ажәеинраалақәеи ахьӡыртәрақәеи» захӡу ишәҟәы злаатуаз актәи адаҟьаҿы Дырмит Гәлиа иҩуан:

Аҳы, сышәҟәы, уеиҵамхан!
Гәы-шьамхыла укамҳан,
Гәарԥ-бжьарак убжьамхан,
Узҭаху рзы уҵәахымхан!

«Илԥхьаӡеит»

Башьлиа-иԥа Хыш иҭаца,
Длыцкламԥшыкәа лара лаца,
Ҟәарҭк лыртәазаап ҭагаланшәа,
Жәохәҟа кәҷакра наҵаҵашәа.
Ахьшь нышьҭасуа, ус мацара,
Уи иараӷеит уи лыкәҷара.
Нас дашшуан лгәылацәа рҿы:
– Сҟәарҭ иаҵан жәохәҟа кәҷара, 
Ахьшь нышьҭасуа, ус мацара,
Иаасзынхеит ҩажәа кәҷара.
– Унан, џьбеит, иҳаҳауазеи,
Нас араҟа ба бзашшуазеи,
Ахьшь амала ишьҭамсуазаап,
Акака ртәаны ицалозаап!

Марти ахьчеи

Амшцәгьа бааԥсқәа зегьы рышьҭахь
Мартгьы аҵыхәтәа уаҟа иԥҵәеит.
Ахьча иџьмақәа нҭеикын,
Ашә ӷәӷәала инаиркит.
Дзыргәаҟыз март азы днацәҳан,
Аҭыԥ ахь дцан, иҽирбеит…
Ас дшыцәҳаз март инаҳан,
Мыцхәы игәаан, еицәахеит.
Иааиуаз апрель мзахь ицан,
Хы-мыш ԥсахны иаанагеит.
Уи инаркны асы ауан,
Шьамханынӡа инканажьт.
Иааҟәымҵӡакәа ус иауан,
Хаха-хымшгьы нанагӡеит.
Ахьча ирахә амла иакын,
Ииура изымдыруа дҟанаҵеит.
Цгәык аҳаҭа инҭеикын,
Арахә рыгәҭа инкнеиҳаит.
Уи аҳаҭа архәар-хәарын,
Арахә рырҳан, иааикәагылт.
Ажаҳәара нархашҭын,
Амлашьрагьы нарыхҟьеит.
Ахаха-хымш аниас,
Амра ӷәӷәала инкаԥхеит…
Март хьаҳә-хьачан, иԥхашьан,
Шықәсныҟәара инҭакәкәеит.
Ахьча иџьмақәа ноуиштҭын,
Наҟ афаса инылалеит.
Аҳаҭа ахы ааԥиртлан,
Ацгәы наҟ инкаирԥеит.

1926.

Ааԥын

Си ҵааи зегьы ӡҭит.
Абӷьы пытын, зегьы шәҭит.
Ахьҭа абаҟоу, амра ԥхеит,
Аҵых иазҵан, амш иазҳаит.
Ажәлар хиоуп, ашәа рҳәоит,
Адгьыл рцәаӷәан, иларҵоит.

1930.

Тагә иԥҳәыс лҟызи лкәатеи

Аҟызи акәатеи еицҭакын,
Лассы иҭырмыжьит шьыжьымҭан,
Роушьҭра лхашҭзаап Ҟазырхан.
Акәата иазымчҳазт ныҿнаҭит:
«Та-агә, Та-агә, Та-агә!»
Тагә дабаҟаз, крифахьан,
Аколнхарахь наҟ дцахьан.
Тагә дшыҟамыз анадыр,
«Уах-уах-уах!» – ҳәа илатәеит,
Инагәжәажәеит, ус аҳәеит:
«Дыԥсгәышьазаап ҳаԥшәмаԥҳәыс,
Убри азакәхап ҳаҭзаҭкыу».
«С-с-су!» – аҳәеита ҟыз ахьтәаз, – 
Ус лыдумкылан Тагә иԥҳәыс,
Ҳара ҳусгьы усҵас ицап,
Ҳарҭгьы ҳаҭрыжьып, наҟ ус ҳцап.
1930.

Ахәыҷқәа рашәа

Арҭ шәахь избахьада, ауаа амхы рцәаӷәоны!
Чари, чари, чарирама, ауаа амхы рцәаӷәоны! (2-нтә)

Арҭ шәахь избахьада,  ауаа амхы ларҵоны!
Чари, чари, чарирама, ауаа амхы ларҵоны! (2-нтә)

Арҭ шәахь избахьада, ауаа амхы драшәны!
Чари, чари, чарирам, ауаа амхы драшәоны! (2-нтә).

Арҭ шәахь избахьада, ауаа аџьықәреи ҿфрхуаны!
Чари, чари, чарирама, ауаа аџьықәреи ҿырхуаны! (2-нтә).

Арҭ шәахь избахьада ауаа аџьықәреи рҭәаҭәоны!
Чари, чари, чарирама, ауаа аџьықәреи рҭәаҭәоны! (2-нтә).

Арҭ шәахь избахьада ауаа аџьықәреи рлагоны!
Чари, чари, чарирама, ауаа аџьықәреи рлагоны (2-нтә).

Арҭ шәахь избахьада ауаа еинҟьа икәашоны!
Чари, чари, чарирама, ауаа еинҟьа икәашоны! (2-нтә).
1930.

Акәтыкаркарра

Амӡырхаҿы кәтык каркарит,
Иаақәырццакны рбӷьак ҟарҟарит,
Акәтқәа ааилат, зегь ҟарҟарит,
Аԥшәмаԥҳәысгьы даапарпарит:
– Иҟалазеи, мшәан, цәгьарас?
Изықәшәазеи арҭ уадаҩс?
– Дук бымгәамҵын, аԥшәмаԥҳәыс,
ЦӘгьарас ҳәа кгьҟамлаӡеит.
Арцына хәҷы кәтаӷьк аҵеит,
Ҳаигәырӷьашәа ашәак ҳҳәеит! – 
Аҭакс арбаӷь абас аҳәеит.

1931.


Аҭаҭын

Аколнхараҿы аҭаҭын,
Иарбан уҳәар, асамсун,
Игәазырҳагоуп, иҟатоит,
Ианаамҭоу идрашәоит.

Қәнагала иларҵан,
Иагы-иабзаз зегь ҟарҵан,
Ишнеиуаз, зегь неизан,
Мра ԥхала идырцәеит.

Зегь рыла иҟаимаҭхан,
Наҟ шашәала иныкнарҳаит.
Хәҷы-хәҷла инеиқәырҵан,
Идамаҭха инҿарҳәеит.
1931.

Сара сымхы

Сымхы ҟаимаҭ, уара сымхы,
Кырӡа уеиԥшуп уара ахьы.
Абра иҭагылоуп аџьықәреи,
Ишазҳаз убап унеир.
Алапҟьа дуқәа ирыбзоураны,
Иҭагылоуп абӷа ырхәаны.
Амра ақәԥхар, ицыр-цыруеит,
Аԥша насыр, ишәыр-шәыруеит,
Ақәа насыр, ахҳәаҵә ҿышәшәоит,
Уи збауа зегьы иџьаршьоит.
Сымхы ҟаимаҭ, уара сымхы,
Кырӡа уеиԥшуп уара ахьы.

Ашықә ҿыц аантәи ажәа

Иҟоуп ажәак, зеиԥшыҟам,
Ари адыдра аиҳа иӷәӷәоуп,
Ари ажәа убас иӷәӷәоуп,
Афырҭыни адгьылҵысреи реиҳа.
Ари ҵаруп амацәыс аиҳа,
Ари ажәа ныҟәзгауа – 
Хараӡа дреиҳауп ашьха ҳаракқәа.
Ари ажәа – Ауаҩ иоуп.
Ари аныҳәаҿа убри изкыуп.
Абри ажәа еиҳа иазҳаразы,
Еиҳа еиӷьны илашаразы,
Дырҩегь агәқәа еиҳа еиӷьны ррыԥхаразы,
Ари аныҳәаҿа изкыуп ҳтәыла аԥа.
Ари аныҳәаҿа изкыуп амч ӷәӷәа змоу,
Насгьы арыцҳашьареи аҳалалреи злоу.
Ари аныҳәаҿа изкыуп асовету аҩы.
Уи иреиӷьу агәабзиара имазааит!
УИ анасыԥ бзиа ду иоуааит!
1957.

Аҟызи акәатеи

Ҟызи кәатеи еиманы,
Шкәакәеи цәыши еиланы,
Лбаа абаҳча иҭаны,
Абгахәыҷы нарылалт.
Акакала ижәжәаны,
Рымҵәыжәҩақәа ҿыжәжәаны,
Рхы-рыхәда хыҵәҵәаны,
Абгахәыҷы нарылгеит.
Убраҟа еиқәхаз иеибганы,
Аҟыз ыит-ыитҳәа иҳәҳәаны,
Аҩбагь гәаҟуа, иццакны,
Рыҩны шыҟаз инкыдлеит.
Аԥшәмаԥҳәыс лхы ҭаҳәҳәаны,
Ашә даадәылҵит дыццакны,
Абаҳчахь лхы нарханы,
«Иҟалазеи?» – лҳәан, днахьаԥшит.
Ашыш ахы ныбжьакны,
Ахәда ду наҟ инарҳәны,
«Ԥышт!» – аҳәеит аҟыз шәаны,
Ари захьӡу «ҳақәнахт» ҳәоуп.
1932.

Ашьыжь ашкол ахь

Амра каҷҷа гәазырҳага,
Аҩны иҩнаԥхеит амырхәага.

Аҳы, ахәыҷқәа, шәнагыл шьҭа,
Уахь ашкол ахь иаамҭоуп, шәца!

Инагылеит ахәыҷқәа,
Инаршәырҵеит рышәҵатәқәа.

Нас иааццакны, рышәҟәқәа аашьҭых,
Амҩа инанылт уахь ашкол ахь.

Аусурахь зегь гәырӷьо ицоит,
Ахәыҷқәа рҽадцал аҵара рҵоит.
1932.

Аӡын

Аԥша хьшәашәа наҵысын,
Аӡқәа аҵаа нрыхнаҵеит.
Амш хәар-чарын, иааилахәан,
Асы шкәакәа нканаршәшәеит.
Ашьыжь аҷкәын дҩагылан,
Маҭәа ԥхала иҽеилеиҳәеит,
Ишәҟәқәа ишәыра инҭеиҵан,
Асы шкәакәа днылаԥалт,
Дыҩуа, дыԥо, дыхәмаруа,
Ашкол аҿы раԥхьа днеит.
1932.

Ааԥын ашьыжь

Ашәаԥшь ҟаԥшь инашьҭагыла,
Иаацәырҵит амра кәалкәаџьуа.
Аколнхацәа рҽагақәа аашьҭыхны,
Идәықәлеит амхқәа рахь иццакуа.

Арахә наҵасын, ицеит адәқәа рахь,
Иҳәы-ича игәарлашт рыҩнқәа рахь,
Уҭра-баҳча зегь кәазоуп уажәы,
Иԥшӡаӡоуп ашәыр-қәыр еихашьшьы.
1932.

Ҭагалара

Амра наскьан ихьшәашәеит,
Амшгьы шнеиуаз – икьаҿхеит,
Аҵла-мыҵла зегь ҩежьхан,
Урҭқәа рымҵа зегь бӷьыжәхеит.

Абаҳчагьы ҟәиҭ-ԥсиҭхан,
Аԥшӡарақәа нацәыӡқәеит.
Абӷьқәа заа инкаԥсеит, 
Аԥша хара иагаӡеит.

Аколнхацәа ршәыр ҭаргалеит,
Рҽаҩра заа ихаргалеит, – 
Рџьықәреиқәа, уҳәа рҭаҭын,
Иларҵақәаз быӷьпытын.
1932.



Аҵыс аҳәыҳәи

Аҵыс акаҭ ҩахаԥан,
Иԥаҟь-ԥаҟьуа иааҭахеит.
Аҳәыҳә ԥшқа наскьа наҟ
Ишахыччоз иааԥсаӡӡеит.

– Ишԥоухаԥеи уара абас
Акаҭ хаха кыга цәгьас?
Уԥхамшьаӡои уара, нас,
Уахьзацәымцо ацәҟьа наҟ?.. – 

Абас аҳәыҳә иаҳа-иаҳа
Аҟыр-ҟырҳәа иччауеит.
Аҵыс, рыцҳа, еилажәжәа,
Акаҭ иалоуп, иҳәԥыӡыԥуеит.

Аҳәыҳә гәырӷьоит, иԥыр-ԥыруеит,
Амахә аӡа тар-таруеит,
Амахә иамаз ашашәа
Иара иахамшәеи ахәдацәа!

Егьуқәнагоит, уара аҳәыҳә,
Узахыччоз уара аҵыс?
Абар иааргоит уара узыс
Арасамахә ӡыгаҵәыс!
1932.

Иарбан аамҭоу?

Абаӷьқәа каԥсеит,
Аҵлақәа цәҳәит,
Аҽаҩра ҭаргалт,
Ашәыр ҿырхит.
Иарбан аамҭоу?

Аԥсаатә маҷхеит, 
Аԥша хьшәашәеит,
Асы леит,
Аӡқәа ҵаауеит…
Иарбан аамҭоу?
1933.

Амҵи ашьхеи

Амҵи Ашьхеи неицәажәеит:
– Уара, Ашьха, аус ууеит,
Уахи-ҽни утәаӡом.
Зны уцоит, ашәҭ ааугоит,
Даҽазных – амати,
Џьоук урчоит, иабатәиу?
Ус зуам, ҳәыс зуам,
Саргьы убраҟа срылатәоуп,
Уцха самҵоуп, салачоит.
– Даара уздыруеит узакәтәу, – 
Ашьха иаҳәеит ацынхәрас, – 
Уара усгьы ушмучоу,
Иуфо анаҩсгьы ушԥырхагоу,
Азҩа ҿкқәа шырзынужьуа.
Убри азы урыпҟалоит,
Уаныршьуагьы ҟалалоит.
Аҵкыс иеиӷьми круулар,
Аџьанхацәа урчалар.
Урҭ рзыҳәан цәгьа умулар,
Уаргьы уаҟа учалар!
1933.

Аҭаҳмадеи аҷкәыни

Ҭаҳмада ажәӡак, ибӷа ырхәаны,
Днеиуеит дзазо, илаба иҵшьуа.
Ҵаҟа дыԥшуеит дкамҳарацы,
Деихоит ԥхьаҟа аԥхӡы илжжуа.

Аҷкән, игылаз зан лааигәа уа,
Иан длызҵаауеит абри џьашьауа:
– Еидара даҵам абри инеиуа,
Нас дзырхуазеи, дбажәгәалеиуа?

– Нан, уара, иубом уи иеидара,
Убри дызҵоу хьанҭоуп даара:
Дрыҵа днеиуеит шәышқәса ихьанҭоу.
Уи аидара ибом иҿоу.
Удухар, уажәыр – усҟан иубап,
Заҟа ихьанҭоугьы – усҟан иуҳәап.
1934.


Ахәҷы иабжьгатәу

Угыл шьыжьымҭанла,
Ушьҭамхан.
Уҿи унапи ӡәӡәала,
Уеиҵамхан…
Умаҭәақәа рышәшәаны,
Иаарласны иушәҵала.
Хҳәа цқьала ухы ҳәаны,
Крыф-крыжә узхара.
Наҟ уҩызцәа урыхьӡала,
Даара бзиа иҵала.
1934.

Аԥсабара ауаҩ изы

Ельбрус ԥагьа,
Ельбрус хаха,
Ҟәаԥа-ҿаԥа!
Аламалак
Уаҩ изхьамԥшуаз,
Бжьы ӷәӷәа дулагь
Уаҩ измыршәоз,
Хьча шәарыцаҩ
Рхы иазмырхәоз,
Зегь ԥхасҭазтәуаз,
Зегь ирхыччоз,
Ауарбажәҵәҟьа
Зхы иқәзмыртәоз,
Уажә қьафшақә
Ахы ауаа ықәтәоуп.
Шьоук аватәоуп,
Шьоук аҵатәоуп.
Ас иҟазҵазеи?
Изыҟалазеи?
Ҭакс абри азы
Ишәасҳәап уажәы:
Аԥсабара
Ауаҩ изы,
Зегь хырхәагас
Иара убри азы.
1934.

Сабдуи ааԥынреи

Сабду амра бзиа ибоит,
Амраҿ уи дынхоит.
Амшын ахь сабду дыԥшуеит,
Ацәқәырԥақәа иара иахь иаауеит.

Сабду иуапа ишәихит,
Афархь мца ус иаанижьит,
Ашәа иҳәон имоҭа изгьы:
– Ааԥынра аауеит,
Иаауеит уеизгьы!

Абас аниҳәа сабду – 
Иаауеит ааԥынра ԥшӡа ду!
1957.

Аусуҩ бзиа

Аусуҩ идырҵо азын дмаашьароуп,
Уи  бзианы иҟаиҵозароуп,
Ианаамҭоу далагроуп.

Иусутә заҟа ирласуа,
Уи бзиан заҟа иҟаиҵо,
Аусаз дара ибзиоуп,
Иара изгьы хьыӡ бзиоуп.

Абасала, ҳтәыла иазҳалашт,
Иаарласны ԥхьаҟа ицалашт,
Ҳа ҳазҭахыу аргәырӷьалашт,
Ҳа ҳазцәымӷыу ҳаҵашьыцлашт.

Адырра бзиа

Дырра бзиас ирԥхьаӡо абарҭ роуп:
Аӡә дмыргәаҟкәа ахныҟәгароуп,
Азалымқәа ицәымӷызароуп,
Агәаҟ изы дгәыбылҩызароуп,
Аԥагь-мдыр диабжьаҩызароуп,
Аҭынчра мҩа инықәиҵароуп.

Ҳара иаҳҭахым ақәылара,
Ауаҩшьра уҳәа, убас аибашьра.
Ҳара иаҳҭахыуп ҭынч анхара,
Қәыларада бзианхара,
Жәлар рбжьара абзиабара.

Абри еилазгаз ҳара дҳаӷоуп,
Аичырчара иашьҭоу уаҩуп,
Убасала уи деибашьҩуп,
Ауаа хәыҷқәа рмал игарц,
Убри азы дара ишьырц,
Уи ирцәиго дарбеиарц.

Ленин иԥсра

Ԥсыхәа змамыз аԥсра,
Имч анамырха,
Аколонна азалаҿ
Дыкҿарҵеит хәаха-хәымш.
Ауаа, ҵҩа змамыз,
Абираҟ ҟаԥшьқәа кны,
Инеиуан иахәаԥшырц
Зхәыԥштәы еицакхьаз ихиҿ ҩежь.
Насгьы игәы икыдыз,
Ҳаҭыр зқәу иорден ҟаԥшь.
Убри аамҭазы,
Аԥхарахьтә хәҭак
Игазшәа уахь иара,
Иҟалеит Москва
Ахьҭа цәгьалаӡа.
Дахьыцәаз аҟнытә
Хәаха-хәымш Москва
Ицәамызт аӡәгьы.

Октиабр аамҭа

Аџьажәлар рхы иақәиҭуп,
Ақалақь ҿыцқәа ҟарҵоит.
Афабрикеи азауадқәеи
Есымшааира ирызҳауеит.
Урҭ ажәлар ҵарала ԥхьаҟа ицоит,
Аҳаирпланқәа ҟарҵақәоит,
Аихамҩақәа нышьҭарҵоит,
Адәыӷбақәа нықәырҵоит.
Асовнхарақәа неиҵҳәаны,
Иҟарҵоит есымшагьы,
Аколнхарақәа урҭ ирышьҭоуп,
Рхыԥхьаӡара рацәаӡоуп.

Амшәи, аџьмеи, аҽи
(Алегенда)

Ишоуран. Аамҭагьы ԥхынран,
Убасҟан арахә рзы шьхацаран.
Зегь рырахә рыма амҩа ианын,
Ацәҳәырахь ҳнеиндаз ҳәа иццакуан,
Рахәқәакгьы рхала уахь ицон:
Ахьча ицәынхаз џьма цыркьыкгьы,
Аџьабаа збахьаз ҽан абаакгьы,
Наҟ ашьха цәҳәырахь рхы рханы,
Иеишьҭагыла амҩа ианын…
Мшәык дара имлашьуаны,
Алацәа еиқәԥсаны,
Фатәык иашьҭан игәагәауа,
Аџьма ааԥылт ицыркьуа,
Амшә надгылт иԥхашьо,
Инапырҟәыҷуа, имлашьуа:
– Иахьуасҳәогьы, сыԥхашьоит,
Иуасымҳәаргьы, сымлашьуеит,
Егьсыгӡам, абар, сыԥсуеит,
Угәы иалымсын, сухаҵкуеит,
Уара усфароуп, сыццакуеит.
–  Иуҳәо закәи, ухаҵкы,
Сара сыхиоуп убри азы.
Ҳара ҳзыҟоу фатәыс ҳәоуп,
Усҟак зуҳәои, са мап сҳәом,
Аха иуасҳәоит сара акы,
Акгьы саԥсам сара уажәы,
Сшыҟоу умбои, абаакы,
Сара сиыӷроуп ҩ-ӡаракы,
Исараӡа, мышә, ухаҵкы,
Даара усырчап мышкызны.
Ацәҳәыраҟынӡа са снашьҭы,
Аҳаскьын ԥыҭк насҿаҵа,
Нас акәац ԥсыла унахатәа,
Уаанӡа исааӡап ҩ-ӡаракы,
Урҭгьы бзиоуп уара узы.
– Иуҳәо иашоуп, иҵабыргуп,
Уца умҩахь, уццакы,
Ацәҳәыраҿы усзыԥшыз,
Иухоумыршҭын сызуркааз.

Аџьма цыркьы ашьха ицеит,
Амшә млашьгьы уаҟа итәеит,
Даҽакы иааиуа иазыԥшуеит.

II
Абар, иаиуеит ҽан абак,
Уигь, изцозар, ашьха ицоит.
Амшә млашь ду абр абан,
Иԥхашьаԥхаԥо уа инаԥылт.
Аҽан, рыцҳа, шьҭа иадырт,
иаразыҳәан ишмыждаз,
Иара абраҟа аџьал шааз.
– Аҽы бзиа, ԥырқәцәыргьала,
Гәчама ԥшӡа, ҵыхәеишьклаҳа!
Амла сагоит, исызҳәом уаҳа,
Абра усфароуп, узцом ашьха! – 

Абри адыруан аҽан рыцҳа,
Ирхианы иаман исҳәаша ҳәа.
– Даара ибзиоуп уара исоуҳәаз,
Уаҳа умҳәан, шьарда усмыҳәан,
Сара сыхиоуп уара узыҳәан.
Унеины, сбилеҭ-сышьхацага
Сҵыхәа иалоуп, наҟ иналх,
Нас уааиасны саԥхьа унагыл,
Угәы иалоу наҟ иналх. – 

Амшә неины аҵыхәа инадгылт,
Аҽы ҵыгьны, ахы инасит.
Амшә хышәҭын, наҟ инкаҳаит,
Аԥсы алышәшәан, акгьы азымҳәеит.
Аҽан нықәлан ашьха ицеит,
Амшә гылан, ашьҭа инхылт,
Дук мырҵыкәа ашьха инкылст.
Аха урҭқәа уа иабаҟаз,
Изақәымшәеит аҽан ахьыҟаз,
Излаԥшаауаз аџьма ахьгәарҵыз, -
Ишажьаз усҟан блала иабеит.

III
Амла иаргәаҟуаз амшә хәаауеит,
Инаԥш-ааԥшуеит, иԥшаауеит,
Аҩызцәа зегьы ирызҵаауеит.
Ус, ишнеиуаз, харантә иабеит:
Уаса гәарҭак иҳәы-ича итәоуп,
Ахьшьцәа зегьы наҟ инасҭхоуп,
Рлақәа ракәзар, рнаҩсшәа итәоуп.
Рааигәа инеиуеит, иреиҩаӡоит,
Уасаҵәрык уаҟа имҵанарсуеит,
Шьҭа изгап ҳәагь наҟ индәықәлоит,
Излацашагь уа игәанаҭоит.
Аха ауасаҵәры убас анаҳәоит:
– Сацәшәаӡом сара аԥсра,
Абарҭ ишырбо, зны уара
Уаақәланы абра укәаша,
Инырхаашәа ашәак ҳәа,
Нас унасыха, наҟ сгала,
Уаҟа ИФ-ижә узхара.

Иақәшаҳаҭхоит амшә ду,
Иазымхәыцкәа ибыбӡеит,
Иааҟрым-ҿрымын, убас аҳәеит:
«Иаа  рушьан, шьақарума?
Иару-мару, ҟәарҽарума?»

Абри абжьы алақәа ираҳаит,
Ахьшьцәа ракәзара, урҭгьы ираҳаит.
Зегьы еибарҩын, амшә ахь иааит.
Амшә абарҭқәа зегь абан,
Аԥсы аарла ирцәаган,
Нас игәрымуа инатәеит,
Иара абасгьы уи иаҳәеит:
– Са сзеигӡазеи аџьма баа,
Изысымфазеи аамҭа анаа,
Ахы, аԥацәа ирыласхызыз,
Са сабатәиз, сзыџьмахьчадаз,
Ашьха ишьҭны изсырԥсылоз?
Аҽабаа акәзара – са иалсхыз,
Уи абилеҭ са сзаԥхьарыз?
Са сабатәиз, сызписардаз?
Ауаса акәзар, изысымгазеи,
Закә ашәазыз, сзыркәашаӡоз,
Ианбыкәз са санкәашаҩыз,
Атеатрқәа рҿы ашәа анысҳәоз?

Абгахәыҷи аҵыси

I
Аҵыс тәоуп аҵла ашьапаҿы,
Абга иаҩаӡоит уи акрацы.
Наҟ инаԥан, иакит уи аҵыс,
Изацәцома, иакит фатәыс.
Аҵыс хәҷы ҷыр-ҷыруеит сышьҭы ҳәа,
Схәҷуп, срыцҳауп, сумфан ҳәа.
Афатә шьахә уақәсыршәап сара ҳәа.

АБгахәыҷы иоунашьҭит Аҵыс,
Аҵыс наԥрын, инықәтәеит араҿыс.
Дабеит адәагәҭан инеиуаз аԥҳәыс,
Ишналгоз асаара азна ачыс.
Аҵыс наԥрын, лаԥхьа инатәеит,
Изымԥыруашәа-изымцошәа аҽылнарбеит.
Лсаара наларгылт илкырц уи аҵыс.
Ус дшашьҭаз, днаскьацәеит наҟ хара.

Абга иабон иҟалаз убра.
Иналагеит асаара аҭарцәра,
Крафеит ишзалшоз уи азхара.
Насгьы ус аҳәеит Абгахәыҷы:
– Иҭабуп, Аҵыс, абри азы
Аха суҳәоит даҽаказы,
Сызхара сырчча абра уажәы.

II
Инеиуан ҩыџьа аҷкәнцәа адәаҿы,
Иркын лабак-лабак рнапаҿы.
Аҵыс ԥрын, инықәтәеит руаӡәк ихы.
Иҟьеит иҩыза илаба, аҵыс ишьразы,
Аҵыс наԥрын, инықәтәеит араҿы,
Иаахеит иҩыза илаба, ижьы ицаратәы,
Иалагеит аисра убри азы.

Абга ччоит, икаҳауеит адәаҿы,
Насгьы еиҭаҳәахт даҽаказы:
– Сырҩ сызхара абра адәаҿы,
Мамзар ускыроуп усфаразы!

Аҵыс наԥрын, аҵәамахә инықәтәеит,
Ҵыс бызшәала алақәа ирыԥхьеит:

«Шәи-ит, шәи-ит, шәи-ит!
Лаӷра-лаԥшь, лаӷра-лаԥшь!
Ишәкы, ишәкы, ишәкы!
Шәи-ит, шәи-ит, шәи-ит!
Лаӷра-лаԥшь, лаӷра-лаԥшь!
Ишәкы, ишәкы, ишәкы!»

Лаӷреи лаԥшьи агәашә икылԥеит,
Абга уаҟа иныԥхадырсит,
Адәаҵыхәан инахьибагӡеит.
Иркит, иааиҵыхны инышьҭарҵеит.
Даргьы ҳаш-ҳашуа инадтәалеит.

Ҳара ҳқыҭан
Амразы

Ҵҩа змам шықәса
Амра лашоит,
Ҵҩа змам шықәса
Аԥхара ҳнаҭоит.
Иҟам уахынла амра,
Уахынла амра аԥсашьоит…

Амра аҵкыс еиӷьуп хараӡа
Ауаҩы игәы
Уахьтә уахгьы ҽынгьы
Аԥхара ҳзаауеит уеизгьы.
Агәы иаздыруам ааԥсара,
Агәы иаздыруам аҭынчра.

Амза азы

Амза анрықәҷҷо ашьхақәа,
Иҟаимаҭуп даараӡа,
Ажәҩан ианкыду аԥсҭҳәақәа
Иҟарҵозеи убасҟан урҭ уа?

Иҟоуп ҳара ҳқыҭан
Хыбра хәҷык,
УАхьынтә рахәҵас уи иахылҵуеит,
Зегьынџьара уи ахьӡоит…

Афымца лампақәа
Амза аҵкыс ирымоуп лашара.
Урҭ ирԥырхагам аԥсҭҳәақәа.
Абас ирацәоуп ҳқыҭан амзақәа.

Аҭаҳмадеи аҳақьыми

Ҳқыҭа ахыхь – аеҵәақәа,
Инҳаҵакны – аԥсҭҳәақәа,
Идуӡам ҳара ҳқыҭа – 
Иҟоуп ҭӡы ҩажәаҟа.

Шҭакы дҭысны даҽакахьы,
Иҭахызар, днеиуеит аҳақьым,
«Абас, убас!» – иҳәоит, убри,
«Шәычмазҩымхан!» – иҳәоит уи!

Шәышықәса зхыҵуа Кан
Иџьеишьоит, ԥыҭкгьы дазасамарҟәлны:
«Ҳашларгьы ҳҳақьым дыҟам дазыразны.
Уи азы аҳақьым иуиҭоит мышкгьы»,

Аӡыхьқәа

Ԥаса иҳаман ҳара ӡыхьк
Ашьха ҳарак ду ашьапы аҿы.
Уи алахалан наҟ агәахьы,
Ацаҟьа казказқәа рыбжьара.
Ҳқыҭан инхоз зегьы
Убри ак акәын иҳамаз ӡыхьс.

Уахь уцозар – сааҭк уаҭахын,
Аӡыхь ахьтә хахь – сааҭк уагон,
Аӡыхь атара – сааҭк уаҭахын,
Уанаԥырҵлак – сааҭк угәы есиуан.
Убри еиԥш аӡыхь ҳаман
Ҳара ҳахьынхоз ақыҭан.

Уажәы ҳара аӡыхьқәа
Иҳамоуп ҩажәаҟа.
Еихатә гәаҩала аҩны иаҳзааиуеит.
Убри ахыхь ацаҟьа иалҵуаз
Уажәы ҳашҭақәа рҿы ӡыхьқәас иҳамоуп.

Сагьасагьы аӡыхь имоуп,
Дауҭгьы аӡыхь имоуп,
Батагьы аӡыхь имоуп…
Аҭаҳмада Кан ибзиоуп, иҳәеит ажәала,
Аӡыхь иаҳзаауа еихатә гәаҩала.

Абду идҵа

Ақалақь дара ихароуп,
Ақалақьа ҟынӡа иҟалап километрк
Шәкы еиҳазаргьы ҟалап,
Ашьха ухыҵны уцалароуп.

Аҭаҳмада Кан дцоит аԥошьҭахь,
Ателефон дҭацәажәоит, ус иҳәоит:
– Ари ақалақь аума? Ари амаӷазиоума?
Иабаҟоу убра апапирос?

Иабаҟоу убра апапирос бзиақәа,
Иаҳҳәап, ма «Казбек?»
Иаҳауеит Кан ақалақь ахьтә:
«Уааԥшы уаҵәынӡа, уаҵәы уаҟа иуоуп!»

Ателескоп

Ҷкәынак, быжь-класск рҿы итәаз,
Иара ихала иҟаиҵеит ателескоп.
Уи ақыҭантәи ауаа зегьы абри азы
Еизеит убри аҷкәын иашҭаҿы.

Зегьы амаза иазыԥшуан,
Зегьы рыхқәа дырыҵсуан,
– Дуӡӡакгьы егьыхарам.
– Амҩагьы уахь дук идуӡам.

Зегьы ирҭахын амзаҿы
Ԥыҭрак аҟазара,
Сааҭк аҟара уаҟа аанҿасра,
Нас ашьҭахь дасу иқыҭахь.


Ҳара ҳфицар

Иԥсы ишьарц дааит аҩныҟа аҳәаахьтә,
Дааит ҳара ҳфицар,
Асовет афицар ҷкән, изахьӡыз Қьаамын.
Дныҟәоит иаша ԥшӡа, иӡара паны,
Афицар салам риҭоит иԥшӡаны,
Аорденқәа игәы икыдуп ирацәаӡаны,
Убарҭ зегьы цырцыруеит ула хнакуаны,
Ҳаҷкәынцәа убас рҳәоит:
«Аамҭа ласы ицондаз!
Ҳаргьы абас ҳҟаларын!»

Асааҭқәа

Уажәы ҳара ҳқыҭан
Асааҭқәа бзиа аус руеит.
Урҭ иаша иныҟәоит,
Аҭӡаҿы икнаҳауагьы,
Анапы иахоугьы.

Аҵхыбжьон асааҭқәа ирҳәон
Кремль адә ҳарак аҿы.
Зегьы рсааҭқәа ԥыршәон, ирԥшуан,
иазыӡырҩуа ҳара ҳ-Москва.

Адәаҿы ӡынроуп, асы шьҭоуп,
Ҳара ҳхыхь – аеҵәақәа,
Ҳара ҳаҵаҟа – аԥсҭҳәақәа.
Атәыла зегьы ҳара иҳацҟоуп.

Амч ӷәӷәара иахҳәааны

Алым

Алым шәарах ӷәӷәас ирԥхьаӡоит зегьы,
Уи еиҩнажәоит хәҭа-хәҭа аԥстәқәа зегьы.
ЕИбга изцашам уи ахаԥыц зкьысыз акы.
Зегьы ԥыххаа иканаԥсоит иххны,
Даара мчы змоу шәарахыу убри.
Убас уи дара иӷәӷәоу акоуп,
Иуҳәар ҟалоит: уи уаҩ иџьеишьаша ԥстәуп.

Аслан

Аслан ҳарак ду – иубоит харагьы,
Уи аӡбахә шәаҳахьазар ҟалап шәаргьы.
Иҟалап алым аҵкыс иӷәӷәазаргьы убри,
Ԥстәы дууп, ҩнык иаҟароуп,
Харантә иубар, уацәшәар ҟалап.
Аҵлақәа аԥсычкеиԥш иԥнаҵәҵәоит,
Ахаҳә дуқәа ххны иканаԥсоит.


Аԥша

Иццкуеит ԥхьаҟа цәгьаӡа,
Инаԥылаз зегьы абра
Урҭ аԥссоит, иканаԥсоит хара.
Аԥша аиҳа иласузеи?
Аԥша аиҳа иӷәӷәоузеи?
УИ мыч ду злоу акоуп,
Иназысыз азгьы – бааԥсроуп!

Амшын

Амшын еисуеит,
Амшын еисуеит,
Акәша-мыкәша ардыдуеит.
Иаанызкылозеи уи амч дуӡӡа?
Амшын зынӡак идуӡӡоуп,
Амшын дара иӷәӷәоуп!

Аӡымҩас

Аӡымҩас цоит, илеиуеит,
Уи ҵыхәаԥҵәарак амам,
Аӡы агоит уахгьы ҽынгьы,
Иааԥымҵәаӡакәа, ԥсшьарада.
Иаргьежьуеит аӡлагара абарбал,
Иагоит аҿаҳәара дуқәа,
Ақьарсҭақәагьы арҳәазоит,
Ажәлар алашара рнаҭоит,
Иӷәӷәоуп аӡымҩас!

Ауаҩы

Уи дук ддуӡам, уҳәап,
Аха заҟа мыч ду илоузеи!
Инап хәыҷқәа заҟа иӷәӷәоузеи!
Ихшыҩ акәзар – мыцхәы иӷәӷәаӡоуп.
Уи алым ԥсыцәгьа маанала икны
Акәцҳа иҭеикуеит,
Амахҽ аусура аирҵоит,
Аусуразы уи ҟаимаҭхеит.
Аԥшагьы аусура азиԥшааит.
Абри ауаҩ абас ҟаиҵеит,
Амшынгьы мчыда иеирсуеит,
Уи амч ӷәӷәа зегьы иркәадеит,
Аӡымҩасгьы убас ирҭынчит,
Аҭыԥ ҿыц ахь ахы наирхеит.
Шьҭа уазхәыц уара абра,
Иӷәӷәада абарҭ зегь реиҳа?

Аԥхын ашьхақәа рҿы
1.Аԥсны
Сара стәыла ԥшӡа Аԥсны,
Унықәыҵшыр ашьхахьтә уааԥшны,
Абра амра шьарда илашоуп,
Ажәҩангьы мыцхәы ицқьоуп, ииаҵәоуп.

Амра ӷьеҩ зҭахыу аӡәы уакәзар – уааи абрахь!
Ашәыр бзиа зҭахыу уакәзар – уааи абрахь!
Амшын уҭахызар – уааццакы абрахь!
Аԥсны какаҷ, Аԥсны бзиахә, сара стәыла!

Насыԥ змоу тәылоуп Аԥсны,
Насыԥ змоу ҳаԥсадгьыл ду аҿы, Асовет тәылаҿы.

2.Атуристцәа рымҩаҿы

Ашьха мҩапа хәҷык аҿагылоуп,
Уи амҩапа атуристцәа ирымҩоуп.
Амҩапаҿы иҟоуп ӡыхьк убра,
Ӡыхь хәҷык иказказуа, ицқьаӡа

Уи аӡыхь хәҷы дара ихьшәашәоуп,
Аказказра асаркьа иеиԥшуп.
Инавсуа зегьы уеизгьы-уеизгьы
Рхы ларҟәны инахәоит ргәы ҟарҵарцы.
Абрахь ирҿаԥхоит, асаркьа иеиԥшны,
Москватәи, убас Сибратәигьы,
Аҭаџьықь уҳәа, аукраингьы,
Убас убас урҭ рацәаӡаны,
Ҳсовет уаа – рацәаӡаны.

Имаҷуп уи аӡыхь ашьхаҿы,
Аха иамоуп ауацәа рацәаны.

3.Амашьына

Изакәузеи иӡсауа аԥсҭҳәа ирхыкны,
Мыцхәы игәыр-гәыруа идыдуашәа?
Изакәзеи абраҟа ашьхақәа рханы,
Цәгьаӡа ицыр-цыруа имацәысуашәа?

Арҭ ҳара ҳқыҭахь, ҳара ҳахь,
иаауеит машьына ҿыцк абрахь.
Убри ауп игәыр-гәыруа идыдуашәа,
Ицыр-цыруагьы – иблақәоушәа.

Абри ҳзаарышьҭт Горкинтә ичаԥаны,
Абраҟа, ашьхақәа рҿгьы
Аус ауеит ибзиаӡаны,
Адәкаршәрақәа рҿы еиԥшӡаны.

Аус ауеит ӷәӷәала иццакны,
Алакә рашь иеиԥшны ашьхаҿгьы.

4.Амшын аҿы

Ашьхақәа идырҿыӷьзар угәы,
Иҳамоуп ҳара, агәыҟаҵага-мшын.
Амшын Еиқәа, амшын еиҵҳәа,
Гәыкала бзиа иаабауа ҳара.
Ахәыҷқәа хәмаруеит агаҿаҿы,
Зыхьӡ умаҳауада абра амшын аҿы!
Абра иҟоуп: Ваниа Смел,
Иара убас Петро, Жәраб,
Исак, Исмаил,
Таниуша, Ҭамара,
Сиранушь, Сураиа…
Излоугәалауршәарызеи урҭ зегь абраҟа!

Ахәыҷқәа амра иариқәаҵәеит,
Ахәыҷқәа амшын иаргәырӷьеит.

Инеиуеит аԥаҩ иаваланы,
Аԥсаҵлақәа, ашәырқәа ирывсны,
Аҳа, аҵәа, атама инарывсны.
Ашәҭ-мышәҭқәа уҳәа инарывсны.

Даара иоуны, идуӡӡоу,
Иҳаракны, мыцхәы иҭбааӡоу,
Даара иԥшӡоу абзиа,
Аӷба ҟаимаҭ «Россиа».
Аԥаҩ ахьтә рнапқәа рҟьоит:

Ваниа, Смел,
Петро, Жәраб,
Исак, Исмаил,
Таниуша, Ҭамара,
Сиранушь, Сураиа,
Зегьы злоугәалашәарызеи абраҟа?

Иҟаимаҭуп сышьхақәа рҿы аҟазара,
Ибзиоуп ҳамшын ԥаҩ аҿы агылара!


5.Ажь

Ашәшьыраҿ стәоуп сара,
Схаҿы икнаҳауп ажьымжәа.
Аӡахәа нашьҭуп итартаруа,
Абӷьқәа ҵысуеит ииаҵәаӡа.

Ажь жьҭаан иҭазгалап,
Иҿысхып, нас исхәалап,
Аҩы бзиа алысхып,
Аԥаҭлыкақәа инарҭасҭәап.

Нас арҭ аԥаҭлыкақәа
Налсып Асовет тәыла, – 
Абыргцәа уи рыжәлап,
Ахәыҷқәа рныҳәалап:

Ваниеи Смели,
Петрои Жәраби,
Исаки Исмаили,
Таниушеи Ҭамареи,
Сураиеи Сиранушьи,
Урҭ зегьы злоуԥхьаӡозеи?!

Абыргцәа ус рарҳәап ахәыҷқәа:
– Ишәызҳа, шәдуха шәара,
Шәҟәышқәак шәҟала,
Шәыбзиаха, шәлахҿыхха,
Ибзианы ишәҵала,
Шәаби шәани ргәахәаразы,
Ҳтәыла ду шәыргәырӷьаразы!





Ашкол сышҭалаз
(Агәалашәара)

I
Зны, хәылԥазык саб аизарахьтә дхынҳәны аҩны дааит, жәабжь ҿыцк ҳаиҳәарц шиҭахыз уаҩы игәы азцаратәы иҟан, аха цқьа иԥсы ишьаанӡа иҽааникылт.
Иԥсы анишьа, аҭаацәа зегьы анааилатәа, еиҳарак сан аха анлоу, иҳәарацы ииҭахыз ахы аацәыригеит. Убри аамҭазы ҳгәылацәа ҩыџьагьы абра иақәшәеит.
– Иахьа Аҟәантә ҳасҭаршын дизаарышьҭит акануеи Мырзаҟәыл, ашәахтәлхрақәа рҿы дицхрааразы…
– Дарбан Мырзаҟәылу? – лҳәан, дазҵааит сан.
– Дарбан мырзаҟәылу бымбои, ибгәаламшәои, уи ҳара ҳҿы ҩынтә раҟара даахьеит. Зны уахыкгьы даҳҭан, даҽа зныкгьы дҳалатәахьеит.
– УИ Мырзаҟәыл иоума ашәахтәқәа рзы иаарышьҭ? – лҳәеит.
– Ааи, абри иоуп. Аха исҳәарц исҭаху уи дыззаарышьҭыз акәым, ииҳәаз ажәа ауп.
– Ииҳәазеи ажәас? – деиҭаҵааит сан.
Саб дааччан:
– Ииҳәаз сҳәарыма Гач?! – иҳәан, снапы аанкыланы сааидихалт.
Сара саныхәыҷыз саб Гач ҳәа дсышьҭан. Исеиҳәаз сзеилымкаазт, уамашәа ибаны сынихәаԥшит.
– Уи снаскьеиԥхьан, дара сгәы иахәоз ажәак сеиҳәеит, иажәа аҳәара дналагеит саб. – Аҟәа школк ыҟоуп, аԥсуа ҷкәынцәа, абри уара уҷкәын иқәра зықәроу ашәҟәы иахьадырԥхьо. Иацы убраҟа аҷкәынцәа аҷҷаҳәа ашәҟәы иаԥхьо ианызба, абри уара уҷкәын даасгәалашәеит. Уҷкәын ҵарык иоуп, иззымҵо иакәӡам. Уара уала-қәлала зҳәаз иеиԥш, дузҭаҵар, казенла драаӡоит, – ҳәагьы нациҵеит. Нас ашколқәа ртәы бзиа издыруаз АЛмысхангьы убра даасықәшәан, убригьы дара иаасымаирҽхәеит.
– Аҟәа иҟоуп, иҳәеит, ашкол, аха уаҟа казенла 25-30-ҩык аҷкәынцәа иреиҳаны иааныркылом, убриа ҟнытә уаҟа аҷкәынцәа рҭаҵара уадаҩуп, дара цхырааҩ бзиак думамзар… Абра уажәы, Аҟәа даны дыҟоуп Қәҭешьтәи агубернатор.  Убри ашәҟәы иуҭар, аҷкәын днаганы диурбар, дидикылар ҟалап ҳәагьы сеиҳәеит, – даҿын ажәабжьҳәара саб. – Ҳписар Леуантиагьы дара исабжьигеит, аҷкәын уажә думаны уцаны, агубернатор иҿы уашшы ҳәа.
– Уажәы, ианба, сынтәоу? – лҳәан, дизҵааит сан.
– Сынтәа закәызеи, уаҵәи-уаҵәашьҭахьи руакы дызгарацы ауп ирҳәо.
Сара сабаргои аасгәахәын, сшәаны, схәы-сжьы ааилагылт.
Сан, акҿаҩраҿы акы лҭахушәа дныкҿагылан, акраамҭа арахь дыкҿымҵит. Алашарахь, амцахь данааи, лылақәа ҟаԥшьӡа иҟан, дҵәуозаарын.
Санду (саб иан) ари ангәалҭа, излацәажәоз анеилылкаа, уи зынӡа аргама аҵәуара далагеит, ҳаԥшқа дабажәгои, зҿы дыншәыжьуада ҳәа.
Сангьы иаалзымчҳазт ақьып-шәыпра далагеит, нас сара сыззыԥшыхзеи, саргьы саақьызқьызын, аҵәуара сналагеит. Саб хәыҷык игәы иаацәымыӷхан, ила ҭраа дҳахәаԥшуан.
Ҳгәылацәа итәазгьы иаарцәымыӷхан, сан дрыжьжьарызу, санду дрыжьжьарызу рзымдыруа, игачамкны иаақәхеит, нас саб даӷьуа далагеит:
– Уажәраанӡа ҳаҷкәын аҵара иманы дҳамандаз шәҳәон, уажә џьара аҵара ахьиоуша дызгоит анысҳәа, аҵәуара шәалагеит, џьаргьы дызгаӡом, абра дшәымаз, – иҳәан, днатәеит.
Саб ас аниҳәа, аҵәуара иааҟәыҵқәеит, саргьы сҽаасырҭынчит.
Нас ҳгәылацәа руаӡәы даацәажәан:
– Шәыҷкәын аҵара иоур, дара инасыԥ дууп, шәҵәуахуама! Ижәдыруази, аҷкәын аҵара иоур, писарс дҳахәарҭахо дҟалар, уажә ҳписар Леуантиа иаҳҭо 90 мааҭ иара иаҳамҭалари. Шәыҷкәын, шәыҩны дыштәоу, 90 мааҭ шықәсык ианиоу, уаҳа ишәҭахыузеи, уи дара насыԥ бзиами, шәҵәуахума? – иҳәан, даарабжьеит.
Егьи ҳгәыла, уаҟа итәаз, гәынкылагас убасгьы нациҵеит:
– Писарс дҟалар бзиоуп, аԥхьашәа Гәдым ишиҳәаз еиԥш, иҩны дыштәоу 90 мааҭ иоулап, мап анакәха, акануеицәа дреиҳабхап. Иҽи икәадыри еиқәҵаны, дԥеиԥеиуа ддәықәзаап, аха еиҳарак иабџьар дақәиҭны дҟалоит, насгьы 140 мааҭ иоуеит шықәсык.
– Шәара шәгәы ишаанаго еиԥш, ус иаарласынгьы уа дрыдыркылом, аха уеизгьы уаҵәашьҭахь ҽеи дызгап, днадсырбап, – иҳәан, саб аҽа ажәак ахь диасит.
Ус ишеицәажәоз, агәылацәа руаӡәы ус ҿааиҭит:
– Абри аҷкәынцәа рзы ашкол ҟарҵаргьы, иҭарҵаргьы, уи егьаурым, аха абри аӡӷабцәа рзы ашкол зхәарҭоузеи? Аӡӷаб аҵара анлоу, акгьы даԥсам, аҷкәынцәа асалам шәыҟәқәа рзылыҩуа далагашт.
Зегь абри иақәшаҳаҭхеит – аӡӷаб лзы аҵара акгьы ишаԥсам.
Абри ашьҭахь аизараҿы иҟаз ажәабжьқәа инарылалан, акрамҭа ицәажәо итәан, нас агәылацәа ҩагылан, рыҩнқәа рахь ицеит.
Адырҩаҽны сан дара лылахь еиқәны дыҟан, аха илындырԥушамызт. Сандугьы лылахь еиқәын, аха саб иаԥирҟәҟәаауазаап, рылахь еиқәҵаны сара исыдмырбаразы, сара сгәы камҳаразы. Сара усҟан, 1883 шықәсазы, 9 шықәса сырҭагылан.
Исыгыз исыбзаз зегьы аадырхиан, саб сааиҽхьниҵан, Аҟәаҟа ҳцеит.
Уи аҽны аусҳәарҭақәа ирҭыҵхьан. Ауха басла ацҳа ааигәара, саб иидыруаз дқьанхчьак иҿы ҳаангылт. Ауха, сзышьцыламыз афатә ахьысфаз акәу (Ачарҳәы рацәаны исфеит), аҵхыбжьон сааҿыхеит аӡба сынҵәо. Егьа исычҳандазгьы шаанӡа исзымычҳаит. Ашарԥазшәа саб сынивҵын, сцеит ӡыжәра ацҳа ашьапахьы (уа акәын адәқьанхьча аӡы ахьитоз. Уи ахәылԥазы игәасҭахьан).

Азҵаарақәеи адҵақәеи
Закә ажәабжьузеи Гача иаб иҭаацәа ирзааигаз?
Ишԥарыдыркылеи ари ажәабжь аҭаацәа?
Агәылацәа иахырҳәаазеи ари ажәабжь?
Иабацеи адырҩаҽны Гачи иаби?
Аӡӷаб лзы аҵара ишԥахәаԥшуаз аԥсуаа усҟантәи аамҭазы?
Иагәылыжәҩаа аҭаацәа ираҳаз ажәабжь ҿыц шрыдыркылаз атәы зҳәо аҭыԥ.

II
Уаҟа сахьлеиз, ацҳа ашьапы флыкак адҳәалан. Афлыка аӡә дҭаиазаарын, днеины афлыка ахы дықәгыланы, Басла аӡаҿы аӡкаҭәара дшаҿыз збеит, нас уи зжәуазма, схынҳәын, сааины сышьҭалеит.
– Уабаҟаз, иуҭахузеи? – ҳәа саб дсазҵааит.
– Аӡба сакын, аӡаҿы сцеит, аха аӡы злазжәышаз ак сымгазт, аӡы ымжәкәа сааит, – сҳәеит.
Иаҳҳәоз адәқьанхьча ианиаҳа, абӷьааҳәа амаҵуҩы ҷкәын имза дырҩны дишьҭын, графинкак азна аӡы иааиргеит.
Аӡы ахьынтәааигаз здыруан, аха сыԥхашьан, егьымҳәаӡакәа, аҵәыц ду казна снаҵашьшьы изжәит.
Аҽны ианааша:
– Аҷкәын ашкол иаархәаразы агубернатор прошениак исҭап ҳәа сгәы иҭоуп, убри еиԥш зыҩуа иҟада? – диазҵааит саб адәқьанхьча.
– Абазар аҿы унеир, азҟаҩ уҭаху аҟара убоит аурысқәа, убри еиԥш апрошение зыҩқәо, – иҳәеит уи.
Абазар аҿы ҳахьнеиз, убраҟа саб дибеит иидыруаз кануеик, убри даҳзиԥшааит урыск.
Убри аурыс ҳиманы дәқьанк аҿы днеин, ашьҭахьтәи ауаҭах аҿы дныҩнатәан, қьаад ҟьаҟьа дук наимҵаҵаны, аҩра далагеит. Ԥаҭылкак азна аҩы лаимҵаҳаргылан, акануеи ишҳаиҳәаз еиԥш, аҩрагьы даалгеит, аԥаҭылкагьы ааҭаирцәит, нас мааҭбжак аҟара наиаҳҭан, ҳапрошение ҳаманы ҳцеит. Ҳанцоз апрошениа амарка ақәҵатәуп ҳәа ҳаиҳәеит.
Саб дахьцоз саргьы схысхысуа сишьҭан, ихы шхаз бала еиҵагәаны иҭәыз дәқьанк дук аҿы днеин, дрызҵааит амарка шәымоума ҳәа.
– Мамоу, иҳамам, – рҳәеит.
Сабу амашәа ибеит абри еиԥш адәқьан ду аҿы амарка хәыҷӡа ахьрымамыз.
Даҽа дәқьан дук аҿы ҳнеит, аха уаҟагьы акгьы ҳмоуит.
– Уаҩы иабаиоури амарка? – ҳәа дрызҵааит.
– Ахазынаҿы  иуоуеит, – ҳәа иарҳәеит.
– Уаҟа аԥсшәа здыруа ҳәа ӡәыр дыҟоума? – диазҵааит ауаҷар еиҳабы.
– Уаҟа дыҟоуп, аԥсшәа здыруа, Бабала-иԥа Бида-иԥа Иуана, – ҳәа иеиҳәеит. Уи саб дидыруан. Абӷьааҳәа ҳаццакны уахь ҳцеит.
Амш шьыбжьышьҭахьан.
Ахазына ахьыҟаз аӡәы иаҳирбан, ҳнеит. бабала-иԥа Бида-иԥа Иуана ззырҳәозгьы уа даабеит. Саби иареи еибадыруан, аԥсшәа ааибырҳәеит, аха ауаа рацәаны аҿхышә иадибагәала игылан, цқьа изымеицәажәеит. Ҳара амрка имаҳхыз ҳаманы ҳандәылҵын, ақьырсҭа дуқәа икажьызакы ҳнықәтәан, ҳапрошение иеиҵаҳхит, аха амрка ахьақәҳҵарыз ҳзымдырызт, амаркагьы апрошениагьы иманы деиҭацеит Бадала-иԥа иахь. Уи иахьақәнагаз аҭыԥ аҿы инақәырҷабны иҳаиҭеит.
Нас иҳаманы, ҳаццакны ҳнеит агубернатор дахьыҟаз аҩнаҿы (уи ԥаса акануеи иаҳирбахьан, иааигәан).
Уа ҳахьнеиз, ҭырџьманс агубернатор иҿы игылаз Бабала-иԥа Бида иакән (Иуана иаб), саби иареи дара бзиа еибадыруан.
– Аамҭа аныҟало сара ишәасҳәап, – иҳәан, ашә аҿы дгылан. Уаҟа ҳара ҳаԥхьа инеиқәаз ауаа иқәыԥсычҳауа игылан, харантә иааз уаазар ҟаларын.
Сгәы анҿыӷь, адәаҟны, дук ашә иацәыхарамкәа, хаҳә дук кажьын, ласба шкәакәа хәыҷык уаҟа иаватәан, аҽарԥхон амраҿы. Хәыҷык сналахәмарыр сҭаххеит, аха «ӷ-ӷ!» аҳәан, ахаԥыцқәа ааснарбеит. Сшәан, наскьа сгылан сазыԥшуан уамашәа ибо: аласбақәа ианакәзаалак ас ргәыжәла цәгьаны иҟаломызт, ари абас изыҟалазеи ҳәа.
Нас снеин ахаҳә снықәтәеит, аха ахаԥыцқәа снарбо ианалага, сшәан, саҟәыҵт. Убри аамҭазы, саб уааи ҳәа сызҿиҭит. Ахаҳә ахьтә сынкаԥан, аласба аҵыхәа снақәԥалан, сыҩны сҿынасхеит ашә ахь. Аласба ҳәа сзышьҭаз ҩаҵҟьаны, инсышьҭалан, сшьапы иацҳаит. Аха уеизгьы агубернатор иахь ҳаҩнамлар ҟаломызт, уахь ҳаҩналт.
Агубернатор ҳашәҟәы днахәаԥшны:
– Ибзиоуп, аҷкәын даанаҳархәап ашкол аҿы, аха уажәыҵәҟьа изыҟалом, уажәы аҩныҟа уца. Адырра ануаҳҭалак даага, – иҳәан, ҳандәылҵит.
Уахьынтәи ҳандәылҵ, сшьапы слахәаԥшызар, ашьа ацрашы иҟан. Смесҭ иалырҟьаны уаҳа изымцҳазаап. Саб – уи ажәхьеит, ласбаӡам, ԥиноуп, аласба еиԥш уалахәмарыр ауам, – иҳәеит. Аха уеизгьы исыцҳахьан, иалгахьан.
Саб адәқьан аҿы днеин, хәыҷы-мыҷык ихәҳан, аҩныҟа ҳдәықәлеит.
Саб гәалас иман, ашкол сизҭамҵакәа аҩныҟа сырхынҳәны сахьигоз. Сара сгәанала сеигәырӷьон аҩныҟа сахьцоз.
Аҩныҟа ҳандәықәлашаз ашкол аҿы снеиган, ахәыҷқәа сирбеит. Ашәҟәыԥхьара иалагахьазаарын. Ампыл иасуа, еибарыҩуа, ихәмаруа амӡырха иқәын… Ахәыҷқәа реиҳа адуцәа рацәан. Акраамҭа уа ҳрыхәаԥҵшуан. Ҵоуп, ԥыҭракгьы сааилаҳаит уа аҟазаара: ампыл асра, ахәмарра…
Нас саб дыҩҽыжәлан, сара сааиҽхьынҵаны ауха аҵхыбжьон аҩны ҳааит. Сани сандуи ҳара ҳцеижьҭеи егьымфаӡакәа иҟазаарын. Сан дышҵәуоз хыхьк аалызҵысын, дышьҭан, ҳара ҳанааи. Сшылбаз еиԥш даабзиахеит, абӷьааҳәагьы дҩагылт. Ҳхәы аадырхиан, зегьы краҳфеит, Аҟәантәи  ача, ачарҳәы уҳәа, иаахәаны ирзаагаз еигәырӷьаны ирфеит. Ашьҭахь, сан лажәа зеиԥшраз ала, знык Аҟәаҟа санырга, ашкол аҿы срыдыркылар лҭахын. Избан уҳәа, иаразнак ақыҭа ирылаҩит сара ашкол сҭарҵаразы Аҟәаҟа сшыргаз. Адырхаҽны схынҳәны, срыдрымкылакәа сахьнеиз, хәыҷык иԥхалшьон, насгьы лычгара, лҵәуара зегьы амала илзынхеит. Арҭқәа анызба, саргьы хәыҷык гәалас иҟасҵеит сахьрыдрымкылаз.
– Дук мырҵыкәа аҷкәын иԥхьарацы дыҟоуп Аҟәаҟа, ирыдыркылаз аӡә иеиԥш дыԥхьаӡоуп, – иҳәан, даахыҽхәашәа аҳәара далагеит саб.
Нас ала ахьсыцҳаз сшьапы сан ианылсырба, хәыҷык даазгәаашәа, хәыҷыкгьы даазысамарҟәылшәа, саб иахь лхы налырхан:
– Сыҷкәын Аҟәа дганы ала ирцҳаны даага ҳәа уасҳәазма, – лҳәан, даахыччеит.

Азҵаарақәа
Изырҩыда Гач иаб апрлшениа?
Иабаргеи урҭ рпрошениа?
Ииҳәазеи агубернатор?
Ирзеибаузеи Гачи аласбеи?
Ишԥаԥылеи Гач ихынҳәра аҭаацәа?

III
Ҳаԥшит мчыбжьык, ҩы-мчыбжьа, хы-мчыбжьа, мызкы, хәымыз, иабаҟоу, исмыԥхьаӡеит
Шықәсык аҟара ааҵуаны, саб Аҟәа даан, ашкол еиҳабы иҿы дашшит. Сыҷкәын дшәыдышәкыларазы ҵыԥх агубернатор сақәиргәыӷын, сынтәанӡа дзынхазеи ҳәа.
– Сынтәагьы макьана иҭыԥ ыҟам, аҭыԥ шааҟалалак адырра уаҳҭап, усҟан дааугап аҷкәын, – иҳәан, наҟ днеиԥырҵит.
Саб дхынҳәны днеит аҩны, илахь еиқәны.
– иуаҳазеи? – ҳәа сан дыниазҵааит.
– Исарҳәац еиҭасарҳәеит, – иҳәеит, – дук мырҵыкәа адырра уаҳҭап аҷкәын дааугаразы, уажәазы аҭыԥ ыҟам, – рҳәеит.
Дырбегьых аԥшра ҳалагеит, адырра анбаҳарҭо ҳәа… Аха адырра ҳәа акгьы ҳмоуит уи ашықәсан.
Адырхашықәсан (1885 ш.), аҷкәынцәа ашкол ахь иандәықәырҵоз аамҭазы симаны дааит Аҟәа (усҟан сара 12 шықәса сырҭагылан). Прошениак аӡәы иирҩын, аокруг аначальник ииҭеит.
– Аҷкәын џьара ҭыԥк изыԥшаа мызкы-ҩымыз рҟынӡа дахьаабаша, уаанӡа ашкол аҿы днеины ашәҟәы даԥхьалааит, нас аҭыԥ хтып, аҷкәын даанадырхәап, – ҳәа иеиҳәеит.
Ҳанындәылҵ, саб аҭырџьман диазҵааит:
– Ишԥазури? – ҳәа.
– Абра иудыруа аӡәыр дыҟазар, убри иҿы дааныжь аҷкәын мызкы-ҩымыз раҟара, уаанӡа аҭыԥ хтып, аначальник ишиҳәаз еиԥш, нас даанадырхәап ашкол аҿы, – иҳәеит аҭырџьмангьы.
– Абри аҭыԥ хтыр рҳәоит, измааноузеи? Уажә аҭыԥ хҩаны измоузеи? – иҳәан, диазҵааит саб аҭырџьман.
– Уи змааноу убри ауп, уажәы аҷкәынцәа азхара ҭоуп ашкол, уи иамцхәны аӡәы дрызрыдкылом. Убри аамҭазы аӡә дыԥсып, ма дҭырцап, ма иара ихала далны дцап, убысқәа ҟалақәоит, нас уҷкәын даанадырхәап, – иҳәеит аҭырџьман.
– Ашколҷкынцәа аӡә дыԥсыр, сыҷкәын даанадырхәоит ҳәа абра сыҷкәын дахьынсыжьуа егьыҟам, – иҳәан, симаны абазар шыҟаз иҿынеихеит.
Абазар аҿы ҳахьнеиз иидыруаз ҭеразык дибан иааицәажәан, убри иҿы саанижьит. Ҽынла ашкол ахь сцоит, уахынла аҭеразы идәқьан аҿы шьҭаларҭас исыман.
Ҩымчыбжьҟа, хымчыбжьҟа ниасуаны, излаҟалаз сыздыруам, ашкол аҿы срыдыркылт.

Азҵаарақәеи адҵақәеи
Заҟа иԥшызеи аҭаацәа?
Габ иаб дабашши?
Еиликаазеи Гач иаб?
Гач изы мацара аума усҟан ашкол аҭалара зуадаҩыз?
Ажәабжь хәҭала ишәша?
Иагәылыжәҩаа ишәгәаԥхаз аҭыԥқәа.
Ажәабжь захьӡу шәгәалашәыршәа.
Ажәабжь «Ашкол сышҭалаз» ахәҭақәа урак аплан азыҟашәҵа, ижәҩы аиҭаҳәа.


Тҟәарчал адәыӷба ҩеит

Тҟәарчал адәыӷба иахьа иаарц иҟоуп анырҳәа, тҟәарчалаа хәыҷи-дуи зегьы еизеит астанциаҿы.
Абраҟа зхаан адәыӷба зымбацыз ауаа рацәаҩӡан. Убарҭ иреиуан аигәылацәа Маци Жьаци. Абарҭгьы адәыӷба иазыԥшын.
Хараӡа адәыӷба абжьы раҳаит арҵәааҳәа… Инаԥшызар, алҩа ахылыбб, агәгәа ахга, иаауеит адәыӷба. Зегьы шазыԥшыз, астанциаҿы ԥшьаала аҽааннакылт.
Ахахьы ицо, аҵыхәахь ицо, ауаа авеибаҳәа ахәаԥшра иаҿын. Атҟәарчалтә Хәаҭ уаҟа дҭазаарын, – дааҭыҵит, – егьи очачмыра дҭалт.
Жьаци Маци Хәаҭ инаидгылт.
– Изеиԥшроузеи, кыр ауаҩы даҟьома, дарыҵсуама? – иазҵаауа иалагеит.
– Аҽкәар зыбӷа ҭынчу уарҵысуеит, ари дара ҭынч уаанагоит, – иҳәеит Хәаҭ.
Нас даацәажәан:
– Очамчырантәи амҩан ҳахьаауаз аӷдараҿы акамбашьқәа, ажәқәа уҳәа изымбацыз адәыӷба анырба, ирҳаны, абна хыла иасны, инылабга ицон, урҭ уаха игәарымларгьы ҟалап. Егьырҭ зегьы урҟәаҵ, алақәаҵәҟьагьы иууа, ишуа, рҵыхәақәа рышьҭарҿаланы, еибарыҩны рыҩны абарҵақәа ирыҵаԥалон, митәык аауеит ҳәа ишәаны, ссирын иҟаз, – иҳәеит Хәаҭ.
– Жьац, уаала уаха Очамчырана ҳцап, уаҟа ауаа дсымоуп, уаха уа ҳаҟазаап, уаҵәы арахь ианаауа ҳалаап. Ҳабацәа зныкыр ари иақәтәахьазу, ҳаргьы иаабахьазу, аӡбахә ҳаҳахьан акәымзар, – иҳәеит Мац.
– Адәыӷба аабамоу, абра Тҟәарчал зны Шьмаф Ачба иҽы аҽқәа аҵаҳәаны ҽуардынла, џьоукы аан, уамашәа иаабон излаази ҳәа, – иҳәеит Жьац.
– Ссируп арҭ ҳаиҳабыра иҟарҵаз! Кәазан иқалақьха иныҟарҵеит, Аҟармара акәзар, абӷа дуқәа шьагьырҭас иахьрымаз, уажәы агәырқьҳәа арацәа аҵхра иаҿуп, аҩны заманақәа гылоуп. «Абна» акәзар, идырхиан, ԥаса 4-5-ҩык реиҳа знык аӡы иҭаланы рҽахьырзымкәабоз, уажәы жәаҩыла, ҩажәаҩыла иҭаланы рҽыркәабо иҟарҵеит, уажәы адәыӷба ҳаҩны, тҟәарчал иаҳзааит.
– Аа, ас ианакәзаалакь иаабап ҳәа ҳақәгәыӷуазма?! Абас знымзар зны иҟалоит ҳәа аӡәы иҳәаргьы, лакәс иҳаԥхьаӡон, уажәы лабҿаба иаабоит, – иҳәеит Жьац.
– Уаала, Жьац, цҳап ҳақәтәаны Очамчыран?а. Ҳара ҳзы уи абӷа цәҟьап ҳәа умшәан, ҳабацәа зныкыр иақәтәахьазу, ассир ҳзыҟалеит, умбои! – иҳәеит Мац.
Аха Жьац, аҩныс еилахоуп, иахьа сызцом, абри амчыбжьык ала сцар ҟалап, иҳәан, миуит.
Нас Мац абилеҭ ааихәан, адәыӷба днақәтәан, Очамчыраҟа дцеит.
Ауха Мац Очамчыра иуак иҿы дыҟан. Ауха игәазхара изҳәомызт адәыӷба аҭыӡшәа. Адырҩаҽны Қарҭтәи ианааи, адәыӷба деиҭанҭалан, Тҟәарчал дааит.
Мац дааит ҳәа Жьац ианиаҳа, днеин, дизҵааит:
– Ишԥаҟаз ақәтәара, иманшәалазма?
Мац даацәажәан:
– Очамчыраҟа санцоз, ашәаԥыџьаԥ зегьы, аџьқәа уҳәа Тҟәарчалҟа иаауазшәа збон. Арҭ зегьы Тҟәарчал инеир – егьа бнаду ҳзыҟалап, сҳәон. Адырҩаҽны, Очамчырантәи Тҟәарчалҟа санаауаз, ашәаԥыџьаԥқәа зегьы, ԥаса Тҟәарчалҟа ицоз, ихынҳәны, очамчыраҟа ицоны избеит. даараӡа гәала дусгьы иҟасҵеит: очамчыраа амҿазы дара имаҷын, арҭ ашәаԥыџьаԥқәа уахь ирызнеир, иаразнак иаарысны, ихыршьаап ҳәа сгәы иаанагеит, – иҳәеит Мац.
– Нас ашәаԥыџьаԥқәа наҟ-ааҟ ицо-иаауа ибжьан, уҳәама Мац? – иҳәан, дизҵаит Жьац.
– Ааи, сара адәыӷба сақәтәаны санцози санаауази ус акәын ишызбоз. Аха адәыӷба анаанҿас, ааигәа иҟаз ашәаԥыџьаԥқәа, очамчыраҟа амҩа иқәыз зегьы. дасу рҭыԥқәа рҿы ишгылаз збеит, ҵысрак рымаӡамкәа. Зегь реиҳа ссирс избаз-исаҳаз, адәыӷба ҵысны агәгәа ахга иахьцоз абасшәа аҳәауашәа саҳауан:

Аӡәы ынмыхан,
Ак уцәнымхан,
Шәыгәшәҽаныз!
Аӡәы унымхан,
Ак уцәнымхан
Шәгәышәҽаныз!

– Уара ассир уҳәома, адәыӷба ас шԥаҳәоз, изцәажәома, уара? – иҳәеит Жьац.
– Сеидру, ицәажәозу. имцәажәозу, аха сара убас аҳәошәа еилсыргон, – иҳәеит Мац.
– Уи, уи ауп, аха дырҩегьых – Гәыԥ шыҟоу, Аалӡга аӡы ҳаныр, ҳахьынаскьаз, арыӷьарахь Мықә ақыҭа акәын, арымарахь, аӡнырцә Ԥақәашь, Ԥадгә ҳәа ақыҭақәа ыҟоуп, уаргьы ишудыруа еиԥш, аха сара урҭ ирзызуаз, урҭ срызхәыцуамызт, аха иаалырҟьаны адәыӷба абас аҳәо иалагеит:
Мыџә, Гәыԥ,
Ԥадгә, Ԥақәашь!
Мықә, Гәыԥ, 
Ԥадгә, Ԥақәашь!

– Уара иуҳәо ҵабыргызар, Мац адәыӷба цәажәаҵәҟьозаап. Мап анакәха, уара усшәа иуаҳазар ҟалап, – иҳәеит Жьац.
– Адәыӷба иаҳәозу, сара ус исаҳау сыздыруам, аха ишуасҳәаз еиԥш саҳаит, – иҳәеит Мац.
– Иахьоуп ианаа адәыӷба, арҭ  ҳқыҭақәа рыхьӡқәа  азырҵада, иабаҳаи? – деиҭаҵааит Жьац.
– Акыр здыруоу, уабс аҳәозшәа саҳаит, – иҳәахт.
– Ари амчыбжьык ала Очамчыраҟа сызцом сҳәан, аха егьа сеилахазаргьы, уаҵәыҵәҟьа сцоит, – иҳәан, Жьац аҩныҟа дцарцы днагылт. – Ԥыҭрак ҳамԥсыр, ҳаб ихаан иаҳамбац, иаҳмаҳац кыр аус бзиақәа ҳнарбар ҟалап ари аамҭа ҳазҭагылоу,  – иҳәан, иҿынеихеит.
Азҵаарақәеи адҵақәеи
Изеизазеи тҟәарчалаа астанциаҿы?
Еибырҳәазеи Жьаци, Маци, Хәаҭи?
Мац иибазеи амҩан?
Адәыӷба иаҳәазеи? Ииашаҵәҟьаны ус аҳәозма, ма усшәа иаҳауазу Мац?
Жьац иџьеишьазеи? Аҵыхәтәан ииӡбазеи уи?
Ажәабжь ианыԥшуа ажәлар рлаф, риумор шәазааҭгыл.
Иаанарԥшуазеи ажәабжь? Аамҭас иаҵанакуазеи?
Еиҿшәырԥшы ишәҵаз Д. Гәлиа иажәабжьқәа: «Тәҟарчал адәыӷба ҩеит», «Ашкол сышҭалаз».
Ижәҩы ажәабажь аплан ала аиҭаҳәа.

















А. М. Ҷоҷуа

Аҷкәын цәа-лаха

Аԥхын шьыжьымҭанла мыцхәы ихаауп ацәа. есышьжьымҭан аџьабаа сыдбаланы акәын сышдырҿыхалоз. Ҽнак сан аарлаҳәа слырҿыхеит. Сангыла, амра акырӡа ихалахьан. Сан лыда, сҭаацәа зегьы какал кны усура ҳәа амҩа ашҟа ицахьан.
Нан, сымыш, акрыф, ақьамҭажә ашҟа бамба рашәара ҳцароуп, – лҳәан, ашәи абысҭеи аишәахьтә инықәҵаны исылҭеит.
Сара, ашьжьымҭан ацәа салыбхит ҳәа сыҽсыргәаан, акгьы сымфарц иақәскит.
– Абысҭа хьшәашәеи, ари ашә-са кьакьа хәҷи сҭахым сара, ибҭахызар, бара ИФ! – сҽынахсыршәааӡеит сара, иҵегь исыдылцалап сгәахәын. Аха сан изаҟаразаалакгьы акрыфара сыдлымцалауа далагеит, уи моу, рацәак лҽадмырхалаӡакәангьы дааин, схәы аасымҵыхны, адулаԥ инҭалыргылеит, саргьы ақьамҭажә ашҟа бамба рашәара слыманы дцеит.
Абамбарҭаҿы ҳахьнеиз, сан ҽагак ааслыркын, сналываргыланы абамба арашәара сналалыргеит. Шьыбжьаанӡа абамба арашәара ҳаҟәымҵӡакәа ҳаҿын, шьыбжьон аҩынҟа ҳааит.
Аҩны ҳахьааиз, ашьыжь адулаԥ иҭалыргылаз схәы ааҭганы, инасымҵалҵеит сан. Абысҭа ахьшәашәареи ашә-са акьакьареи саарзымхәыцӡакәа, ахыԥыҳәа акрыфара сналагеит.
– Нан, уажәы абысҭа ԥхаҵәы-ԥхаҵәуа иҟоуп ҳәа сгәы иаанагауеит, иара ашә-сагьы татаӡами? – лҳәан, сан дсазҵааит.
– Мап, уажәы абысҭагьы хаауп, ашәгьы татаоуп, – сҳәеит сара. Иҵабыргынгьы, убасҵәҟьа избон уажәы ари абысҭагьы, ашә-сагьы.
– Ифала, нан, иузыҳалалхааит! – лҳәеит сан, сара исҳәаз ажәақәа даареигәырӷьан. 

Зегьы аусура иаҿуп

Хьымца ашкол дҭан. Ҽнак, шьыжьымҭан Хьымца иан акры иҿалҵан, ашкол ашҟа ддәықәылҵеит. Аҽны амш бзиан, амырхәагақәа иахьабалакь икаԥхауан. Хьымца уи аҽны аҵара игәы аҳәауамызт, ахәмарра ихы иҭашәаны дыҟан. дышнеиуаз, ашкол амҩа даамҩахыҵын, абна днылалеит. Дышцоз акәымкәа, шьхацк даниеит. Ари ашьхыц шәҭык иналатәон, уи иналҵны даҽакы иналатәон, игәаҭеиуа акы иаҿын.
– Ашьхац, ашьхац, уааи ԥыҭраамҭак ҳаицыхәмарлап, – иҳәан Хьымца ашьхац даԥхьеит.
– Мап, аха сымам, – иаҭанакит ашьхац. – Иумбои ацха аҟаҵара саҿуп!
Хьымца ари ашьхац ааныжьны иҿынеихеит. дышнеиуаз, лак ааиԥылеит.
– Ала, ала, уааи ҳамҭакы ҳаицыхәмарлап! – иҳәеит Хьымца ҩаԥхьа.
– Мап, иаҭанакит ала, – аха сымам. Сара сыхәмарлартә еиԥш уажәы аамҭа сымам. Сара сыԥшәма иҩынгьы, игәарагьы уахынла еиԥш, ҽынлагьы исыхьчалароуп!
Хьымца алагьы днаԥырҵны иҿынеихеит. Дышнеиуаз, ҵыс хәҷык ибеит.
– Аҵыс хәыҷы, аҵыс хәыҷы, уааи ҳамҭакы ҳаицыхәмарлап! – аҵыс даҳәеит Хьымца.
– Мап, – иаҭанакыхит аҵысгьы. – Ахәмарха сызҭада, сара сыҭра ҟасҵароуп.
Хьымца аҵысгьы днаԥырҵны иҿынеихахт. Дышнеиуаз, цәкы днадгылеит.
– Ацә, ацә, уааи ҳамҭакы ҳаицыхәмарлап! – даҳәеит Хьымца ацәгьы.
– Мап, сара ацәаӷәатә сымоуп, уара уахәмарха сымам! – аҳәеит ацәгьы.
– Мап, сара ацәәаӷәатә сымоуп, уара уахәмарха сымам! – аҳәеит ацгәы.
Хьымца дааҭгылан, ахәыцра дналагеит: иаасыниаз зегьы хаз-хазы срыҳәеит ԥыҭраамҭак ҳаицыхәмарлап ҳәа, аха зегьы иааибырҳәазшәа мап ркит, уск-уск рыман азы ахәмарра рҭахымхеит. Сара сыцмацара соума иусданы иҟалаз? Иаҳа еиӷьуп саргьы сусутә аагәыгәҭамыжькәӡакәа иансыгӡаларц, – иҳәан ашкол ашҟа иҿынеихеит.
Иҵабыргынгьы, убри аҽны инаркны, Хьымца ашкол иҽагирхомызт.


Аҵабырг хәы амам

Спирдон хәҷы ҳәызбак иман. Есқьаангьы дҟыцәҟыцәуан, иибалакь ԥиҟауан.
Зны Спирдон иаб илабашьа, акҿыҩраҿы иахькыдгылаз ибан, даасны иҿаҟәеит. Спирдон иаб, илабашьа ҿаҟәаны ианиба, даараӡа игәы иалсит, абасгьы иҳәеит:
– дызусҭада слабашьа зҿаҟәаз? Дыздырыр ӷәӷәалаҵәҟьа дшысыпҟауа идыруазааит!
– Сагьыпҟа, гәыбӷангьы сыҭ, сара соуп улабашьа зҿаҟәаз, – иҳәеит Спирдон хәҷы иааиамхацәгьахан.
– Абри алабашьа саб иҭынханы исымоу акоуп, уи сара дара ҳаҭыр ақәсҵоит, убри азоуп сыгәгьы изалсыз слабашьа ахьыуҿаҟәаз, аха уара уҵабырг хәы амаӡам, уаҭасҵауам! – иҳәан, аб иҷкәын дааигәыдыҳәҳәаланы, ихы ааишьышьит.

Аби аԥацәеи

Нхаҩык быжь-ҩык аԥацәа иман. Иԥацәа  бзиа еибабомызт, аӡә ииҳәауа аӡә ихеиҵомызт.
Зны раб быжь-ҷынк ааидҿеиҳәалан, аӡәаӡәала иԥышәҵәа ҳәа иԥацәа раԥхьа инышьҭеиҵеит.
Аишьцәа аӡәаӡәала аҷын еидҳәала ԥаҳҵәоит ҳәа иалагеит, аха ирызԥымҵәеит.
Нас аҿаҳәара ааԥиртлан, раб акакала аҷынқәа ԥышәҵәҵәа ҳәа реиҳәеит. Аешьцәа, џьабаа рыдымбалакәа аҷынқәа зегьы ԥырҵәҵәеит.
Раб ус реиҳәеит: «Дадраа, сыҷкәынцәа абас ауп шәшыҟалаша шәаргьы; шәыгәқәа еивҵаҵаны, бзиа шәеибабонаҵы, аӡә дышәиааишам, аха хаз-хазы шәдәықәлар, шәҳәоу еиқәымшәо шәҟалар, абарҭ аҷынқәа ирыхьыз шәыхьуеит.

Аиаша уаҩы дыҭнагоит

Ҳәынҭқарра хәҷык аҿы, аиаша мҩа иқәыз, аҵабырг иашьҭаз ҳәынҭқарк дыҟан. иадгьыл аҿы иҟалалакь идырларацы иҭахын. Зегьы дрышьҭан, дрыхәаԥшуан, дрызҵаауан, дрызхәыцуан, зегьынџьара днеиуан.
Ҽнак бахҭак абаа дҭалт. данынаԥш хҩык абаандаҩцәа шеицәажәоз ибеит; днеин шәызҭакузеи ҳәа дразҵааит. руаӡәы ус иҳәеит:
– Сара бзиарамзар цәгьара сымуӡацт, аӡәгьы игәы дасмыргацт, аха сгәылацәа зегьы уаацәгьақәан, исыҵашьыцуан, еибыҳәаны ахылаԥшцәа сҭаддыркит. Хара ҳәа акгьы сымаӡам, анцәа идырааит.
– Сара сеиԥш уаҩы қьиа адунеи аҿы дыҟаӡам. Аиашеи аҵабырги ракәын енагь сзышьҭаз. Суаҩ иашан, аӡбацәа, малаӡа иҩашьаны сҭаркит, – иҳәеит егьи.
Аҵабырг акәзар, аҩыџьагьы уаа цәгьан, уаа бааԥсын.
Ахҩыктәи ихы ларҟәны, ҵаҟа дыԥшуа, дхәыцуа ус иҳәеит:
– Сара рыцҳак соуп, ууолаҳ ҳәа сыҟоуп; акгьы сымаӡам, амла санаргәаӡа, ԥара ԥыҭк џьара иманшәаланы сақәшәан  исамхаӡеит. Сахьӷьычыз азы сыкны сҭаркит. Аиашазы, исықәнагоз сзыруит.
Аҳәынҭқар дааԥышәырччан, ус иҳәеит:
– Шәара шәҩыџьагьы, мыцхәы шәқьиазаап, ари иеиԥш аӷьыч дшәыцҭакызар шәыбжьихуеит; убри азы шәара ара шәаҭкыз, ари ихы дақәиҭзааит.
Аҳәынҭқар аӷьыч рыцҳа, аҵабырг зҳәаз, дауижьит; егьырҭ, амц зҳәаз, абахҭаҿы иаанижьит.
Амц егьа ахәа ақәуԥсаргьы, иааԥшуеит.

Жәыжә-Гьылдыз

Ажәытәӡа, зны Аӡҩыбжьа ақыҭан Сима ҳәа ԥҳәыс еибак дынхон. Сима ԥа заҵәык длыман. Жәыжә ихьӡын иара. Сима лыҷкәын  ԥышәҭрықьла длааӡеит. Жәыжә инацәа ӡы хьшәашәак  нақәҭәазаргьы, иан илуамызт, лыҷкәын ахьҭа илалар ҳәа дшәон.
Ус, Жәыжәгьы дарыԥсхеит. Уаҩы дахьихәаԥшуаз иоура иагмызт, иҭбаара иагмызт, дҭыгга, уаҩы наӡааӡак дахьубац дыҟан. Аха Жәыжә иан, иара дшыхәыҷыз аусура далмыршьцылазт, усутәык баны дынхомызт иара. Ашкол дҭарҵан егьиызмҵеит, аҩынгьы акы даԥсамхеит.
Сима илулакгьы, лгәылацәа лыцырхыраауа, луҭрақәа лалҵон, егьанаа лхы ныҟәылгон. Убас мацара дааиуан.
Аусуреи агәырҩеи ддырҩахьан лара. лцәеи лыбҩи еикәыршан, убас илыгын, илшәымызт, илыҟәнымызт. Жәыжә иакәын, ашьжьымҭан инаркны, хәлаанӡа дҟыруа ақыҭа далан, дгьалдызуа, иабанырхуеи иабанырҵои ҳәа агәылацәа дрыбжьан. Усда-ҳәысда дахьдәықәыз азы Жәыжә-гьалдыз ҳәа ишьҭан дыздыруаз.
Сима жә-камбашь заҵәык ылман. Ари ажәкамбашь еимгәан, уажәы ачкәаҳара иаҿын. Лкамбашь иаҿалҵашаз ԥыҳә-нымҩак лымамызт аҟнытә Кәыдры аҟарабжьараҿы инаганы иқәылҵеит. мчыбжьынаҟьак Жәыжә иҳәара даҿын лара, дцаны акамбашь аҩныҟа иааицарц. Аха Жәыжә даашьан, уаха, уаҵәы ҳәа аамҭа ахырԥауа дааиуан.
Сима илулакгьы, ҽнак Жәыжә даалыргәыбзыӷын, камбашь аацара ддәықәылҵеит. Аԥаҩ аҵаҟа Кәыдры аҟәыҵәа ыиасуан. Жәыжә ари аҟәҵәа дахьаахықәгылаз аҽеилыхра далагеит. икьаҿ ааишәихуан еиԥш, мҩасҩык дааидгылеит.
– Дад, укьаҿ зушәухуазеи, уеиқәа ашькылқәа аахьаурҽыр иазымхои, – иҳәеит амҩасҩы.
Жәыжә даахәыцхәыцын, аҵабыргыҵәҟьа сеиҳәеит игәахәын, икьаҿ ҩаԥхьа инишәиҵеит. иеиқәа ааишьихын, иааиларҽны, аҟәҵәа иахагылаз амжәа-ҵла амахә еилачыра аҟны иналеиҵеит. Абри ашьҭахь иара аҟәҵәа дынҭалан, нырцәҟа дырит. Деимдауа днықәлеит аҟәарабжьара.
Акыр дныҟәеит, дыԥшааит, деимдеит. Аҵыхәтәан дақәшәеит ркамбашь ӡыжьк иҭатәаны аҽшархьуаз. Жәыжә, акамбашь нҭицан, иаԥцаны аҩныҟа иҿааихеит. Агәылацәа наԥшызар, абар ассир: Жәыжә еиқәада, акамбашь иаԥцаны, ақыҭа далаланы дааиуан.
– Уа, Жәыжә, уанаџьалбеит, уеиқәа згазеи, уеиқәа? – ҳәа изҿырҭуа  иалагеит.
Аха агәылацәа зҿыз изеилмыргеит иара. Ашҭа дахьааҭалаз иан дангәалҭа, илзымбатәбарахеит.
– Уара, уеиқәа урӡма, иабоугеи? – лҳәан диазҵааит лара.
Жәыжә ихы аарҟәны днаԥшызар, иеиқәа абаҟоу иуаҭәа-шәпарақәа ҟьантаз-ҟьантазӡа илаԥш нарықәшәеит.
– Ҳаи, афы асааит, иабасхашҭи! – иааџьеишьеит иара ихаҭагьы. Ихы быӷ-быӷуа дгыланы акыраамҭаӡа ахәыцра даҿын, аха ихы аҟны иааиуамызт иеиқәа ахьынижьыз.
Такәаамҭа ҵхьан еиԥшаан, Жәыжә аарлаҳәа иааигәалашәеит амжәа-ҵла амахә еилачыра ишалеиҵаз. Уаҳа ибжьы мыргаӡакәа, дыҩны дцеит амжәа ҵла ахьгылаз ихы ақәкны.

* * *
Зны Сима лгәы бааԥсхеит. Дычмазаҩны дышьҭан. Ашоура лыман. Лҿы ҭбауан.
– Нан, Жәыжә, адулаԥ унҭаԥшны, асындыкәра ааҭыганы, ӡык суржәуандаз! – лҳәеит лара, Жәыжә ишҟа лылақәа ҭраа дыԥшуа.
Жәыжә адулаԥ дынҭаԥшын, асындыкәра ацынхәрас калам џьам дуӡӡак ааҭиган, иааганы, иан лаԥхьа игылазх аскам инықәиргылеит.
– Нан, асындыкәра ҳәа уасымҳәазз, уара акалам џьам ааугеите, закәзеи, иара убрыгьы аӡы анымҭәалаӡакәа? – лҳәан, иан диазҵааит.
– Афы асааит, ишԥасхашҭи, – иҳәахт Жәыжә. Абри ашьҭахь Жәыжә акалам џьам адулаԥ иҩҭаиргылахын, асындыкәра иманы аԥҳал аҟны даннеи, аԥҳал ҭацәын, ӡ-кәармакгьы ҭамызт.
– Ди, аԥҳал аҟны ӡ-кәармакгьы ҭам! – иҳәан, ибжьы налықәиргеит иан.
– Нас, аԥҳал аашьҭыхны, аҵџь аҟны унеир, аӡгьы ааумгари! – иааҭалкит Сима.
Жәыжә аҵеџь днадгыланы аӡы атара даҿын. Ус амӡырха иҳәуа иҭаз ркамбашь агәашә инасын, иаартны аҿыҩанахеит. Жәыжә дызҿыз аӡ тара дааҟәыҵын, дыҩуа акамбашь днахьӡеит. иааимԥыхьашәаз фырмахьцк аашьҭԥааны акамбашь даасуа ихнырҳәны, амӡырха иааҭеицалан, агәашә аиркит. Абри ашьҭахь иаргьы днахынҳәны, аҩынҟа дааит.
– Жәыжә, нан аӡы сзааугазар? – лҳәахит иан ачымазаҩ.
– Афасааит, исхашҭзеи ҳәа сыҟан! – иҳәеит Жәыжә.

* * *
Шықәсык зны Жәыжә, аусҳәарҭаҿы асҭаршын диԥхьеит. Жәыжә дахьнеиз, асҭаршын ус иҳәеит:
– Абри иааиуа амҽыша аҽны ҳқыҭан аизара ду ҟалараны иҟоуп. Агантә ахылаԥшцәа аауеит. Аизараҿы аӡә дагымкәа зегьы ааироуп. Аисаул дычмазаҩхеит. Убри ицынхәрас уара унапы ианысҵоит, шәара шәҳабла аҟнытә аӡә дагымкәа, зегьы ирылоуҳәарц, зегьгьы кылсыртә еиԥш уныҟәарц.
– Ибзиоуп, – иҳәеит Жәыжә, – ирасымҳәакәа, ишԥарасымҳәои!
Аҽны аизараҿы зегь кылсит, Жәыжә иҳабла аҟнытә уаҩ дмааӡеит акәымзар.
Асҭаршын ари ангәеиҭа, Жәыжә дааиԥхьан, диазҵааит:
– Жәыжә, шәҳабла аҟнытә аӡәгьы ыдҟаӡамеи, иҟалазеи?
– Афы асааит, исхамышҭи! – иҳәахт Жәыжә.
Жәыжә иара абри аҽны инаркынгьы, «Жәыжә-Гьалдыз-Агәхашҭҩы» ҳәагьы ихьӡырҵеит.

* * *
Сима лашьа Иақәыԥ – Самырзаҟана дынхон. Уи длымбацызижьҭеи акырӡа ааҵуан, дыгәхьаалгеит. Абриа ҟнытә лыҷкәын даалыргәыбзыӷын, «ҩаха-хаха уаарылаԥхьа, иышҟоу-ишаныу убап», лҳәан, лашьа ишҟа ддәықәылҵеит лара.
Иақәԥ даараӡа деигәырӷьеит иаҳәшьаԥа иара. Жәыжәгьы ҳаҭыр иқәарауашәа аниба, дасны ҽхәара далагеит. «Акәасқьа сиыргылаз, арахә рацәа шанысҵаз, абаҳча бзиаӡа шыҟасҵаз» иҳәан, амци аҵабырги ааиԥшьуа, амыхьтә зегьы реиҳәеит иара.
Иақәԥ ииҳәара издыруамызт, ииура издыруамызт, иаҳәшьаԥа диеигәырӷьаны, ихаҵкы дкаиршәуамызт. Аб бзиеи ан бзиеи рыԥҳа заҵәы дшеихрараҵара, Жәыжә дааилаҳәа-еилаца, аԥара иҭаны, амаҭәақәа хԥа-хԥа напы иҭаны, акырӡа дааскьаганы дааишьҭит Иақәԥ.
Абри ашьҭахь ԥыҭк аҟара ҵхьаны еиԥшаан, иақәԥ дыҩҽыжәлан, саҳәшьа дызбап ҳәа, Аӡҩыбжьа дааит. Дахьааиз иаҳәшьа иибац дабаҟоу, уу-алаҳ ҳәа лыԥсы ҭакьакьоуп, лцәеи лыбаҩи еикәырша, аарлаҳәа лыԥсы ҭоуп. Анкьа иибахьаз рыҩны акәзар, убрыгьы ахыб ақәбаан, ашыцламшә ақәтата, ишынеилаҳара иҟоуп. иақәԥ иаразнак иааиликааит Жәыжә имцқәа зегьы.
– Жәыжә, укәасқьеи убаҳчареи збаӡомеи, иабаҟоу? – иҳәан, иақәԥ иаҳәшьаԥа диазҵааит.
Жәыжә даахәыцхәцын, абас иаҭеикит:
– Уахгьы-ҽынгьы сгәы иҭоуп кәасқьа дуӡӡак сыргыларц, баҳча дуӡӡакгьы ҟасҵарц, арахә жәла бзиагьы анысҵарц!
Жәыжә дызызмдыруаз Иақәԥ заҵәык иакән, уигьы дидырит уажәы, уи иԥшра ада ак шиламызгьы ибеит, аха шьҭа изхәарҭазз!

Аӡәы иуеиҳәауа уазхәыц, аха…

Нхаҩы гаӡак иҷкәын диманы, иҽы аидара ақәҵаны аџьармыкьа ашҟа дцон. иара иҽы днақәтәеит, иҷкән иҽы аԥхьа днаргыланы иҿынеихеит. Ишнеиуаз акәымкәа, амҩан аӡәы даарԥылеит.
– Уанаџьалбеит, уабатәиу, уара уҽы уақәзза уцоит, уҷкән дааԥсан, уаҳа илам, уааҽыжәҵны, аҽы дақәуртәарауазеи, дрыцҳами? – иҳәеит ирԥылаз ауаҩ.
«Ари ауаҩ исеиҳәаз ҵабыргуп», – иҳәан, аб афырҳәа дынҽыжәҵын, иҷкәын аҽы днақәиртәеит, иара аҽы аԥхьа днагыланы иҿынаихеит. Ԥыҭк иахьынаскьаз даҽаӡәгьы даарԥылахит.
– Аҳәынҵәа ухьтата ацара еиӷьумшьауазар, аҽы унақәтәаны, уҷкән даауҽхьнуртәалар, уцқьаӡа ақалақь уналамлауазз! –  иааџьеишьеит ирԥылаз ауаҩ.
«Ҳаи, иара абрыгьы ииҳәаз ҵабыргыуп», ааигәахәт аб. Иҷкәндынҽыжәихын, аҽы иара днақәтәан, иԥа днаиҽхьынҵаны, иҿыҩеихеит.
Ақалақь ианналала, дызбалакгьы иқәҿырҭуа иалагеит:
– Уаҳа ухы егьыԥнамҟаӡои, аҳаиуан зцәажәом, аха убрыгьы аԥсы ахоуп. Уахәаԥшишь, уҽы аԥхӡы ахьшы, ашәах ахәлачы ишыҟоу!
Анхаҩы иҷкән диманы дынҽыжәҵын, ахәцра далагеит: «шьҭа иаасԥыалуа, ма уҽы уаҵаланы ига ҳәа сеиҳәоит, мамзаргьы еицәоу даҽак сабжьеигар ҟалоит.
Уи аҵкьыс сгәы ишаанагауала сныҟәап» иҳәан, иҷкән аҽы днақәртәан, иара днарԥызан, иҿынеихеит.


Анамыси аԥареи

Қыҭак аҿы дынхон нхаҩ ӷарк. Иԥҳәыс данԥсы, ҷкәына хәҷык дизаанхеит.
Ҽнак аӷар амхы ирашәон. Шьыбжьон дышны дшыҟаз, адгьыл хьшәашәаҿы днатәан, аӡы хьшәашәа анижә дычмазаҩхеит. Акыраамҭа ииарҭа дзылымҵит, имхгьы абабира ахыҵәеит.
Дангыла ашьҭахьгьы, ихы дзахәомызт, аус изуамызт – убасҟак имч маҷын. иҟаиҵахуаз, ахәҷгьы иаргьы амла иаго ианалага, дҳәо-дчо иқыҭа днарылалеит.
Зны илеихашәы-ихәлаанӡа, ихәҷы инапы данкны ддәықәын, аха уаҩ дизхьамԥшит. Дқәқәма-шәқәмаха, ихы ицәымыӷханы аҩныҟа дхынҳәит. Дшааиуаз арҭмаҟ илаԥш нақәшәеит. Днеин шьапыла днагәҭасзар, – абар ассир, арҭамаҟ ахьхьа аахгеит. Иаашьҭыхны данынҭаԥшы, арҭмаҟ ахьи аразни ҭажьын. Аӷар дгәырӷьаҵәа дааҟалан, ус игәы иаанагеит: «Шьҭа ма амла ҳакрым, схәҷгьы саргьы, анцәа имчала, иҳауит ҳхы зланыҟәаагаша».
Убри аамҭазы Анамыс аацәырҟьан, ус ианаҳәеит: «Арҭ, икажьны иубаз аԥарақәа, уара иутәым, ԥхашала иумырҳаит. Уи зтәу, зџьабаа аду изырхынҳәы!» Аӷар Анамыс ианаҳәаз дақәшаҳаҭхеит, насгьы аԥара шибаз ақыҭа ирылеиҳәеит. Аԥара зцәыӡызгьы иаарласны дцәырҵит. Уи аԥаралхҩы иакәзаарын: ақыҭа уаа ашәахтә рылхны дышцоз ицәыӡит.
Аԥаралхҩы иԥарақәа аниба, даараӡа дреигәырӷьан, аӷар ԥара ԥыҭк исҭоит ҳәа далагеит. Аха уи аԥара идимкылеит. «Сара издыруеит арҭаԥарақәа уара ишутәым, насгьы уара ушбеиам. Сара аԥара аҵкьыс иеиӷьасшьоит аҳақ. Анамыс исанаҳәо», – иҳәеит анхаҩ ӷар.

Адырра абеиара аҵкыс иеиӷьуп

Аӡәы ҩыџьа аԥацәа иман. Аиҳабы иԥсы дизалхуамызт, убас бзиа дибауан. Дыԥсуа далагаргьы, иааиҭынхауаз амазара зегьы аиҵбы акы имҭаӡакәа, аиҳабы изы инижьырц иҭахын. Аҷкәынцәа раб игәы иҭаз ран илдырит. лара лакәзар, уи аҩыџьагьы лзеиԥшын, бзиа илбауан. Дхаҵеи лареи анԥслакь, рмал зегьы еиҟараны ишаны, рыхшара ироурц лҭахын.
Ҽнак лхаҵа даазырхәцны диацәажәеит, дара аныԥслакь, мрал зегьы рԥацәа аҩыџьагьы еиҟараны ирзынрыжьырц.
– Аҩны аиҳабы сара соуп, сара исыӡбаз ҟасҵароуп, уи бара бус алам! – иҳәан, иԥҳәыс ахәгьы-аҿгьы дықәимыргылаӡеит.
Уахгьы-ҽынгьы гәырҩас иылман аҷкәынцәа ран лхаҵа ииӡбаз. Аб иажәа наигӡеит, иԥа аиҵбы даважьны имал зегьы иԥа аиҳабы ихьӡала ашәҟәы ииҭеиҩит.
Аиҵбы егьшимоуаз аниба, «шәымш аабзиахеит» иҳәан, дындәылҵны, ихы ахьынахаз дцеит. Ана аус иуа, ара аус иуа, ихы ныҟәгауа, ашкол дҭалеит, аҵара ду иоуит, ихьӡгьы рҳәо дҟалеит.
Иашьеиҳаб уаҩ аашьаҩык иакәзаарын, иаб иҿы дтәан инапқәа игәҵаԥсаны, усда-ҳәысда. Дук мырҵыкәа иаб дыԥсит. Иаб иҭынхаз амазара ихы изамырхәеит иара, иԥхасҭахеит, иаргьы ихы ааизныҟәымгауа, иахьанырхуа-иахьанырҵауа ҳәа ақыҭа дналалеит.

Аӷьыч игиԥырхыз

Ԥхнын, даараӡа ишоуран. Хә ԥшӡак аҟны ра дук гылан. Ара ашәшьыраҿы шьыбжьонла, акәша-мыкәша аус зуаз ауаа, ԥсшьарҭас ирыман. иагьараан унасларгьы, ара ашәшьыраҿы шьыбжьонла ауаа ҭахәхәа ишыцәаз убауан.
Ҽнак ԥыҭҩык ара амҵан ицәан. руаӡәы дааԥшызар, идиалаз ауаҩы иџьыба, иԥараҭра ааҭшәазаарын, ишиваршәыз илаԥш нақәшәеит. Аԥараҭра хә-мааҭк ҭан. игәы иамузт, аԥара иамхаӡеит. Ииӡаз аԥара ааилеиџьгәан, икьаԥаҭра илҭеиҵан, днаҳәын ҽырцәа ҟаиҵеит.
Дук мырҵыкәа, аӡәаӡәала зегьы ҿыхеит. Шьыбжьы хыҵхьан, аха анхацәа даҽа ԥыҭрак итәан, абырқьҳәа аҭаҭын иахауа, асамраҟәл ҳәауа. Зԥара рӡаз икалҭ данынаха, иԥараҭра шкаршәыз ибеит.
– Афы асааит, сџьыба иҭзыршәазеи! – иҳәан, иԥараҭра аашьҭихын дынҭаԥшит. иабаҟаз, ихә-мааҭк, ыҟаӡамызт! – Ҳаи, сыхәмааҭк згаз уарбану? – иҳәан, иҩызцәа даарылаԥшит.
«Абааԥсра ҳахьит, рҳәан, итәаз зегьы иаарцәымыӷхеит  рҩыза иԥарақәа ахьыӡыз, аха иркызз.
– ҳаи, шәанаџьалбеит, ижәбауоу, аӷьыч ихҭырԥа амца акын, аԥырԥырҳәа абылра иаҿуп! – иҳәан руаӡәы дҩаҵҟьеит.
Анхацәа азынказы изакәыз рзеиылмкааит, анаԥш-ааԥшра иалагеит. Аӷьычҵәҟьа изымҳасабкәа, ашырҳәа ихҭырԥа ааихиԥаан, дахәаԥшуа далагеит.
Зегьы неихәаԥшы-ааихәаԥшит…
Анхацәа аҷкәын иҳәҳәабжь анраҳа, русутәқәа нкажьны, еибарҩны иаазар, аҷкән, аччара даҿын. Ахџыџ дықәгыланы.
Даҽазныхгьы абас ижьеит.
Дук мырҵыкәа, аҷкәын иџьмақәа иманы дахьынгәарҵыз, иахьынтәааз уара идыр, қәыџьмак ашырҳәа иџьмақәа иаарылалт Аҷкән, ақәџьма аниба, дшәан аҳәҳәара далагеит. Анхацәа ираҳаит аҷкән иҳәҳәабжь, аха уаҩы иҽимырҵысит. «Дырҩегьых ҳаижьарц иақәикит, ацәикк» ҳәа ргәы иаанагеит дара.
Аҷкән аҳәҳәара даҿын, аха иара уаҩ дизхьамԥшит, игәхьаа имкит. Ақәџьма иџьмақәа иаарылагьажьын, рыбжак рыхәдақәа ҭыжәжәаны инканажьит.

Ахьы хәҷыуп, аха хәба ицоит

Шьмаф мҽышак аҽны ҟызк иманы, исҭиуеит ҳәа ақалақь ашҟа дцеит. иҟыз иҩыҵрак икны аџьармыкьа дшалаз, Иақәԥ аҟармаҵыс шааихәаз диқәшәеит. Иақәԥ шә-мааҭк ԥхьаӡаны, аҟармаҵыс ааимихит.
Шьмаф игәы иаанагеит: абри аҵыс хәҷӡа абри аҟара ахҭнызҵаз ауаҩ, сара с	ыз аахә ҳәа идызгалар иагьа сиҭап ҳәа. Ашырҳәа иақәԥгьы днеихьӡеит.
– Иақәԥ, сҟыз мариала исҭиуеит, иааухәауазар! – иҳәан даахьаирԥшит.
– шаҟа иукуазеи, умҳәои? – Шьмаф диазҵааит Иақәԥ.
– Ҩышә мааҭ ҳәа исҭиуеит, – иҳәеит Шьмаф.
– Уара ухагахеит сгәахәуеит, – иааџьеишьеит Иақәԥ. – Ҩышә мааҭ ҟыз абак иахҭнызҵауа аӡәыр дубахьоума?!
– Ишԥа? Ҭаҷкәмк иаҟарам ҵыс хәҷык шә-мааҭк анахҭнуҵа, нас сара сҟыз дуӡӡап ҩышә мааҭ захҭнумҵара сыздыруам, сара сахьудыруа азы иумаҳәауазар! – иҳәан, шьмафгьы Иақәԥ ииҳәаз омашәа ибаны дааихәаԥшит.

Агаӡа аҩны ширгылаз

Гаӡак дышнеиуаз кәкәмдрак амҵан жьак штәаз днахҭыгәлеит. Ажьа иибаз дара деигәырӷьеит ари ауаҩ-гаӡа.
Ус игәы иаанагеит:
«Шьҭа исыбаргузеи, лабала саасны, абри ажьа сшьып. Инаганы аџьармыкьаҿы исҭип. Иаҭнысхуа аԥара ала кәтык аасхәап. Акәты акәтаӷьқәа акаҵкәыр аҟны иныхҵаны, акәты хсыртәалап. Ус ишнеиуа сыкәты акәҷарақәа хнахып. Акәҷарақәа андухалакь иҭины, шьышьык аасхәап. Иара ашьышь андухалакь, рыцԥхьаӡа жәаҩ-жәаҩа шьара сзыдрип. Ашьарақәа зегьы андухалакь, иҭины ҽанк аасхәап. Аҽан есышықәса аҽҵарақәа ариилап. Аҽҵарақәа ааӡаны исҭилап. Аҽҵарақәа рыхә ала ҩнык неиҵҳәаны исыргылап. Ақәаҵеи ауҭреи ҟасҵап. Ауҭреи ақәаҵеи рыҟны аӡәы акы имӡарц азы днаганы аҟарул дықәсыргылап. Саргьы скәасқьа абарҵан снықәтәаны аҟарул сыбжьы наиқәсыргылап:
– Еи, уара! Цқьа ихьчала смал, цқьа ихьчала!» ҳәа.
Ауаҩ-гаӡа иааидихәцлаз зегьы  ҵабыргызар аҟара игәы ааӡан, акиҳәа ибжьы ааҭиргеит, ажьа шәан, иҩаҵҟьаны абна инылашәкәа ицеит. Ауаҩ-гаӡа иҿы раҳаны, ажьа злацаш абна ашҟа дшыԥшуаз даанхеит.

Аӷьычи арбаӷьи

Ӷьычҩык сасра дыҟан. Аԥшәмацәа рысас дара ибзианы дныҟәыргеит. Аха ауха, асас дахьышьҭаз аӷьычра игәы иааҵалан, дамырцәеит. ианаацәылаша дҩагылан аԥшәма ихкаара дынҭалеит акыр збауазар ҳәа. Аха аԥшәма згәы зҽаныз уаҩызаарын, ирахә зегьы ԥхьакны иман.
Аӷьыч акгьы данынмиаӡа, акәтҵара дынҭалан, иреиҳаз арбаӷь дук акәтқәа ирааылихын, икәымжәы акалҭ иныҵакны иҿынеихеит.

Аҭакәажә

Амҩа ианыланы инеиуан ҷкәнки ӡӷабки. Урҭ раԥхьа днеиуан ҭакәажәык. дара ихҵәрыран. Аҭакәажә днықәҵәырны дкаҳаит.
– Бысҭ, сышәҟәқәа аанкыл, – иҳәан аҷкән ишәыра аӡӷаб иналиркит. Афырҳәа днеины, аҭакәажә длыцхраан, диргылеит. Дхынҳәны данааи, аӡӷаб дҵааит:
– Ари уара уанду лоума?
– Мап, – иҳәеит аҷкән.
– Уан лакәзар? – иааџьалшьеит иҩыза,
– Мап!
– Нас уан длаҳәшьазар, ма иудыруа аӡә лакәзар?
– Мап, мшәан! – иҳәеит аҷкән. – Ари аҭакәажә сара дсыздырӡом, уажәада дсымбаӡац.

Аҭаҳмадеи аҷкәни

Ҭаҳмадак абаҳчаҿы аҵәа еихеиҳауан. Аҷкән дааин ус иҳәеит:
– Ирылоухузеи, дад, арҭ еиҭоуҳауа. Арҭ духаны аҵәа анырҿало, уахаанхарыма?
Ус аҭак ҟаиҵеит аҭаҳмада:
– Ари ашәыр анҿало сара сахьымӡар ҟалап, аха даҽа џьоукы ахьӡап. Ашьхыцҵәҟьагьы иара ахазы мацара аус ауам, нас ауаҩытәыҩса даҽа џьоукы рыгәхьаа имкыр ҟалома. зегьы ухазы акәм.

Ацаркьи алашәи

Лашәыки царкьыки шнеиуаз ӡымҩаск инхықәгылеит.
– Абар, аԥан бзиа, аха изхәарҭагәышьоузеи, сара сшьап кьаҿ сақәгәыӷны сызҭалауам, – иҳәеит ацыркь.
– Сылақәа убри аԥан рбом акәмзар, сшьапқәа ирыбаргәузеи, ирылымшауа иарбану! – иҳәеит алашә!
– Нас ухәда саақәуртәар, сыблақәа амҩа удырбап, уара ушьапқәа ҳарыргап, – иҳәеита цыркь.
Алашә дазыразхеит ацыркь ииҳәаз, аҩыџьагьы рҽааиԥыршьын, аӡы ирибагеит.
Ҭандел

Ҭандел хәҷы ала дасит. Ала наизыҭрысын, инапы иацҳаит. ҭандел инеиемиҭәан, акьыжыҳәа аҵәыуара далагеит. дышҵәыуаз иаҳәшьа дылбеит.
– Иухьыз уқәнагоит, ҭандел, – лҳәеит лара, – шьҭранахыс ианакәзааалакгьы ала уасрым! Алагьы ажьы шахьуа удыруазароуп.

Ауаҩы-каҷбеи

Қыҭак аҟны дынхон Никәала ҳәа аӡәы. Никәала уахгьы-ҽынгьы хәҷырҭас имаз абеиахара акән. Ихкаара аҵыхәан уаҩы иахьимбаша џьара кәбарк ыҵаҵан иман. Ишәымызт, иҟәнымызт, ифомызт, ижәуамызт Никәала. Иааимԥыхьашәауаз зегьы  наганы иҟәбар инҭаиршәуан. Никәала дзеиԥшраз иқыҭан зегьы ирдыруан. «Имоу иара дақәиҭым, аҩысҭаа итәуп» ҳәа акән ишизырҳәауаз иара дыздыруаз зегьы.
Никәала дыздыруаз зегьы рзыҳәан дтәымуаҩын: иҩны аӡәгьы дааиуамызт, иаргьы уаҩы иҩны днеиуамызт.
Уахык ицәарҭа данылаиауаз, ихы алыӷәра ашҟа иҩаирхан, аныҳәара далагеит амазара ду иоурц азы.
– Ааҵәала ахьы умазарц уҭахыу? – иҳәан алыӷәраа ҟнытә бжьык аагеит.
– Е, ахьы соуандаз… – ҳәа иҿы анааихих еиԥш аан, алыӷәра иналшәан, ԥараҭра хәҷык акәаԥҳәа ҵаҟа инкашәеит.
– Абри аԥараҭра баша ԥараҭроу џьумшьан, – игахт ҩаԥхьа алаӷәра аҟнытә игац абжьы. – Иара аҩнуҵҟа иҭоуп жәаба ицо ахьы. – Ахьы ааҭух-цыԥхьаӡа иара ацынхәра нҭалауеит. Заҟа уҭахыу аҟара ахьы ҭых, нас аԥараҭра ганы аӡымҩас иалаужьроуп. Иеизугауа ахьы ухы иархәа, ауаа ирхьыгӡа, мамзар ухьы зегьы хаҳәы-ссаны иааумпыҵахауеит.
Никәала иаҳаз деигәырӷьеит, азынказы дхагахарцгьы егьааигымхаӡеит. иаашьҭихыз аԥараҭра иазиура изымдыруа, акыраамҭаӡа дшанханы дахәаԥшуан. Нас иҭыԥ данаақәла, иԥараҭра ааиртын, акакала ахьы ҭихуа иҿааихеит. Хьык шааҭихлакь еиԥш, иара ацынхәра ааҭалауан. Ашьжьымҭан ааҵәак азна ахьы ҟалеит, аха Никәала иԥсы мҭәит, изхара ҟамлеит. Адырбегьых ицәарҭа днылатәаны, иԥараҭра ахьы аҭыхра дналагеит.
Убас Никәала иԥараҭра дадтәалан уахгьы ҽынгьы иааиԥмырҟьаӡакәа. Амла данакӡалакь, ицәарҭа днылҵуан, аԥараҭра шикыу, бысҭахьык днацҳауан, нас ҩаԥхьа ицәарҭа днылатәаны иԥараҭра ахьы аҭгара деиҭаналагахуан.
Никәала аԥараҭра дшадтәалаз уаҳа иламкәа дажәит, аџьықәреи цәырҳәы еиԥш иҩежьӡа, Никәала иҩны ахьы ҩнажьын. Убас ицәарҭа дшылатәаз, иԥараҭрагьы шикыз дыԥсит иара,  ахьы зегьы хаҳәы-ссаны иааҟалеит.

Анхаҩи аӡызлани

Нхаҩ рыцҳак иеиха аӡы ицәҭаҳаит. Иара аӡы дынхықәтәалан, ихы кны аҵәыуара далагеит.
Ӡызлан анхаҩы дрыцҳалшьеит, ашырҳәа х-ӡаарҟәыла ҟалҵан, хьтәы еихак бзиаӡак ааҭылгеит.
– Ари уара уеиха акәзар? – лҳәан диазҵаахт лара.
– мамоу, ари аиха сара истәӡам, – иҳәеит анхаҩы илаӷырӡқәа иҿаҳәҳәы. – Сара сеиха џыртәын.
Ӡызлан ҩаԥхьа х-ӡаарҟәыла ҟалҵахын, раӡны еихак ааҭылгахит.
– Абри акәзар уара уеиха?
– Мап, абрыгьы сара истӡәам, сара сеиха ас иԥшӡамызт.
Ӡызлан дырҩегьых лхы ааӡаалырӡәрылан, анхаҩ иеиха ҭганы иаалгеит.
Анхаҩ илаԥш иеиха  ишынақәшәазҵәҟьа, ихы-иҿгьы ааихаччеит, деигәырӷьеит.
– Аа, абри ахаҭа ауп сара сеиха, иҭабуп, иҭабуп! – иҳәеит иара, иеиха анааилыркы.
Ӡызлан ҩаԥхьа х-ӡаарҟәыла ҟалҵан, ахьтәы еихагьы, араын еихагьы ааҭыганы илҭеит. Иара  дгәырӷьаҵәа, иманы аҩныҟа дцеит.
Анхаҩы, аҩны дахьааиз, дзықәшәаз зегьы игәылацәа иреиҳәеит. Агәылацәа руаӡәы иеиха аашьҭихын аӡы аҟны инаганы, ирууаӡа иршәны иналаижьит. Аиха аӡы иахьналаҳаз, ҟлып арган, инӡаакәкәала ицеит. Иара аӡы ахықәан дынхықәтәалан, акьыжыҳәа аҵәыуара далагеит.
Ӡызлан анхаҩ иҵәыуабжь анлаҳаз, ашырҳәа аӡы дааҭыҵит.
– Иухьзеи? – лҳәан, анхаҩы диазҵааит лара.
– Сеиха заҵәы аӡы исыцәҭаҳаит, ада сымаӡам, иара збом! – иҳәан, иааимеиҭәаӡеит иара.
Ӡызлан х-ӡаарҟәыла ныҟалҵан, хьтәы еихак уахьынтә иааҭылгеит.
– Абри акәзар уарау еиха? – лҳәан, анхаҩы диазҵааит лара.
– Ааи, иара ахаҭа ауми, иабаббеи? – иҳәан дгәырӷьаҵәа, анхаҩы инапқәа рхха дналзыҩит.
Ӡызлан, ари анхаҩы амц ахьиҳәаз аҟнытә лыхьтәы еихагьы иылмҭеит, иара итәгьы изҭылымгеит.
Абас ихьит ауаҩ шьыц.

Амреи, аԥшеи, аси

Шьаҟауаҩык дышнеиуаз, амҩан иниеит Амреи, Аԥшеи, Аси.
– Мшыбзиа! – иҳәан, амҩасҩы днараҩсны иҿынеихеит.
Амрагьы, Аԥшагьы, Асгьы иеимаркит ҳауа мшыбзиа ҳәа амҩасҩы изеиҳәаз ҳәа.
– Сара соуп амҩасҩы мшыбзиаҳәагьы зеиҳәаз,  дагьзеихырхәаз, – аҳәеит Асы. – Избан акәзар, уи сара сизгәаар, имҩа аҳарҭа-сырҭа умбауа дыхсырҟьап, сҽынаиқәжьынгьы дысхәаҽып!
– Мамоу, амҩасҩы дзеихырхәазгьы, «мшыбзиа» ҳәа зеиҳәазгьы сара соуп, – аҳәеит Аԥша. – Уи сааизгәаар, ихылԥа наихԥааны, ихы аахсыршәаауеит! Ари амҩасҩгьы идыруан аҟнытә сара дсеихырхәеит.
– Шәара ишәҳәауагьы саҳауеит, аха сгәы иаанагауеит амҩасҩы дзеихырхәаз сара соуп ҳәа, – раҭанакит Амра. – Избан акәзар, сара соуп уи аԥхарра изҭауа, имбагьы зырлашауа.
Ажәа анеимарк, акы аҟны изкылымсызт, амҩасҩы ихьӡаны изҵаарц иақәыркит. Инаишьҭалан, иаразнак иааихьӡеит, иагьиазҵааит «мшыбзиа» ҳәа зоуҳәаз ҳауа дарбану ҳәа.
– Сара сзеихырхәазгьы, мшыбзиа ҳәа засҳәазгьы Амра ауп, – иҳәеит амҩасҩы. – Избан акәзар, ԥсы зхоу зегьы рзыҳәан зегь реиҳа абзиара зуа Амра ауп. Уиа ҟара зҳәатәузеи, иара шәара шәхаҭақәагьы Амра ала ауп адунеи шәызлақәу.

Шьаҳсмели араԥ Амбери

Ажәатә зны Аԥснытәи ақыҭақәа уракы аҟны дынхон раԥ хаҵак, Амбер ҳәа. Амбер ҽы бзиаӡак иман. иахьӡын иара Шьаҳсмелм ҳәа. Шьаҳслам еиԥш ҽы бзиа Аԥсны ахьынӡа-наӡааӡауаз уаҩы имамызт.
Иҵабыргны, Шьаҳслам зегьы рыла ибзиаӡан: аныҟәашәа бзиан, абӷа арҵысӡомызт, ачымазаҩҵәҟьа дақәуртәаргьы дарҭынчуан. Ахәмаршьа акәзар  иамыршьыцрыз иҟадаз! Аҩшьа аҵкьысгьы иеиӷьын, ахыкәалаа ахьӡомызт. Аӡбахә иахьабалакгьы инаҩхьан, Аԥсны уи ззымдыруаз хәҷгьы-дугьы уаҩ дыҟамызт.
Нхыҵ дынхон хаҵа ӷәӷәак, ихьӡын иара Шьаҳсмел ҳәа. Шьаҳсмел акырынтә иаҳахьан Амбер иҿы аӡбахә. Даара иҭаххеит убри аҽы иара имазарц.
Шықәсык зны, Шьаҳсмел ԥара гәарҭак рыҭаны, араԥ Амбер ауаа изааишьҭит, уҽы сырхәҳа ҳәа. Аха Амбер имҭиит. Амбер иҽы уахгьы-ҽынгьы Шьаҳсмел ихы иҭан, ибла лаԥшҵашәараны иҵашәон, ииура издыруамызт:  аахәарҭа имоуит, аӡарҭа дақәымшәеит. Ифомызт, ижәуамызт, даныцәо иԥхыӡ иалан, данҿыхаз дгәаҭеиуа ддәықәын: џьаракыр сылаԥш иҵашәозар, амариа збауазар ҳәа.
Зны Шьаҳсмел иҽырччианы ахәшә-мыхәшәқәа ихьшьны, дцәыршәагаха, араԥ Амбер иқыҭа даалалеит. Ишышьыжьымҭаныз днеины, Амбер дызлацашаз мҩанык аҟны аганахьшәа днатәеит. Амра акыр инхалахьан еиԥш аан, Амбер иҽы днақәтәаны, Шьаҳсмел дахьтәаз дааивалеит.
– Ари иааиуа ауаҩ, ууаасзыӡырҩ знызаҵәык, – иҳәан инапқәа рхаха, Амбер ишҟа инаирхеит амҩан итәаз аччиа. Амбер иҽы аӷәра ааҿакны иааникылеит.
– Иахьа хы-мшуп егьымфа-егьымжә сыҟоуижьҭеи, – даҿын аччиа, – сымчқәа зегьы каԥсеит, снапқәа, сшьапқәа акы сыхәом, ууаҩытәыҩсаны, намыс уманы уҟазар, усыцхраа! – ибжьы ҭаа, ацәажәара даҿын аччиа.
– Уааи, усыҽхьынтәала, аҩынҟа узгап, – иаҭеикит араԥ Амбер.
– Сгылартә еиԥш амч сымам, – иҳәеит аччиа, зынӡа иҽирчмазаҩӡан.
Араԥ Амбер, афырҳәа дынҽыжәԥан, аччиа днаихан Шьаҳслам днақәиртәеит. Аччиа знык Шьаҳслам данақәтәа. Амбер днаигәҭасын, аҽы аӷәра наҿархха, ишьхәа аирбан, дҩаҵҟьан ддәықәлеит. Араԥ Амбер ихьыз цқьа еилиргаанӡа егьи акыр днаскьеит. Нас аҽы аӷәра наҿарххны иааникылан, ус ҿааиҭит:
– Амбер, уҽы уашьҭамлан, иуоураны уҟаӡам, ари згаз сара соуп, Шьаҳсмел!
Убасҟан ауп араԥ Амбер, ихы аҟны ианааи иҟалаз.
– Ухаҵаны уҟазар, жәа заҵәык уасҳәоит уҽаанкыл! – иҳәан, Шьаҳсмел инаиқәҿиҭит Амбер.

– Сузыӡырҩуеит! – иҳәан, Шьҳасмел даахынҳәит.
– Ибзиоуп, сҽы шугалакгьы иугеит, қәашьс  иуоуааит, аха ухаҵазар, сҽы злауоузуахьнеиуа уаҩы иҟны иумырӡан, ажәлар ирдырыр, Аԥсны арыцҳашьара ыӡуеит. Ачымазаҩ амҩа даныжьланы дырбаргьы дышьҭырымхуа иҟалоит. Идырны иумаз, убасҟан уара ухарала ацхыраареи агәблыреи Аԥсны ишацәыӡуа.
Шьаҳсмел, акәадырырҭа днатәаланы, ахәыцра далагеит. Нас ахьышәҭҳәа дынҽыжәҵын, аҽы аҿы ианкны, аӷәра Амбер инаиркны даагәыдикылеит.
Абри инаркны Шьаҳсмел араԥ Амбери рыԥсы рзеиылмхуа, бзиа еибабауа, еиҩызцәа бзианы иҟалеит.

Раԥхьаӡатәи ашкол

Аԥсны раԥхьаӡа ашкол аадыртит Оқәм ақыҭан. Убасҟантәи аамҭазы Аԥсны цқьа ирыздыруамызт ашкол шыбзиаз, ишхәарҭа дууз. Убри аҟнытә оқәмаа рыбжеиҳараҩык ашкол ҳҭахым ҳәа иқәгылеит. Урҭ ргәы убас иаанагон: «ашкол ҳзаадыртыр – ҳаԥхьаҟа ашәахтә дуӡӡа ҳақәнаҵар алшоит» ҳәа.
Абри ашкол аартра аҵыхәала Оқәм аизара ҟарҵеит. Абриа ус алацәажәара ианалага инаркынгьы аимак ӷәӷәа роуит ажәлар. Шьыбжьааира ҵыҭк шагыз еиԥш, аиҳабацәа руаӡәы, аизараҿы даарылагыланы, абас рылеиҳәеит:
– Шәарҭ шәарбанзаалакгьы аӡәы ашкол шәацәымшәан, ҳаҷкәынцәа ашкол ашҟа идәықәаҳҵалап, аҵара роур – рыблақәа хтып, лашарак рбап. ҳаҷкәынцәа рылашара иара ҳаргьы инҳақәԥхап, иара аҵара амчалагьы, ҳаргьы алашьцара ҳныҵыҵны, алашарахь ҳнеип.
Аиҳабы ииҳәаз ажәа ажәлар рахьынтә згәы иахәаз рацәаҩхеит. Оқәмаа рыҷкәынцәа ашкол ашҟа идәықәыраҵуа иалагеит. Ус, егьырҭ ақыҭақәагьы абарҭ иаарҿыԥшын, рыҷкәынцәа ааганы, Оқәмтәи ашкол иҭараҵуа иалагеит.
Абри ашьҭахь, аҵара зыԥсаз анеилыркаа, егьырҭ ақыҭақәа рҟныгьы ашколқәа хыртит, ажәлар рҵеицәагьы ашколқәа рышҟа инарышьҭуа рҿаареит.

Аӡын абнаҿы

Бӷьы рҿаӡамкәа, рымахәқәа хахаӡа игылоуп аҵлақәа. Аԥша ҵәыҵәы анасуа, абна ауу бжьы ахылҵуашәа иуаҳауеит.
Аҵлақәа урылԥшны, инахараны иубоит алақәа ҟәзгаӡа, алымҳақәа џарџаруа, аҭырас илаҟәҟә ажьа.
Асы быбышӡа ирықәнауеит ашәаԥыџьаԥ, адәҳәыԥшқәа аахҟәашаахеит.
Иааибаргәырӷьеит ажьақәагьы, рхамы иҭашьшьы. Шьҭа рацәак уаҩ илаԥш иҵашәом урҭ рыӡын маҭәа – рхамы шкәакәақәа.

II
Ҿыц иаақәнарҳәҳәыз асы ианпыҟҟала иануп ашәарах шьҭақәа. Урҭ днархыланы иҿынеихеит ашәарыцаҩ.
Абнаҿ ашьҭақәа рацәоуп. Абар, инықәԥал-аақәԥалеит ҵлак аҟнытә даҽа ҵалк ашҟа ацыӷ лас. Абар, алашьцараҿы инцәырҟьа-цәырасит аиаш. Абар, адәҳәыԥш инықәлеит икылԥш-кылӡырҩуа абгахәыҷы гызмал.
Ашәарыцаҩ абна дылалан днеиуеит. Џьара ацаблыкь нылирԥрааит, ҽаџьара ацыӷ днеихсын, аҵла илашәны инкашәеит.

III
Ҵла гәаҩа дук ашьапаҿы илаԥш нақәшәеит амшәҭыҩра.
Ҭагалан инаркны амшә аҭыҩра аҟаҵара иалагоит. Аҵла махәқәа ԥыҵәҵәаны уахь инанагоит, аҵла ацәа адыжәжәаны еизнагоит. Иԥхаӡа, иҭбааҭыцәӡа ауп абнаҿы амшә аҭыҩра шыҟанаҵо.
Ииоуп Мышә наҳәы-ааҳәуа. иара аҭыҩрахь ашәарыцаҩ даннеиуагьы азгәаҭом.

Агәеилгара

Ԥхынран. бааԥсылашәа ишоуран. зафас хәҷы есымша иҳәыс аӡы аиржәлауан.
Ҽнак Зафас игәгәм аӡы шҭаз, иҳәыс аӡы ахьаиржәлоз ахкаараҿы ихашҭны аҩныҟа дцеит. Аӡба инҵәо иҟаз лаҳәак, ӡ-кәарак абазбари ҳәа еимдауа ишааиуаз, алаԥш иақәшәеит ари агәгәм. Алаҳәа гәырӷьан, агәгәм ахы инықәтәан, ианынҭаԥш, аҵан аӡы шҭаз абеит. иҟанаҵахуаз, акыраамҭа агәгәм иавагьежьуа иаван: ахы иҭанаршьшьын, аха аӡы аҟнынӡа изынамӡеит, иара агәгәм ахаҭагьы хьанҭан, иазхыршәҭуа иҟамызт.
Абри ашьҭахь ицо-иаауа, агәгәм ахаҳәқәа рҭаԥсара иалагеит. Ахаҳәқәа нҭаԥса-цыԥхьаӡа агәгәм аҵан иҟаза ӡы хәҷы-хәҷла аҩеира иаҿын, дук мырҵыкәаны, аӡы ҩхалеит. Абри ашьҭахь алаҳәа ахы лҭанаршьшьын, азхара аӡы ажәит.

Аҳәыҳәи ашышкамси

шышкамск аӡыхь аҟны аӡы ажәуеит ҳәа ишаҿыз иналшәан, аӡы иныхшәалеит. Ашышкамс аӡы иаанахәан, иашьуа иалагеит. Убри аамҭазы, ари ашышкамс аӡы ишашьуаз, ҳәыҳәк иабеит. Аҳәыҳә бӷьыцк аҵла иааҿнаршәан, ашышкамс иазиашаны, аӡы инаҭанаршәит. Ашышкамс абӷьыц инықәлан, ԥыҭраамҭак аӡы ихын, ашьҭахь аԥшаҳәахьы аҽнықәнаршәын, иеиқәхеит.
Шәарыцаҩык ақаҭа кыдҵаны имазаарын. дук мырҵыкәа абри акаҭа инықәтәеит ашышкамс еиқәзырхаз аҳәыҳә. Ашәарыцаҩ ари аниба, сыкаҭа сааханы, аҳәыҳә инахарԥаны искып ҳәа инапы дҩахауаны еиԥш аан, ашышкамс аҟыҿыҳәа инапы иацҳаит. «Афасааит, сиыцҳаз закәзеи» ҳәа инапы анааиҟьа, аҳәыҳә дгәанаҭан, инықәԥрааны ицеит.


Агәбылра

Зны сҩызаки сареи шәаырцара ҳцеит. Ахәлбыҽха ҳашнеиуаз, бардк аҟны бынкәтык аҭра ишыхтәалаз аабеит. Абанкәты ҳанаба, ишәан иԥрит. ҳҩыџьагьы иаразнак ҳаихеит. Абанкәты ҳхәит. Аҭраҿы ҳнеизар, акәҷарақәа шыхтәалаз аабеит. Уа ҳашгылаз ран абжьы гауа иалагеит. Ҳанынаԥш, дук бжьамкәа, адгьыл аҟны итәан иара, ашьаҟәада ахьшы.
Сҩызагьы саргьы ҳнеиҳәҭҟәҟәлан, иҟанаҵауа аабап ҳҳәан, иара ҳазыԥшуа ҳҽаанаҳкылеит. Абанкәты ҳара ҳабауан, аха иара ахы иацәымшәаӡакәа, ашацаҳәа аԥацәа рышҟа аҿаанахеит. Аԥацәа ран анырба, иаразнак амҵәыжәҩақәа инрыҵибаҳәалан, иныҵатәеит.
Абри еиԥш анааба, ҳаргьы дара аарыцҳаҳашьан, абанкәты уаҳа ҳамеихсӡакәа, ҳнаԥырҵны ҳцеит.


Ашьхауарбеи акәтқәеи

Ашьхауарба ԥыруан аԥҭа аҵаҟа. нас илбааԥрын хыбрак инықәтәеит.
Ашьхауарба акәтқәа ианырба, кәтык, аҩызцәа иаарылагылан, ус ранаҳәеит:
– Шәыԥшишь, абар, Ашьахурба ахьықәтәоу. оумашәа избеит абри абасҟак ҳаҭыр зақәырҵауа! Ҳара излаҳаиԥышмзеи? Иаргьы ҳара ҳаиԥш аблақәа ҩба амоуп, амҵәыжәҩақәагьы ҩба амоуп, ҩ-шьапык аҵоуп, ҳара ҳаҵкыс иеиӷьынгьы иԥыруеит ҳәа сыҟам, иаасҭаххар, саргьы иара еиԥш хыбрак аҟнытә сԥырны, даҽа хыбрак снықәтәар сылшоит!
Ари агаӡа-ажәабжь Ашьахуарба ианаҳа, акәты бзамыҟә ус анаҳәеит:
– иуҳәауа ҵабыргыуп. Ашьхауарбақәа ҵаҟа адгьыл аҟны ианылбаауа, акәты еиԥш ауп ишыԥыруа, аха иарбанзаалакь кәтык Ашьахуарба еиԥш аԥҭаҟнынӡа изыԥыруам, – аҳәан, амҵәыжәҩақәа ашыҩ-шыҩҳәа иааинҟьаны ианыԥыр, амҵәыжәҩа ԥша акәты ҽхәа ахьгылаз иаарбырбырит.
Абас ауаҩгьы илымшаша даламыҽхәааит.

Аҩыза бзиа

Нхаҩык ла бзиак иман Џьаҭқьар ҳәа. Анхаҩы иқыҭан шәаырцарак ааҟалар, Џьаҭқьар рымгар руамызт. Иҵабыргны Џьаҭқьар ала бзиа ишахьу мҩашьо иҟан. Шәаырцара иргацыԥхьаӡа аашьышьқәа хԥа-ԥшьба анамкуаз ыҟамызт. Џьаҭқьар абжьы амала игашамызт. Аҳәа-ду абар шьаҿак инанашьҭуамызт, иаразнак џьара иааларгәгәны акаҩ-акаҩҳәа аҳәара иалагон. Ашәарыцацәа иршьуаз ашәарах аныршоз, Џьаҭқьаргьы ахә хазы иалырхуан.
Адунеи иқху еицакра зқәым егьыҟам. Џьаҭқьаргьы иажәуа иалагеит: ахаԥыцқәа каԥсеит, алымҳақха ирмаҳауа иалагеит, алақәагьы ирыгхеит. Џьаҭқьар ахьӡи аҳаҭыри ыӡит. Анхаҩы иагьараан исшьуеит ҳәа иҽазикхьан, аха изыгәаӷьуамызт, иалӷырӡ аҳәҳәыҳәа иаауа иалагон.
Џьаҭқьар зынӡак иажәӡеит. Ҽнак анхаҩы ила ԥырихырц иақәикит. Абысҭа хьшәашәа аашьҭыхны, ала днаԥхьан, иааигәара аӡҭачы иҟаз аҟны днеит. Анышь ихгылаз Џьаҭқьар иманы дынҭалан, аӡҭачы дынхылеит. Аӡҭачы агәҭа даннеи, анхаҩы ила азхара наҿеиҵан, ахәда хаҳә-дук надиҳәалан, дагәҭасны аӡы иалаижьит. Џьаҭқьар нҵааҟәрылт. Анхаҩы ала анҭаижьуаз, анышь ааҟәара-ҟәанҽан, аӡыжь агәзҳәа длалаҳаит. Анхаҩы аӡсара издыруамызт, иаразнак дынҵааҟәрылт. Џьаҭқьар ахәда иадҳәалаз ахаҳә аамыҩрын хыхь инхалт. Ианынаԥш анхаҩы аӡы дшашьуаз абеит. иаразнак инхаз ахаԥыцыжәқәа рыла дааимлагәа дыкны, аӡыжь ахықәахь иӡсауа аҿынанахеит, анхаҩгьы игәы ааиԥсахын, дмадаӷь-мадашәан, Џьаҭқьар днахьынҳалт. Ирулакгьы анхаҩи Џьаҭқьари аӡҭачы ахықә аҟны инеит.
Уи нахыс анхаҩы ила, анкьа ишибауаз, бзиа ибауа далагеит.
Алыгажә аҳаҭыр иқәҵа – уаргьы улыгажәхоит.


Абаӷыр

Данаҟаи шәарыцарантә дхынҳәны, қәаҵак дыҵаланы дааиуан. дамышә захьӡыз ила иаԥхьаҟа инеиуан. Днаԥшызар Дамшә ашьи-ашьи еиқәҵауа, икылԥш-кылӡырҩуа, акы ишеиҩаӡауаз ибеит.
Абри ала иабазеи ҳәа ихы данааҩаха, ҵыс-ԥшқак илаԥш нақәшәеит. Ари аҵыс аԥынҵа ҩеижьӡа иҟан, ахәы еилажәжәа-еилаԥԥы, ҿыц аара иаҿын. Аԥша ахьасуаз, аҵла амахәқәа аартызаарын, иаргьы убасҟан аҭра иныхшәан, ҵаҟа инкашәеит. иара ахьынкашәаз ишәаҟьаны итәан.
Дамышә хәҷы-хәыҷла аҵыс-ԥшқахь инеиуан. Убасҟан ирхагылаз аҵла аҽалыркәрны, акәапаҳәа ала аԥхьаҵәҟьа аҽынканаршәит. аҵыс-ԥшқа ан. Иахьынкаԥазҵәҟьа ахәы хаххала иаарбабан, ажьы ҵарыхәҵәаҟа, амбатәы ршуа, имшәаӡакәа икәакәаԥуа. Дамышә ашҟа аҿаанахеит. Ала шьҭахьҟа имгьежьит, аха иҟалаз азымбатәбарахан, азынказы иаашанхеит.
Аҵыс шааиуаз, аԥа шеибгаз анеинакаа, иҷырҷыруа, аллеи аҵыс-ԥшқеи иаарыбжьагылеит. Агәы адыԥ-дыԥҳәа иеисуан, иахьгылаз аҟәара-ҟәара ҳәа иеиҵасны иқыџьқыџьуан иара.
Изакәтә цәыршәага гмыгыузеи иара азыҳәан ари ала? Аха иара аҵла амахә иахьықәтәаз илбааԥшны аԥа зықәшәаз ашәараҭа анеилнакаа, аҽырҭынчны иызмтәеит. Ала иагьа иацәшәазаргьы, аԥа агәбылра аиааит, уи абзиабара илбаанарԥрит ҵаҟа.
Данаҟаи иибаз изымбатәбарахан, акыраамҭа дгыланы аҵыс дазыԥшуан. нас днеины, аҵыс-ԥшқа аашьҭихын, инаганы аҭра инхиртәалеит, илагьы ааиргәабзыӷын, иманы аҩынҟа ддәықәлеит.
Данаҟаи даараӡа игәы иахәеит ари аҵыс хәҷӡа иҟанаҵаз азҵаара.


Аҵысҭра

Ҽнак Михеи Басеи шнеиуаз рацәак иҳаракымкха, ҵлак аҟны ҵысӷрак рбеит. Аҵысҭраҿы аҵыс-ԥшқақәа ҩба хын. Дара хәыҷқәан, ицәҳәыҟьантаԥсӡа иҟан. басеи Михеи ари иааигәырӷьаны, аҵыс-ԥшқақәа ихырхын, ирылахмәаруа иалагеит. Аҵарақәа шәан, рыгә хәыҷқәа аҭҳара-ҭҳара ҳәа иеисуан.
Ус, ҭаҳмадак дшымҩасуаз, даарыхҭықәлеит.
– Иҟашәҵауа хәарҭам, дад, – иҳәеит аҭаҳмада.
– Аҵыс ԥшқақәа ран ааины, аҭра аҟны аԥацәа анамбалакь, иԥшаауа, игәырҩауа иалагашт, ирыцҳахашт. Арҭ аҵыс ԥшқақәа ракәзар, урҭгьы шәара акры шәзырҿаҵарыма, амла ишәцәагап, уи аҵкьыс инаганы рыҭра инышәыртәал!
Аҭаҳмада иажәақәа аҷкәынцәа акыр иархәыцит, аха аҵыс ԥшқақәагьы рымпыҵрыжьырц рзыгәаӷьуамызт.
– Шәазхәыци, – ҿааиҭит ҩаԥхьа ари аҭаҳмада, – шәара шәан аҩны данааилакь шәылмбар, шәара аӡәы шәиманы лара шәахьылымбауа џьара дцар, шәан дыгәхьаашәымгаӡари? Ларгьы дрыцҳамхаӡари? Шәгәы ишԥаанагауеи? Шәазхәыц, ишышәҭахыу иҟашәҵа! – иҳәан, аҭаҳмада днараҩсны, имҩа днықәлеит.
Басеи Михеи ааихәаԥшын, иркыз аҵыс-ԥшқақәа наганы рыҭра иныхдыртәалан, рыҩынҟа ицеит.


Ахәлԥҵыси, амӷи, аҷныши

Ахәлԥҵыси, Амӷи, Аҷныши џьара иеицынхауан. Зны арҭ еицәажәеит ахәҳахәҭра иалагарц, аба ҭира адәқьан хыртырц азы.
Ахәлԥҵыс, аԥсаатәқәа инрылылан, аԥара маҷымкәа иаԥсахит. Инықәлан ишынеимаз ба аахәара ҳәа, амшын нырцәа ицеит. Иахьнеиз даараӡа иманшәаланы ихәҳахәҭит. иаархәаз аба зегьы Аҷныш инақәырҵан, ирыманы ихынҳәит рыҩныҟа.
Амҩан амшын аацәгьахан. Аҷныш азқәа аба нықәҩрын, амшын иналаҳаит. Амшын иалаҳаз аба, ԥсыӡ дуӡӡак ақәшәазаарын, ишырбауаз инылбаанадеит. Абри ашьҭахь арҭ иҟарҵахуаз, имида-гәидаха рышьҭахьҟа ихынҳәны иааит.
Иахьааиз инеицәажәан. Аҷныш иадырҵеит рба зфаз аԥсыӡ аԥшаара. иара убри аахысгьы Аҷныш аӡымҩасқәеи, аӡиасқәеи, амшынқәеи иаарҭасуа, сԥыӡс иамԥыхьашәауа зегьы кны, рымгәақәа рҟьауа, инҭамԥшыкәа иоунашьҭӡуам, дара иаархәаз аба акәу, мамзаргьы даҽакыу ааилымкаакәа иоунашьҭӡауам. Ахәлԥҵыс ауалҳәацәа ирымкразы, ҽынла ицәырҵӡауам, уахынла ауп адәы ианықәлауа.

Ахьшьи ашьхыци

Зны ахьшь ашьхыц ус анаҳәеит:
– Уамашәа узбоит, еснагь уаҟәымҵӡакәа аус ууеит: асаранџьқәа ҟауҵоит, ашәҭқәа ацха рымухуеит, уцоит, уаауеит, абас тәамҩахә умам, уԥсы ушьом. Насгьы асҟак ухы зургәаҟуазеи? Аҩбагьы акоуп ашьхымӡаҿы уарау уусмҭа аӡәгьы изгәаҭом; ухьӡ ыҟам, уԥша ыҟам; уӡбахә уаҩы изымдырӡакәа ус ункыдыԥсыла уцап. Сара даҽакала сыҟоуп. Сԥырны, хыхь ажәҩан саналоу, зегьы сырбоит, зегьы сыцәшәоит.
– АШьхыц аҭак ҟанаҵеит:
– ҵабыргуп, уара уԥыруа ажәҩан уалоуп, зегьы урбоит, аусура уаҭәаушьом, акы абамҵасырсри ҳәа ушаҟьоит. Сара ус сыҟам, абарҭ асаранџьқәа санрыхәаԥшуа избоит: урҭ сара сџьбаагьы ԥыҭк шрылоу.

Абӷьқәеи аԥашәқәеи

Ҳиаҵәҟаҟараӡа ҳаҟоуп, ҳаԥшӡоуп, зеиԥшра шәшьыра бзиахәузеи иҟаҳҵауагьы, аҵарақәа наҳалаԥры-ааҳалаԥыруа, аҷҷа-ҷҷаҳәа ашәа рҳәаратәы ргәы ҟазҵауагьы, иара  абри аҵла ахаҭа зырԥшӡауагьы ҳара ҳауп, – рҳәан, аҽхәара иаҿын абӷьқәа.
– Шәыҽхәала, иагьа шәзыҽхәауазаргьы, шәыҽхәала, – раҭаркуан абри заҳауаз аԥашәқәа, рыхқәа анышә иаакылырҳәҳәаны, – аха аҽхәарагьы ҳәаак шамоу шәхашәмыршҭын, ҽаҩраҭагалн шәҩаны, ахьхьаҳәа шәышкаԥсауа, иахьа уажәраанӡагьы шәыԥсы злаҭоу ҳара ҳала мацара шакәугьы аабара ҳаҟоуп!

Аџьи ауасҭацәеи

Уасҭацәак ааклысын, шәы-шықәса зхыҵуаз џь-дук ԥҟаны инкарыжьит. Амахәқәа амырхит, хәархьла ихырҵәҵәеит. Амахәқәа асалқәа аарылхны, аџь иналаҵо иналхуа аршьшьара иалагеит.
– О-ох гәышьа! – аҳәан, аџь ааӷзит. – Сышьаҭа саанкны сԥызҟаз аиха уи аҟара сазымгәааит, абрис ара сцәеи-сжьи ирыларҵаз асалқәа реиԥш. Урҭ сеиҩыршьшьаны сахьықәырҵауа ауп сгәы сахаԥызжәауа!
Абас ауп ауаҩгьы дшыҟоу: атәым уаҩы, иугәыцхәым абааԥсы узиур уиаҟара угәы иалсуам. Иузааигәоу, иугәыцхәу абааԥсы узиур, уи уԥсы ҭанаҵы иухашҭуам, гәыԥжәагас иузынхоит.

Аҽа зшьыз иашьа ида иашьа димоут

Ҩ-еишьцәак ацәгьаҳәара рыбжьалан рыгәқәа еизынхеит. Аишьцәа еиҿыҵны, иырмаз шаны, хаз-хазы анхара иалагеит.
Аиашьа еиҵбы ацәгьаҳәацәа уаанӡа ус иарҳәауан: «уеиҳабы угәхьаа дагауа џьумшьааит, егьарааны шәеиҿызаргьы иара днеи-ааилашт, уара уныҟәицалашт; акыр шәымазар изырҳаз уара уоуп, ианышәшо зегьы иара ихы иадиԥхьаӡалашт. Уи аҵкыс уиҿыҵны унха, уара узы ҳара иҳалымшара агьҟаларым».
Аиҳабгьы, аиҵбы ишиарҳәоз еиԥш, ацәгьа иарҳәауан. Аишьцәа аицәажәара иаҟәыҵит, аицәгәшра иалагеит.
Ҽнак аиашьа еиҵбы аԥсҭа шәарыцара ҳәа дахьынҭалаз, ҽак ишьит. Имала изаамгошәа аниба, иуапа еиҵыхны аҽа инақәыршәны ақыҭарахь ацхыраацәа аазгоит ҳәа дцеит. Иахьиҭаххалакь акы аҿы рхы ицәырымшаҭашазшәа изырбауаз ауаа рҿы днеин, иалаԥысшәап ҳәа аӡәаӡәала ус реиҳәон: «Сынасыԥ цәгьан, сызцәнымхарыз машәырк сымхауит, аҳ-иԥа дсымԥхаԥсит, дсыцуҵәахыроуп» ҳәа. Реиҳа дзықәгәыӷуазгьы аӡәы дааҳәны дихәамԥшит. «Уара узқәӡрыз» аус ууит, зара ҳзықәынурҵәозеи, аҳ иԥа моу, ила ушьны ҳудибалар ҳацәынхарымызтеи», рҳәон аҭакс аӡәаӡәала зегьы.
Аиашьеиҵбы иҿынеихан иашьеиҳабы иҿгьы днеин, анҭ ишреиҳәаз еиԥш иеиҳәеит. «Уи еиԥш ҟамлар бзиан, иамукәа уанақәшәахгьы, схы абацәысҵәахуеи ҳахьҭахауа ҳаицҭахароуп» иҳәан аиашьеиҳаб икаруал-шәақь, аҭаҳәҭеи инҭаҵаны, ихәда иаахишьын, илабашьа аашьҭихын иашьа днаишьҭалт.
Аишьцәа аҩыџьагьы еиманы аҽа шьны иахькажьыз инеит. Аиашьеиҳабы ауапа кны данааха, аҽа еиҵхуа икажьыз днахәаԥшит. Уи изссирхеит аҳ-иԥа имыцхәрас аҽа ахьибаз. Аиашьеиҵба ус иҳәеит:
– Сара сымдыррала исыжьрамыз, исцәарамыз рҿы ишсанаҳәаз еиԥш, рыгәгьы сзыҟаз џьышьаны, иахьанӡагь угәы саваланы, схы уцәырҟьаланы сыҟан. Сызҭахыу дгәасҭарцы, уара ишуасҳәаз еиԥш, зегьы срылаланы ирасҳәеит, аха ожәраанӡа уара уеиҳа сызҭахыушәа зхы сзырбоз аӡә дааҳәынгьы дсызхьамԥшит. Шьҭа издырт агаӡара шсыхьыз, уара уда ҭынха дышсымам.
– Удырҩатә еиӷьхааит, ҳаԥхьа цәгьара ҳақәымшәааит, ҳаиԥымхааит, – иҳәан аиҳабы инапқәа рџаџаны иашьеиҵбы даагәдкыланы, акаҩҳәа ажәеиԥшьаа рашәа ааҭирҟьеит.
Аишьцәа аҽа аҩынҟа иааргеит, агәлацәа ааизганы чара рзыруит. Аиҵбы «амашәыр сақәшәеит» ҳәа зеиҳәақәаз, иҟалаз анраҳа, иԥхашьан ачарахь имнеит.
Уи нахыс аишьцәа рҳәатәы еиқәшәаны, анцәа ишиҳәарала анхара иалагеит.






























Пл. Шьаҟрыл

Аҟәыдыршьшьыга

Ааԥынран. Ақәаԥсата леиуан. Аҽны Адгәыр хәыҷы аҩны дыҟан. Адгәыр иан лгәылаԥҳәыс лыҩныҟа длышьҭит. Назифа дыԥҳәысеибан, ажәрахьгьы днеиуан. Адгәыр ҩ-цык рыда змамыз аҟәыдыршьшьыгала аҟәыд шлыршьышьуаз ибеит, иахьзеи ҳәагьы длазҵааит.
– Иажәит, нанхеит, сара сеиԥш, ацынхәра сзыҟазҵагәышьода, – ҳәа  иалҳәеит. Адгәыр аҩны данааи, аикәаӷеи аҳәызбеи иԥшаан, иманы абаҳчахь дцеит. Уаҟа мжәаҵла дук хиҵәеит. Аҟәыдыршьшьыгақәа алысхуеит ҳәа дшаҿыз, Кадыр хәыҷы дааидгылеит.
– Уҵатәқәа уҵахьазар акәхап, иазкәызеи узҿу? – Кадыр Адгәыр диазҵааит.
– Сара сҵатәқәа асабшаҽны исҵоит, амҽышаҽны аҩны срыцхраауеит, – иҳәеит Адгәыр.
– Уи усоуп, аха сара зны-зынла арҵаҩы дсазҵаарым ҳәа сгәыӷны сҵатәқәа анысымҵо ыҟоуп.
– Уара аҵара зуҵо арҵаҩы изы аума, ухазоуми?
– Исаҳаит, суқәшаҳаҭуп, – иҳәеит Кадыр, насгьы Адгәыр ажәа ииҭеит уажәшьҭарнахыс, иара диеицәамкәа ишиҵало ала.
Адгәыр аҟәыдыршьшьыгақәа ҩба иманы аҩны дааит. иангьы илеиҳәеит – урҭ ырҟаҵара игәазырԥхаз ргәылаԥҳәыс Назифа шлакәыз. Уи ҩ-цык змаз аҟәыдыршьшьыгала аҟәыд шлыршьшьуаз аниба дышрыцҳаишьаз.
Назифа илзыҟаиҵаз аҟәыдыршьшьыга иманы Адгәыр агәарԥ дынҭҟьеит. назифа дара дгәырӷьеит, насгьы Адгәыр диқәныҳәеит: уԥсынҵры духааит, уқәрахь уаннеилак, уеиҵбацәа рахьтә цхыраареи, ҳаҭырбареи, патуқәҵареи угымхааит ҳәа. Адгәыр егьи аҟәыдыршьшьыга ашкол ахь игеит. Ирҵаҩы ирбаны аҟазарҭаҿы, амыргуа хәыҷқәа ахьыҟаз, инаганы инарылаиргылт.

Аҷкәын қьиа

Ашьыжь амра хааӡа ацәаҳәақәа ашьац иаҵәара иланаԥсон. икәалыкәаџьо аӡаӡа цәыкәбарқәа ирныҷҷалон уи ԥшшәы рацәала.
– Амра хәыҷы! – ӡаӡа цәыкәбар ҟәазк ианыҷҷалоз ашәахәа хәыҷқәа илаԥш нарыдхалеит Баӡ. – Заҟа иԥшӡоузеи! – дааҭгылт илаԥш изаҟәымго.
– Иубазеи уара уа? – Ӡаӡ иҩыза дааҳәны  днеизыԥшит. – Уааццакы, ашкол ҳагхоит.
«Изеиԥшроузеи ҷыдала абри ацәыкәбар, –  илаԥш изаҟәгомызт Баӡ, – избан мшәан, егьырҭ рылымкаа еиҳа иҟаԥшьӡа изыҟоу?» – длаҟәны днахәаԥшит.
– Иубазеи? Иубаз ҳзеиԥшуп! – Баӡ днаидгылт Ӡаӡ.
Баӡ ихы-иҿы ихаччо, дгәырӷьаҵәа Ӡаӡ иирбон зцәа ҟаԥшьыз карандашь ԥшӡак.
– Ишԥаԥшӡоу! Ҩ-ԥшшәык змоу карандашьуп ари.
«Изтәызаалак иагьа игәы иалоуп, ырцҳа, – дааиԥхьхәыцааит Баӡ. – Уажәгьы исхашҭуам исцәыӡыз счақы. Ҩ-ҿык аманы, заҟа ибзиаз. «Абри акарандашь зтәыдашь?», – ахәыцра даҿын Баӡ. Ашкол агәара инҭалт аҷкәынцәа.
– Аҵәҵәа ҟалахьазаап! Аурок ҳагурхеит! – дыҩны иҿынеихеит Ӡаӡ.
Баӡгьы дыҩны днеихьӡеит. Ашҭаҿы уаҩы дыҟамызт. Ҷкәына заҵәык иакәын иҩны иааиуаз. Аха уи акласс ахь акәмызт, уахьынтә акәын дшаауаз.
– Уабацо, уара? Аҵәҵәа ҟамлаӡаци? – ибжьы наиқәиргеит Ӡаӡ.
– Скарандашь! Заҟа икарандашь ԥшӡаз! Сашьа исзааиган, сицәыӡит, – днарывҟьеит аҷкәын.
– Иарбан карандашьу? Изеиԥшраз? – ибжьы наиқәиргеит аҷкәын.
– Иҟаԥшьын, ҩ-ԥшшәык рыла иҩуан! Уара, ҳашьҭахь шәааиуан, ижәбазар? – дџыхӡа дааҭгылеит аҷкәын.
– Иумҭан! – Ӡаӡ ибжьы ныҵакны, баӡ днеиҿахәыҭхәыҭит.
– Исҭоит, иара итәуп, изеиԥшраҵәҟьоу иҳәеит. Дрыцҳауп, – акарандашь аҷкәын иахь инаирххеит Баӡ. – Абри аума? – аҷкәын днеиҿаԥшит.
Агәырӷьара ааиҿықәыҳәҳәеит аҷкәын. – Ааи! – акарандашь дназыҭрысит, аԥырқьҳәа амцаԥшь наиҿықәтәеит. Али-ԥси рыбжьара иҽааиԥсахын, акарандашь ааимихит Баӡ. – Иҭабуп, иҭабуп… Уара учақы ахьыҟоу сара издыруеит, уаҵәы иузаазымгозар убап! – афырҳәа дынрыдҟьеит.
Игәы ааҭгәырӷьааит Баӡ. «Абри азы акәзаап сан «Абзиара уны аӡы иаҭ» зылҳәо», – иҩыза днеиҿаԥшит уи.







С. Ҷанба

Аџьажә ду

Иааит ааԥын, ихааӡа.
Амра аҳәиҵәҳәа иаҟьоит амырхәагақәа. Икаԥхоит, икаҷҷоит, еилаарыцыруеит. Аладахьы амшын агәы амра хыҷҷала илеиҩеиуеит, аԥсыԥ иахҟьауа иқәсуеит аҟәара барфынҵас ишәыршәыруа. Аҩадахьы Ерцахә шкәакәаӡа иҭгыла иԥшуеит.
Аколнхара «Аззабаара» аҿы аколнхацәа аус руеит. Аиха, аигәшә, абаҳа, аҽага уҳәа иахьырҟьауа амра рныҷҷала, анна-ара ицәырҟьа-цәырасуеит. Ор-хьи! ҳәа ирыҵаҟьоит ак
аҭанақәа ирыҵакыу акамбашьқәа. Аандахьшәа аттрактор абжьы гоит, аколнхара дгьыл ԥырффауа.
Ашәа гәырӷьага аколнхара иҭыҩуеит, акыуҳәа ахапа зҳәауа иашәа ҵарӡа ажәҩан кылнаҵәоит. Егьырҭ аӷыу ҳәа идырӷызуеит. Атрактор аккаҳәа ашәа рыцнаҳәоит.
Нури игәы ашәа аҳәоит. Иара дкомҿаруп, дколнхаҩуп. Ихы-иҿы аиқәара аахҟьоит. Иԥынҵа – хьшьԥынҵоуп. Илақәа мцабзуп. иџьымшь – ҟаитанеиқәаҵәоуп.
Ашьабсҭа еиԥш адыхҳәа дладыххылт ал Нури. Уи амахәқәа кАҿатәын, ашәшьыра амхы иахьанаҭауаз азы. Еикәаӷак ццышәха икын. Ал днахьыԥшын, иеикәаӷа ишьҭахь имаҟа инавҵеиҵеит. Иҽынеиреиџьын, ашырҳәа даԥҟьазшәа иҽыҩеиҵихын амахә днахьынҳалт, нас ацгәы еиԥш ал далкьа-алҟьауа хыхь дҩеит. Дҩаԥшы-лаԥшит. Аколнхацәа рашәа, рус ашьҭыбжь, аттрактор абжьы еилала аӷыуҳәа дахьықәтәаз иҩеиуан. Нури игәы ашәа иацԥыруан, дахьықәтәаз ашәа дацшәышәуа далагеит.
Ус иаб Ноурыз иашәабжь иылмҳа иааҭаст. Ашәа даҵаҟьауа, ахапа акеҩҳәа иҳәауан:

Ҳаит, амарџьа, афырхацәа!
Ҳаҳаи, аӡә аашьа умыхьын!
Гә-махәҿала аус шәкы,
Ишәҳәа аӷьеҩҳәа аколнхара ашәа!...

Аӷыуҳәа ицдырӷызуан егьырҭ.
«Саб ашәа иҳәауеит» ааиҳәеит Нури гәаныла, игәгьы ааҭгәырӷьеит. «Ашәа иҳәауеиТ» инеиҭеиҳәеит, нас илахь ааиқәлан, ус нациҵеит: «Ԥыхьа шәа иҳәаӡауамызт» ҳәа.
Ахәыцрақәа аҳәиҵәҳәа, ашьха реиԥш, инеихатәан ажәытә ихысқәаз рахь дынҭаргалт:
Ари анакәз астражникцәеи аҭауадцәеи аныҟаз акәын. Иаб усҟан ԥацха әхәҷык алҩақ иага дыҩнан, зурбақь – ахан ԥшӡа ду, уажәы ишколу.
Нури ихыҵуан быжь-шықәса.
– Уца, дад, ихьча акамбашьқәа. Иубооу, нахьхьи аџьажә ду игылоу. УИ уахымсын наҟ. Аҭауад Зоурьбақь идгьыл ауп. Иқьаҳиа ибар икеицоит. нас Зоурбақь аҿыхга ду  неиуҭароуп. Зоурбақь, дад, Нури, дқәыџьмоуп, ҳара ҳзы енагь ицхыуп. Дҟәараӷны даҳхатәоуп, – ҳәа наиеиҳәеит иԥа хәҷы раԥхьаӡа камбашь хьчара данишьҭуаз.
Нури далагеит есымша акамбашь хьчара. Икеицауан рыҳәра, хара-хара давсуа аџьажә ду иршәагаха.
Иара уи ицәыршәагаха, амахә ртаӷа ажәҩан иалаҵа, абна иахагылан идоумбеиӡа. Амахә хахаӡа Зоурбақь инацәкьар-хәхәақәа ракәз џьушьарын.
Нури иҩызцәеи иареи иеизырцауан акамбашьқәа ажәлар рзеиԥш адәаҿы. Агәҭа аӡмах ыҟан. Шьыбжьон ашоураан уахь ҽырхьшәашәара иеихауан акамбашьқәа.
Иҭатәан ашыр-сырҳәа рыхқәа ҟьауа, ижаҳәауа, рылақәа ҭыршаша, иҳалалӡа ахәҷқәа акьаброу иахьасуаз ирыхәаԥшуа, аккаҳәа аҵәца еиԥш рыбжьқәа, ахьхьаҳәа ахьархьар еиԥш, рыччабжьы уҳәа иозыӡырҩуа. Иҭатәоуп, инаҳәы-ааҳәуа, иҭабылгьауа, рыбӷа адаӷьқәа ықәԥалауа, акәуақәа рцәымсакьакьа иҭашьшьы икыдыззалауа.
Ахәылбыҽхарахь ианеихалакь акамбашьқәа рыманы идәықәлауан ирықәтәа, ма рызқәа иқәиа.
Нури дцоит икамбашь азқәа дықәиа, игәы аҩада иҩарха, ишьамхқәа харҟәала, ихы инапы аҵаҵа, ашәа «деили-оделиа» ҳәауа.
Дышнеиуаз, иашәаҳәара дааҟәыҵны ҿымҭ ажәҩан, ичуан дуӡӡаны ашәыга иаҵәа аҵшь ихарԥоушәа, даҵаԥшуа далагеит, аҵан анна-ара асыс шкәакәақәа реиԥш аԥсҭҳәақәа быбышӡа илеиҩеиуаеит. Илаԥш иааҵашәеит аԥсҭҳәа иылахәмаруашәа ауарбажә ихагьыжьуа.
«Сызуарбами, аԥсҭҳәақәа акыи-акыи снарықәԥыруа сдәықәмзаарызыз» ҳәа ааигәахәт нури.
Амра ала инхыҷҷалт. Илацәа ааиқәиԥсеит, ҿыцха днықәиеит, аӡмах аҳәынҵәа афҩы, акамбашь аԥхара иҿарсуа, дҟәындҟындуа.
Ашыржә ааихигеит.
Иҟала иызмдырт, афырҳәа дҩықәԥан дынхьаԥш-аахьаԥшит, аӡәгьы димебит. Дааԥышәырччеит, акамбашь аҵыхәа акән.

* * *
Уахык Ноурыз рыцҳарак ихьит. Изкамбашьк аҿаҳәага ԥҵәаны, аџьажә ду иаҩсны иқәлт Зоурбақь иадгьыл. Ашьжьымҭан дкылҟьа дааит ақьаҳиа, иҟамчы еиҩырҿа, Ноурыз иқәырххауа, даӷьуа, зоурбақь дуԥхьоит ҳәа диманы дцеит. Дахьнеиз уа икамбашь ҿаҳәан. Ноурыз иҟаиҵахуазыз, икамбашь ахә нахшәааны иманы дааит. Аха Зоурбақьи иареи ажәа анааимарк, Ноурыз изымычҳазт, «аҵырбел» ҳәа иеиҳәеит Зоурбақь.
Дук мҵыцкәа Ноурыз дишьҭаххы дааит дыцәгьаӡа астражник. Ноурыз дааиԥхьеит. Ноурыз иԥацха ашәыхмс даахыҵит.
– Ҳаида! – иҳәан астражник Ноурыз дҩеиқәҟааит.
Ноурыз иҟалаз изымдырызт, ила ҭраа сабеиго ҳәа астражник длеиҿаԥшит, дымцаразгьы иҽааирххеит. Астражник иҟамчы дҩахан ашырҵә ааихиргеит Ноурыз.
Акәкәу ааҭлыргеит Нури иан.
Ноурыз иаахаз, мцабзны дбылбылуа иҩеиӷралт, ила амцаԥшь ныҵҟьеит, аха иҟаиҵахуазыз, дабџьардан, ихы наикәаҽит.
Нури хәҷы ари ибауан.
«Избан саб дызис?» иҳәан дааицралт Нури, иаҳәызба хәҷы иџьыба ашырҳәа иааҭиԥаан астражник длеидԥалт.
– Наҟ, аччиахша! – иҳәан илақәа ырцәгьа, ишәақь ашьхәала наҟ днеиршәт. Нас даахьаҳәын Ноурыз иахь:
– Пошол! – иҳәан ишәақь аԥынҵа Ноурыз ибӷа инадиргылан, днеигәҭаст.
Нури дырҩегьых днеихеит, аха иан даанылкылт.
Игәы хәҷы еилашуа адыԥ-дыԥ ҳәа иеисуан, аҵәыуара иҟырҟы иааин икылагылт.
– Анцәа дыҟамзаап! – иҳәан, Ноурыз ихы иқәжь иҿынеихеит.
Мчыбжьык Ноурыз уахь дырман. Даҭкын, «аҵырбел» ахьиҳәаз азы.
Уи инаркны шәа иҳәомызт, дыччомызт Ноурыз.

* * *
Акраабжьыст уи ашьҭахь. Урыстәылан иҟалеит абольшевикра. Лассы-лассы иааҩуа иалагеит аҭыӡшәа. ноурыз дааргәырӷьон, Зоурбақь дарӡыӡуан уи.
Зны Ноурыз, ижәытә шьанҵа шәақь иахьыкнаҳаз иаакнихын, днылашьшьы дцеит. Дабацеи ҳәа хәцырҭас иман Нури.
1921 шықәса.
Идыды-мацәысуеит март 4 аҵх. Игәаргәаруеит џьара абзырбзан бжьқәа, иԥжәоит, итәҟацуеит ашрапнель, апҟақь-апҟақьҳәа игоит ашәақьқәа рбжьы, атта-ттаҳәа иеиқәрыԥсоит апулемиотқәа. Ави-виҳәа иқәсуеит аԥшатлакә. Амшын цәқәрԥа иазыҩуеит аҟәара…
Ишеит.
Апҟаҩҳәа, ахыҭҟьа еиԥш, икылҟьеит абольшевикцәа. Иҟалеит аџьажәлар ргәыӷра мчра. Ишәыршәыруа бираҟ ҟаԥшьла аҽаҩычеит Аҟәа, еицрыхәхәа игылоуп Ар Ҟаԥшь, игылоуп «кьаразаагьы» бџьарла ихиа, урҭ дрылагылоуп Ноурыз, ишьанҵа шәақь иҵаргәа.
Ҩын-ду ԥшӡак асоф, иҩызцәа иваӷӷа, даақәгылт уаҩасак. Ахәыҭхәыҭ бжьы ҵаҟа ажәлар игылаз иаарылалт. далагеит ацәажәара. Имцаӡа иҿыҵҟьоит раӷацәа ҵәылхуа, аӡаӡ рылаҵауа, иажәа асамрҟәл алаԥсауа.
Шьоукы ааҵааит:
– дызусҭда, дызусҭда ицәажәауа?
– Уи ҳ-Нестор иауп, – иҳәеит Ноурыз дахьгылаз. Дааит аҩны Ноурыз деихаччауа. Дгәырӷьан иԥа.
– нури уажәшьҭа ани аџьажә цәшәарҭам, икаца уахь акамбашьқәа, хьчара рҭахӡам. Иҟам уаҳа Зорубақь астражники рымчра. Ҳара ҳамчроуп иҟоу! – ҳәа наиеиҳәеит Ноурыз-иԥа.
Нури дԥыруа, акамбашьқәа аџь инавцаны индәықәҵаны даахынҳәит аҩны Ноурыз деихаччауа.  Дгәырӷьауан иԥа.
– Нури, уажәшьҭа ани аџьажә цәшәарҭам, икаца уахь акамбашьқәа, хьчара рҭахӡам. иҟам уаҳа Зоурбақьи астражники рымчра. Ҳара ҳамчроуп иҟоу! – ҳәа наиеиҳәеит Ноурыз-иԥа.
Нури дԥыруа, акамбашьқәа аџь инавцаны индәықәҵаны даахынҳәит. Дшааиуаз аџь данаавала, иеикәаӷа ҩеирххан, ишимчыз ала атахҳәа илалеиҵеит.
– Еҳ! – иҳәан, иеикәаӷа аалхны иҿынеихеит.

* * *
– Ех! – ааиамхаҳәеит Нури хыхь ал дахьықәтәазгьы. Аикәаӷа дҩахан ал амахә атахҳәа илалеиҵеит.
– «Ҳаи, амарџьа, афырхацәа!» ҳәа иаб иашәа ҿацаӡа дырҩегь илымҳа иааҭаст. Нури ҵаҟа аколнхара мхы дынҭаԥшит. Игәы ааҭгәырӷьааит, игәеисра иақәрццак атах-атахҳәа аикәаӷа ал махә иаарлыгьежьит.

Агәаҟ ашәа
(Иҟалахьоу)

Ииаҵәаха, дәыԥшӡарак ахра иргәҭылак иҟан. Агәҭа, амахә ртаӷа ажәҩан иалаҵа, ажәытә ажәабжь агәаҵаҵәахы, игылан ҭәа-ҵла дук. Аҵаҟа еикәша итәан аџьажәлар.
Ирылацәажәон аусқәа.
Ҿымҭ еиқәыӡырҩуа ирхагылан ахрақәа.
Ажәа иаҳәон Ҳаџьмаҭ, ақыҭсовет иаиуаз. Маҭҵас ирлакь ихы иакәыршан ахҭырԥа шкәакәа. Ижакьа ӡхыҽҽара шәахҵас ҵаҟа илеиуан. дцәажәон кыраамҭа, аҵҟа дыԥшуа, илабашьа ыҵарсуа. Зны-зынлагьы ихы дҩахон, илаԥш гәхьаак хҵаны, иџьымшь инарыҵырԥш хара инаиршәуан.
Даалгеит иажәа…
Ирылацәажәеит аусқәа, иалгеит аизара, аҿар аӷьӷьа рхга иааикәагылт. Ашәаҳәареи акәашареи имцаха иҩеибакыит…
Иԥыруа, ишьацәхартәуа иаақәлеит аҿар…
Рабацәа ргәы иахәо, еиҿаччо ирыхәаԥшуан, иҿыхазшәа ргәы иабо…
Изымычҳаит лыгажәык. Ашырҳәа дҩаҵҟьан, иҟама ахы дламҵасны, дшьацәзартәуа даақәлеит… Аҿар ҩеицралт… Агәақь-агәақь ҳәа ахысбыжьқәа аагеит… Ахәшәыбылы аарылачит.
– Мап, еҳ, ус акәмызт!.. Адгьыл сшьапы иқәмырскәан, сԥыруа сшыкәашалоз, аха уажәы сыбаҩ хәарҽхеит, – иҳәан дыччо днеин итәарҭаҿы днатәеит.
Ашәа ааихсыӷьт. Аҿар гәҿыӷьра ааруит.
– ҳабацәа рҳәатәы аауроуп: иазыӡырҩааит, ирхадмыршҭааит ҳабацәа рашәа, ажәытә ҭоурыхқәа, – иҳәан иаацәыригеит ҳаџьмаҭ «Агәаҟ-ашәа».
Аӷыуҳәа иаадырчызит ашлацәа.
Ашәа угәы акуа, адәҟьаш ааҭнарҭәааит, ахрақәа инрныҩ-аарныҩит.
Ҳаџьмаҭ ихы-игәы азышьҭ ашәа аҳәара даҿын иҽаҭаны. 
Ус кыр ашәа рҳәон.
Ашәа ааԥҵәеит. Ацыԥҵәаха нархылҵын ицан ахра инаахеит. Агәаҟ-ашәа рылахь ааиқәнаҵан, еиқәыӡырҩуа ҿымҭ илеилатәеит. Бжьык гомызт, аҭәа-ҵла ду абӷьы ашәыршәыррада. Даақәԥсычҳаит ӷәӷәа Ҳаџьмаҭ, ихы неикәаҽит.
– Иууазеи, Ҳаџьмаҭ? – рҳәан иаарцәымыӷхеит икәша итәаз.
– Акгьы… ус… ашәа… – иҳәеит илахь еиқәҵаны Ҳаџьмаҭ. – Ижәдыруоу ари ашәа зыхҿиааз, иаҭоурыхыу? – Ишәасҳәап, шәазыӡырҩы, – иҳәан дналагеит.

* * *
Акрааҵуеит уи ҟалеижьҭеи.
Канџьак амала ицон ҭырқәтәыланҟа. Аԥра ргыла амшын ихын иныршә-ааршәуа, ԥарԥалыкьк хшәалазшәа.
Аканџьа игон ҭырқәак.
Аԥынҵаҿы дықәтәан, ихәцырҭа дуны, Чаҳмаҭ иҭаацәа иманы.
Урҭ ашьҭахьӡатәи амҳаџьырцәа ракән. Аҳәынҭқари ашьхаруааи реисра аҵыхәа ԥҵәеит. Амҳаџьыррагьы еиқәтәахьан. Аурыси аҭырқәеи реибашьра ашьҭахь акән.
Еимырҵәаз, ирблыз иқыҭаҿы Чаҳмаҭ иҽаанкыланы дыҟан.
Амшқәа аиасра иаҿын. Ашьха ианыҩуамызт уаҳа аԥацәа рашәа. Ахәқәа, аԥсҭақәа, архақәа ирҭагылан, ашәы ршәушәа еиқәаҵәаӡа, ицәыббылӡа аҩынқәа рышьаҟақәа, рбаҟқәа.
Аҵых лашәын, иеиҭымхаз ақыҭақәа рҿы иуыууа иааилалон алақәа, ицаз ирыхьҵәыуа, насгьы тыкыи ԥсаатә заҵәыки кьииуа. Чаҳмаҭ кыр аамҭа итәыла игәы азыбылреи, иашьцәа рқьамҭажәқәа иқәблааз кажьын Ҭырқәтәылаҟа ицаз рыгәхьаагареи деимаркуан, дгәаҟуан. Еиҳарак аҵхлашә каууа, бжьык мго иқыҭа ҭацә инышәынҭраха ианаахатәалакь изаҵәра иацнаҵон, игәы ԥнажәон.
Аҵыхәтәан изымычҳаит алыгажә…
Афырҳәа иҽааидикылан, иҭаацәа иманы ддәықәлеит Ҭырқәтәыланҟа, иашьцәа амҳаџьырра иахьагаз.
Дылбааит Чаҳмаҭ иҭаацәеи иареи амшын ахь. Агаҿа иаваз ҭырқәа канџьак иаманы ихылт амшын.
Амш каххааи аҵых лашәи рҽеиҭакуа инеиуан.
Аҵых лашьца дамраны иқәӷәӷәон. Алыгажә дыӡны ихы ибон.
Дықәтәан дкәаҩӡа аканџьа аԥынҵаҿы Чаҳмаҭ дыгәхьаауа. Зны-зынла ихы дҩаханы илаԥш неиршәуан Аԥсныҟа, аҵых лашә, ирацәашәшәыраха иԥырагылан. хыхь иханы, ажәҩан иаҵан икәицха аиаҵәақәа. Илаԥш рыдхалон. Иқыҭақәа збылуаз амца иацыԥхьны ибон.
Амшын ахьарчҳәа аканџьа иаадсылоит. Чаҳмаҭ ихәцырҭа ааихҟьеит. Дхыршәлан амшын, Аԥсны дацәыӡт, иаԥхьаҟа ишьҭан дахьцо цәыршәагаха, ишьҭахьҟа – еиқәблы итәыла, ҟәараӷла ихәарны…
Аҭырқәа гаҿа ршьапы нықәдыргылеит зтәыла ныжьны ицоз.
Кыраамҭа, ҿымҭ ихықәтәалан амшын. Чаҳмаҭ иҭаацәеи иареи рылаԥш шәаԥырҳаԥуа иқәхеит иырмбаӡацыз атәыла.
Ԥсык зхоу убомызт.
Ицәыҩҩажәӡа, ибылӡа ишьҭан улаԥш ахьынӡанаӡоз. Амра амца анаркуан атәыла: Ичуанршха ирхагылан ажәҩан, ибылуа амҳаџьырцәа.
Идәықәылт инеишьҭаҳауа, рыла ахьынаԥшуаз. Мши-ҵхи иргәаҟгаха инарыԥгылт.
Ибылуан, иԥсылымткуан, реирыӡ ҭацә уаҳа рӡышара иахәомызт.
Ацәҳәыра аԥсра аахыҩлеит.
– Аӡы-ы-ы! – ҳәа ус акәша-мыкәша аазхьызшәа игеит. Уи аҭак бжьаны ус хыхьынтә иааҩит:
– «Кьыу! Кьыу!»
Рханы ауарбажә рхагьежьуан.

– Ааигәа аӡыхь! – ҳәа рхшыҩ-шаба назцеит. рылақәа –ырхаха илҭалт.
Иахьтәо ҳәа иназыҭрысит агәаҟцәа. Аха иламӡакәа аҽҩшьҭнахит, икәалаауа аҿыҩанахеит рылаԥш ахьырԥшы. раԥхьаҟа ажәҩан илалӡ ицеит.
– Ҳҭахоит! – иҳәан дааӷьаҵәы-ӷьаҵәит Чаҳмаҭ.
– Саб! – ааҭирҟьеит Ҭемыр, Чаҳмаҭ иԥа, – сашьҭалоит ауарбажә!
Игәы былуа днахьыԥшын ашырҳәа иҿыҩеихеит.
Чаҳмаҭ иԥа уаҳа дыхнымҳәит.
Иаанхеит рымлазаҵәык – ран аҭакәажәи лыҷкән аиҵби.
Аҳәыгәра ақә адгьыл шы аабӷьаҭны инеиварҵеит Чаҳмаҭ иԥҳаи иареи.
Ҩынтә амыш аҵых аԥсаххьан.
Ахы-мҳ ишлеиуаз аԥсы илеихагылт. Ҭемыр иакән.
Ииаст даҽа мышкгьы.
Лыҷкән иӡышра иацлоит ҳәа дшәаны аӡы аӡбахә лҿалыршәуамызт иан, аха аԥсрахьы данынхықәгыла: – аӡы! – ҳәа аалыҿҟьеит.
Ԥсыхәа амамызт.
Иҽноуижьт ҵаҟа лԥа, иан дахьышьҭаз длыцыԥсырцы.
Аԥсра ргәы анакы, аҷкән «Агәаҟ-ашәа» ааиҿшәеит.
Иан, аԥсра иаҿыз, лыԥсы ааизылган, ылҷкән  даалгәыдырӷәӷәала иааицлырӷӷзит.
Убас, ацәҳәыра былраҿы, рнапы еикәрша «Агәаҟ-ашәа» иа-ын ани аԥеи.
Рлымҳа иааҭаст дырбегьых: «Кьыу! Кьыу!» ҳәа. Ауарбажә кәалаауа ҵаҟа илҭалт, аҳәыгәра илавашәеит.
Аҷкән дҩаҵҟьеит, дгәаҟуа иҿынеихан аҳәыгә дыҩхаԥалт. Ҵаҟа ахьхьаҳәа аӡыхь ыҵхәруан.
Ауарбажә шәан, иббаӡа хыхь иҩхалт.
Ауапцәа хылԥа аӡыхь инаҵеикыит.
– Сан!.. Аӡы!... Аӡы!.. – иҳәан дыҩуа днеин иан лқьышә инықәикыит.
Хыхь ирхагьежьуа ирхан рыԥсы еиқәзырхаз ауарбажә.

* * *
Ани аԥеи иааит Аԥсныҟа. Дук мырҵыкәа лара дыԥсит.
– лыҷкән?
– Уи шәаԥхьа дтәоуп. Уи сара – Ҳаџьмаҭ – сакән.
Уи иҳәан, ихы дҩахеит. Илақәа игәаҟра рхыубаауан. Иааихҟьеит илахьеиқәҵара.
Ҳаџьмаҭ илақәа ааихаччеит, дааԥышәырччан ус нациҵеит:
– Уажәы, дадраа, иагеит ажәытәра уи Агәаҟ-ашәа!... Ашәа гәырӷьа цәырҵит уи ацынхәрас! – иҳәан, аҿар рахь ихы неирхеит: – Аха, дадраа, ишәҳәа акомҿар рашәа!
Аӷьеҩҳәа иааҭдырҟьеит аҿар ашәа имцаха. Ахәқәа иашәаха инеиныҩ-ааиныҩит.
 (С. Ҷанба. иалкаақәоу. Аҟәа, 1958).














М. Лакрба

Оҭҳаратәи аԥҳәызба хәыҷ

Аштаб ахьтәаз дааҩнашылт ԥҳәызба хәыҷык.
– Сшәыҳәоит сшәыдышәкыларц саргьы! – лҳәеит лара.
– Баагылишь, баагылишь! – иҳәеит аотриад иеиуаз Қьаазым, – Шьааб имоҭа бамии бара?
– Ааи, – лҳәеит лара.
– Ибыхьӡузеи?
– Шьесиа.
– Аиеи, аиеи, Шьесиа, – иҳәеит Қьаазым, – Исгәалашәоит. Уажәааигәа сыҟамзи шәа шәҿы!
– Заҟа шықәса бхыҵуазеи, аҭыԥҳа?! – иҳәан длазҵааит аотриад акомандир.
– Жәаҩа шықәса сырҭоуп сара сынтәа. Сдууп шьҭа. Аԥшьбатәи акласс аҿы стәоуп. Сшәыҳәоит саргьы шәотриад салашәҵарц.
– Ԥшьаала бца аҩныҟа! – иҳәеит акомандир дааԥышәырччан.
– Иеибашьыша ауаа ҳаҟоуп: адуқәа, ахацәа. Ҳагьмаҷым. бымшәан, бара быдагьы ҳаӷацәа ааҳашьҭырм. Аҵара бызҿу ибзиаӡаны ибзынгӡар иеиӷьу фырхаҵара бзурым бара ҳ-Аԥсадгьыл азын. – Усгьы иҳәеит, иаргьы дындәылҵит.
Акыраамҭа дгылан Шьесиа дхәыцуа, ыҿмҭкәа. Нас уаҳа лымҳәаӡакәа, ларгьы дындәылҵны лыҩныҟа дцеит.
…Ҽнак шырԥазӡа, Шьесиа абна дылаланы днеиуан, лабду Шьааб ихәы ылманы. шьааб арахә иманы аԥсҭа дҭан. Ус, лгәылҽанӡамкәа иаалҿаҳаит џьоукы: хҩык ыҟан дара, Ар Ҟаԥшь ырмаҭәа ршәын. Аӡӷаб данаарԥыла, дааныркылан:
– Бзышьҭоузеи, бабацои? – илазҵааит.
– Абрахь, сабду ихәы згоит, – лҳәеит Шьесиа.
– Арахь дабаҟаз бабду? Иҟаиҵозеи? – иҳәан дҵааит ураӡәы.
– Сабду дыхьчоуп, – лҳәеит Шьесиа, «изусҭқәада» ҳәа дырҿаԥшуа, – ҳколнхара арахә дырцуп. Ана, аԥсҭа дҭоуп ирахә иманы, – лнапгьы налырххеит ашьхабжьара шыҟаз.
– Шәколнхара абаҟоу, анахь акәу абрахь акәу? – дҵааит дырбегьых. ҿымҭкәа, ацынхәрагьы мҳәакәа, акыраамҭа дрыхәаԥшуан Шьесиа.
– Баҳцәымшәан, аԥҳәызба хәыҷы, – иҳәан ҿааиҭит уажәраанӡа рышьҭахьӡа игылаз ауаҩы, – избоит бышҳацәшәаз. Бзыршәозеи? Ҳара Ар Ҟаԥшь ҳреиуоуп. Арстәи акыр ихароуп ҳар ахьтәоу. Убри азоуп аратәи аҭыԥқәа макьана ба беиԥш цқьа изаҳзымдыруа. Иҳарба амҩақәа!
Илгәамԥхеит Шьесиа арҭ рцәажәашьақәа, рыгәра лымго далагеит. «Баҳцәымшәан иҳәарызма Ар Ҟаԥшь иреиуоу ауаҩы?» – аалгәахәт азныказгьы.
– Ари бызну амҩа аԥсҭаҟа акәзар иахьгоу, ақыҭа абаҟоу, абрирахь акәхап, – иҳәан дҵааит раԥхьа илазҵаауаз, инапы лара дызлаауаз амҩахәасҭа ашҟа ирханы.
–Абрахь амии, – лҳәан лнапы налырххеит Шьесиа, зынӡа даҽаџьара.
– бабду иахь ҳга, бабду иахь! – иҳәеит рышьҭахь игылаз. – Аҭаҭын дахоу бабду?
– Ааи, дахоит! Шәаала нас, сабду иахь! – лҳәан днараԥысит. Иналышьҭалт даргьы.
– Бабду имацара иоума уа иҟоу? – иҳәан дҵааит илышьҭанеиуаз.
– Ааи, ааи, имацара иакәгәышьоуп, – лҳәеит Шьесиа.
– Аҭаҭын бзиаҵәҟьа даҳархап, бзиа ибозар, – иҳәеит иара. Дыццакны, дкәараҵо раԥхьа днеиуан Шьесиа, ашьабсҭа еиԥш, абахәқәа днарҿаԥала-аарҿаԥалон. Ишнеиуаз, абна иаалҵны адәышкәаӷьаз иаақәлеит.
– Мшәан, иабыкәу ҳахьыбго? Ақыҭахь акәу, аԥсҭаҟа акәу? – иҵаауа иалагеит дара, аӡӷаб хәыҷы даанкыланы.
– Аԥсҭаҟа ауми ҳахьцо, сабду иахь! – лҳәеит лара.
– Ақыҭа ааигәахошәа избоит иаҳа-иаҳа, – иҳәеит рышьҭахьӡа иааиуаз.
– Мамоу, ақыҭа иауазеи арахь? Шьҭа дук бжьам сабду иҭыԥ аҟынӡа. Шәааила, шәааила ус! – лҳәан, иаҳагьы дыццакуа лҿыналхеит лаԥхьаҟа. Аарлаҳәа илыхьӡо илышьҭанеиуан даргьы. Ус ишнеиуаз, ҿыбгара дук иахьынхықәгылаз, Шьесиа ашырҳәа дууаӡа дыԥан, ҵаҟа дылҭалт. нас ауп ианеилыркаа ацәгьахәыццәа ари аԥҳәызба хәыҷ ижьаны иахьаалгаз! Ақыҭа агәҭаҵәҟьа иаалгазаап бнала мацара! Шьҭа дара еиқәзырхо акы заҵәык ауп: излааз ала изцар. Ахал ара ауаа иралҳәар? Ашырҳәа итапанча ааҭиԥаан, длышьклахысит руаӡәы, длеихсит егьигьы, аха дацәынхеит Шьесиа. Ахы маҷк лыжәҩа инакьысзаргьы, уи услымтәит. Дышзахәоз дыҩны лҿыналхеит ақыҭсовет ахь.
– Шәнеи, шәнеи! Шәрыхьӡаны ишәмышьҭын! Ишәкы! – ҳәа дыҳәҳәо длыҩнаххит ақыҭсовет. лгәы аҭҳара-аҭҳара еисуан. Ашьа лгәыҵатата, абар, абар, дышкаҳара дгылан. Уаҟа итәақәаз руаӡәы дҩагылан, иҟәардә днаханы днықәиртәеит.
– Изусҭқәада? Изусҭқәада зыӡбахә ыбмоу? – илыкәшаны иаалхагылт егьырҭгьы.
– Ҳаӷацәа! Ҳаӷацәа! Афашистцәа! Исԥылан наҟ амҩа дсырбошәа абрахь иаазгеит. Аҿыбгараҿы инсыжьит.
Ари заҳаз рабџьарқәа шьҭыхны афашистцәа ирышьҭалт.
Аштаб аҿы убри аҽны, ахәылԥазы, апионер ԥҳәызба Шьесиа илацәажәон.
– Бара бхәыҷуп макьана, жәеиза шықәса роуп ибхыҵӡогьы, аха аус дуӡӡа ҳзыбуит иахьа. бара быбзоурала хҩык афашисттә фицарцәа ҳкит. Афырхаҵараҵәҟьа ныҟәыбгеит быԥсадгьыл ахьчаразы!

Асас

Аҭаҳмада Цыгә ҳанашә иашҭаҿы, аӷш-ҵла аҵаҟа ашәшьыра дыҵатәаны, ажәцәеимаақәа иӡахуан. иԥазаҵә Ҭемыр иакәын иззиӡахуазгьы. Ус ала шын, Ҳанашә ихы дҩаханы днаԥшызар, арыԥск дыццакуа, агәара даахыҵын, ашҭа дааҭалт. Ҳанашә дҩагылан, иааиз асас днеиԥылеит.
– Бзиала уаабеит, дад! Улеи аҩныҟа!
– Бзиа убааит! Сышьразы исышьҭоуп, ауаа, сҵәахы ламыс умазар! – иҳәеит асас.
– Уааи арахь! – иҳәан, днаиаԥысит Ҳанашә. Дыццакуа днеин, акьыба ааганы, инадиргылеит аҭӡывара, нас инеиирбеит: – Хыхь ухал, дад, абрахь! Аҭуанахь ухал! Уа аласа ықәуп, унеины унылатәа. Иааиуа сара дызбап, уара умшәан.
Асас аҭуанахь данхала, Ҳанашә акьыба иган, аҩны ашьҭахь ахәачараҿы иҵәахит. Нас днаскьан днаԥшы-ааԥшит акыр, аха аӡәгьы димбеит дааиуаны. дааласшәа днеин днаиҵагылан, диазҵааит исас:
– Изусҭқәада, дад, сысас, «сыршьразы исышьҭоуп» ззуҳәаз? Умшәан, аӡәгьы дызбом ааигәа-сигәа. Узыхдырҟьозеи умҳәо?
– Ауаҩы дысшьит, – иҳәеит аҭакс асас.
– Ҟоҳ! Ауаҩы дысшьит уҳәоу! Дзыхурҟьазеи душьит аха? – Изымбатәбарахеит аҭаҳмада.
– Сҽыжәланы сшыхәмаруаз сҽы дасит иҟамчала. Уи сара дсысыр иаҩызан, – иҳәеит асас.
– Убызшәа хәанчашәа избоит. Уашәуоума, дад?
– Ааи, сашәуоуп сара.
– Издырит уцәажәашьала. Акыс – шәарҭ ашәуаа шәҿоуп иаҳа иахьхьымӡӷ дуу, ушҽыжәу даҽаӡәы уҽы дасыр. дызусҭоу умҳәо иушьыз?
– Дсыздырам дызусҭоу. Иахьадагьы дсымбацт. 
Ус алашыбжь го иалагеит.
– Сишь! Усҭыҳә! Иааит ҳәа сыҟоуп! – иҳәан дындәылҵит Ҳанашә. Данскьан, ааигәа уаҩ данимба, алашбжьы ахьгаз ашҟа дыԥшуа далагеит хара, инапы илахь иадкыланы. Цқьа данԥшы, ибеит инахараны џьоукы ахәы иқәланы ишаауаз.
«Имҩасцәоу, арахь акәу иахьаауа?» – ҳәа дышхәыцуаз, иара иашҭа агәашә ахь рхы шхаз мҩашьо иалагеит. Ҷкәынак даараԥысын, агәашә ааиртит. Ашҭа иааҭалеит ауаа маҷҩымкәа, аӡхгьы дааҭаргалеит сакасала ауапа иқәыршәны. дааганы ашәшьыраҿы даашьҭарҵеит. иааицәымыӷхан, «Дызусҭада ари? Иҟалазеи?» -ҳәа азҵаахагьы имҭакәа, иааиз даарылҵын, Ҳанашә дааидгылт Баз хабыб, иу бзиа, игәыла.
– Уҽырӷәӷәа, ҳанашә, «зеиԥш ҟамлац ыҟам» – рҳәоит. Уԥазаҵә Ҭемыр дыршьит иахьа…
Имч ааилӡаан, длеизҟәыҿит дахьгылаз Ҳанашә.
– «Зԥа дымԥсыц уԥа диумырҵәуан» – рҳәоит. Ҵыԥх уажәааны сара сзықәшәаз ауп иахьа уара иухаԥаз ацәгьара, – даҿын Баз Хабыб ацәажәара…
Аха аҭаҳмада ак иаҳауамызт: иԥсы илшәшәеит. Аҵәуара ҭалт ашҭа. Агәылацәа еизеит. Ҩаха-ҩымш еихсыӷьра рымамызт аҳәҳәареи аҵәуареи.
– Сызфада? Дызшьыда сыҷкәын? – иҳәан дҵааит Ҳанашә иԥсы анаа.
– Ашәуаки иареи аҽқәа шдырхмәаруаз акы ааимаркын, икьарахә ааҭԥааны дхысит ашәуа. Уи иаџьал алазаарын Ҭемыргьы, иаразнак акәхеит, – иҳәеит арԥарацәа ураӡәы.
– Дабатәиу? Дабаанагеи уи ашәуа? Дыздыруада?
– Уаҩгьы диздыруам – даарагьы сҵаан, аха, – иҳәеит даҽа арԥыск. – Аӡәы дицны днеизар акәхап аха, ас ацәгьара аниу, дназгазгьы ихы ирзом, даҳзеилымкааит.
– Нас еимаркзеи зырҳәа?
– Изларҳәаз ала, еимаркыз уи ауп, – Ҭемыр ашәуа иҽы дасит ҟамчыла. Уи хьымӡӷ-дус иԥхьаӡазаап ашәуа…
– Еилкаауп шьҭа зегьы… еилкаауп, – иҳәеит Ҳанашә деихаԥсны.
Хаха-хымш аԥсы дықән ацәарҭаӷәы, дырҵәуон, хаха-хымш аӡәгьы имырбакәа афатәи аӡи нхагаланы ииҭон Ҳанашә аҭуан иқәтәаз исас. Аԥшьымш азы, аԥсы дыржын, ауаа анеимпы, Ҭемыр иқәлацәа-иҩызцәа Ҳанашә инаишьҭалеит аҩныҟа.
– Аԥсра иқәшәандаз убри ашәуа! Абра џьара абна иҽеиҭан иҽыҵәахны дтәоуп… Амҩақәа ҳкит, ҳаихаҩоит, иԥшаара ҳаҿуп иахьабалакь, аха даҳԥыхьашәом макьана, – иҳәеит руаӡәы.
– Дцәырҵып, дабацари! – иҳәеит даҽаӡәгьы. – Уи шьҭа уара иунаҭо егьыҟам, аха ҳара уԥа иҩызцәа ҳуал ма инаҳмыгӡари; сара саӡәыкны ҳаҩныҟа схынҳәуам Ҭемыр ишьа сымукәан
Абас еибырҳәан, ицеит арԥарцәа. Имаҟара данаанха, Ҳанашә амакәан ирҭәит фатәыла, нас днеин, акьыба ааиган, аҭӡывара инадиргылан, ҿааиҭирт исас иахь:
– Улеи, дад, сысас, шьҭа арахь! Сымацара соуп уаҳа ара уаҩ дыҟам.
Дналбааит асас.
– Абри аанкыл, сысас! – иҳәан, Ҳанашә исас инаииркит амакәан. – Абра амҩаныфа ҭоуп, иузырха, Ашәы, уҩны унеиаанӡа. Арҭ, иушьыз иҩызцәа, рымақаршьа уаҳауазу?.. – дынхьаирԥшит ҩадахьшәа инеиуаз амҩахәасҭахь. – Абри амҩахәасҭа уанымҵкәа уца: хәадҟала уалнагап уи ҳқыҭа, урҭ иушьҭоу удмырбакәа. нас ушзахәо уцала Нхыҵҟа. Уҳалҵып уеибганы. Уца, умҩа бзиаз.
Длаҟәын, Ҳанашә икәымжә акалҭ дагәӡит асас, нас уаҳа мҳәакәа убри амҩахәасҭа днанылан, иҽнеиҭеит алашьцара…

Раԥхьаӡатәи аԥсуа шәҟәы

Ажәа иалымшо егьыҟам. Амала, аҳәашьоуп аус злоу.
Ҩ-ҳәынҭқаррак еибашьуан. Руакы аҵахо ианалага, изықәгәыӷуаз агәыларатәи ҳәынҭқаррак ашҟа аҳәара ҟанаҵеит агәаҟра ҳамоуп, шәҳацхраа ҳәа. Даара игәыӷуан ма ар ҿыц ҳзаап, мамзаргьы абџьар ҳзаарҭип ҳәа. Ус даакылсит ҭаҳмада хәыҷык, аарлаҳәа ишьапқәа еихго, илабашьа иҵарсуа. Кьаҳәк, абак, ԥшрадак иакәын иара.
– Сара сшәыцхраарц сышәзаарышьҭит, – иҳәеит аҭаҳмада.
– Уара умацара уаарышьҭну? –иџьаршьеит. – Ҳара, ар, ма аџьаԥҳаны ҳзаарышьҭып ҳәа ҳгәыӷуан, – ргәы нкаҳаит азныказы.
– Сара сазхоны рыԥхьаӡеит ауп, – иҳәеит аҭаҳмада.
«Ари цасҳәа ауп изаҳзыруз» рҳәан, даараӡа рхы иақәырҵеит, иқәнагамыз ажәақәакгьы рхырҳәааит аҭаҳмадагьы даазышьҭызгьы. Аха иара зегь ичҳаит. Ашьҭахь ԥшьшьала днеин, иаҵахаз ар ахьтәаз даарылагылеит. Ибжьы ааиҵыхны дырзаԥхьо далагеит ажәеинраала ссирқәа… Ари – даараӡа збаҩхатәра бзиаз поет дузаарын. Иажәа ссирӡақәеи ибжьы бзиахәӡаны иаԥхьашьеи убысҟак изыӡырҩуаз ргәы иахәеит, рыԥсы иаҵалеит, амч ҿыц рыланаҵеит. Игылеит ар зегьы, аӡәгьы даанымхакәа иҵысит, ашырҳәа инагьежьын, раӷа ижәлеит. «Ҳаиааит!» ҳәа згәы рҭынчны иааиуаз аӷацәа ҟәаҟәаса иқәырҵеит!
Абасҟак алшеит ажәа бзиа!
Абри сгәаланаршәеит иеицырдыруа аҭаҳмада бзиа Шҳангьери Бжьаниа исеиҳәаз ажәабжь.
Амҳаџьырра ҟалеит, гаграаи, бзыԥааи, гәмааи, далааи, ҵабалааи рыԥсадгьыл иқәҵны Ҭырқәтәылаҟа ицеит. Абжьуаагьы урҭ ирхьыԥшны уахь ацара рҽазыркит. Акысгьы, абжьуаа раҳ Гьаргәал Чачба заа иазыҟаиҵахьаз ажәлар ирылаҵаны иман, урҭ еихьырԥшны, амҳаџьырра идәықәырҵаларц.
Амшын Еиқәа иаахгылеит аҭырқә ҳәынҭқар иааишьҭыз ашхәақәеи азандалқәеи рацәаӡаны. Убраҟа аԥаҩ азааигәара, харантә зегьы ирбаратәы еиԥш ҵла дук ахықәцәан икнаҳан амзеи аеҵәеи рсахьақәа зныз аҭырқә биарҟ. Абри аҵла амҵан акәын ицоз амҳаџьырцәа зегьы ахьеизоз.
Ихҵәаны аира иаҿын: мыркәылаа, мықәаа, кәтолаа, тамшьаа, џьгьардаа, гәыԥаа, ҭхьынаа, ҷлоуаа уҳәа убас егьырҭгьы. иаауан аӡәаӡәала, гәыԥ-гәыԥла еихьԥшны, уардынла, ҽыла. шьапыла, ирзышьҭхуаз рымаҭәақәа, рымҩаныфа рыманы. Аҳәсақәа рхәыҷқәа ргәыҵакын, ачымазцәа ирыҵагылан иааргон. Урҭ ирышьҭагыланы аиауаз алақәа ԥхьарцон наҟ. Аҳәсақәа ааҟәымҵӡакәа аҵәуара иаҿын,  зыҽзызнымкылацәа ақьызқьызра иаҿыз ахацәагьы рацәаҩын. Ауаҩтәыҩса иԥсадгьыл кажьны иқәҵра еицәоу гәаҟра зыҟалом.
Ааԥынран. шаанӡа ақәоура иалагаз еихсыӷьуамызт. Аҵлақәа ирыҵадыргылаз ачымазцәеи, ахәыҷқәеи, аҳәсақәеи лаҳәит. Ақәа кыдхаҽан илеиуан, Аԥсны ааныжьны ицоз ирыхьҵәуозшәа.
– Шәымшәан абаақәа, шәымшәан! Шәаҟәыҵ аҵәуара! – иҳәан ибжьы рыӷәӷәаны ҿааиҭит зегьы еицырдыруаз, аҭарантәи иааз Сааҭқьери. – Усҵәҟьа шәгәы кашәмыжьын! Шәыҽшәырӷәӷәа! Ӡра-ԥсра ҳцом, «сашьцәа» ҳәа ҳрыцҳашьаны иаҳзааишьҭит абарҭ ашхәақәа.  Ижәбауама иахьыӡхагылоу?! Уахь ицаз зегьы бзиахәӡа инхоит рҳәеит
Ирацәаҩӡан иааихьаз. Азандалқәа ирҭалақәазгьы маҷмызт. Ус, иааины иаагылеит ҩыџьа арԥарацәа. Аӡәы д-Аӡынбан, Џьегьым ихьӡын, д-Џьгьардатәын. ЕГьи д-Адлеибан, Асҭана ҳәа, д-Ҷлоутәын. Ихацәа ӷәӷәақәан аҩыџьагьы.
– Ажәлар, шәхаҵкы! Шәааӡырҩы, иҟалозар! – иҳәан, ҿааиҭит Аӡын Џьегьым. «АБри ииҳәарызеишь?» ҳәа иааизыӡырҩит зегьы.
– Саҭашәымҵан, абысҟаҩык сеиҳабацәа сышәагыланы сахьшәацәажәо. Аха иахьала уи сара исуалны исыԥхьаӡоит!
– Иҳәа, дад, иҳәа, ҳаузыӡырҩуеит! – иҳәеит ҭаҳмадак.
– Иҽеим ишәыӡбыз! – далагеит Џьегьым.
– Шәыԥсадгьыл кажьны амшын шәхылоит, аха шәзықәгәыӷуазеи? Ӡраԥсроуп шәахьцо, шәҽаанышәкыл! Шәымцан џьаргьы! Шәхы ҭашәмырхан башаӡа!
– Башаӡа зхы ҭазырхо уара уоуп, Џьегьым! – иажәа дааԥыҩлеит аӡәы. – Уаргьы ҳахьцо уаала уҩызцәа уманы! ицаны иааз изларҳәо ала, дала ахьнеиз ибзиахәӡа инхоит, ҳара иҳахьп зугәахәуазеи!
– Сара схаҭа сыҟан Ҭырқәтәыал, – дақәшаҳаҭны, даацәажәеит аӡәы. Уи иазыҟаҵаны иҟаз иакәзаарын. – Гьыргәал Чачба сицын аԥадишьаҳ, диашьапкрацы ҭырқәтәыла данцоз. Ҳнеит, иаабеит дала ахьынхозгьы. Адгьыл заманақәа рымоуп зегьы. Аҩны бзиақәа риҭеит аԥадишьаҳ. Трабзан ааигәароуп иахьынхо. Трабзан абжа аҟарагьы дара ҳаԥсуаа рнапаҿы иҟоуп… Ҳаргьы убарҭ раҵкыс ҳаицәаны ҳандырхап ҳәа шәыҟоума?
– закәызеи иуҳәо, џьым? Ҳара ҳабацәа, рабацәа ахьжу, убарҭ рыԥхӡаша иарҵәхьоу, ҳара ҳзааӡаз-ҳзыхьчаз ҳадгьыл ныжьны иабыкәу ҳахьцо? Ахаҵа зхылаҳәоу шәарбанзаалакгьы шәышьҭахьҟа шәхынҳәы. Ҳақәԥалап ҳаԥсы ахьынӡаҭоу! – иҳәеит Џьегьым.
Уи иажәа даалгоны, ауаа наскьа-ааскьо иалагеит. Ус, ҽыла дааины даарылагылеит, иҩызцәеи ишькылкыҩцәеи ицны Гьыргәал Чачба.
– Иҟашәҵозеи, Гәдиса, уажәыгьы шәырҭамлаци ашхәақәа? Шәыззыԥшузеи? – иҳәан, дҵааит иара, қәрала зегьы иреиҳабны ирылагылаз Гәдиса Хьиба ихы наиқәкны. – А)аларҭа шәымбоу?
– Иаабоит, Гьыргәал ухаҵкы, аха…
– «Аха» закәызеи?
– «Аха» закәугьы убриа уп: лакәк аҿы абгахәыҷы алым ианаҳәоз иеиԥшхеит ҳаргьы ҳусқәа. Аҭаларҭа ахьыҟоу аабоит, аҭыҵырҭа ахьыҟоу ауп иаҳамбо! – иҳәеит Гәдиса.
– Улакәқәа уаарҟәаҵны, улараԥыза абарҭ амшынахь, ашхәақәа рахь, ус иаҳа еиӷьушәа збоит! – иҳәеит дааҽхырччан Гьыргәал. – Ус акәымкәа, абырсҟаҩык абра шәшеилагылоу рбар, аурысқәа ҟәҟәаҳәа илашәылаҵаны иаашәылгоит! Убри ауп илакәҵәҟьахараны иҟоу. Аурысқәа ҟразшьақәа шәыздырам шәара цқьа!
– Иашоуп ҳаҳ Гьыргәал ииҳәо! – иҳәан даагылеит Гьыргәал иҩызцәа руаӡәы, Маф зыхьӡыз.
– Абра иџьаҳанымхаз ҳ-Аԥсынра аҵкыс еиӷьми, шәаанџьалбеит, Ҭырқәтәылан! Уа иџьанаҭуп ҳара ҳзын, ижәдыруазар! Сара схаҭа ссылала избахьеит.
– Ҭырқәтәыла убасҵәҟьа иџьанаҭзар, иара иҭаацәа здәықәимҵозеи? Иаҳҳәап, аҳкәажә Мариам, иан аҳкәажә, ихәыҷқәа?
– Сара иаҳарак, хыла ҭаацәас исыԥхьаӡо – схәыҷқәагьы саргьы ҳзааӡаз ҳабраа шәоуп, суаажәлар, шәара! Ишԥасмышьҭуеи урҭгьы зегь шәахьцо? – иҳәеит иаархаашәа Гьыргәал. Нас ицыз иреиҳәеит: – Шәнеины иаажәга арахь анна иааины иҟоу!
Урҭ цан, дук мырҵыкәа иааргеит Гьыргәал Чачба иҭаацәа: иан аҭакәажә, иԥҳәыс, ихәыҷқәа аҩыџьагьы.
– Шәца, сан аҳкәажә, шәҭал азандал, абарҭ шәнарԥызаны! – иҳәан даагәыдикылеит иан. – Саргьы ласы снашәышьҭалоит сусқәа сшаарылгалакь.
Рҿынархеит зегьы амшын ышҟоу, ашхәақәа рахь…
– Шьҭагьы ихашәымҵои сара гәык-ԥсыкала сышшәацәажәоз? – ажәлар дразҵааит Гьыргәал.
– Ҟаҳ! Шьҭа ҳзыцәшәарызеи, дадхеит? – иҳәан иааҵәа дҩахеит Гәдиса, ацара иақәкны.
Идәықәлеит егьырҭгьы амшынахь. (Гьыргәал иҭаацәа Баҭым ианнеилакь иӡхыҵны рыҩныҟа иаарцы ргәы иҭан).
Убри аминуҭ азыҵәҟьа зегьы иаарылаҩҩит ҷкәына хәыҷык иҳәҳәабжь: «Уа-уаау, уаау! Усҟәаҵ! Сцом! Сцом!» – ҳәа.
Инаԥшызар, иеибарххоит ҭаҳмадаки жәаҩаҟа шықәса зхыҵуаз ҷкәына хәыҷыки. Аҭаҳмада аҷкәын инапы кны дихоит амшынахь, аха аҷкәын иуам.
– Уаала, уара! Уаала! Ҳмцои, ҳаргьы зегьы ахьцо?! – иҳәоит аҭаҳмада.
– Сцом ҳәа уасҳәеит, сцом сара уахь!
– Изакәызеи еимашәкуа? – дразҵааит Гьыргәал днарзааигәахан. – Ари уҷкәын иоума, Мсоусҭ? Еимашәкуазеи?
– Мамоу, ухаҵкы, – иҳәеит аҭаҳмада Мсоусҭ, – ари Быҭә Ҳабыџь рыцҳа иԥа иоуп. дысгәылан, даныԥсуаз снапы даниҵеит, уаҳагьы уаҩ диҭнымхеит. Бсааӡеит сымч ахьынӡаиқәхоз. Дахьеиҭымыз азы Оқәым аурысқәа рышкол даанахәан, убра дҭан. Аха уажәааигәаӡа, изыблых уара идыр, џьоук амца ацрарҵан ирыблит убри ашкол. хҩык аҷкәынцәагьы алаблызаап… Убас адәы данықәха, даахт са сҿы. Уажә уаала уаргьы амҳаџьырра ҳахьцо сҳәан, иуам.
– Иуам уҳәоу?! Ҳы… дузҿамҳәаӡои шахала? – дагьааччеит Гьыргәал. нас диазҵааит аҷкәын: – Узыржагьозеи, аҷкәын? Узымцозеи зегьы ахьцо?
– Исҭахым! – иҳәеит аҷкәын быргҵас иаахтны аҭакс.
– Иуҭахым! – гьыргәал аҷкәын дааицеикит. – Арҭ зегьы ирҭаххаз аума уара заҵәык иуҭахымхаз?! Аҷын еиӷьушьазар?
– Сара еиӷьасшьо аҵароуп! – иҳәеит аҷкәын иҽаарбаӷьаны.
– Уҳәашьоузеи уара агәымха?! – длаиқәыҵәҟьеит Мсоусҭ. – Сгәы ԥуҵәахьан усгьы «аҵара!», «аҵара!» ҳәа. «Ар еибашьуан Ҳабыџь дцәаӷәон» ҳәа, акаамеҭ ҟалан зегьы хҵәаны амҳаџьырра ицоит, уара закә ҵароузеи ухы иҭоу?
– Аҟәагьы иаадыртит рҳәеит даҽа школкгьы. «Горскаиа школа» ахьӡуп ҳара ҳтәы еиԥшҵәҟьа. Убра сҭалар сҭахуп!
– имцуп уи! – иҳәеит Гьыргәал. – Цасҳәа ауаа еилазго роуп абас ажәабжьқәа зманы идәықәу… закә школузеи зыӡбахә умоу? Ԥшьаала абри аҭаҳмада узааӡаз улаиаԥысны, уҭала абни ашхәа!
– Умшәан! Умшәан арԥыс! Иухьӡузеи? – ибжьы ныҵакшәа диазҵааит Џьегьым, аҷкәын ишҟа дааскьашәа.
– Абзагә сыхьӡуп, – иҳәеит аҭакс аҷкәын.
– Сара суазҵаарцын исҭаху акы заҵәык ауп: абыржә ааигәа исаҳаит ԥсышәала икьыԥхьу шәҟәык ҭыҵит ҳәа. Уара иубахьоума убри?
– Ааи, избахьеит, – иҳәеит Абзагә.
– Изеиԥшроузеи умҳәо? Егьырҭ ашәҟәқәа иреиԥшу?
– Ара исымоуп иара. Иусырбап уҭахызар!
Аҷкәын имакәан дылҭаԥшын, ишәҟәқәа иаарылихит иԥшӡаӡа иҟаз шәҟәык. нас зегьы ишырбоз Џьегьым инеииркит, игәра ганы. Ирзымбатәбарахеит ирыкәшаны иӡырҩуаз зегьы. иааскьаны игылеит даргьы ирбаратәы.
Џьегьым уи ашәҟәы ааникылан инарҳәы-аарҳәуа акраамҭа дахәаԥшуан. иааиртын, абӷьыцқәагьы днаргәылаԥшит.
– ҳаргьы иаҳшәырбандаз, ҳаргьы! – иааиларыԥсеит анахьынтә-арахьынтә.
Џьегьым қдык дҩықәгылан, иҳаракны идирбеит раԥхьаӡатәи аԥсуа шәҟәы. рыблақәа ҭырхаха убри иахәаԥшуан зегьы. Амшынахь иҵысны ицозгьы рҽааныркылақәеит.
– Иаагишь, Џьегьым, исырбеишь! Снахәаԥшышт! – диҳәеит Џьегьым инаҩс игылаз Асҭана Адлеиба.
– Усҭ, уахәаԥш!
– Аԥсышәала акәу, абри ашәҟәы иану шану? – дҵааит Асҭан иибоз изхамҵо.
– Нас ишԥа! – иҳәеит Џьегьым. – Схаан исымбацызт аԥсышәала иҩу ашәҟәы!
– Уарамоу, дад, сара шәышықәса среиҳауп, аха саагылеижьҭеигьы исымбац! – иҳәеит а)аҳмада Генаа Смел. – Избахьада ас?
– Ҳаргьы иаҳшәырбеишь, шәанаџьалбеит, ҳаргьы!
Ицеит уи ашәҟәы ауаа рнапы иқәланы. Иахәаԥушан, иџьаршьон, иеигәырӷьаон…
– Ибзиоуп, аха иаԥхьода ари? – дҵааит аӡәы, иахьеилагылаз.
– Иара дамԥхьои, иара аҷкәын ихаҭа! – иҳәеит Џьегьым. – Иаажәг арахь, даҳзаԥхьап!
– Ишәҭ! Ишәҭ! Даҳзаԥхьааит! Ианугьы ҳмаҳари! – ҳәа абжьқәа гон анна-ара.
Ашәҟәы ааганы Абзагә идыркит. Аҷкәын зегьы дырбаратәы, драҳаратәы днаган ақды дҩықәдыргылеит. Ишәҟәы ааникылан, даԥхьо далагеит: Ан, Аб, Аԥсны, Аԥсадгьыл…
– Ассир! Ассир! – иааилалхт зегьы.
– Дад, акы суазҵаашан, – иҳәеит Смыр Сааҭқьери. Рҽааиқәырԥсны иӡырҩуа иааилагылеит ара игылаз. Ашхәақәа ирҭалахьазгьы ҭыҵны иааины игылан, уи ашәҟәы аӡбахә анраҳа. – Иаҳзызхәыцда? Иаԥшьызгада абас ҳара ҳзын?
– Ара иануп ари ҳзызхәыцыз ижәлагьы, – иҳәеит Абзагә. Насгьы даԥхьан иҳәеит: – Услар.
– дызусҭада умҳәо? Дасԥуаӡами?
– Мап, даурысуп. Аурыс фицаруп иаҳзызхәыцыз. Дгенерал дууп.
– Мшәан, аԥсшәа иалидыраауазеи уи?
– Имҵеи! Ҽнак, акласс ҳҩанатәаны ҳшаԥхьоз, ҳгәыҳҽанӡамкәа дааҩнашылан, ҳаирԥхьо далагеит абри аԥсуа шәҟәы. Уи дҳазҵаауан, дҳацәажәон аԥсышәала. Ицқьаӡа иҳәон аԥсшәа!..
– Ассир!
– Уаԥхьеи, дад иҵегьы! Уаԥхьеишь наҟ, иану аабап! – иҳәеит аӡәы.
Аҷкәын ақды икажьыз даақәгылхт ишәҟәы кны, иааскьақәеит зегьы. Аӡәгьы иҟытбжьы мырго, амҵ ԥыруазар амҵәыжәҩа абжьы уаҳаратәа.
Абзагә аԥхьара даҿын. Зегьы ӡырҩуан ираҳауаз рзымбатәханы, ашәҟәы аԥсышәала иахьцәажәоз иеигәырӷьон, иџьаршьон.
Ус, ашәҟәы алгарҭаҿы дырзаԥхьеит: «Аҵыхәтәанӡатәи аубых» ҳәа ажәабжьк. Ихәыҷын, икьаҿӡан уи ажәабжь. Аубых зхылаҳәоу зегьы шеибакәыз аӡәаӡәала еихьыԥшны, рыҩнқәа, ргәарақәа кажьны амҳаџьырра ҳәа ихҵәаны Ҭырқәтәылаҟа ианцоз, иҽаанкылан ыдмцеит ҭаҳмада заҵәык. Убри иӡбахә акәын уи ажәабжь иаҳәозгьы. дара уаҩ игәы зырԥшааша акы акәын иара. Иаҳаракгьы – данԥсуаз иқәшәаз аурыси иареи еибырҳәаз ажәақәа.
Аҭаҳмада-аубых данычмазаҩха, ақьаԥҭажә аҿы иԥацха дыҩнаиан имацара заҵәык. Ихылаԥшрыз ҳәа уаҩытәыҩса димамызт, дгәаҟуан, аԥсхыхра даҿын.
– Уара узаанхазеи умацара заҵәык? Узрыцымцазеи, егьырҭ зегьы ахьцоз? – ҳәа аурыс даниазҵаа, аҭаҳмада-аубых аарлаҳәа даацәажәан, убас иеиҳәеит:
– Атәым жәҩан аҵаҟа иаҳа исзеиӷьхап ҳәа, сыԥсадгьыл кажьны сзықәымҵит, сымцеит џьаргьы! Сагьахьхәуам! – уа иааихыҵит иԥсы, аҵыхәтәанӡатәи аубых.
Абзагә аԥхьара даалган, ашәҟәы ааиркит. Акыраамҭа ҿымҭуа игылан ари заҳаз зегьы, рыхәдақәа рыкәаҽны. Иҭынчӡаран рыкәша-мыкәша. ЏЬара-џьара аҳәсақәак рҵәуабжь гон акәымзар.
– Аҳы! Шәҵысы шьҭа! – ибжьы аагеит Гьыргәал Чачба. – Шәдәықәла иахьақәышәкыз! Урыск асабицәа алаижьларацы «акы иҷышәзар» – уи шәара шәзаршанхазеи ас?
– Ишԥоуҳәеи, гьыргәал? – дааҵҟьеит Хьыб Гәдиса. – «Ак рҷышәит» ҳәа аума абри ашәҟәы бзиахә уара иахуҳәааӡо?
– Нас бзиак шәзырхәыцып ҳәа уҟоума шәнырҵәара иашьҭоу аурысқәа? – иҳәеит Гьыргәал. – Уаҩ ҟәышс усыԥхьаӡон, Гәдиса, аха сабиҵас уцәажәо уалагеит излазбо ала. – Дааиԥхьхәыцаан инациҵеит: – Иҟалауеит усгьы, ауаҩы данажәӡалакь, анкьатәи исабира ихьӡоит.
– Мап, уа сара суқәшаҳаҭым, Гьыргәал, ухаҵкы! – иҳәеит уажәыраанӡа ҿымҭкәа иӡырҩуаз Смыр Сааҭқьери. Шәышықәса дреиҳан, акыр ибахьан, акыргьы идыруан уи. Хшыҩла дыӷәӷәан, хар змам ҳәа дыԥхьаӡан, даараӡагьы ҳаҭыр зқәызу аҩын. – Сара сахьахәаԥшуа – абарҭ аурысқәа аԥсуа жәлар ркәакәылах ықәҳхроуп, инҳарҵәароуп ҳәа имааӡеит абра. Мамзар, шәазхәыц: аҩн ҿыц хазынақәа ргыланы ашколқәа заадырутазеи ҳаҷкәынцәа рзы? Дара рхарџьала аеҭымцәа еизганы ирааӡоит, аҵара ддырҵоит. Аиҳарак иџьоушьаша, аԥсуаа иҳаамӡамыз ашәҟәыҩра ҳзырхәыцын, иԥшӡакәакәараӡа иааҳдыркит ҳаԥсуа бызшәала ицәажәо ашәҟәы! Иазыруазеи абарҭқәа зегьы, ҳнырҵәара, ҳақәхра мацара иашьҭаҵәҟьазар? Иуаӷоу акгьы иызмдырт! – Сааҭқьери Абзагә иахь даахьаҳәит:
– Дад, быҭә Ҳабыџь, ухаҵкы сара сыҟоуп! Уара усабиуп, аха иахьа уара зегьы уҳаиӷьхеит хшыҩла! Убас уҟазҵазгьы – убырҭ ашәҟәқәа роуп урҟәамҵын, умаашьакәа инагӡа амҩа узықәлаз, инагӡа аҵара! Иҭабуп ҳәау асҳәоит саргьы абри ахшыҩ иахьа иахьсурҵаз. Суцаанхоит саргьы абра! Џьаргьы сцом саргьы, амҳаџьырра ҳәа сыԥсадгьыл кажьны! Абри аубых иеиԥш сыԥсааит абра! Зны уаала, уназгап зыӡбахә умаз Аҟәатәи ашкол ахь. Срыҳәап урыдыркыларазы.
– Ҳа! Уара уаанхозар, саргьы саанымхои! – иҳәеит Мсоусҭ. «Саргьы!» «Саргьы!» – иааиларԥсеит зегьы.
Убас, ианцоз еихьыԥшны ишдәықәлоз еиԥшҵәҟьа иара уажәыгьы аӡәи-аӡәи еихьыԥшны рҽааныркылеит, имцеит амҳаџьырра, иааннакылт ԥыҭҩык.
– Убарҭ убас реиқәырхара зыхҟьаз, абри раԥхьаӡатәи ҳаԥсуа шәҟәи, абниа убых данысԥуаз аҵыхәтәанӡатәи иажәақәеи роуп, дад! – иҳәан, иажәабжь даалгеит Шҳангьери.
Убри ауп саргьы ажәа иамчу ани хыхь зыӡбахә сымаз алегенда сгәаалзыршәаз.
(Миха лакрба иҩымҭақәа реизга. Актәи атом. 
Ановеллақәа. Аҟәа, 2009 )

Кәҷыта ила

 Кәҷыта абнара дылаланы дышнеиуаз, уу-бжьык иаҳаит, дук ихарамкәан. «Закәызеишь?» – иҳәан дымҩахыҵны днеизар, ахәачара илажьын лак, бааԥсыла ихәны. Ашьа алҩрны ицон, ахьаа ишаргәаҟуаз ҩашьомызт. Иууан, аԥсхыҵра иаҿын. Аԥхҭра ахьуазаарын, ахәы каԥсан, џьара-џьара иҟьантазӡан, ахьҭа иакны аҟәараҳәа еиҵасуан. Кәҷыта игәырҵҟәыл ала иеиликааит уи ала аблақәа ирҳәоз: «Срыцҳашьа, сеиқәырха, ууаытәыҩсзар!» Кәҷыта ишьхәа даақәгьежьын, иаҳа абӷьықәа змаз аҵла махәқәа ааԥыҵәҵәаны, иааилышьны ишышны, игәаҟуаз ала нықәижьын, даханы иҩыныҟа игеит.
Ус-ус, ишихәышәтәуаз мызкы анҵы, ибзиахеит ала, ахәра ӷьеит. рыԥсқәа рзеилымхуа еишьцылеит Кәҷытеи иареи! Дахьцалакь икәҟьашо, иеигәырӷьо ицын уи илагьы.
Ҽнак, ргәылара қыҭак аҿы, Кәҷыта ила ицны дышнеиуаз, даарԥылеит изымдырӡоз аӡәы.
– Сақәыл уоума, мшәан, сҩашьоу? – иҳәан, иџьашьао дааҭгылеит ирԥылаз. Алагьы ацыҵхәа рышәшәо, инеины инапқәа арбзо иалагеит. Инапқәа аҟәаҟәа иқәшьуа, иааиргәыбзыӷт иаргьы. «Сақәыл рыцҳа, Сақәыл! Уԥсы ҭоума уарамыжда, сулгеит ҳәа сыҟамзи»… – иҳәон ирԥылаз.
Кәҷыта ҿымҭкәа дрыхәаԥшуан, иҟақәаз игәы азҩо…
– Иабоубеи, ухаҵкы, абри сла? – дҵааит ирԥылаз.
Ишьны иахьылаужьыз! – иҳәеит аҭакс Кәҷыта, уаҳа нацимҵакәа.
– Ари сара цәгьаӡа бзиа избон, аха иԥхҭын, ианыцәыршәагаха, ҳарахәгьы аҟьашьыр ҳәа сшәаны, абнараҿы инаганы сеихсын, уа илажьны сцеит, – иҳәахт ирԥылаз, насгьы инациҵеит: – Аха сара истәуп, ишубо еиԥш. Иухәышәтәит-егьит, аџьабаа иадубалаз азы ахә сшәоит. Заҟа усҭарызеи?
– Ак соуп ҳәа акәымкәа, ирыцҳашьаноуп сара изысхәышәтәыз, – иҳәеит Кәҷыта, маҷкгьы игәы иалырсны. – Ига, иумаз ула, сара ишԥаумаскуеи! Амала, иахҭысыз ҳазхәыцны қәнагала ҳазынҟәар, иаҳа иахәҭоушәа збоит.
– Ишԥа? – дҵааит ирԥылаз.
– Иара ахаҭа далнахааит, уареи сареи ҳауа еиӷьнашьо. Ҳцап хаз-хазы, досу ҳамҩақәа рахь, хьаԥш-кәаԥшрак ҟамҵакәа. Ҳауа еиӷьнашьо, иара ахала изыццаз – уи изынхааит!
– Ибзиоуп нас, усгьы акәыз! – иҳәеит ирԥылаз. Уигьы ааибырҳәеит, ырмҩақәагьы инарықәлеит хаз-хазы: аӡәы арымарахь, егьи – арыӷьарахь. ицон ихьамԥшкәан. Ала зны, ԥыхьа изтәыз инаишьклаԥшит, нас иаахьаԥшит Кәҷыта иахь. зынгьы наҟ инаҭрысит, ԥыхьатәи иахь, аха иааҭгылан, арахь Кәҷыта иахь иԥшуа иалагеит. Иҩашьомызт, агәи-агәи шеилашуаз… Аха нас, аҵыхәтәанӡа ишиашаз иҩны Кәҷыта инаишьҭалеит, иагьихьӡеит. Иццеит, уаҳа знымзар-зныкгьы ԥыхьатәи иахь ихьамԥшуа…

Баба уитәу, ди ултәу?..

Сынтәа Гал сыҟан, суак иҿы. очамчыраҟа ҳцараны ҳаҟан иареи сареи. Ачаи фабрикахь дцеит, аус ахьиуаз, уажә саауеит ҳәа, аха акрааҵит, ихабар ыҟам. Амашьына ҳзыԥшуп ашҭаҿы, дшааилакь ҳцоит. Иԥҳәысгьы аџьарымкьахь дцан, дыҟамызт. Рхәыҷқәеи сареи ҳаизынханы ҳаҟан.
Аҷкәын еиҳабаӡа, хәышықәса зхыҵуаз, акубикқәа еихаргыло «аҩны» аҟаҵара даҿын, уи иеиҵбацәа еибарыҩуа иҩнан аҩны. Схы ҭырҟьеит, аха ишԥазурыз, исычҳар акәын, агазеҭ саԥхьо, сеиҭаԥхьо, стәан акәакьаҿы.
Ус, дааит ран. Ажь аалгазаап.
– Ди! Ажь сыҭа!
– Ди! Ажь сыҭа! – ҳәа илықәпапаны дыркит ран аӡӷабцәа хәыҷқәа.
– Марина, ажь бысҭоит, ибҳәозар, баба битәу, ди былтәу?..
– Диа сылтәуп, диа! – дааҳәҳәеит иаразнаказы Марина, иеиҳабшәа иҟаз.
– Ус акәзар, бааи, бысҭ ажь! – лҳәан, иналлыркит.
– Ди, сара? – лҳәан, длазҵааит аиҵбӡа, Додошка захьӡыз.
– Сара исыбымҭои ажь?
– Бара бызтәыда Додошка?  Ди алкәу, баба иакәу?
– Ди! Ди сылтәуп салгьы, – лҳәеит Додошкагьы иаразнак.
– Уара узтәыда, Амурчик: ди лакәу, баба иакәу? – диазҵааит реиҳабӡа. Аҷкәын-хәыҷ «аҩны» еихаргыло акыр иҩеигахьан, ус дшаҿыз, даҟәымҵкәа, иҳәеит аҭак:
– Сара баба ситәуп!..
– Уальа гаӡа, ус умҳәан. «Ди сылтәуп ҳәа, акәымзаль, ажь уауам», – ҳәа иахәыҭхәыҭуа иалагеит маӡала иаҳәшьцәа хәыҷқәа.
Ахәыҷы ибжьыхра иаҭахузеи?

Аҭырас

Амҳаџьырраан ауп ари аныҟала. дыҟоума аԥсуак убри аԥсуа жәлар реиҳараҩык ықәызхыз арыцҳара ду – амҳаџьырра аӡбахә змаҳац, изызмдыруа?
Изыхҟьаҵәҟьаз атәы – аҭоурых дууп, хара ҳагап, ҳзалаларызеи? Амала, изхарахазаалакь, амҳаџьырр иахаану, зыла иабаз, зхаҭалагьы изхызгаз аҭаҳмадцәа изларҳәо ала, убасҟан арыцҳарақәа иҟалаз зегьы иреицәахаз – еихьыԥшроуп! Агәаҟра ду иҟалаз ззымчҳаз андәықәла: «Иҳахьлакь еицҳахьааит, ҳахьԥсуагьы ҳациыԥсааит!» – рҳәан еихьыԥшит ауаа. Ариа рыцҳара ду иҟалаз зхы иархәаны ажәлар ржьара, рырҳәра иалагаз ауаагьы маҷымхеит. Амшцәгьақәа раан рыԥсы ҭалоит ахәацқәа. Амҳаџьыррагьы иара убасҵәҟьа ицәырнагеит ауаа хәаԥсақәа, ацәгьахәыццәа, ахәымгақәа: ауаа жьаны, – шәаала, шәаала – ҳәа амҩа иқәырԥшны, нас рмал, рҷан ирҭынхо ала ибеиахаз. «Аҭырқә шхәақәа инырҭажьны ауаа амшын агәы ихызҵаз! Ауаа ықәызхыз, ауаа нырҵәаны хаҭала икьаҭахаз Озбақь мцацәа!» – рҳәон аԥхьарца ианҵаны. «Озбақь мцацәа» даӡәымызт. Ара, анна иырман ажәлар ижьо, еихьырԥшуа… Изҭахымызгьы – изакәзаалакь уамак рызхәыцны, иқәҵны имцар ԥсыхәак рымамкәа иҟарҵон. хала анакәымха – мчылагьы иқәырцо ианалага, иҵысит ақәԥара.
– Шәымцан џьаргьы! Шәабацои шәыԥсадгьыл кажьны?! Ҳақәԥап! – рҳәан, игылеит ажәлар рԥацәа иашақәа аӡәырҩы. Дал аԥсҭаҿы убас ицәырҵыз афырхацәа драԥызаны даагылт Аӡын Данаҟаи ҳәа арԥыс еиҵамхаӡак. Дхаҵа ӷәӷәан, шәара зықәӡамыз аӡә иакәын Данаӡаи. Анхацәа рыҷкәынцәа еизганы ҭауади-аамсҭеи рсотниеи аказакцәеи драбашьит, насгьы урҭ иҩызцәа зегь иманы Дал аԥсҭа иҭалт рҽырцәгьаны. Ажәлар ирыларҳәеит: Амҳаџьырра ҳәа ицаз цеит, иаанхаз уаҳа џьаргьы имҵысырцы.
– Ақәԥара! Ақәԥара! Шәҽеидышәкыл ақәԥаразы! Уиада ԥсыхәа ыҟам ҳзықәшәаз агәаҟра ду аҿы! – рҳәан, идырҵысит иаанхаз ажәлар. иаҳа-иаҳа иазҳауа иалагеит иқәԥоз рхыԥхьаӡара. Ихҵәаны амшын ахылара зҭахымхаз зегь абрахь еиханы изаауан Данаҟаи. Абри анхацәа рықәԥара абзоурала ихымҵәакәан инхаз рацәаҩхеит. Ҭауади-аамсҭеи нхыҵ ицан асаӡқәа уҳәа, нас аҟарачқәа қьырала инкыланы иаарган, ҵҩа змамыз ар рыманы иҭалт дал аԥсҭа. Рхы хҵәа ирышьҭан Данаҟаи иҩызцәеи. Аха ирԥыхьашәомызт дара ишырҭаху иманшәаланы. Ажәлар ирҵәахуан. Дымшәакәа амшын агаҿахь дкылслон данаҟаи иҩызцәа иманы –  џьоук хыҵны ицоит ҳәа иаҳар. Ҽнак, чагьамаа хыҵны ианцоз дрызлеит амшын агаҿа. Азандалқәа инарҭалоны даарыхьӡеит.
– Арԥарцәа, шәымцан, абаақәа! Ҳақәԥалап ҳаԥсы ахьынӡаҭоу! Иҿаҳхып Ҳаԥсадгьыл! – ибжьы нарылаиргеит. Иҳәатәы хаҵаны иаанхазгьы маҷымхеит убри аҽны. Аха реиҳараҩык цеит. Имариамызт ихҵәаны идәықәлаз раанкылара. Ицеит ирацәаӡаны арԥарцәагьы. Урҭ дрылаланы дцеит данаҟаи иқәла бзиа, иуа Сеиҭгьы, Шлар Сеиҭ!
– Иаԥсам ақәԥара, дара рацәаӡоуп, ҳара ҳмаҷуп, баша ҳхы  зҭаҳархарызеи?! – рҳәеит. Ишәеит. Аӡәы дымшәазаргьы – иҭаацәа дырхьыԥшит; даҽаӡәы бзиа иибоз ԥҳәызбак дызлыцрымҵт. Урҭ зегь реиҳагьы абни Шлар Сеиҭ ицара ауп Данаҟаи игәаҵанӡа изырхьыз.
Аа-шықәса ҵит убри ашьҭахь. дала амҳаџьырцәа ԥслымӡрак, хҩаа-хыԥсаарак аҿы инықәдыркьакьаз ақьалақәа ирыҵатәан афатә рымамкәа, аӡба иԥсуа. рааигәа-сигәа аӡы ыҟаӡамызт џьаргьы. Трабзан ақалақьи дара ахьтәази шә-верск рыбжьан. Изылшоз цалон уахь, хәлаанӡа ақалақь иалан имида-гәидаха. дара-дара ааиҿаҳалон амҳаџьырцәа. Еизҵаалон Аԥснынтә жәабжьк ыҟазар ҳәа. Ҿыц иааз иӡбахә раҳар дрыԥшаауан, иазҵаауан. Ираҳалон Аԥсны ақәԥара ишаҿу аӡбахә. Ианыхәлалакь, уа ақалақь иалахар ҟаломызт. Аҭырқә полициа мчыла иалырцон, иалахаз ҭаркуан.
Ҽнак, дала ахьтәаз аԥслымӡраҿы ихы рықәкны иҿааихеит ҭырқәак, иҽы ахәда чықьмаџьак ықәкны.
– Далаа шәоума ара итәоу? – ҿааиҭит аҭырқәа ҽуаҩ.
– Ҳара ҳауми далтә аҳабла иеиуоу!.. – рҳәан, иааины иааикәшаны игылт арҭ, «иҳаиҳәарызеишь?» – ҳәа.
– Очамчырантәи сааит сара абыржә ааигәаӡа. Аџьықәреи аазгеит Трабзан. Убра Очамчыра џьоук неит сзандал аҿы, арԥарцәақәак, абри ачықьмаџьа рыманы. УАхьнеиуа Далынтә амҳаџьырцәа џьаракыр иуқәшәоны уҟалозар, абри ачықьмаџьа ҳазырҭа ҳәа даараӡа исыҳәеит. Усгьы саауан арахь, мап сзырцәымкит, уа акыр исыцхраан азы, иаазгеит. «Аллаҳ иныс, иахьыҟазаалакь, Трабзан ааигәа-сигәа иҟазар, иԥшааны ишрысҭара» – ҳәа сдырқәит. Иагьынасыгӡеит сажәа. дал иҭыҵны иааиз шәара шәакәзар – шәысҭ, ижәга! – Ачықьмаџьа надиркын, днахынҳәны дахьааз дцеит аҭырқәа ҽуаҩ.
– Иҭоузеишь ари ачықмьаџьа? Иаазҭидашь? Иззаадашь хыла? – ҳәа илеилалеит.
– Сеиҭ, уара иаҳа уазааигәаны уахагылоуп, иаартишь ахҩа! – иҳәан ҿааиҭит днаскьашәа дахьтәаз аҭаҳмада Сеидыҟ. Уа иҟаз зегьы дреиҳабын Сеидыҟ қәрала.
Шлар Сеиҭ ахҩа ааникылан, дҩаханы иааиртит ачықьмаџьа, нас иааҭыхны инадиркуа далагеит уа иҭаз акасқәа, аԥҳәыс касқәеи! Икасы мацран уа иҭаз зегьы. Касык-касык ркын зегьы, изкымызгьы даанымхеит, хәыҷгьы-дугьы. Ирацәан акасқәа. Иџьаршьон зегьы. Касык-касык кны игылан арԥарцәагьы инеиҿаԥшы-ааиҿаԥшуа, измааноу ӡәыр ихы иҭалазаргьы иахиҳәаара иҿамшәо.
– Иуаӷоу акгьы изеиылмкааит… – иҳәеит даақәыԥсычҳан аҭаҳмада Сеидыҟ. – Абзиаҵәҟьа убар изузымдыррызеи!? – нас арԥарцәа, акасқәа иркыз наҟ иказыршәқәаз рахь дынхьаԥшын, инациҵеит: – Излазбо ала, зегьы еилышәкааит арҭ аҳәса ркасқәа змааноу! зыԥсадгьыл ԥсахны зуаажәлар ықәызхыз амаҳагьақәа рҳәатәы хаҵаны, ҳаԥсадгьыл бзиахә кажьны – џьанаҭ ҳшашьҭаз – џьаҳаным ҳаанагеит абра… Ҳаԥсыр ҳадгьыл ҳамеиуа… Ас шәара ишкашәыршәыз еиԥш арҭ акасқәа анҟ ркаршәра – мариаӡоуп! Уи акәым аус злоу аԥсуа хаҵа изы. Мап! «Ҳақәԥап, шәымцан џьаргьы!» – ҳәа данаҟаи афырхаҵа агаҿа ианҳаиҳәоз шәгәалашәо? Ақәԥара! Ақәԥара ауп иаҭаху асԥуа жәлар мыӡӡарц азы. Аҳаҳаи, аӡә уаанымхан абра ақәԥара зылшо! Аԥсныҟа! Аԥсныҟа шәеиха абаақәа! Арҭ акасқәагьы – ас икаршәны акәымкәа – бираҟ цынхәрас иҟаҵаны иҳаракны ишәкы! Ара акәым, уауп иахькаршәтәу акасы иуку, арԥыс! Ма икасуп ари, ма ибираҟуп. Уԥҳәысу ухаҵоу – убри акасы ала еиликаарц иааишьҭит данаҟаи!
– Ҳақәшаҳаҭуп! Ҳақәшаҳаҭуп иуҳәаз Сеидыҟ! – иҳәан, аӷьараҳәа ҿааиҭит арԥарацәа руаӡәы Адгәыр захьӡыз. – Иара абыржәыҵәҟьагьы ҳцап, ҳдәықәышәҵа!
– Акасы зхазҵо аԥҳәыс лоуп. Арсҟатәи кассы заҳзаарҭиз, иҳалшаша гәарҭарц азоуп! – иҳәеит даҽаӡәгьы, – Иагьҳақәнагоит! Шәаала ҳахьынтәааз ҳаԥсадгьыл ахь! Аԥсынҟа! зегьа коуп – ара бзиарас иаабо егьыҟам. Ҳцап иахьаҵәҟьагьы!
– Уи зегь бзиоуп, аха, – ҳабацои ҳцаргьы? Араҟа ани Абыхәба ааигәаӡа иааз ииҳәоз шәмаҳауази? Иқәҵыз зегь ҳаҩнқәа амца рыцраҵаны инықәыццышәшәаа ирыблызаап аҭауадцәа. насгьы атәымуаа ҳадгьылқәа рендла иқәырҵазаап, аҭаҭын ларҵозаап иахьабалакь. Ҳнеиргьы – ҳашҭақәа, ҳџьынџьқәа ҳарҭап ҳәа шәыҟоума урҭ ықәцаны. Шәхагымхан, – иҳәеит даҽа ҭаҳмадак.
– Насгьы, ешыраа хынҳәны ианнеи ирзыруз ҳәа Трабзан абазараҿы уахьтә иааз Лаз Осман иҳаиҳәоз раҳәи Шьарыф! – игеит наскьа аӡә ибжьы.
– Ааи, ааи! – инаигӡеит уи аҭаҳмада «Шьарыф». –Ассир ҳаиҳәеит Лаз осман уи аҽны. «Акардон» – ҳәа агаҿа иаакәыршаны ауаа ртәаны ирымазаап, уа ҳ-Аԥсынра. Арстәи аӡәгьы днармышьҭуазаап урҭ рахь. Урԥыхьашәаргьы абахҭа егьи акәымкәа, иара уа иулгозаап агаҿаҿы. Нас арстәи ирулакь – абыржә Сеидыҟ ишҳадугалаз еиԥшҵәҟьа зандал дук рҭәны ешыраа неизаап. Азандал ианааҭыҵҵәҟьа, уа итәаз акардон аарыкәшазаап! Нас иара уа агаҿа аҟныҵәҟьа аҟәҟәаҳәа иаарыларҵо, аӡә даанымжькәа иршьызаап зегьы-зегьы. Уажәала Аԥсныҟа ахынҳәра – хыдароуп.
Иааҭынчрахеит, рҽааиқәкны иааилатәеит зегьы. Иргәырҩауан, ихәыцуан, ҟытбжьык гомызт ԥыҭраамҭак.
– Сишь, сишь! Ари жәбо, ари! – ибжьы аагеит Сеиҭ ачықьмаџьа дышҭаԥшуаз. Инхьаԥшит зегьы уи ишҟа. Сеиҭ иҩҭихит ачықьмаџьа аҵанӡа иҭахаз акасқәа злаҳәаз… аҭырас! Иҩахьаз аҭырас. – Аҭырас жәбо, ари? Далтәи аҭырас! – дааигәырӷьаны ибжьы ҩеиҵихит иара, иааҭихын ирбаратәы дҩахеит. – Аа-шықәса сылаԥшгьы иҵамшәац аҭырас!
– далтәи, Аԥснытәи аҭырас?
ИКанӡахьаз, иҩахьаз аҭырас хҵәахақәа еимданы ирыффыҩуан, ирыгәӡуан, иргәыдкыланы рылаӷырӡ ақәҭәо иҵәуон.
– Аҭырс! Далтәи аҭырас! ҳаԥсуа ҭырас! – иааҟәымҵӡакәа абарҭ ажәақәа ракәын ирҿакыз, «Ҽаанбзиала!» – ҳәа еибырҳәошәа.
Ԥыхьа Аԥсны ианыҟаз, ацәаӷәараан, ма арашәараан ацәшьхәа, аҽага иадыргоз аҭырас – уажәы ара рыԥсадгьыл афҩқәа ргәаланаршәан, ашәҭқәа раҵкыс еиӷьхеит ари. рымч ҭалан, ршьа ааилашит, дырҩегьых ироуит ирцәыӡхьаз агәыӷра.
– Ҳцап, дадраа, ҳцап! – ҳәа ибжьы рдуны ҿааиҭын даақәгылт ани уажәраанӡа «Аԥсныҟа ахынҳәра хыдароуп» ҳәа изыԥхьаӡоз аҭаҳмадагьы:
– «Аԥсра бзиа зыԥсоузеи!» – рҳәоит. Аԥсра бзиа аҵкьыс еиӷьузеи шьҭа ҳара ҳзы? Ҳаԥсааит ҳаԥсыргьы – ҳаԥсадгьыл аҿы! Ҳцап! Ҳаӡхыҵып уа, ҳақәԥап! Ҳаршьыргьы – ҳаԥсадгьыл иамоури ҳабаҩқәа! Ҳшәышьҭы!
– Иауазеи ҳзыршьуа? Ҳхы дҳаршьрым! Ҳақәԥап! – иҳәеит Сеиҭ. – Ҳрымбакәа ҳаӡхыҵып, нас ҳаицхыраап Данаҟаи! Ҳшәышьҭы Аԥсныҟа!
– Аԥсынҟа! Аԥсынҟа! Далҟа! – ҳәа иааилалеит зегьы. Ирысны иԥдыргеит рқьалақәа, рымаҭәақәа ааҿарҳәеит, иҩаразқәнырҵеит. Аҳәсақәа рхәыҷқәа ааиларҳәан иааргәыдыркылт. Еихеит рымҩа иашахь – Аԥсныҟа! Рыԥсадгьыл ахь!..


Аргәын Сеидыҟ

Ҽаҩраҭагалара иаамҭан, ақәа кыдыҩр илеиуан, ихәлахьан, илашцьан. Еш Џьарназ иашҭаҿ алақәа аашит.
– Уа аԥшәма, уҟоума? – ҳәагьы аӡәы ибжьы аагеит.
– Ҳаи, сыҟами! – иҳәан даадәылҟьеит аԥшәмагьы.
Шаҟа игәы иахәазеи Џьарназ иуа бзиа Кәҷыта иааира.
– Аригьы уҭаца лоуп, шәеибадыр! – иҳәеит иԥҳәыс лзы Џьарназ. нас ларгьы ус леиҳәеит:
– Ари зыӡбахә басҳәахьоу Кәҷыта иоуп. Арымаа Кәҷыта. Арии сареи ҳаиқәлацәоуп, ҳаихааӡалоуп. Аргәын Сеидыҟ иааӡамҭақәа ҳауп ҳҩыџьагьы. Ҳшыхәыҷқәаӡаз нахыс ҳаишьцылоуп, бзиа ҳаибабоит. Суацәа зегь раԥхьа дгылоуп – убас дысҭахыуп. иагьагьы былшозар аҳаҭыр игыбмыжьын с-Шькәакәа!
– Ҳаҭаҳмада дышԥаҟоу умҳәо, Џьарназ, Сеидыҟ дышԥаҟоу? – иҳәан дҵааит Кәҷыта аԥсшәа анеибырҳәа ашьҭахь.
– Сеидыҟ ибаргәузеи, ҿаа-ҿывҳәаҵәҟьа дыҟоуп макьана. Жәаха аҽы ирхәмаруан. иҟаиҵақәоз убондаз! Иқәгыланы ихәаԥшуан зегьы, дџьаршьон. Ма изакә ҽузеи иҽыхәа-иаҵәагьы! Уара акыр ҵуоу думбеижьҭеи?
– Имҵыкәа, хәышықәса ҵып шьҭа, – иҳәеит Кәҷыта, ииҳәаз дагьацәыԥхашьашәа.
– Ҟаҳ, иагьзлаучҳазеи, уанаџьалбеит?! Уи акәзаап дызсазҵаауа сибацыԥхьаӡа: «Кәҷыта дышԥаҟоу, иҟазшьоузеи, иуаҩышьахазеи?» – ҳәа. Хәышықәсагьы думбаӡацзаап! – иџьеишьеит Џьарназ. – Саргьы сеилахоуп мыцхәы, аха ыҩмз-хымз дсымбар дыгәхьаазгоит…
– Шәеизааигәоуп иареи уареи, – иҳәеит Кәҷыта, – иаауҭаххар унеины дубоит, ҩба-хԥа қыҭа роуп ишәыбжьоу. Сара дысцәыхараӡоуп. Акысгьы, џьара сцо саауа сыҟам, сеилахаӡоуп. Сан дажәит, илылшом шьҭа, сара сымацара сакәхеит, сзаҵәуп.
– Ак уасҳәашан. Мшәан, уззыԥшузеи, назира ҳәа Ҟаԥшьаа рҭыԥҳак дҳәаны дузтәамзи? Исаҳахьан уи шәыӡбахә сара. Дзааумгацзеи уажәгьы?
– Аиеи, аиеи, дзааумгаҵәҟьозеи, уан аҭакәажәи уареи  шәымацара шәеидхалеитеи? – лҳәан дазҵааит аԥшәмаԥҳәысгьы акҿаҩраҿы дыкҿагыланы рхәы ахьыҟалҵоз. – Дрыцҳами уан аҭакәажә?!
– Ус ауп, бхаҵкы сцеит,  аха имариамхеит Назира лаагара. Иамуит, – иҳәеит дыԥхашьашәа ибжьы ларҟәны Кәҷыта.
– Ыы, дахьхәыма? Ажәа улымҭахьази? – дҵааит Џьарназ.
– Дахьхәыз иаҩызами, дааҟәымҵӡакәа аҿҳәара иахлырԥалозар?! Зны акы дазыԥшуп, даҽазны – даҽакы. Ари лҳәан – иҟасҵеит, ани лҳәан – уигьы насыгӡеит. Уажә илҭаххаз ауп сара сзын игәаҟраҵәҟьахаз! Убри ауп уажә уара уҿы саазцазгьы.
– ҳы… – дааԥышәарччеит Џьарназ – убас гәаҟрак уаанамцар, даҽа хышықәса сымԥынҟа уқәларымызт уара избо. Иҳәа угәаҟра! иҟалазеи?
– Арыш Хабыгә иҽеиқәа-ду умбахьеи, Џьарназ? – дҵааит Кәҷыта.
– Ааи. Хабыгә и-Џьара ззымдыруада! Нас?
– Жәаха Аацы чарак аҿы дыҟан, убри аҽы ирхәмаруан Хабыгә. Саргьы сыҟан уа, избон иаҟазшьоу. закә ҽы бзиоузеи уҳәарауазеи! Иссируп, иссир!
– Аԥшӡара икны иагоит иалаухәузеи. Нас, нас? Убри аҽы лҭаххама уажәы Назира?
– Уи ауми! «Убри уара иутәны, ухаҭа уақәтәаны иурхәмаруа зыҽны узбаз аҽныҵҟәьагьы суццоит» – лҳәеит.
– Ҳаи, ассир лҳәеит убама! – иџьеишьеит Џьарназ. – Нас илоуҳәазеи аҭакс?
– Иласҳәозеи? Лҟазшьақәа уздыруам азоуп ус узҵаауа. Ацәажәара – башоуп уи лҿы. Аҽоуп ара шьҭа ԥсыхәас исымоу, уаҳа акгьы.
– Уи ус акәыз, аха… Хабыгә иоуп ҳәа сыҟам уи. Аԥара, ашьара шаҟаҩы идыргалахьоузеи сара издыруаны, аха иҭиуам.
– Изымдыруеи! – иҳәеит Кәҷыта. – Сизымцеи сара Хабыгә! Ауаа идызгалт, аԥара, арахә иагьа иҭахызаргьы сҳәеит, сгәаҟра зеиԥшроугьы илымҳа инҭысшьит, аха дымԥсуанда! Имуит.
– Иуам, иуам, издыруеит, – иҳәеит Џьарназ. – Иҭиуам уи абас иԥсы злоу иҿы. Хабыгә итәы уажә избама? Мап аниҳәа – малуп. «Ажанаа иикыз – икит» ҳәа ззырҳәаз диҩызоуп.
– Избоит шьҭа уи саргьы, – илахь ааиқәиҵеит Кәҷыта, – башагьы сызгәыӷрызеи шьҭа.
– Аиеи. Ҟалашьак змам усуп уи, – иҳәеит Џьарназ. Кыраамҭа итәан ҿымҭкәа ихәыцуа аҩыџьагьы.
– Акоуп шьҭа ԥсыхәас исымоу, – иҳәеит Кәҷыта ихәыцра даалҵны. – Сақәӡуазаргьы сақәӡааит убри! Усгьы Назира лыда схәарҭам. Иҟалалакгьы ҟалааит.
– Иуҳәарцы иуҭахузеи, Кәҷыта? Иухәыцзеи ԥсыхәас? – дҵааит Џьарназ. дааҭгылан дӡырҩуа далагеит аԥшәмаԥҳәыс Шькәакәагьы.
– иӷьычтәуп пҽы, – иҳәеит Кәҷыта. – Уаҳа ԥсыхәа аманы избом уи сус.
– Даараӡа иуадаҩуп уи. хабыгә дхагахоит иҽы бзиахә ицәырӡар. дыԥсаанӡа дашьыҭмҵӡакәа дашьҭазаап…
– Знык исԥыхьашәар, уи изыԥшаарым иалоухузеи: адамыӷ сыԥсахып, аԥшшәыҵәҟьагьы… Издыррым ибаргьы, – иҳәеит Кәҷыта дааԥышәырччан. – Аӷьычроуп аус злоу амзар…
– Цәгьа иҷаԥшьоит Хабыгә иҽы. Акыс, илацәагьақәа роуп икаамеҭҵәҟьоу. Уаарԥыхьашәар уеимыржәжәоит.
Анеирҭақәа, ааирҭақәа сурбар – снеип сара убарҭ алақәа срымбакәа. Усыцнеи, ЏЬарназ, сиырба амҩақәа!
Акраамҭа ҿымҭкәа дхәыцуан Џьарназ, нас даацәажәеит:
– Уара уахьцо егьыҟам уахь. Ацара анакәха, сцап сара. Ас иахьыҟоу имцхәу дԥырхагоуп. Уара амҩақәа анеирҭа-ааирҭақәа уздырам, ари алашцьараха иусрбеит ҳәагьы, цқьа урықәымшәар ҟалоит. Унха аҩны. Сара сымала сцап, исылшалакь убап.
– Ишеиӷьу, ишеиӷьу… – даақәшаҳаҭхеит Кәҷытагьы.
– Ҳасас-бзиа акриҿаҵаны дышьҭаҵа, с-Шькәакәа, – иҳәан дҩаҵҟьан иҽааирхиеит ацаразы.
– Умцан, сгәы исанаҳәо хәарҭам… ухала уҽдуршьуеит… умцан, – лҳәеит Шькәакәа.
– Бымшәан, с-Шькәакәа, акгьы сыхьуам, – нас асас ишҟа даахьаҳәит: – уара уааԥсоуп, Кәҷыта, какалк укры уԥсы шьа, ушьҭаланы уцәа. Угәы ҭынчыз, саагылеижьҭеи сымӷьычыцт, аха уара узы схы сышԥеигӡари?
Иаацәылашоны, аҽқәа нҿаҳәаны дааин, ԥшьшьаала асас димырҿыхаразы ҟытбжьык мыргакәа ашә аартны дааҩнашылеит иҩны. Иуаӷоу иҩны дааҩнашылааит ус! Уаӷеимшхаран ила иабаз: акәакьҭаҿы харԥзаҵәы, иара уигьы еихьыжәжәа-еикәыжәжәа, лыхцәы еилажәжәа илықәыԥсаны, аԥенџьыр дадтәаланы лылаӷырӡ лыкәааша аҵәуара даҿын Шькәакәа. лааигәара иҟаз лиарҭаҿы – лыхчы, лхыза, лцәарҭаларшә, лгәабан уҳәа зегьы хыла-гәыла еиларҵәи иқәжьын. Арирахь даахьаԥшзар – ииарҭаҿы иҽеиҵҳәа дықәиан дыцәан исас Кәҷыта. Игәы аҵанӡа иналҵәрааит Џьарназ. Еиликааит ара ацәгьара шыҟалаз. Днеины дааихагылан, зны ԥыҭраамҭак, ҿымҭӡакәа дихәаԥшуан, нас дааирҿыхеит исас:
– Угыл, Кәҷыта, иаазгеит Хабыгә иҽы! Угыл! – Кәҷыта илацәа аахитзар – Џьарназ дихагылан. Знызаҵәыкгьы дынхьаԥшит акәакьҭахь, Шькәакәа лышҟа, нас дҩаҵҟьан иаарласны иҽааилеиҳәеит, ажәакгьы аҳәашьа дақәымшәакәа.
– Цқьа ишаанӡа аӡәы иумырбакәа ига иузаазгаз аҽы. Усҭ уҟамчы! –инаииркит.
Кәҷыта иҟамчы ааимихын, уаҳа акгьы изымҳәакәа ашә аартны дындәылҵит.
Аҽқәа руакы днақәтәан, руак ивакны ашҭа дааҭыҵын амҩа днанылахьан:
– Уаангылишь, Кәҷыта, ажәак уасҳәашт, – иҳәан ҿааиҭит ЏЬарназ. дааҭгылт Кәҷыта. Днаскьан, днеины уи днаидгылеит Џьарназ.
– Усасуп. Уаҳа иуасҳәо сымам Кәҷыта. Акызаҵәык суҳәоит, убри нагӡа «аламыс» ззырҳәо акыр угәы аҵан инханы иҟазар. Абри аҽы ахьноугаша инаганы ишуҵәахлакь – уизца ҳабаӡӡеи, ҳзааӡаз Аргәын Сеидыҟ. иаҳәа уаха уареис ареи иаҳзеибауқәаз зегьы ак мӡакәа. Нас уаҳа уара уҿы ус сымам. Иҟауҵауоу ишуасҳәаз? Исуҭоу ажәа?
– Иуҳәаз саҳаит Џьарназ, сшыбзоу сыԥсуп шьҭа сара, аха… Иусҭоит ажәа.
– Уца нас шьҭа! Инагӡа умҩа.
Кәҷыта дцеит. Дахьнеиша днеин иҵәахит иааигаз аҽы. насгьы аангылашьак ҟамҵакәа дизцеит аҭаҳмада Аргәын Сеидыҟ, Џьарназ ажәа шииҭахьаз еиԥш. Дахьнеиз, иҳәеит акакала иҟалаз зегьы ак мӡаӡакәа, Џьарнази иареи ирзеибауз. рабаӡӡеи иашҭаҿы акәын иахьеицәажәоз арҭ. Кәҷыта ииҳәашаз зегьы ҳәаны данаалга, иабаӡӡеи днеиҿаԥшит. Аха аҭаҳмада иҿаԥшылара ицәыхьанҭахан ихы лаирҟәит. Ԥыҭраамҭак ҿыруҭамызт аҩыџьагьы. Дхәыцуа дгылан Сеидыҟ ҿымҭкәа, иҭаҭыныжәга дахауа.
– Абра сузааны иуасҳәарц ажәа сымихит Џьарназ, – даацәажәеит Кәҷыта.
– Иқәнагаҵәҟьаны иудиҵеит уи Џьарназ, – иҳәеит аҵыхәтәаны Сеидыҟ. – Иқәнагаҵәҟьаны уааишьҭит сара сышҟа, сара узааӡаз сышҟа, избан акәзар, уара иууз аламысдара уара умацара уакәӡам изхароу: еиҳаракгьы сара соуп; усзымааӡазаап. Уара уанысааӡоз исыгхақәаз рацәаӡазаап. Уара ас ануу, Џьарназ ақәнагаҵәҟьа ихәыцит, аха саргьы… – иҳәан, икьарахәгьы ҩҭиԥааит Сеидыҟ. Ихы ларҟәӡаны дгылан, аха уи гәеиҭеит Кәҷыта. «Сишьааит, иагьсықәнагоуп» – ааиӡбеит азынказы иара, насгьы илацәақәа хҩаны дыԥшын уажәы-уашьҭан ҳәа… Ус, игеит ахысбжь, Кәҷыта илацәақәа даныҩарыха, аҭаҳмада Сеидыҟ деизҟәыҿны агәараҳәа дкаҳауан. Уи икьарахә ихы иладкыланы иҭаирцәызаап, иаргәҵысҭа инацәхыкны иԥаҵа ашлара ырҟаԥшьуа ахәхәаҳәа аҿынанахахьан ишьа.

Аб

Ҭаркьыл Шьааб Анхәа дынхон, нхаҩ бзиак иакәын. Иԥазаҵә Ардашьын ихьӡын. Ардашьын дшыхәыҷӡаз иан дыԥсит азы, иаб иашьцәа ракәын аиҳарак дзааӡоз. Дшыхәыҷӡаз дахьеибахаз акәу, изхароу здыруада, аҷкәын иаҩцацәаны дырқьынцыцны драаӡеит. Ииҭаххалакь ирҭо,  ииҳәалакь руа – дыбжьырхт. данарԥысха илеишәа бааԥсӡахеит.
Ҽнак, иаб дыҟамызт, имацара аҩны даанхеит. Рыҩны ааигәара амҩахәасҭа игаз ала, ашәа ҳәо, аҟәҟәаҳәа иыхсуа имаҩсуан ҽцәақәак. Урҭ, ҭацаагацәан, Аацынтә ицон ҭацаагара Ешыраҟа. Ардашьын игәы иалсит урҭ игәашә аԥхьа ианиасуаз ашәаҳәара иахьаҟәымҵыз. Ирықәҿиҭит:
– Шәарбану ашәа ҳәо ара имҩасуа?
– Иууазеи, арԥыс! Иҟамлои ара ашәаҳәара? – иҳәан ацынхәра ҿааиҭит изаҳаз руаӡәы.
– Шәаҟәыҵ ашәаҳәара, наҟ хара шәнаскьаанӡа! – дҩарықәҟааит Ардашьын, иҽырзажәны, насгьы икьарахә ааҭихын, аҵықьҳәа дҩарылахысит.
Арҭ ирылагылан инеиуаз амаҳә иҽы ахыҵәҟьа иҭашәазаап ахызаҵә, агәараҳәа иҩкаҳаит. Амаҳә икьарахә ааҭиԥаан, уаҩ дааизыбзиамхаӡакәа, Ардашьын инаиқәкны дхыст. Ардашьын игәы ахы ыҵшәан, иаразнак акәхеит, асофаҿ дахьгылаз дыҩхышәҭын, дыԥсит. Арҭ ахысбыжьқәа анраҳа, еизеит ааигәа-сигәа иҟаз ауаа. Аҳәсақәа аҳәҳәара ҭарҵеит… Ардашьын дызшьыз д-Гәынбан, аҭацаагацәагьы бжаҩык Гәынбақәан, Аҷандаратәқәан.
Ас ацәгьара аныҟала, аҭацаагацәа хынҳәын рышьҭахьҟа идәықәылт, аха «ҳашьа дызшьыз дышԥаҳашьҭуеи?» – рҳәан, хәадҟала ирыкәшан ацәгьа уны ицоз рымҩа ԥырҵәеит Ҭарџьылаа Ԥсырӡха аӡаҿы. Ишакәхалакь дыркит ашьа зуз а-Гәынба. Анхәа даарган деиқәԥах дҿаҳәаны дҭаркит.
Аҷандара, Гәнаа, ас иҟалаз анраҳа, рашьа дҿырхырц изылшоз зегьы ршәақьқәа шьҭыхны иааин, Ԥсырӡха аӡы нырцә иадтәалт. Арахь, аарцә ршәақьқәа кны инадтәалт Ҭаркьылаагьы.
– Дҳашәҭ ҳашьа, акәымзар, ицҟьа иаагоит шәқыҭа! – ҳәа ҿырҭит Гәнаа.
– Шәааи, дыжәга шәхацәазар! – рҳәеит аарцәҟа итәазгьы.
Еиҿатәеит ар реиԥш наҟ-ааҟ ауаа рацәаҩны. Уажәымзар-уажәы аибашьра иалагарц егьрыгмызт. Ус, дааит Самырзаҟан иҟаз Ҭаркьыл Шьааб, Ардашьын иаб. Шьааб длеит иҩны, иԥа ихьыз ибеит. Ауацәа, аҭахцәа дрызҵааит, иҟалаз-инылаз зегьы еиликааит цқьа. Иԥшын зегьы, ииӡбозеишь Шьааб, иҳаиҳәарызеишь ҳәа. Шьааб аӡ-нырцә итәаз ауаа рзишьҭын дрыԥхьеит. иааит Гәнаа рахьынтә хәҩык ахацәа. ҭаркьыл Шьааб иашҭаҿы еизеит ирацәаҩны хар змамыз ауаа.
– Ҳнапаҿы дыҟоуп, дҿаҳәоуп ашьра зуз. даҳшьуан уажәаԥхьагьы, аха уара уаара ҳазԥшын. Ҳилгап уажәыҵәҟьа азин ҳауҭозар, – рҳәеит Ҭаркьылаа.
Дхәыцуа дгылан акыр Ҭаркьыл Шьааб.
– Даажәг арахь, дысшәырба сԥа дызшьыз! – иҳәеит Шьааб аҵыхәтәанӡа.
Ицаны дааргеит ашьра зуз Агәынба. Акраамҭа дихәаԥшуан Ҭаркьыл Шьааб иԥазаҵә дызшьыз ауаҩы.
– дыԥшәыртла! – иҳәан, дааԥдыртлеит иҿаҳәаз арԥыс. ҿымҭкәа ихы ларҟәны дгылан ашьра зуз.
– Ишәасҳәо жәдыруоу, сашьцәа ҭаркьылаа? – иҳәан Шьааб, ишҩаҵҟьара еикәша игылаз иашьцәа даарылаԥшит. Урҭ зегь бџьарла ихиан. – Сыҷкәын ихала ихы ҭаирхеит, сара ара излеилыскааз ала. Гәаҟрак имаӡамкәа, мчыла иара иаџьал ааиаанӡа даԥылеит уи. Харада-барада, ҽыҵгак ыҟаӡамкәа дааҵҟьан дшәылахысит. насыԥшәа, уара уакәымкәа узықәтәаз уҽы иаахан инуҵыԥсаа ицеит. Сыҷкәын даҳзымааӡеит шәаргьы саргьы! Дышхәыҷыз анапы игхеит, ахылаԥшра имоуит, қәнагала дааӡамхеит. Мыцхәы игәшәымшә ҳҳәон, ииҭаххалакь, ииҳәалакь ҳахыԥомызт. Ишакәхалакь – мыцхәы дырқьынцыцны дҳааӡон, илеишәа бааԥсхеит. Ауаҩы илаиҵаз ауп иааирыхуа! Иламысым уи! – Шьааб ацәажәара даҿын. Ҿырҭуамызт егьырҭ уаҟа игылазгьы.
– Уаб дыҟоума, арԥыс? – иҳәан дҵааит Шьааб, ауаҩшьра зуз ихы наиқәкны.
– Мап, саб дыԥсхьеит, – иҳәеит арԥыс аарлаҳәа, ибжьы ларҟәӡаны.
– Иумада ҭынхас?
– Сеибоуп сара, аӡәгьы дсымаӡам, сзаҵәуп, – иҳәеит ибжьы зынӡа еергьҳәа иааҭкааны.
– Иухьӡзеи?
– Ардашьын!
– Ардашьын, уҳәоу? Уаргьы Ардашьын ухьӡну?! – иҳәан, иџьашьаны дҵааит Шьааб.
– Ааи, Ардашьын сыхьӡуп…
Шьааб дахьгылаз даахәыцны ҿааиҭит:
– Сԥазаҵә, ихаара-ихарам, душьит иахьа. Сзаҵәхеит ишубо шьҭа. Ԥас уҟасҵар ԥак иеиԥш усызныҟәару, дад? Уақәшаҳаҭума сԥа ицынхәрас уҟаларц…
Зхы зқәыжьны игылаз арԥыс ахьышәҭҳәа дҩышьамхнышлан Шьааб икәымжәы акалҭ днагәӡит.
– Умаҵ зулап уԥсы ахьынӡаҭоу! Саб иеиԥш узбап, ухаҵкы сцеит, ԥа цынхәрас судкылозар, – иҳәан, ибжьы ааҭикааит арԥыс.
– Угыл, дад, нас сгәыдкыл! – иҳәан, инапқәа ааикәыршаны дааигәыдиҳәҳәалт Ҭаркьыл Шьааб, ҿыц ԥас иҟаиҵаз арԥыс.


Ажәлар рҵеи

Аԥсны Асовет мчра анышьақәгыла раԥхьатәи ашықәсқәа рзы акәын. Гәаҟрак дақәшәан, зықәрахь инеихьаз нахҩык Аҟәаҟа дааит. Иӡбеит ашшыԥхьыӡ алеиҵарц «зегь иреиҳаӡоу аначальник» ихьӡала. Ус еиԥш Аԥсны иҟаз Нестор лакоба иакәын, изыгәдуны ажәлар рҿы Ҷнагә ҳәа изыԥхьоз.
Аҭаҳмада еиликааит «зегь иреиҳаӡоу аначальник дахьынхоз, аха аҩны диқәымшәеит. Дызлааишаз амҩаҿы дгыланы аԥшра иқәшәеит.
Акраамҭа дыԥшын. дааит лакоба. Аҭаҳмада уи даниба, длышьамхнышлан, ашшыԥхьыӡ иикыз уи иахь инаирххеит:
– Суҳәоит, дад, ҳаиҳаб ду, уаԥхьа абри сышшаԥхьыӡ, усыцхраар, ырцҳак соуп.
Лакоба дшанханы дыԥшуан.
– Узышьамхнышлазеи? Угыл абыржәыҵәҟьа! Угыл! – иҳәеит Нестор.
– Мап, мап, Ҷнагә ухаҵкы, – аҭак ҟаиҵеит аҭаҳмада – сгылаз сшьамхы арсны… Сышшыԥхьыӡ усҟан иаҳа уахаҵгылоит…
– Саргьы уара уеиԥшҵәҟьа сынхаҩуп, – иаркьаҿны иҳәеит лакоба. – насгьы уара акыр уқәрахь унеихьеит, уеиҳабуп қәрала сара саҵкыс. Уҩагыланы исаҳәа усс узықәшәаз.
- Мап, сара сгылом абри сқьаад уаԥхьаанӡа, – иаҿаиршәит аҭаҳмада.
Ари ахҭыс ҟалеит аҽнышьыбжьон, ауаа рацәаны изныз Аҟәа амҩадуқәа урак аҟны. Избаз-изаҳаз ауаа рыднагалеит. Иԥшын ирылибахуа аабандаз ҳәа. Аҭаҳмада дшымгылоз агәра анига, лакобагьы ишьамхы арсны дҩагылан ҿааиҭит:
– Уажәшьҭа ҳаиԥшуп, уаргьы-саргьы. Иаага уашшаԥхьыӡ, исаҳәа узынҟьаз-узынԥаз.
Ари збаз ауаа аҭаҳмада изҿырҭуа иалагеит:
– Угыла уара, иҟоуҵозеи? Ҳара ҳ-Чнагә ишьамхы арсны дургылеит! Угыл!
Аҭаҳмада дыԥхашьԥахҵо дҩагылан Нестор дицны иҩны дныҩналеит.
Адәахьы игылаз ауаа акраамҭа иалацәажәон рыбла иабаз.
– Ауаҩы шаҟа ихшыҩ дуу, убриаҟара иламысгьы дууп, – иҳәеит уаҟа игылаз аӡәы. – Ҳара ҳ-Ҷнагә марцхалк иадамхаргьы илам аԥагьара. Уи ажәлар дырҵеи иашаҵәҟьоуп.




Ақәыџьмеи асыси

Дәык аҟны ауасақәа ҳәуан. рааигәара ахьшьцәа аҿарпын арҳәо итәан. Алақәагьы насҭха рҽырҭынчны ицәан.
Убри аамҭазы қәыџьма млашьк ауасақәа ахьҳәуаз иаарывагылеит.
– Акы уԥшаауеит сгәахәуеит? – иҵааит ауасақәа ирылҵны игылаз асыс.
– Аҳаскьын ԥшқа сыԥшаауеит. Уара иумдыруеи, аҳаскьын иаҵәҟаҟараӡа, иқашәқашәо иахьыҟоу адәаҿы аҳәра зегьы ишреиӷьу. Уа узхара ҳаскьын ыфаны ӡыхьк унаҿыхәар – уи аҵкыс еиӷьу иҟоузеи! – аҳәеит ақәыџьма.
– Ишызбо ала, уара акәац чысхәыс иумамзаап. Уааи, ҳаишьцәазааит, ҳаицыз иахьарнахыс уаргьыс аргьы, – аҳәан, асыс ақәыџьма иацҳәуа иалагеит.
Ақәыџьма хәыҷы-хәыҷла асыс наскьанаго, иахәмаруа иалагеит. Ишахәмаруаз, ақәыџьма аԥсыцәгьара азаан, асыс аашьҭԥаа абна инылабгеит.
(Абга ахәыжә аԥсахуеит, аха ацәаҩа азыԥсахуам).

Џьабаала ирҳау

– Уажәшьҭа ухәыҷым уара, ухала ухы ныҟәугартә уҟоуп. Уца, ухы ахьынахоу, уашьҭала учахә арҳара. Уагьыхынмҳәын аҩынҟа, мааҭк иадамхаргьы, ԥара умамкәа, – абас иеиҳәеит ҽнак аб иҷкәын.
Аԥа, иаб иажәақәа атәамбашәа дааԥышәырччан, дындәылҵны дцеит. УАҩы аашьаҩык иакәын иара, џьара уск зуп ҳәа игәы иҭамызт.
Аҽнынтәарак дгәеигәеиуа ддәықәын, ахәылԥаз даагәарлеит аҩныҟа. Дҿылхит иан, аԥҳәыс  гәыԥшьагьаҭҳа: жәа-мааҭк аԥара илҭеит маӡала.
Аб урҭ аԥарақәа ԥыжәжәаны илкаиԥсан, ус ҿааиҭит ибжьы рӷьны:
– АРҭ аԥарақәа уара уакәӡам изырҳаз. Уца наҟ усԥырҵны, сыла әуоумырбан, ҟәрышьк иадамхаргьы, уара унапала иурҳаанӡа!
Аԥа ииҳәара иҿамшәеит, иазҳәада иаб арҭ аԥарақәа иара ишимырҳаз?..
Аҽнынтәарак еиҭах дҳалиуа акрыфарҭақәеи акаҳуажәырҭақәеи дрыҵан. Ахәылԥаз, иышҟаиҵац, аҩынҟа даахынҳәит. деиҭаҿылхит дзықәгәыӷуаз иан. Аԥара шилҭац еиҭа илҭеит.
Иаб иаԥхьа днагылан, иџьыба иааҭыганы:
– Усҭ, саб, абарҭ аԥарақәа сара сџьабаала исырҳаит, – иҳәан, аԥарақәа наииркит.
Иԥыжәжәаны инкаиԥсеит аб еиҭах арҭ аԥарақәагьы. ԥаса аԥарақәа анииркыз ииҳәаз иҳәахт уажәгьы.
Ииӡбарыз издыруамызт аԥа. Иалидыраазеи иаб арҭ аԥарақәагьы иара иџьабаала ишимырҳаз.
Ахымш раан уи иӡбеит, иагьиашаҵәҟьаны, џьара ус куны, аԥара ирҳарц. Амахәҿа ӷәӷәақәа ируша рмоур ҳәа ушәо, аԥхӡы илхны, дкараха ахәылԥаз аҩныҟа дхынҳәит арԥыс.
Иаб днаидгылеит!
– Усҭ, аа, – иҳәан, инаииркит иџьабаа иалҵыз аԥарақәа.
Аб урҭ ааимихын, иԥижәарц иҽыназикит. Аха убри аамҭазы иҷкәын, излаидимбалацыз ала, аҟыԥҳәа инапы даамҵасын, арҵәаа ааҭиргеит:
– Иҟоуҵозеи? Иԥумжәын! иахьантәарак аус зуан сара абарҭ сырҳарц азыҳәан. Аа, урыҵаԥш снапсыргәыҵақәа, уажәгьы ибызбызуеит! – иаб дныҵаирԥшит инапсыргәыҵа. Убасҟан аб дааԥышәырччан, ус иҳәеит:
– Абыожәшьҭа агәра згоит уара уџьабаала ишурҳаз. Уԥхӡаша адуп азыҳәаноуп абас узахӡыӡаауа

Ашәаргәында

Ӡыкәр, данхәыҷӡаз инаркны, ианду длааӡон. даныҩеидас дылган ашкол дҭалҵеит. Аашьара иламызт Ӡыкәр. Ирҵаҩцәа иаарҳәоз зегьы наигӡон, акы дахыԥомызт. Урҭ ишиарҳәоз еиԥш, есышьыжьымҭан ииарҭа дшаалҵлакь ицәарҭа аарҽеины, зегь раԥхьаӡа иҿы иӡәӡәон, ибаҩ ирҵәуан. Уи есымшаггьы игәы ԥыруа дҟанаҵон, имахәҿақәа арӷәӷәон, насгьы ианду дгылаанӡа илыдигалон амҿы, аӡы уҳәа убас аҩнарҭа иаҭахқәоу зегьы.
Урҭқәа данаарылгалакь, ҭынч даатәон ишәҟәқәа кны. Цқьа иҽазыҟаиҵон ашкол ахь ацара: иԥишәон, игәеиҭон иахеижьҭеи ииҵози ииҩқәози ирыгыу-ирыбзоу.
Убас, ҵаралагьы, ҟазшьалагьы есааира иаҳа-иаҳа дшеиӷьхоз, изҳаит аҷкәын, ддухеит, жәаҩа шықәса ихыҵуа дҟалеит. зегьы ддырҽхәон, дызҭахыз ргәы ҟаиҵон, иандугьы диеигәырӷьон сыҷкәын дыбзиахеит ҳәа. иаашьаны иззымҵоз аҷкәынцәа иҵашьыцуан.
Амала, ус аӡәгьы дақәымгәыӷӡо, дызҭахыз зегьы ргәы еихьнашьуа, гра бааԥсӡак аҷкән идырбало иалагеит – ашәара.
Аҩнаҭа хаҵак дыҟаӡамкәа длааӡон, диеигӡацәаны илбалакгьы зегьы дрыцәлыршәалозу, изхарахалакгьы дшәаҩхеит Ӡыкәр! Бжьы бааԥсык иаҳар – дырҳауа, иахьаҭахыугьы, иахьаҭахымгьы игәииҽанны, иахьабалакгьы дшәаԥырҳаԥуа иаахәлар, ишаалашьцалакь дшәаны адәахьы дыздәылымҵуа дыччархәхеит. Иҩызцәа деибадырбо, ихыччо иалагеит. Урҭ цқьа изызмҵоны иҵашьыцқәоз аҷкәынцәа ракән.
Ҭыԥ ирҭомызт: «Шәаргәында!» «Шәаргәында» ҳәа харанатә иқәҿырҭуа, аҟырҟырҳәа ихыччон, игәы инықәсуан, ицәхасуан, шьапҿаршә изыруан, аҳәынҵәа дыларыжьуан…
Есыуаха имаҭәақәа рыӡәӡәара дзахәомызт ианду аҭакәажә. Акысгьы, дара игәнылгон абни игра бааԥсы. Бжеиҳан уахынла дзыцәомызт, убри дшазхәыцуаз, дышәҵәуоз илыршон.
Ҽнак, мҽышак аҽны, шьжьымҭанк имаҭәа цқьақәа ааишәылҵан, акрыфара ианалага, даалыртәан ус иалҳәеит: 
– Нан, сымш, иахьатәи амш аԥсшьарадагьы изызкыу удыруоу уара узы?
– Ы-ы! Изызкыузеи, нанду, уаҳа? – дҵааит Ӡыкәр.
– Иахьа уара уаниз амш ауп: нанҳәа жәаба! Иахьа – жәаха шықәса урылган, жәиԥшь унарҭагылеит. иудысныҳәалоит, нан, иузҳааит иҵагьы, уԥсынҵры духааит, аныҳәаԥхьыӡ угымхааит! Сукәыхшоуп, нан!
– Нас, ус акәзар, аӡәык-ҩыџьак сҩызцәа саарыԥхьап! – иҳәан, дгәырӷьаҵәа дааҵҟьеит Ӡыкәр.
– Ибзиами, нан, ишьахәуп уигьы, – лҳәеит ианду, –  аха уи уашьҭан ҳахьӡап. Уажә зны сара акы уасҳәараны сыҟоуп умацара. Уара уда даҽаӡәы иаҳар сҭахым уи. Уабду иуасиаҭ ауп иуасҳәараны иҟоу.
– Ы-ы! Уажәраанӡа изсабымҳәазеи, ус акыҟазаргьы? – иҳәеит иара.
– Иҟалозма, нанхеит! Иахьанӡа иуасҳәар сақәиҭымызт. Ус иуалны исыдиҵеит иара данԥсуаз, – лҳәеит нанду.
– Нас исаҳәа изакәу? – иҳәеит дазыҳаҵҳаҵауа иара.
– Ҭынч уаатәаны уаасзыӡырҩ. Ссирӡак уасҳәараны, хазынаӡакгьы усҭараны сыоҟуп, уабду даныԥсуаз иуасиаҭ иалаҵаны иузынижьыз, – абри лҳәан, днеины ашәындыҟәра ду ахҩа дҩахан иааҭылхит чықьмаџьа хәҷык. Ачықьмаџьа ахҩа аалыртын, уахьынтә макәанк ааҭылхит, иӷәӷәаны шашәала ахы ҿаҳәаны. Ашашәа ааԥлыртлан, иааҭылхит барфын-чабрак акы ылаҳәаны. Ачабра ааԥлыртлан иаагәылылхит ацәашьаршь акәршаны акы. Убри ацәашьаршьгьы анааԥлыртла – иаацәырҵит амзаҿа асахьа аманы шәҟәҭаӡк ԥшӡаӡа. Асахҭан изҭаӡахыз ҟаԥшьын, асырма ҟаитан  аҵдан.
– Ҟаи, ассирҵәҟьа сзынижьзаарын сабду, сара исыздырӡомызт акәымзар! – иҳәеит даахыччашәа Ӡыкәр.
– Ус уахымыччаӡан, нан, – лҳәеит лара маҷк лгәы иаалырсны. – Ус изхыччара акы акәӡам ари, иудыруазар. «Аҳаҭхәжә иҭоу умбакәа уахымччан» ҳәа ажәа изалоугьы абарҭқәа рзы ауп.
Ӡыкәр дааԥхашьан, иҽааиқәикит.
– Ихазыноуп, нан, ари! Ихазынаӡоуп, атәы цқьа иуздыруам акәымзар, – лҳәеит лара, дырҩегь инарҳәы-аарҳәуа дахәаԥшуа.
– Ы-ы! иалоузеи, ыбмҳәои, иара хазынарас? – иџьашьаны длазҵааит Ӡыкәр.
– Абри жәларык ақәӡхьеит, нан, иара еимакуа, – лҳәеит ианду. – Ҩышә шықәса рылахыс Аџьамсҭантә иаанагеит Нхыҵ – Ашәыҟа. Иеимакуа, еимырдо, иагьақәибарԥсуа ирыман уаатәи ахацәа ӷәӷәақәа…
Аҵыхәтәанӡа уа, Ашәы, измаз аӡә иӡбахә рҳәеит, Аџьгьери-иԥа Қәчуқә ҳәа хаҵаӷәӷәак. Убри ихәда иахшьын абри ҩажәаҟа шықәса. Урҭ аҩажәа шықәсагьы Қәчуқә иеиԥш хаҵа ӷәӷәак дыҟамызт, рҳәоит Ашәы. Ус иаҟазшьоуп ари: зыхәда ихшьу уаҩ дизааиуам!
Убри аламҭалаз ҳ-Аԥсны дыҟан уама згәаӷьуаз арԥыс ӷәӷәак Кәҿ Капыта ҳәа, Ҵабал дынхон. Абасоуп ҳәа абри аӡбахә аниаҳа, дашьҭаланы дцеит Ашәыҟа. Хымз убри дашьҭаныҟәеит, излаиԥыхьашәа здырхуада, ииулакь иааигеит абри, абрахь Аԥсынҟа.
Жәохә шықәса абри ихәда иахьынӡахшьыз Кәҿ Капыта иеиԥш хаҵа ӷәӷәа дзыҟамлеит ҳабжьыуаа рҿы.
Ус, бзыԥынгьы инаҩит абри аҭыӡшәеи Кәҿ Капытеи рыӡбахә. Бзыԥҭа ақыҭан дынхон арԥыск, Инаԥҳа Кьагәа ҳәа. Даараӡа згәыжәла бааԥсны иаагылаз аӡә иакәын уи. дашьҭаланы дааит Ҵабал. Мчыла ишизицәымгоз идыруан аҟнытә, хара-харала дишьҭаныҟәон Капыта, ишьҭра дхын дахьцалакь дизкылԥш-кылӡырҩуа. Ҩымз дишьҭаныҟәон; аҵыхәтәанӡа изымнашәалахан – дақәшәеит имариа: уахык, Капыта абри аҭаӡах ихәда иаахихын иҩнарҭаҿы иҽшикәабоз, игәиҽанӡамкәа Кьагәа длаиқәлан, ицәганы, иманы дцеит бзыԥынҟа.
Жәаа шықәса Кьагәа ихәда иахшьын абри. Кьагәа ихаҵашьа ҳәа Ашәангьы ирҳәоит, иудыруеит уаргьы. Убас Инаԥҳа Кьагәагьы дзырхаҵаз абриа уп!
– Ибзиоуп, аха сабду идызгалазеи иара? Изҭада? – дҵааит Ӡыкәр.
– Инаԥҳа Кьагәа даншьан, иаҳәшьаԥа иакәын уабду, – лҳәеит дааиҵамхаӡакәа ианду. Иеицныҟәалон бжеиҳан, бзиагьы дибон Кьагәа уабду.
Ҽнак, аҟрачқәа хыҵны Ԥсҳәы иақәлеит. Кьагәеи уабдуи убарҭ ишрабашьуаз рхи рыхәшәи нҵәеит! Ари зыхәда иахшьыз Кьагәа дзыцәшәоз? Дрыжәлеит аҟарачқәа хаха, жәалрык ихәахәеит, ицҟьеит… Аха дахьрақәԥоз изгәамҭаӡакәа иаҵдаз аҟаитан ԥҵәан ицәкашәеит. Уи ада данаақәха, имқәагьы кәадахан, дызгарыз ахыӷәӷәагьы иқәшәеит. Уабду Кьагәа дҩышьҭиԥаан, дганы дышьҭеиҵеит убра ҳаԥык аӡбахә, аҭоурыхгьы, иеиҳәеит иахьицәыӡызгьы.
Иқәлаз аҟарачқәа ахырцан, аибашьра анааихсыӷь, уабду дцан Кьагәа иахьиеиҳәаз дыԥшааит, иагьибеит абри ахькаршәыз. Сара сыда уаҩгьы издыруамызт абри аҭаӡах иара ишимаз. шамахамзар ихихуамызт, дахьцалакгьы ихәда иахшьын.
– Нас, абри акәзма изыбзоураз бабаду ихаҵарагьы? – длазҵааит иара.
– Аиеи, аиаша ҳҳәозар, – лҳәеит ианду лыбжьы ларҟәны. – Амала, уи аӡбахә, аҳаҳи аӡәгьы иоумҳәааит, нан!
– Ишаԥҟалои! – иҳәеит иаргьы. Нас иаалымихын, инарҳәы-аарҳәуа кыраамҭа дахәаԥушан. – Нанду, абри сыхәда иаахысшьыр, саргьы сымч азҳару?
– Нас ишԥа! – лҳәеит дааццакны ианду. – Умч азнарҳауеит, нан, уаҩы ишимбац ала. Анҭ, «Шәаргәында!» «Шәаргәында!» ҳәа иахьанӡа иухыччақәоз, иахьарнахыс ишәаны умԥахьгьы изымааиуа иҟалоит, абри ухәда иахоуҵар. Ихазыноуп, нан. ари! Ихазыноуп! Убри азоуп абри уара уабдугьы иуасиаҭ иалаҵаны изузынижьыз! Мамзаргьы, нан, шьҭа уара уқәла зықәлоу ас дшәо иуаӷоу дибааит! – «Аҷкән уакәм иахьарнахыс уара. «арыԥс» ҳәоуп ишузырҳәо! Арԥысгьы данарԥысха, ашәара иламзароуп! – иааимылхын ихәда инахылшьит. – Ахьӡ алоугааит, нан! – лҳәеит. – афырхаҵа узырҳәааит! – даагәыдылкылеит.
…Ӡыкәр, убри аҭаӡах ицәа инадлеижьҭеи, имчқәа ирызҳауа ишалагаз иара ихаҭагьы ибо далагеит. Иҽааирбаӷьан, анахь-арахь длеиҩеиуа иҩызцәа даарыаллеит. Дԥышәырччо дихәаԥшуан иандугьы.
– Уаргьы игәоумҭан, нан, умчқәа шрызаҳуа? – дҵааит лара.
– Ааи, ааи! Игәасымҭакәа, – иҳәеит дгәырӷьаҵәа Ӡыкәр, иаԥхьа игылаз аҟәардәгьы ҩышьҭиԥаан, ишилшз ала ишьамхы илықәикшан, иԥыххаа ицеит аҟәардә…
– Нан, нан, иҟоуҵозеи?» Иамоукыузеи аҟәардә? Иахьақәнагоу ауп умч ахьԥушәаша ҳәа, ари иамоукыузеи?
– Аиаша! Аиаша, нанду! – иҳәеит Ӡыкәр. Шьҭа издыруеит иахьԥысшәаша сымч: анс исхыччақәо аҷкәнцәа сылакьысааитишь! – даахәыцын, ус днарықәмақарит иара.
– Амала, нан, улеишәа бзиаз, ишыбзиац. Иуԥырхагам, зхала иуламкьысуа зегь раҳаҭыр бала. Уҭынчыз. Уара хара умамкәа аӡәы ихала дулакьакьозар, – «Усҟәаҵ, исымоукыузеи?» ҳәа иаҳәа. Ма, уидҵ, уца даҽаџьара. Уигьы иазымхакәа, мчыла ихы улаигало далагар – ари ахазына ухәда ишыхьшьу умырзакәа, ус иаҳәа, мчыла иара иеиҳа уара ушыӷәӷәоу. Хаала ирдыр ушицәымшәо. Уи иара ихаимҵакәа, дуеисуа далагар, – уиеис уаргьы, дкажь! Дусыр, уис  уаргьы! Амч ду шумоу, ушымшәогьы ирба! Нас даауҟәаҵып иарау аҵәҟьа. даҽазынгьы уаҳа изыгәаӷьрым. УИ збаз иара иҩызцәагьы рыхшыҩқәа аанагап.
Ус иниасит уи амҽышамш, Ӡыкәр ашҭаҿы имчқәа шԥишәоз… Адырҩаҽны ашкол аҿы аԥхьара иалагн ианоурыжь, Ӡыкәр ихыччалоз аҷкәнцәа дырҩегь амҩа изыркит.
«Шәаргәында!» «Шәаргәында» – иҳәан, дааины, дицәхасуа далагеит урҭ аҷкәынцәа иреицәаӡаз Џьегьым.
– Усҟәаҵ, суҳәоиот, – иҳәеит Ӡыкәр. – Сулакьысуам, исымоукыузеи?
– Ушәаргәындоуп уара, уаҳа иумактәузеи?! – иҳәеит Џьегьым.
– Сара, баша иаԥса?амкәа, аисра, ақәԥара ианакәзаалакгьы сеилаҳауам, уи акәхап уара суцәшәошәа узырбо. Соужь! – иҳәеит Ӡыкәр, иаарӷәӷәаны.
– Ииҳәақәо шәаҳауоу, ииҳәақәо? – инацәа наиқәикын аҟырҟырҳәа дыччо далагеит. иааччеит егьырҭгьы.
– Уара амч узҭада сара усцәымшәартә? – дҵааит Џьегьым.
– Агимнастика! – иҳәеит дааиҵамхакә Ӡыкәр, дзықәгәыӷҵәҟьоз ани ихәда ихшьыз акәын аха. – Уи уара ашкол аҿы есқьынгьы ухы ацәугоит, аҩынгьы иҟауҵом, издыруеит. Сара бзиа избоит, ихҭакынгьы исымоуп ашкол аҿгьы аҩныгьы. Нас сара сеиҳау ара иузҭарызеи амч?!
– Уааи, нас, иԥаҳшәап ҳаиҳа амч змоу! – иҳәеит Џьегьым.
– Уааи, – иҳәеит иааркьаҿны Ӡыкәргьы. Атах-сахҳәа иааидыслеит аҩыџьагьы. Ӡыкәр имахәҿа ӷәӷәақәа рыла дҩышьҭиԥаан, – азныказы акәхеит. Џьегьым акы ааилмышаӡакәа дааиларҟәҿны днышьҭеиҵеит. Ашьҭахь дааихыҵын – даҽаӡәгьы уҟазар уааи изҭахыу! – ҳәа аарықәҿиҭит егьырҭгьы. Аха уаҳа уи иақәԥара зҭаххаз ҳәа уаҩгьы дҟамлеит.
Ӡыкәр ԥшьаала имҩахь иҿынеихеит. «Каҳа изхара каҳа ҟалом» ҳәа ажәа иалоуп, Џьегьым ихьыз хьымӡишьеит. Ишьҭыбжьгьы мыргаӡакәа, Ӡыкәр игәиҽанӡамкәа ишьҭахьала днаихьӡаны дисын, дыҩны дцеит. Ӡыкәр даахынҳәны днаишьҭалан, хара димышьҭыкәа дихьӡеит.
– Ихаҵарам уара иууа, Џьегьым, – иҳәеит дааникылан. – Уҽӡаны акәым, абасоуп асра шаҭахыу, – иҳәан, диҿасит иаарӷәӷәаны. Џьегьым иԥынҵа кны днаиԥырҵит. Ӡыкәргьы дцеит иҩынҟа.
Убри аҽны инаркны Ӡыкәр ихыччара иаҟәыҵит зегьы. Уаҳа аӡәгьы «шәаргәында» ҳәа иҿыҵшәомызт.
Ус, иниасит хымзҟа.
Ҽнак ашкол аҿы ашәҟәыԥхьара ишаҿыз дук ихарамкәа ҳәҳәабжьык геит. Цәгьарак шыҟала ҩашьмоызт. иаадәылҵны иԥшызар, ҩнык амца акын абылра иаҿын… Иеибарҩны ицеит зегьы уахь. Уа ианнеи, амцабзи алҩеи аҩны иахыҵәахьан, иара удырбмоызт. Иеизаз ауаа рацәан, аха амца рзырцәомызт: изладырцәарыз рымамызт, аӡыҵәҟьагьы ааигәа иҟамызт. Ԥҳәыск деимырхха дыркын, амца лҽалалыжьыр лҭахын азы. «Сыҷкәын!» «Схәыҷы далаблит!», «Схәыҷы далаблит!» – ҳәа аҳәҳәара даҿын, лыӡӷқәа цәыԥԥуа…
Ус, зегьы ишырбоз, аӡәы хҭырԥала ихы ҭаҳәҳәаны, днеин дууаӡа дыԥан далаԥалеит амца…
– Унан, хаас! Иигәаӷьӡазеи, иҽимбли! – арҵәаа ааҭлыргеит ԥҳәыск.
– дызусҭадашь, дызусҭадашь?! – иааиларԥсеит зегьы…
– Иҿы ҭаҳәҳәан хҭырԥала, амца иаԥырхагамхаразы, – иҳәеит даҽаӡәы.
– баша иҽиблит, ахәҷы амца дахьалихуа акгьыы ҟам шьҭа,- лҳәеит ԥҳәыск.
– Аа-а… афырхаҵа! Афырхаҵа! Дызусҭазаалакгьы, – ҿааиҭит даҽаӡәы. Ус амца далҵит иара, агара кны. Агарагьы иаргьы амца ркын…
– Дгаршәх ахҷы, иаарласны, дгаршәх! – иҳәеит иара, ибжьы ҩаҳаракны. Амцабз ахҟьа абылра иаҿын агарагьы, ахәҷы дызлаҳәаз амаҭәақәагьы… Ашырҳәа амаҭәақәа ааԥыжәжәаны даагарырхит ахҷәы, деибгаӡа, амца икьымсцкәа…
Арыԥсгьы – ихҭырԥа, иеиқәа, икьаҿ зегь амца ркын… Дахьаадәылҵыз ихҭырԥа ааихырԥаазар – абар, !ыкәр!
– Афырхаҵа Ӡыкәр! Афырхаҵа Ӡыкәр! – ҳәа икәшон зегьы, инапы имхуа, дгәыдкыло, иџьаршьо…
Акгьы имыхьит Ӡыкәр, маҷк инапқәа блит акәымзар. Жәамшҟа дырхәышәтәуан, далгеит уигьы.
Ҽнак, ихәда иахшьыз аҭаӡах дахәаԥуша, ианду убас иалҳәеит:
– Нан амца уахьалаз икыҷит уҭаӡах, асахҭан ԥсахтәуп. – Иара амца ахьасыз аҟнытә иагькыҷын.
– Ишеиӷьу, нанду, ишеиӷьу, – иҳәеит иара. Аҭаӡах ихәда иаахылхын, амаркатыл ала асахҭан ааԥылҟан, ирҽны иҭаз ақьаад иара инаиркны, асахҭан ҿыц аԥҟара лҽазылкит, лыблақәа цәыҵырԥшны иара дихәаԥуша.
– Избапишь абри иану, – иҳәан, иааиҵихын длахәаԥшит ианыз. Зны акраамҭа дахәаԥушан иџьашьаны, нас даԥхьеит ларгьы илаҳаратәы: «Ашәара – гра бааԥсуп, нан, иагьыхьымӡӷ дууп уара уқәра зықәроу арыԥс изын! Уара иумоуп амч, аха агәаӷьра улам. Игәаӷьы! Умшәан! Нас ауп уанхаҵоу».
– иеиликааит ианду изылхәыцыз Ӡыкәр. Иеиҿаԥшны иччон акраамҭа аҩыџьагьы.
– иеиликааит ианду изылхәыцыз Ӡыкәр. Иеиҿаԥшны иччон акраамҭа аҩыџьагьы.
– Нас, Ӡыкәр, ианду дҩышьҭиԥаан, дгәыдкыло, дгьежьуа дааҩналеит аҩны, ишылџьишьарыз иызмдыруа…






























Ӡаӡ Дапрсалиа

Мышә

Аԥсҭа ахаҩаӡара, џьара ахьара иныҵс-ааҵсуа, инҭаҳа-ааҭаҳауа, ибеиуан Мышә цәыбблы. Ана-ара инкыдгылауа, ацәыҵарақәа ирыҵафыҩшәон иара. Амгәа рацәак еидшәаҟьаламызт, аха уеизгьы амла иакуан. Ахьа макьана иҟамлацызт, ашымҳа нҵәахьан. Араҟа, аиаша ҳҳәар еиӷьми, ашәыр Мышә агәы ԥнаҵәахьан. иаҭахыуп хаатәык – акәац, ма ҽеи абаҟоу акәымзар, аҵла гәаҩа иааҭыхны, ацха ахьыкәкәа иҟоу асаранџь. Уи, абри анагәалашәалак, аҿыҵа аӡы ҭыжжы иаауан.
Ус пыввыҳәа шьыхцк амшә инавҟьеит. Абар анасыԥ! Ус, даҽакгьы. нас – ҩба-хԥа, иарцәаны анахь-арахь илеивыҟьа-еивҟьо ицон ашьыхцқәа, ахҿа еиԥш ишьҭхысааны иԥыруа.
– Аҳа, абас ашьхақәа рацәаны ицозар, абраҟа ааигәа џьара ашьха ҭоуп, – аагәахәт Мышә, есааира агәыӷра иазаҳуа.
Азныказы иааҭгылан, акыр инаԥшы-ааԥшит иара. нас аҵла дуқәа иҩарыҵаԥшуа, итәаа-маауа аҿынанахеит. Акыргьы ицеит, џьара-џьара ажәырҭ еимгәҳәо. Кәара дук ҭыҩрны, аиҩхаа ибжьҟьа, анна-ара иҭажьыз ахаҳә дуқәа ирхыҩрны еилаҽҽо илеиуан.  Цуҭак рызхара рызхара ашыла злагашаз алуқәа арлагартә иҟан уи.
Абри акәара инаваланы инеиуан Мышә. Ицон ашьи-ашьи еиқәҵо, имыццакӡакәа, аҳауа иалафҩышәо. Ус џьара-џьара еималахьаз мҩахәасҭак инаннагалт. УБри ианыршәланы идәықәлеит Мышә кьҿы-мыҿуа. Ари амҩахәасҭа ҭагалантәи аамҭазы аԥсаса аԥсҭа ианҭаз царҭа-аарҭас ирымаз акы акән. Аха уи цәыбблы иабадырхуаз.
Мышә шнеиуаз, авсырҭа амамкәа акәара ахықә ихықәыжьлаз ахаҳә инадгылт. Абарҟа амҩахәасҭа ахаҳә инахыкәшаны, акыр акәара инаҟәҭханы, амарда киыдԥҟала ицон. Амшә ҳара акгьы ҳанамҳәеит, аха ҳара изаҳамҳәаырзеи, уи зышьҭаҵәҟьаз – ашьха ацәҳәырахь икылсны рахәк бӷанаҵарц акән. Аха уажәы ашьхыцқәа анаба, џьара цхак зҭаз ҵла гәаҩарак иақәшәар, дара гәахәас иҟанаҵон.
Абриа ҟнытә Мышә, амарда икыдгалаз амҩахәасҭа ианымлакәа, ахаҳә ду инахыҩрны, мҩас акәара шьҭыхны ицоз ашьхақәа инарышьҭалеит. Иҟалап ацха афҩы аԥынҵа инҭасзаргьы. Уи алеижьа аҿҩрны икаҭәон. иара амла ишаргәаҟуаз ҩашьомызт. Араҟа ирацәан ари аԥсҭа барақьаҭ аҿы шәышықәсала изызҳауаз ахьақәа, ашә ҟьантазқәа, џьара-џьара арашқәа, ачамҳақәа, аҭәаҵлақәа уҳәа убас егьырҭгьы. Ҵлақәак рықәцәқәа шьҭа еилҩаауан, ргәыцәқәа анна-ара аҵларкәыкә ацҭыԥқәа рнын. Аха урҭқәа ракәмызт Мышә зышьҭаз. Уи агәаҽанра зегьы ашьхыцқәа рхырхарҭа иазкын.
Ус ишнеиуаз, акәара аҭахәаларҭа иааваҵәиит. Инаԥшызар, анкьа зны иҵыҩрыз, уажәы икәашхахьаз уахәа удк, ахи ашьапи наҟ-ааҟ ахықәкқәа ирықәҵаны, цхаҵас акәара аԥаҩқәа еимнадо ихын. Мышә алымҳақәа уахь ирханы, ауахәа иахәаԥуша иааҭгылт. Ауахәа арирахьтәи авараҿы иамаз акылҵәара ашьхыцқәа ҭппы ицон. Шьыхцқәак наҟ иҭалон, шьхыцқәак арахь иҭыҵуан. Хҭацәыха рымамкәа, аилаҭырра иаҿын. Мышә абырсааҭк игәанаҭеит арҭ. Уи ашьацәԥыдара инкыдыззалан, ихаххала иҟаза уахәа адацқәа инарыбжьыҩрын, ақыдуахәа инықхгыла-аақәгыло, ашьхыцқәа ахьҭыҵуаз ашҟа аҿынанахеит. иара ахаҿы ахаччо, аблақәа рыҩсҭааны, икылԥш-кылӡырҩуан. раԥхьаӡа иааԥылоз ашьхыц, ацҳаха амраӡакәа, аԥырҳәа ашьапы аамҩаннаҵан, аԥышә инаднарҟьацылт. Ауахәа акылҵәара ацха ахьыкәкәа ицон. мышә уанӡа инаӡеит. нас анна-ара ахәы қамсысӡа иаласуаз, аԥынҵа иадсылоз ашьхыцқәа рыгәхьаа мкыкәа, ауахәа ахы наҵанаҵан, абз аарблаҟьан, акылҵәара инҭанажьит.
Аха абар ахамыждара! Ашьыхцқәа амшә ахаҿы иаҿапапеит, аԥынҵа инаркны рыцқәа алаҵауа. Азныказы иааҟрым-ҿрымын, ибыбит Мышә. нас аԥхьатәи ашьапқәа рыла ашьхыцқәа ахаҿы иаҟәнаҳәҳәарц ианаабалыбаҭа, аҽазнымкылакәа, ақыдуахәа иналыҩрны, агәызҳәа зықәха аӡхыҽҽара иналаҳаит. иҟрым-ҿрымуа, аиӷьуа-иԥсуа ианыҩагыла, ахы ырҟат-ҟато, ҩынтә-хынтә ишалшоз аҽаршәшәеит. Ирацәаны ашьхыцқәа аӡы инхыԥсалан, инхыӡла ицеит. Мышә ахы ианҩаха, алаԥш нақәшәеита кылҵәара икылыҳәҳәоз асаранџь.
Мышә зықәшәаз агәаҟрақәа зегьы ахаршҭуа, дырҩегьых аҿы аӡы нҭыжжит. Аха иабаҟоу! Аԥышә амца ацралан ибылуан. Алымҳарҭақәа цаҳәцаҳәон. Арахь ашьхыцқәа аттаҳәа рҽақәрыԥсо иалагеит. Уеизгьы абарҭқәа усс иҟамҵакәа, ибҭәалеин, аԥынҵа аӡы нӡааршьшьыланы иҟьо, иааӡхыҵын, ақыдуахәа адацқәа руакы инаҿарԥаны иҩеихеит…
Аха адунеи аҿы аӡәи-аӡәи еизкылԥшуеит. Амшә, ашьхымза иақәлан, ашьхақәа еимнаҵәоит. Уи ашьапҟьаҟьа мыцқьақәа ауахәа агәаҩара инҭаршьшьны, алԥхынрак ҟәба-ҟәшәарыла ашьхыцқәа еизыргаз ацҳа қырбыҷ иара асаса иҭанагәарц иаҿуп. Иқәԥоит ашьхыцқәа хацәнамырха. Аха ирылшозеи ашьхыцқәа, ихәамсысӡа иҟоу агыгшәыг аҿаԥхьа? Уеизгьы иҟоуп ақәылаҩ игәҭасша ақәнага.
Абри мышә азшьапык ауахәа адацқәа урак инаҿаршәны ианыҩеиха аамҭазыҵәҟьа аҵықьҳәа ахысбжьы геит. Мышә нхьаҩрын, ауахәа адацқәа ахьыҵыҩрыз аҭҳәаа инҭаҳаит.
Абраҟа дахьӡеит иара ашьҭа нхыланы иҩеуиаз ашәарыцаҩ.

Мац фырхаҵа

Мац иаб Мақьҭеи хьчасы арахә рфермаҿы аус иуан. Ҽнак шьыбжьышьҭахь аизарахь дцараны ыдҟан. Афермаҿы аҽны иара ида уаҩ дыҟамызт. Убри аҟнытә, Мац иеиҳәеит, ахәылбыҽха ажәқәа ԥхьаӡаны ажәгәара иҭециаларц.
Амра нӡаалон. Аферма аладахьы агәаҩараҿы Мац ажәқәа днарԥылан, урҭ афермахь ихеицалт. Агәашә днавагылан, ажәқәа акакала иԥхьаӡо иҿааихазар, иабаҟоу ажәҿша! Ааигәа-сигәа дааимдан, аха акгьы имбеит.
– Ақәыџьмақәа ирфазар! – ҳәа ааигәахәт Мац. Нас, ажәқәа ҳәра иахьцалоз архаҟа иҿынеихеит, аха абар илашьцоит. иаразнак даахынҳәын, аҩны даахалан, иан илеиҳәеит ажәқәа руакы шгәарымлаз. Нас, аҩны даахалан, иан илеиҳәеит ажәқәа уракы шгәаырмлаз. Нас, аҩны дныҩнаххын, аӷәра акнихит, ауаџьаҟ аханы иқәыз асԥычка аақәхны иџьыба инҭеиҵеит. «Ақәыџьмақәа» – ихы иҭыҵуамызт Мац.
Минуҭк ашьҭахь Мац ҽыкәбалла агәашә дынҭҟьеит, – ихәлахьеит шьҭа иубозеи, – ҳәа иан иага иалҳәандазгьы агәхьаа мкыкәа.
Ишылашьцара илашьцахьан. Аха аиаҵәақәа каххаа, аҵх ҵәцан.
Мац архаҟа дналбаан, акәара аарцә гәҩарас иахьимаз абнақәеи адәқәеи еимидеит, арха иалдаз ажәытә жра дҭаԥшит.
Аҷкәын даараӡа иҭахын иаб иара ианпы ианиҵаз даҵамхакәа инаигӡарц, иаб даанӡа ажә аӡырҭа еиликаарц. Аха иабаҟоу, дахьнеилак абардқәа бба-ббаӡа алашьцара иалууаа иааиԥылон, акәара ахықәан аӡхыҵрақәа иҟарҵаз аҭыжаақәа ҭылашьцааӡа иҟан.
– Шьҭа ирфахьеит, аха уеизгьы избанда, – ҳәа игәы иаанагон иара.
Мац акәара днырны, нырцәтәи ахықә даваланы аӡы ахьцо шыҟоу иҿынеихеит. Акәара ахықә ажц ахылиааны иҟан, иарӷьархь дәеиужьны инашьҭын. Аӡы даваланы акыр далскьеит Мац, анна-ара иҽы ахы дааханы акәара дҭаԥуша. Адәы аҵыхәан абардрақәа днарзааигәахеит. Ус Мац иҽы иаразнак ашақә иасын, икьакьаӡа ашьҭахьтәи ашьапқәа ирықәгыланы улаԥш ахьымӡо ианаақәгьежь, иҽизахамккәа длахҟьан, ашьац абақ аалиргеит, илақәагьы амцабз ҩарыҵҟьеит, аҽыа кәзар, иахьцаз-иахьааз имбо алашьцара иналаӡит.
Мац илахаҵ ҭууа, дхылда-ӡылдаха даақәтәеит. «Ақәыџьмақәа», – ҳәа дырҩегьых игәы иааҭашәеит иара. Аха ахәцха имаӡакәа днаԥшызар, абар дзыцәшәоз ахьыҟала… Ҩ-«цәашьык» ххаӡа абардқәа руакы иаавибааит. Мац ихахәқәа иаразнак иҩеилагылт.
– Аа! – ҳәа даҵаҳәҳәарц, дҟьарц даолагеит, аха ибжьы наихәлашәа ицеит. Абӷьааҳәа уи иааигәалашәеит, уахык ҵхыбжьон зны ргәыла аӡлагарахьынтә ашыла иманы дшаауаз, ақәыџьма иԥылан, уи данаршәа, мчыбжьык ибжьы цаны дшыҟаз.
– Абнаҟа, саԥхьатәи абардқәа рҿы ауп сзышьҭоу ажә абгақәа иахьырфаз, – ааигәахәт Мац.
– ҳы, уажәраанӡа сабаҟаз уҳәарауазеи, – иаразнак иааигәалашәеит иара. Абӷьааҳәа иџьыба асԥычка ааҭиган, аҽԥхьҳәа иааихьишьит. нас даҽакгьы, даҽакгьы. Убас ԥшьынтә-хәынтә арҟара. Игәгьы ааӷәӷәахеит ԥаса аасҭа.
Мац иҭаххеит, абанҭ «ацәашьқәа» илаԥш иахьыҵашәаз абардқәа ааимидарц, аха иабаҟоу, ишәақь ҭҟьом, итапанча ҭҟьом.
Нас даалаган, акәарахь инагаз амҩахәасҭа злабжьыҵәаз аанда-шшы даацрыхо, фархьқәак ааизакны амца еиқәиҵеит. Ашьҭахь иаҳа ишәпаз акәасҭӷақәа ҩба ааидикылан, ашыжәҳәа иҟьо абардрақәа рахь иҿынеихеит. Уи идыруан, абгақәа амца анырбалак, абна иасны ишцоз.
Мац абардқәа зегьы рыбжьарақәа еимидеит, аха акгьы имбеит. УИ игәы иаанагон, ажә амгәа ԥжәаны иахькажьу уажәымзар-уажәы снахагылоит ҳәа. Аха акәара ахықә дықәланы дышнеиуаз, абар ассир, ажә агәышҵа харххала аҭыжаа иҭажьын, ачыргә игәы иҵамӡо. Аҭыжаа акәара иахьамалоз ибыжьшәаны иҟан, убрахь ахы бжьыҳәҳәо иҭажьын ажәҿаша.
Аҷкән, ажә атәыҩақәа ааникылан, длаха-ҩахеит, аха дызлахәарҭаз! Нас днеин, ашьҭахьтәи ашьапы аамҵарсны, иара дахьықәгылаз аҭыжаа аган ахь ишилшоз данаха, ажә ааҳәын уирахь икыдҳалт, авара иқәиашәа данаха, ажә ааҳәын уирахь икыдҳалт, авара иқәиазшәа иҟалеит, иаргьы акыр аԥсы ааивнагеит.
Мац уаҳа иҟаиҵарыз егьанизымдыр, амца еиҭаганы ажә ахьҭажьыз ааигәара еиқәиҵеит. Амцалашара згәы иҵашуаз ажә адкәшаны дахәаԥшит иара, аха џьаргьы ԥырхага амамызт. Нас афархь рацәаны иааизиган, данскьан абард днадтәалашәа иуит, аха уажәы-уажәы дгыланы днаԥшы-ааԥшуан, аӡәы сызҿиҭуазар ҳәа дӡырҩуан. Зны-зынлагьы ибжьы наиргарц, дҟьарц далагон, аха ибжьы изҭкаауамызт. Амала ашәара захьӡу ихахьгьы иааиуамызт…
Мац ажә еибганы иахьибаз, абгақәа ирҿамҵакәа уи ахьеиқәирхаз азы дгәырӷьаҵәа дыҟан, ихылԥа аҵыс ҭан. Аха иан хьаас диман: – уажәы дгәаҭеиуа амӡырха дҭазар акәхап, – ҳәа дхәыцуан иара, игәы ԥшаауа. ларгьы акыр дашҟьеит, аҿыбгара ахықә аҟнынӡа днеин ҿылҭит, аха уаҳа акгьы лызҟамҵеит. Агәылацәа, ахацәа, аҳәса аизарахь иҟан. Аха уеизгьы, ԥыҭрак дылмбар, агәыла ҷкәын хәҷы даашьҭыхны архаҟа дылбаарц ӡбаны иылман.
Мац иаб иааицәымыӷхан, абарҵа дныҵҟьаны агәашә аҿы даннеи, зынӡа иԥсы наихәлаҳаит. Аҽы аӷәра ахы иахьнырҳала, агәашә илагылан.
Уи аӷәра дамҵасны иааникылан, аҽы дҩақәтәан, дышиашаз афермаҿы дцеит. Уа уаҩы данимба, Мац изҿҭуа, дашҟьо арха дықәлеит. Мац иаҳауан иаб ибжьы, аха изхәарҭоузеи, иара ибжьы изҭкаауамызт. Уи иибаз зегьы амца нақәижьын, алашара хара иубо иҟаиҵеит.
Ԥыҭрак ашьҭахь, Мақьҭеи амца ахьеиқәз днахагылт. Мацгьы дкәаӷӡа лабахжәахак кны, амца иҿаҷҷо, иаб диҵаԥшуа дгылан.

Аҷкәын ҟәыбҷа

Мыџьа дабиԥазаҵәын. Иаҳәшьа хәыҷы макьана ашкол ахьгьы дынҟәомызт. Мыџьа иҭаацәа ргәы аицәымчыу ҟаиҵомызт, илшоз ала аҩны дрыцхраауан.
– Аҷкәын ҟәыбҷа, аҷкәын еилҟьа, ачаибӷьы анҿихуа улаԥш ихьӡом, – рҳәон ачаибыӷьҿыхҵәа.
– Аҵара шԥеиҵо бҳәаруазеи! – лҳәеит ҽанк ачаирҭаҿы аԥҳәыс еилӷәыцә Марушьа, нахьхьи ачаирҭа иалагылаз ал хыжәжәара анаҩс Мыџьа ачаибӷьы ахьҿихуаз дизԥшуа. – Жәаха арҵаҩԥҳәыс исалҳәон… Иӡбахә шылҳәара лыздыруам.
– Уи дыхшара цқьоуп, рынасыԥ бзиоуп Мыџьа иеиԥш аҵеи дызмоу, – ҿаалҭит егьи хыџьгәыгәын, лчаз хылԥа ԥраалӡа.
Убас убри аҽны Мыџьа ачаирҭахьынтә даауан. Ачаирҭаҿы, ачаи  қыцәқәа ирзааигәаны абнаанда илагылаз ахьаца еилачы ԥиҟарц иигаз аикәаӷа ижәҩахыр иқәкны икын. Амра кацеиуан. Ахәада данаахшәалак, ҭаҳараны, бнараны иҟан. инакәараҵа-аакәараҵо уи илгаз амҩахәасҭа даныланы дцон аҷкәын. Аҵарақәа аҷҷаҳәа ашәа рҳәон. Хьажьыкгьы ҟыж-ҟыжҳәа насҭхашәа игылаз абнаҳа еилҩаа амахәқәа инарықәԥала-аарықәԥало, иашҟьон.
«Марҷыӷь иахьа ачаибӷьы аҿыхрахь дымнеит, ашьжьымҭан анизҿысҭ, душьҭалоит, унеила ҳәа иан исалҳәеит, дабаҟоу?» – дхәыцуа днеиуан Мыџьа, днаԥшы-ааԥшуа. Ус, иаалырҟьаны ардәынак ҿықә-ҿықәҳәа иӷьаҵәы-ӷьаҵәуа, абжьы ҵарӡа абна ҩынарцәажәааит.
– Акы иаршәеит, – ааигәахәт Мыџьа, аҭҳарцәҳәа ихы дҩахан, уахь днаԥшит дӡырҩуа. Аха ари закәузеи? Амҩа ылмҩахыҵ, арцәак бжьамкәа, амӷ зхаԥаны иҟаз расак амахәқәа ҵыс-ҵысуан, ардәынагьы абжьы угәаҵаҟынӡа инеиратә аҽашьуан.
Мыџьа иаразнак даамҩахыҵын, уахь иҿынеихеит, амӷқәа ԥжәауа, араса хыхь иқәтәаз даниба.
Марҷыӷь аҵла далҩрырц егьааигымхеит, уи аԥхашьара аҵкьысгьы, убасҟак дшәеит. иара, ицәҳәынтаԥсӡа, ардәына ԥшқак ԥаҭԥаҭо икын, даҽакгьы ҳәаҭҳәаҭо икәа иҭан. Ран  гәаҭеиуан, иашҟьон, ҿықә-ҿықә ахга, аӷа бааԥс иааигәара инықәԥалан, иҿаԥушан, алақәа агәырҩа рхыжжыло, ирыхьыз аызмбатәбараха, аԥацәа ирыхәаԥушан.
– Наҟ ихыртәал уи иукыу, уара аԥхамшьа! – ибжьы ааирӷәӷәеит Мыџьа.
– Уи уара уус алам, ихсыртәалозар сара избап, – иҳәеит афергьҳәа марҷыӷь, абнацгәы еиԥш илақәа кәеицеиуа дахьықәтәаз.
– Улбаа ласы арахь, мамзар абыржәыҵәҟьа араса ашьапы ԥысҟоит, нас иубап! – иеикәаӷа ҩаирххеит мыџьа. Ари аниаҳа, Марҷыӷь иԥсы неихаҳаит.
– Ус ҟоумҵан уара, ус, – дааӷьаҵәыӷьаҵәит уи, иикыз ардәына ԥшқа аҭра ихыртәалауа.
– Укәа иҭоу?!
Икәа иҭазгьы иуқәнагозеи уара абри ақәнамга иҟоуҵаз азы? Иухашҭма аҵарақәа шыгәцараклатәу, аԥшқақәа ишрылакьыстәым азы арҵаҩы иҳаиҳәоз, абри азы апионерцәа реизараҿы иаҳҳәаз?
– Сара урҭ срылакьысӡомызт, абра сшааиуаз, ианызба, изеиԥшроу збоит ҳәа араса снықәлан…
– Араса унықәлан!.. Амӷ аауцрыхо араса уқәланы… нас ардәына ԥшқа укәа иҭзоуртәоз закәызеи!
– Иа, мшәан, иԥаҭԥаҭо ианалага, икаҳар ҳәа сшәеит.
– Иуҳәо башоуп, уаала арахь, араҟа ҳгыланаҵы ран шәаны уахь изнеиӡом.
Аха ардәына ԥшқақәа ран ҿықә-ҿықәҳәа аԥацәа ирхаԥраауан, рааигәараӡа инеины урҭ ирыхәаԥшуан. Марҷыӷь инапы афҩы рыхнакаауан, даргьы еибархьусууа, аԥшқаратә шкәакәа цәҩежь зҿыкәыршаз рҿқәа раҳаны, акрыҳзаанагама ҳәа ихырсасиуа ран иахәаԥшуан.
Мыџьеи марҷыӷьи амҩахәасҭаҿы иааклысын, аҩынҟа рҿынархеит.
– Нас уԥхамшьаӡои уара, апионертә галстук ухәда иахаҵаны удәықәупеи! – иҳәеит Мыџьа, иԥсахы еибакуа. – Даҽазны иҟауҵару абас?! Ушыбзоу умԥси аӡәы иаҳар, ачаибӷьы аҿыхрахь умнеиӡакәа, аҵар ԥшқақәа урышьҭоуп!
– Мшәан, урҭ срышьҭазма сара, фархьк аазгоит ҳәа абна сахьнылалаз, избеит…
– Амц умҳәан, марҷыӷь, иҟоуҵаз азхоуп. Абри ҳҩызцәа ираҳар ишԥауарҳәои, уԥшқоума уара, абар шьҭа сара сеиԥш жәаҩа шықәса урылгарц егьугым. Иузҳәару апионер ажәа, уажәьҭа уаҳа абри еиԥш аиакәым шыҟоумҵо, амарҳәрақәа иумоу ушырҟәаҵуа?
– Ҳы, ишԥасымҳәои, амала, уаргьы џьара иумҳәан, – иҳәеит Марҷыӷь, ихьыз дацәыԥхашьауа.
– Сара сыцәгьаҳәаҩым, уи удыруеит уара, аха даҽазны изеиԥшразаалакь иакәым анудызбала, нас ухы иавба. Уаҵәы усс ухы зқәукуазеи? Аҩны акыраз урҭахымзар, ԥсыӡкра ҳцап.
– Ачаирҭахь умцаӡои?
– Уиу ажәы иҿыхтәыз ҳалгеит.
– Ус акәзар, ҳзымцозеи ԥсыӡкра?
Адырҩаҽны ашьжымҭан амра гылаанӡа, аҷкәынцәа аҩыџьагьы, ӡыжьк рыҵәгәырқәа ҭаԥсаны ихықәтәалан, аԥсыӡқәа ирызкылԥшуа.

















Иуа Коӷониа

Аӡын

Игәырӷьаҵәа илашон
Амза лбааԥшны,
Асыԥса цырцыруан
Ахра хҟьаӡаны.

Арахә-ашәахә ԥхьатәеит,
Амҩақәа ҭацәуп.
Аџьажәлар шьҭалеит,
Аҵх неигәеит.

Аҵаара иалагеит
Ахьҭа ҿацаӡа,
Архақәа ҵааит
Адгьыл лашаӡа.

Аурҭ ӷәӷәа насит,
Мыцхәы иџьбараны,
Аԥсҭҳәагьы нхылеит,
Зынӡа илашьцаны.

Дук мырҵыкәа
Еилахәеит иара.
Асы бахҵәаӡа
иалагеита ура.

Адгьыл ҵааршәыра
Иқәануит цәгьаӡа,
Ашәаԥыџьаԥ: аҵла, абна
Ирықәнажьуеит иԥшӡаӡа.

Адырҩаҽны ианааша,
Ирбеит жәлара,
Асы хьанҭа ишаҵаз
Ашәаԥыџьаԥ қьуа,

Ианвар мза цеицеуиа,
Ишажьаз зегьы,
Аԥша хьшәашәеи аԥҭа еилачи
Ишадыруаз асы.

дук мырҵыкәа амра
шашаӡа иҩагылт,
Асы ԥшӡа лахкыга
Ицҟьа-шәҟьа иагеит.


Хмыҷ шәарыцаҩ ныҟәаҩы

Иҩызцәа иман храк днаҿалеит
Хмыҷ шәарыцаҩ ныҟәаҩы!
Даара бзиа ирыӷәӷәа ддәықәлеит,
Ахра ҿҟьара дазцарцы.

Ԥхны мшын, амра бзиан,
Ԥсҭҳәакгьы убомызт харантәы.
Рҩаш бжьымзар шьҭыбжьы ыҟамызт,
Аҟәаԥа-ҿаԥа зегь ӡырҩуан.

Мҩа бзиамызт, дгьыл еиҩыцәан.
Хаҳәи мақьеи рацәаӡан,
Хара башамызт, ҵалк убомызт,
Ҳаԥи ҳаҩалеи ихиаӡан.

Илабашьагьы аԥса ахарсын,
Ахы ҿыԥса иҵарӡа,
Ижәцәеимаа-рҵәы аҵыҭәа изаҵан,
Ишьапы дамшьуа иԥхаӡа.

Иара иеиԥшҵәҟьа иҩызцәа еибыҭан,
Ршьапымаҭәа еилфаҷа,
Рлабашьақәа зегьы неибеиԥшын,
Хаҳәк иазԥымҽуа, иҵарӡа.

Мҩаынфала урҭ еибыҭан,
Рхырҵәы ҳаҭақәа ӷәӷәаӡан,
Џьаԥҳаныла дара ибзиан,
Рҟашҭаҭлақәа* зегь рҭәын.

Шьыжьӡа идәықәлаз дара иныҟәеит,
Ахреи ҿҟьареи кыр рбақәеит,
Шьарда џьара инеимда-ааимдеит,
Ԥслаҳәи бӷаџьмеи рымбаӡеит.

рыԥсы ааиҭакшәа рымҩа иқәлеит,
Шьап ԥынҵала ԥхьа ицарцы,
Ашьха, аҿаҩа инаҿалеит,
Дара бзиа иҩаскьарцы.

Уа хра маҷым, зегь зҿалом,
Бнатә шәарахгьы арцәаӡоуп,
ҽыла, гәыжьла, уаҩ дызхалом,
Хра ҭакнаҳауп, егьхаҳәроуп.

Шәарах шьҭамзар шьҭа аҿагалам,
Цәҳәысҭак ҭӷәыхаа иубаӡом.
Шәарыцаҩымзар уаҩ дызхалом,
Шьха иашцьылам дызцаӡом.

Амра бзиа инҭагьалеит.
Аԥша хьшәашәа ааҵысит,
Ашәарыцацәа наԥшы-ааԥшуа,
Рымҩа иқәын, циауан.

Хмыҷ шәарыцаҩ ԥхьа дышгылаз,
Даара бзиа данскьаӡеит,
НАсгьы иҩызцәа ишьҭанеиуаз,
хыхь иызмцо иаанхаӡеит.

Уи аниба, раԥхьа инеиуаз,
Уа дааҭгылан днарзыԥшит.
рыԥшреи рсахьеи дахьрыхәаԥшыз,
Ргәы шыҭрысыз еилиргеит.

Насгьы иҩызцәа даарыхәаччеит,
иман ишьҭахьҟа дхынҳәит.
Хра иашарак аҿы инеиган,
Уаҟа иныжьны даагьежьит.

Шьап ԥынҵала хыхь днаҿалеит,
Шьарда ахра дазцаӡеит.
Иԥсуа шәақьгьы аҭаҳәҭеи иҭихит,
Днаԥшы-ааԥшуа данскьаӡеит.

Рҩашк ахықәаҿ днеин, дҩықәтәеит,
Ахра ҿҟьара даҿаԥуша.
Даара акыргьы уа даанҿасит
Шәарахк дамбо иҽӡашәа.

Хәангаҵасгьы аарла игәеиҭеит
Абқәа шеицыз ижәпаны,
Уи ааигәамызт, такә набжьан,
Шәақь иазанмго ихаран.

Акаҵәара ахәнаӡараҿ
Еибарыҩуа, еибарԥо тәҩала еисуан;
Уа ахалара гәаӷьыуацәан
Шьха иазҟазам уаҩы изы.

Хмыҷ шәарыцаҩ урҭ ангәеиҭа,
Игәы иҭеикыз неигӡауан:
Днаԥшы-ааԥшуа арҩаш днавалт,
Шьап ԥынҵала иҽӡауа.

Уи сҳәеит ҳәагь, такә набжьан
Ашәарахқәа ахьаҿаз.
Аҩар еиԥшҵҟәьа аԥхӡы илҵуан,
Ԥслаҳә ҳасабла дахьцауаз.

Даара бзиа иҽрыдихалеит,
Абқәа дреихсырцы иҭаххеит,
Нас хаҳә дук инадикылан,
Ишәақь еиыҭан, ҵаҟа дтәеит.

Дахьынаԥшуаз ҟәаԥа-ҿаԥан,
Археи ҿаҩеи зегьы ибон,
Џьара бгаран, џьара ҿҟьаран,
Џьара храцәгьан иҩашьҭын.

Абқәа ахьыҟаз дгәарымҭакәа,
ЕИбарыҩуа, еибарԥо зегьы еилан,
Ишәақь дынкылԥшын, дмыццакыкәа,
Игәыбжьынацәа ааирҵысит.

Ахҭҟьара иамԥыхьашәеит,
Абқәа ирылазҟ ата ӷәӷәак,
Ахра ҿҟьара иагьынҭалеит,
Ахы иамыхәо иара уиак.

Иара аҩызцәа, шәо, иӡыӡымкуа,
Зегь еидгәыԥла иааилагылт.
Иара убысҟан егьмырҵыкәа,
Ишәақь еиҵеиҵан, даарзыԥшит.

Инапы инықәырс деиҭанаҵхеит,
Ҩба иреиӷьқәаз ҵаҟа инҭалт.
Ак шнеиуаз, хара иызмцеит,
Ҳаҩа кнаҳак ибжьахеит.

Уи аҩыза хланҵы инҭалеит,
Наҟ ишибоз илбааҟьеит.
Ҳәишра гәаҩак иагьынҭаҳаит,
Уа изымқәацо иаанхаӡеит.

Егьырҭ зегьы рхахьынахаз,
Ахыџь дуқәа ирыҵаӡит.
Шәарахымзар ак ахьзымцоз,
Аҟәаԥа-ҿаԥақәа акры нрыжьт.

Хмыҷ шәарыцаҩ днаԥшы-ааԥшит,
Ишәақь мыц шамҳәоз еилиргеит:
Дук набжьамкәа аҳаҩа кнаҳаҿ,
Аб иаҿажьыз дназыԥшит.

Уа дгьыл цәгьаӡоуп, каӡӷы кнаҳауп,
Ус анеира мариаӡам,
Хаҳәра бааԥсуп, дгьыл ҿыбгароуп,
Узланеиуа мҩа аҿгаӡам.

Иара аҵаҟа иаша, агәаҩа-,
Ӡыжь ҵауланы иҭатәоуп!
Акәша-мыкәша каӡӷы кнаҳауп,
Хаҳәла, мақьала ичаԥоуп.

Хмыҷ дааҭгылан, дара дхәыцит,
Ахра ҿҟьара днаӡӷагылт!
Абқәа иреиӷьыз ахьаҿажьыз,
Иаша дцарцы наиӡбеит.

Илабашьа ԥшӡа иҵаирсит,
Игәы мыҭырскәа ԥхьа днеихеит,
Аб ду ашьа алҩруа иаҿажьыз,
Днеины иман дылбаарцы.

Хәҷы-хәҷыла, шьап ԥынҵала,
Бзиа аҳаҩа дагьазнеит!
Наҟ иҵаҟа – аӡыжь ҵаула,
Акгьы шәарҭас иҟаимҵеит.

Днеиуа, днеиуа, уа дазнеиӡеит,
Ахра аира дагьаӡӷаст
Ҳәызба ҵарла ацәа ахихит,
Игарӡган рҵәгьы ааирахеит.

Ашәарах жьы ацәа акәиршан,
Шаха ӷәӷәала бзиа иԥахт,
Нас гарӡганла иааидиҳәалан,
Ихәда инхишьын, даахынҳәит.

Акакала, шьап ԥынҵала,
Ахра кнаҳа уи днаҿалт,
Днаԥшы-ааԥшуа, иҽырхаҵа,
Шьарда иаԥхьаҟа днаскьеит.

Хаҳәра цәгьаны дҩаӡӷагылеит,
Ишьапы амкуа иҿыбгауа,
Иара усҟан гәҩарас иоуит,
Дышзымцауаз деибгаӡа.

Дабацахуаз дзыхынҳәуамызт,
Ишьҭахь иаԥхьа зегь еиԥшын.
Ихы шынахаз иаша ддәықәлеит,
дызцоу дзымцоу ибарацы.

Бзиа днеихьан, ахра далҟьеит,
Дызҿагылаз зегь бгеит.
Иԥсуа шәақьгьы уа инаҿаҳаит,
Иара хыла ҵаҟа дцеит.

Игәҭыха, ихьаа егьиызмҳәеит,
Урҭ зеиҳәашаз уаҩ димбеит.
Дышнеиуазгьы ҵаҟа дҭаҳаит,
Аӡыжь аҵула дагаӡеит.

Зны дышиашаз дӡаанаркәкәалеит,
Иаразнак даман хыхьгьы инхалт;
Ихы дамыхәо дарчалахьан.
Насгьы аҵахь дагаӡеит.

Иҩызцәа ахысыбжь назаҳаз,
Ргәы еибархаҵа ԥхьа инаҿалт;
Инаԥшы-ааԥшуа хыхь ишкыдыз,
Аӡыжь ахықәан иагьазнеит.

Уа хра ҿҟьаран, дгьыл лаҟәыран,
мыцхәы иҿыцәын уахьцалак.
Ихҭарԥарқьақьа аӡыжь ишхызгьы
Иҩызцәа игәарҭеит аминуҭк…

Ргәи ршьамхи каԥсаӡеит,
Хмыҷ дшыбӷалаз еилдыргеит,
Ибаҩ шыӡыз блала ирбеит,
Ируа рызмдыруа ишанхеит.

Даара шьарда џьа рбаӡеит,
Ибаҩ, ишаҩ ак рымбеит,
Хмыҷ ԥхьагыла дырцәыбӷалт,
Аӡыжь ҵаула дырцәагеит.

Насгьы адыррақәа ҟарҵеит.
Иҭынхеи идыри зегь еигәныҩт.
Иҭаацәа еибарҳәҳәо цәгьала еилалт,
Жәларгьы гәалас уи дҟарҵеит.

Ҳәсеи-хацәеи наҵысит,
Ахра ишзахәо инаҿалт,
дара агәаҟрақәа ирыниеит,
Ӡәырҩгьы ызмцакәа ихынҳәит.

Зшьамхы инанагоз зегь халт,
ладеи-ҩадеи ишаҟьаӡеит,
Даара шьарда иҩаскьаӡеит,
Аӡыжь ҵаула инҭаԥшит.

хаха-хымш уа иаанхеит,
Ахра ишықәыз иааԥсаӡеит.
Уа дышҭахаз еилдыргеит,
Неишьа рзамҭакәа ихынҳәит.

Рхы-ргәы иҭасуа аҵҟа илбааит
Иҭынхеи, идыри, иҭаацәеи.
Хмыҷ шәаырцаҩ дҭахаӡеит,
Игәҭыха иызмҳәакәа дхәаҽӡеит.

Бназара ҳәа хара дцалон,
Ԥслаҳәи бӷаџьмеи нирҵәалон,
Игәи ишьамхи џьбараӡан,
Ԥсшьарас имаз храцаран.

Оҳ, дабаҟоу, иара шьҭа?
Аӡыжь ду аҵаҟа дҵәахыуп.
Нас дызбода, мшәан, иара?
Иаԥхьа, ишьҭахь цаҟьароуп.

иааигәа-сигәа уаҩ дызцом.
Бнатә шәарахгьы ибаӡом,
Уи наӡаӡа дҵәахӡоуп,
Аӡыжь ҵаула ихатәоуп.

Иван Папасқьыр
Еигәылацәан еиқәлацәан
I
Аменшевикцәа рхаан, зқьи жәшәи зеижә шықәса рзы акәын. Қалақьк аҿы инхон ҩыџьа ахәыҷқәа. Аӡәы Ҷыҷын ихьӡын, егьи – Мдар. Ҷыҷын иаб Ҭамшьыгә усуҩын, абаӷуазаҿы еидара шьҭыхҩыс аус иуан. Мдар иаб уаҩ беиан, ҭуџьарын, аҭаҭын аҭиреи аахәареи иалазу аҩын, насгьы иман абаҭирҭа адәқьан, дзыҩназ аҩнеихагыла иара итәын. Ҷыҷын, иаби иареи убри аҩны аҵҟатәи аетаж аҿы, мра зыҩнамԥхаӡоз уаҭах еиқәылашцьа хәҷык иҩнан.
Аҩеигәылацәа рхәыҷқәа еиқәлацәан. мдар ашкол дҭан, хԥа рахь дахыҵит. Ҷыҷын ашкол дҭамызт. Мдар иани иаби цәгьа ирцәымӷын рхәыҷы аусуҩ иԥа дахьицхмәаруаз, ласы-ласс иахьеиқәшәалоз. Мдар иан зны-зынла иахьыхмәаруа ашҭаҿы дынкылсны, лара лтәы имахцә нҭарс икны, егьи диаҵҟьаны дыԥхалҵалон. Аха ахәыҷқәа анеишьцыла, реиҟәгара цәгьахеит, еинымиалар руамызт.
Ҽнак зны, Мдар иан дааилалҳәан, ақалақь ахь неиааира длыма дцеит. Ҷыҷын иаб абаӷуазахь усура ыдҟан, ашҭаҿы дызцыхәмаршаз уаҩы данимоу, ԥыҭрак дааҟәбаҟәшәан, днеиҩеин, нас ашҭа дҭыҵны аулица днанылт. Уа дук набжьамкәа, аулицақәа ахьеихагылоу рааигәара иҟан ахмәаргақәа рыҭирҭа дәқьанк. Дныҩналт аҭӡамц иҽавак-ҽавакуа, ауаҷар дибарҳәа дшәон, избана кәзар, уи зан, ма заб дызцым ахәҷы идәқьан дыҵаижьлаӡомызт. иара дуаҩыжәҩын, излак лашәын, ахмәаргақәа ицәырӡар ҳәа дшәон, иаргьы зны ддәылицахьан.
Ҷыҷын адәқьан даныҩнала, уа иҩнагылан ҳәсақәак, иара иаҟароу ахәыҷқәа зцыз; урҭ хәҳахәҭуан, ранацәа ахәыҷқәа аларԥшны ирзаархәон ирҭахыз ахмәаргақәа. руаӡәы иан изаалхәеит иара бзиа иибоз, Мдар ихәмаргақәа рҩызцәа: аҽқәа зҵаҳәоу афаетони абыкь зхагылоу аграмофони.
Ҷыҷын ихы неирҟәит, иалӷырӡқәа аахаддылт. Игәы ԥшааит ахәҷы, абан ахмәаргақәа иԥсы рхьыхәхәа дааҟалт. Хшыҩла изымхәыцзаргьы, цәаҩала еиликааит иара, иан лыԥсы ҭаны ыдҟазар, абанҭ ахәыҷқәа ранацәа реиԥш иаргьы ахмәаргақәа шизаалхәоз.
Ҷыҷын ауаҷар леишәацәгьа илаԥш ниаахеит сипҟоит умбои иҳәан, дыҩны дцарц иҿыҩахамҭазы, дааиҿаҳаит абыржәы адәқьан иааҩналаз, дара рҿы инеилоза усуҩ Бакәра. Бакәра ара иаацәырҵра, Ҷыҷын игәы арыӷәӷәеит, избан акәзар, рыҩны даннеилакь, иаби иани ухәмарлаҳәа дыргәыбзыӷны адәныҟа ддәықәыҵалон; сара сыҟаӡамкәа абарҭ ирҳәо закәузеи ҳәа уи акыр дархәыцуан иара.
– Иухьзеи Ҷыҷын, узырҵәыуазеи? – дҵааит Бакәра, ахәҷы даанкылан ихы шьшьыуа. Ҷыҷын ԥыҭрак ҿи-уамызт, илахь еиқәшьшьы уа димҵагылан.
– Ахмәаргақәа узаасхәап уҭахызар? – иҳәеит Бакәра.
Ҷыҷын ихы дҩахан, игәи илаӷырӡи еилаҵәо дааччеит: – абри аграмфони афаетони, – иҳәеит ахәмаргақәа ахьықәыз нацәала ирбо.
Бакәра ауаҷар иҿы дааин, аҩбагьы аахәаны Ҷыҷын инаииҭеит.
– Уажәшьҭа аҩныҟа уца, уаҳа аулица уанымлан, – днаиабжьан дындәықәиҵеит.

II
Шьыбжьонын, Ҷыҷын, аҩны авара ашәшьыраҿы ифаетон ааган инаиргылан, дцан ласба хәҷык има дааит. Аласба гәылак итәымкәа иҟамызт, иҟьалан ашҭа иҭанагалан, абар ыҩмш раахысгьы дара рҿы иҟан, иара акраҿеиҵон, акраиржәуан. Уажәы иҭахын афаетон иақәыртәаны иаалеига-ҩеигарц, аха иауамызт, ианақәиртәалакь иҩны ицәцон, нас икны еиҭааигахуае. Убас убри дшаҿыз Мдар дааидгылт.
– Иҟоуҵо закәи, уара? – дҵааит Мдар. Уи ԥаса еиԥш дыҟамызт уажәы, деилаҳәан мацқьа-шьацқьа, иџьыбақәа инапқәа рҭакын.
– Аласба афаетон иақәсыртәон иауам, уааи, усыцхрааи, иақәыртәан илаага-ҩаагап, – иҳәеит Ҷыҷын, Мдар иахь дыԥшуа.
– Саҟьашьуеит, сара уажәы уи аха сымам, – иҳәеит Мдар иҽаарзажәны.
– Умаҭәа ҩазақәа ушәҵаны уаа, нас уҟьашьӡом.
Ҷыҷын игәыдкылаз аласба анааҳәыԥыӡыԥ, ашьаԥхыцқәа руакы ихәда ина\ыхан, хәҷык иаацәнабӷит, аха имышьҭыкәа еиҭанеигәдирӷәӷәалт.
– Сара ԥаса еиԥш уажәшьҭа уара сызуцхәмаруам, уи ԥхашьароуп, – иҳәеит Мдыр, ҳара ҳшыҟоу умбои, ҳҭуџьарцәоуп, шәара ишәымоузеи, абра ҳаҩны аҵаҟа шәыҵаԥсуеит, дәқьан шәызгылам, аҩны шәызгылам, шәареи ҳареи ҳаиԥшума, ҳара зегьы ҳамоуп…
– Сара сабгьы аус ахьиуа аԥара иауеит, – иҳәеит Ҷыҷын, ихы рыҵсуа даазыҽырбашәа.
– Аус имухкәа, ааҵәақәа дрыҵоуп анна агаҿаҟны, уи усуроума, сара саҩ акаҳуажәырҭа аҟынгьы анард дасны аԥара ирҳауеит!..
Мдар иџьыба инапқәа ҭакны, ивара Ҷыҷын ииаирханы дгылан. Ҷыҷын аласба ноуишьҭын, ила хәыҷқәа ҵырҟәҿны иҩыза днаихәаԥшит.
– Сара уажәы, – иҳәеит дырҩагьых Мдар, Ҷыҷын иахь даахьаҳәын, – арҵаҩԥҳәыс дысзааргеит, англыз бызшәа сзырҵалаша, уара макьана анбанқәаҵәҟьагьы уздыруам… иузҭада арҭ ахәмаргақәа, сара стәқәа рҩыза? Сара уажәшьҭа урҭ срылахмәаруам, сдухеит, аҵара сҵалароуп. – Мдар днеиҳәҭҟәыҟәлеит афаетон дахәаԥшуа.
Ҷыҷын илақәа шҵарҟәҿыц иҵарҟәыҿын, Мдар иахь дааҳәны ихы ааирҵысын, ус иҳәеит:
– Уажәы ус уҳәоит, аха урҭ шәмазарақәа зегьы шшәымырхуа убап, арҭ ирҳәо ажәабжьқәа умаҳаӡои, шәара аус жәуӡомеи, амазара злашәоузеи, шәхәҳахәҭуеит азыҳәан ишәоуит, ахәҳахәҭра ҟалом…
– Иуазҳәада, ахәҳахәҭра ҟалом ҳәа? –дҵааит Мдар, хаха иҩыза дааиҿагыланы.
– Зегьы ирҳәоит, иумаҳаӡои, Урыстәылангьы убас иҟарҵеит, аусуцәа роуп уа уажәы еиҳаабцәоу… Ленин зегьы дреиҳабуп…
– Ленин дызусҭада?
– дыҟоуп убас уаҩ дук, шәара шәеиԥш иҟоу ахәҳахәҭҟәа зцәымӷыу, аусуцәеи анхацәеи бзиа ихбо.
– Аусуцәа бзиа имбахкәа, илшахуеи аӡәы заҵәык имацара!
– Избан аӡәы заҵәык имацара!
– Избан аӡәы заҵәык, аусуцәа иара идгылоит, Ар Ҟаԥшьгьы ицхраауеит. Урҭ аҭуџьарцәа раҵкьыс заҟаҩы ыҟоу удыруама, о-о-о, абраиҟара еиҳауп! – иҳәан, ишьап ԥынҵа дықәгыланы инапы аҩада иҩышьҭихит.
– Иаабап ишеицәажәоз аласба аакылсын, Ҷыҷын ишьапы инаҵалт. иаашьҭизхын, афаетон ианнақәиртәа, Мдар ихы кны дныҟәо иҿынеихеит. Уажәы аҩыџьагьы афаетон ыргьежьуа, аласба ашҭаҿы ирыма иқәын уажәраанӡа еибырҳәақәоз рхашҭны.

III
Мдар, Ҷыҷын ишиеиҳәаз еиԥш, ашҭаҿы ахмәарразы аира даҟәыҵит. Зны-зынла данааилозгьы, арҵаҩԥҳәыс дысзааргеит ҳәа ззиҳәаз дицымкәа дааиуамызт. Уи дналыдыртәалан, Ҷыҷын имаҳаӡацыз бызшәала анбанқәа ирҵара далагон, ԥыҭрак анҵлакь, иԥсы ааиршьаны деиҭаналыдлыртәалахон, нас инапы аашьҭыхны, ма неиааира агахь, ма даҽаџьара длыма дцон.
Ҷыҷын ила ҭраа харантәыла иҩыза дизԥшуан. Сиршәа ибон иара Мдар уааи ҳахәмарлап ахьимҳәоз, игәы изыбылуан иҩыза, абар уажәыҵҟәьа днеин, дыҟәбаҟәшәо днаидымгылашаз, аха иабаҟоу, аԥҳәыс длыцәшәоит. Мадар иан лакәын, иара зынӡа дылцәымӷуп.
Зны Ҷыҷын ихәмаргақәа даарҟәаҵын, днеин аҩны аҭӡамц днадгылт, изихьыз иаргьы изымдыруа, акәапа-сапаҳәа илаӷырӡқәа рҿаархеит.
Дук мырҵыкәа, Мдар иан лҽеилаҳәа-лҽеилаца, дышәҭышха дналбаан, лыҷкәыни арҵаҩԥҳәыси ахьтәаз дааклысит. – Сара акаҳуажәырҭахь сцоит, аԥшәма убра дыҟоуп, дысзыԥшуп, бара Мдар дбыман агаҿахь бца, – лҳәан, дҽырба-ҽырбо ашҭа дҭыҵны лҿыналхеит. 
Ԥыҭрак днакьхьазаргьы днаскьахьан еиԥш аамҭазы, – уааи нан аранӡа, лҳәан, Мдар ирҵаҩԥҳәыс лыбжьы хаакәакәараӡа Ҷыҷын инаиқәлыргеит. –Уааи, ууаи ҳахмәарлап! – иҳәан, Мдаргьы дыҩуа-дыҩуа иҿынеихеит. Ахәыҷқәа неигәдхахалт зыԥсы еилоу ҩыџьа аиқәлацәа реиԥш. Арҵаҩԥҳәыс Ҷыҷын дааиԥхьан, аҩыџьагьы наҟ-ааҟ илывартәаны, Ҷыҷын илырбеит англыз нбан шәҟәы ианыз асахьақәа, урҭ зызкыз, нас нбанқәакгьы. Абарҭқәа рышьҭахь дгәыдкыла-хыдкыла, џьаргьы умцан, абра ашҭаҿы ухәмарла лҳәан, дааргәыбзыӷны, Мдар инапык ны агаҿахь дылмагн лҿыналхеит.
Ҷыҷын ифаетон ыркәыркәыруа аҩны дааин, аԥхьа барҵа хәхәашәа акы бжьагалан иаман, аҵыхәан игылаз амҿтәы каруаҭ хәҷы аҵаҟа иныҵеиҵеит. Уа итәаз аласаба аашьҭихын, игәыҵаҳәҳәа иаргьы днықәиеит. Уи дахьхәыцуаз ихшыҩ хәҷы ала еиликааит. Мдари ирҵаҩ ԥҳәыси рлеишәақәа шыцәгьам, зегьы зыхҟьо Мдар иан аԥҳәыс ԥагьа шлакәу, уи аҩны даныҟоу илыцәшәаны иара дара рахь дышнармԥхьо.
Цәгьа дааигәырӷьеит Ҷыҷын, абри еиԥш амаӡа ус ахьеиликааз. Аԥхьан игәы ԥшаауа, иалӷырӡқәа анаауаз деиԥшымызт уажәы, еиҳа длахҿыххеит, драҳаҭхеит. Илацәа нҭаан, дыцәеит. Дыцәан акраамҭа. Аҵыхәтәаны дарҿыхеит аӡәы ишьапышьҭыбжь. Илақәа аахитзра, абарҵа дыбжьалан дааиуеит ахәмаргақәа изаазхәаз Бакәра. Ҷыҷын илақәа афырҳәа инхиҩеит иҟаиҵо збап иҳәан. Бакәра, Ҷыҷын дыцәазшәа аниба, иџьыба қьаадк ааҭихын, еикәарҳәны ацаԥха ҭыԥ икылршәаны аҩны иҩнаршәны дцеит. Иҟаларын уи дара дыццакузар.
Ҷыҷын дҩаҵҟьан, а цаԥха ҭыԥ дынкылԥшит, аха акгьы имбеит. даахынҳәын, аҩны злаадырутаз ацаԥха ахьықәых дгаҵаԥшит. Уи ықән абарҵа ҭӡамц иаласаны иҟаҵаз ауаџьаҟ ҳаракы ахаҿы. Уа иара дзыҩаӡомызт, насгьы азин имамызт аҩны ашә аартны дыҩналарцы. иаб есымша знык-знык даабыжьҟьаны акриҿаҵаны, криржәны уисурахь дцон, абжьааԥны иара абарҵаҿы акәын дахьыҟаз, акаруаҭ игылазгьы иара изы акәын изыҟаз. Иаб иуаҭах дацәшәон, игәра игомызт. Ихәҷы хьаа дус диман, хылаԥшыда дахьыҟаз, аха макьана даҽа ԥыҭрак ус днагәагәарц игәы иҭан, нас ԥсыхәак ҟаҵатәын усгьы.
Ҷыҷын ес иҟаиҵалакгьы иақәикит, Бакәра аҩны иҩнаиршәыз ақьаад ҩнигарцы, уи убас игәы иаанагеит, ақьаад џьара уамак иалаҟоушәа. Акаруаҭ даахан ауаџьаҟ инадиргылт, аха ацаԥха ахьықәыз дзынамӡеит, акаруаҭ иқәиргылашаз егьизымԥшааит, абарҵаҿы ҟәардә кыгалмызт. Нас ацаԥха албаагара дааҟәыҵын, акаруаҭ аҭыԥахь днахеит.
Аҷкәын игәалашәеит адәаҿы дахьыхәмаураз, ипаџьҳаӡа убра ҭелк шкаршәыз. Дыҩны дцан аҭел ааигеит, ҵаҟа ашәи адашьма ӷәи рыбжьара иныбжишьын, хәыҷыхәыҷла ақьаад даахо. ҿацәк адәахьы иаавҵигеит, нас – зынӡа. Иааиҵихын, инарха-ҩархо днахәаԥшит, аха ианыз изеилымкааит.
– Нан, Ҷыҷын, ухәмаргақәа зеиԥшроу збап ҳәа сааит, иабаҟоу дара?.. Изакәузеи, нан, ари ақьаад иукыу? – лҳәан, Ҷыҷын ишьҭахьала дааидгылт Мдар иан.
Ҷыҷын ашацаҳәа дналывҟьеит. – Сара акгьы сыкӡам, иббозеи! – иҳәеит ахәҷы инапқәа ишьҭахь иҟаҵаны, абыржәымзар-абыржәы дышнаҟьара иҽырхианы длыхәаԥшуа.
– Аконфеҭ узаазгеит умбои, нан, аа, уԥши! –лԥараҭра аҿаартра даналага, Ҷыҷын дыҩны адәахьы дцеит, дагьымааит лара лыҩныҟа ахԥатәи аетаж дхалаанӡа. Аҩны ишааизҵәҟьа, иқьаад ааикәарҳәны, ацаԥхаҭра икылыршәаны аҩны иныҩнаиршәит, иаазгаз Бакәра ишыҟаиҵаз еиԥш.

IV
Иааит аҵара ашықәс ҿыц.
Ҭамшьыгә иԥа заҵә дырҩагьых ашкол дизҭамҵагәышьеит; уи изаахәатәхеит арҵага шәҟәқәа, деилаҳәатәхеит, ашкол аҿгьы аԥара ихшәаатәхеит, насгьы ашкол иҭоу ахәҷы ҷыдала ахылаԥшра иҭахын, абарҭқәа зегьы иара илмшеит.
Аибара иашьцылаз Ҷыҷын дыҟәбаҟәшәо аҩны дыҟагәышьан, иҭахын иврв двҽв хәыҷқәак ракәымкәа, дзышьцылаз Мдар ласы-лассы дибалар, дицхәмарлар, аха иабаҟоу, сынтәа ашкол ҭалара аахыс уи иареи зынӡа еицәхҟьеит. Амала, игәы збаауаз уи акән, мызкы ахь ҩымз рахь иналаршә-ааларшәны зны-ҩын, Мдар иан аҩны даныҟам, иара иҿы дааиуан, дицхәмаруан, уимоу, зынгьы асахьаҭыхгақәа ақьаади акарандашьи ааиган, асахьақәа еицҭырхуан.
Ҽнак убас абарҵаҿы иштәаз, Мдар ирҵаҩԥҳәыс дааит. – «Мдар, нан, Ҷыҷын игәы нумырхалааит, убас асахьақәа ҭышәхла, шәеицыхәмарла» – лҳәан, днаиабжьан дцеит.
Даҽазынгьы Мдар иан длыма џьара данца, уи аԥҳәыс Ҷыҷын ача шкәакәа ахәша ахьшьны акриҿалҵеит, акрилыржәит, данцоз «акршуҿасҵаз умҳәааит, нан» ҳәа иалҳәеит. «Мамоу, ишԥасҳәо» иҳәеит Ҷыҷын, иҵабыргыҵәҟьаны иаб ида даҽаӡәы иеимҳәеит иара.
Аамҭа ықәҳа ацара иаҿын. Адырҩашықәсан акәын, ӡынран, илеиуан ақәабаа-сабаа, сиуан аԥша хьшәашәа. Ҷыҷын дҟатаӡа изҳауан, есааира дҟәышхон.
Уахык ахәылбыҽха иааилашәшәхьан, ҭамшьыгә дааит Бакәра дицны. бакәра ишыҟаиҵац еиԥш, Ҷыҷын дара аԥсшәа бзиан иеиҳәеит, дирҽхәеит, дахьҟәышыз аыз. ԥыҭрак итәаны ианеицәажәа, ҭамшьыгә ус иҳәеит:
– Ҷыҷын, баба, уара абарҵахь ундәылҵ, уҭахызар асахьақәа ҭыхла, уҭахызар ухәмарла.
– Ы-ы, сыздәылҵуеи сара адәахьы, – иҳәеит Ҷыҷын иаалырҟьаны, – ишәҳәо сара исцәыжәӡоит, аха исзымдыруа џьышәшьома?
Ҭамшьыгәи Бакәреи ирцәымыӷханы, инеихәаԥшы-ааихәаԥшит.
– Иалудыраауазеи ҳара иаҳҳәо, уара бзамыҟә, – иҳәеит Ҭамшьыгә иаархааны.
– Издыруеит уи сара, издыр!.. – инапы Бакәра иниқәкны, ҵыԥх зынгьы, уара абра қьаад ӷьыцк ҩноуршәын, сара ҭелла абри ашә иавҵысхит…
Ахәыҷы даалаган, иреиҳәеит убри аҽны иҟалақәаз зегьы акы аанмыжькәа, нас инациҵеит ихы ааиркаткатан:
– Шәара нахьхьи абаӷуаза ашьҭахь иҟоу аҩн-хыжәжәараҿы шәеизоит, уи сара издыруеит, азакәан ҿыц аагаразы маӡа аусура шәаҿуп, зынгьы абра сандәылшәцаз ашә савҵагылан сышәзыӡырҩуан, аха џьара исҳәараҳәа шәшәома сара уи!
Ҭамшьыгәи Бакәреи ираҳаз дара иџьаршьеит, иархәыцит. Ахәҷы ицәажәашьақәа зларбаз ала, агәылаԥҳәыс, Мдар иан зеиԥш ҟамло егьыҟам, акрылдыруама ҳәа гәҩарас иҟарҵеит, аха ҵыԥхи уажәи рыбжьара акыр аамҭа бжьысхьан, ус дшәарҭан дыҟазар, уажәшьҭа акы лыхҟьахьазаарын ҳәа ргәы иаанагеит. Еилыркааит Ҷыҷын дышҵоураз, дышгәрагаз, уи дара ргәы иахәеит дара.
– Уахарнахыс сара усԥа иашоуп, афырхаҵа, уааи, сгәыдкыл, – иԥа иахь инапы неирыххеит ҭамшьыгә.
Ҷыҷын дҩагылан днеин, инапқәа иаб иааикәиршеит.
– Уажәшьҭа сара сахьгьы уааи, саргьы усыҷкәыноуп. – иҳәеит Бакәра. Ҷыҷын, уи иҿгьы дынкылсын, дааигәӡит.
Абри ауха инаркны, Ҷыҷын иеиҳабацәа игәра ргеит, дрыдыркылт, дагьыҟалеит иара маӡ аус зуаз апартиа организациа дацхырааҩ бзианы. Быргк иеиԥш инегӡон ашәҟәқәеи, ажәақәеи аӡәи-аӡәи рыбжьгаразы инапы ианырҵоз.

V
Уахынлан. Адәныҟа аиаҵәақәа каххаа аҵх ҵәцан, аха ихьҭан, ԥыҭк иҵаауан. Ҷыҷын саб уажә даап, уашьҭан даап шиҳәоз, иара ахыԥеит, иаргьы ахьҭа дакын, иҽааилыхны днышьҭалан дыцәеит. Аҵх агәы еиҩнашахьан, ҭамшьыгә иҷкәын дырҵысуа: «Угыл, Ҷыҷын, угыл, уск ыҟоуп!» – иҳәан, дирҿыхеит.
Ҷыҷын ахьышәҭҳәа дҩаҵҟьеит, ажәжәаҳәа аҽеилаҳәарагьы дналагеит.
– Сара, – иҳәеит Ҭамшьыгә, – уаха Гәдауҭа сцан сараны исыдырҵеит, бакәрагьы Очамчыоа дцараны дыҟан, аха иуаҳауоу, еиҳабык даан, очамчыраҟа ацара аҭахым иҳәеит. Уара абыржәыҵәҟьа уцаны абри ашәҟәы Бакәра иҭ. Иааз аиҳаби сареи Гәдауҭаҟа ҳаиццоит, абра дысзыԥшуп… Амҩа умдыруеи, аӡәы уимбакәа узлацало? УБри амҩала уца, саанӡа убзиаз, иуаҳауоу? Иҟалап сара Шәачаҟа ацара сықәшәар, аха макьана исыздыруам…
– Ар Ҟаԥшь ласы иаару, џьым, Ар Ҟаԥшь? – дҵааит Ҷыҷын, андәылҟьара иҽазырхианы дахьгылаз.
– Лассы иаауеит, умшәан, уца! – иҷкәын хәҷы адҵа ииҭеит Ҭамшьыгә. Ҷыҷын ашацаҳәа дындәылҟьеит.
…Ҭамшьыгә абри ауха дахьцаз еибгала дзыхнымҳәит. Гәдауҭантәи Шәачаҟа дышцоз, гагра аменшевикцәа ддырбаандаҩит. Ҷыҷын имацара аҩны даныҩнаха, Бакәра дигеит. Уа дыҟан иара, маӡа аус зуаз абольшевик организациа иалаз деицырдыруа, рнапы дықәыргыланы бзиа дырбо.
Иалагеит аибашьра. Нхыҵ-Кавказынтә иҵысыз Ар Ҟаԥшь, еиҳа-еиҳа Аԥсны азааигәахара иаҿын. Ҷыҷын дахьыҟаз ақалақьа ҟны есымша ибон, аменшевик отриадқәа еицрыхәхәа амраҭашәарахь ацара ишаҿыз. Игәы хыҭхыҭуа дыԥшын АР Ҟаԥшь анбаауеи ҳәа.
Зны Бакәра аҩны даакылсит, Ҷыҷынгьы уа дыҟан.
– Иҟоу бдыруоу, бара, – иҳәан, иԥҳәыс ихы налықәикит иара, – сара арра исыԥхьеит, амҩа сықәгылоуп, ирласны сеиқәыршәа, мҩаынфакгьы аасзырхиа.
Иԥҳәыс дааӷьаҵәыӷьаҵәит, – исаҳауазеи мшәан, иабыкәыз уара ауаҩ бырг арра уахьцо, мамзаргьы абарҭ рыҟны иуҭахыузеи, ишәзеилоузеи дареи уареи, – лҳәеит. Ҷыҷынгьы Бакәра днеихьынҳалеит умцан, умцан ҳәа.
Иара иусуҩ нап дуқәа неигӡан, Ҷыҷын ихы ааишьышьит, – умшәан, Ар Ҟаԥшь ласы иаауеит, сара сымцар ҟалом, ус иаҭахыуп, – иҳәеит Бакәра лахьеиқәҵара ҳәа џьара акы ааузидымбалауа. Аҽны  Бакәра арра дагьцеит.
Адырҩаҽны Ҷыҷын инықәиршәын, иаби иареи руаҭах аҿы дынкылсит. Абар ассир, агәыԥжәага. рымаҭәақәа зегьы дәылган адәаҿы икажьуп, Мдар иан уа дгылоуп, иара данылба, афырҳәа днеизыҩит.
– Ааит, шәара аччиацәа, – лҳәеит лара, – ус шәара шәымсааит, абасҟаамҭа ауаҭахә ахә мшәаӡакәа шәшыҩнасҵо, уабажә абольшевикцәа ааигоит ус гәабзиара иоуааит, деиҳәҭахаа дҭаркит убрахь дахьцаз, абахҭа дҭабаауа убааит. Абарҭ шәымаҭәажәқәа лассыҵәҟьа иахьуҭахыу ига, мамзар абра ҳамӡырха рҟьашьуеит. Аамҭақәа цқьа еилгар, ҳаицәажәап шәареи ҳареи!
– Ар Ҟаԥшь ласы иаар ишәдырбап! – дахьгылаз даамақарит Ҷыҷын. Игәи илаӷырӡи еилаҵәо, ирзиура издыруамызт ахәыҷы хыла-гәыла еилажьыз рымаҭәақәа.
– Ааит, уара амуча ԥсцәеирымга иԥа, урҭ ара иаап ҳәа уҟоума, ирзыруа убап, уԥшла. Ҳара аҳәынҭқарцәа дуқәа ҳадгылоит, шәара ишәыдгыло ишәымада, агмыгқәа!
– Ҳара Ленин дҳадгылоит, – иҳәеит Ҷыҷын дымшәакәа.
Мдар иан, Ҷыҷын днеизыҩит алаба хымпыҿ ааигәа икаршәыз аашьҭԥааны. иара длаҵҟьан дыҩны длыцәцеит.
Ус ааигәа аулица даныланы дышнеиуаз, Мдар дааиҿаҳаит. иааицәажәеит ахәыҷқәа неидгылан. Мдар, Ҷыҷын иеи иеиҳәеит, арҵаҩ ԥҳәыс ирымаз мчыбжьык аахыс дахьца рзымдырӡо дыбналан дышцаз.
Ари Ҷыҷын уамашәа ибеит, аха ырмаҭәақәа дәылган иахькарыжьыз дгәаан дызлаҟаз ала, иҩыза уаагыл, уаагыл шиҳәоз уаҳа диламцәажәаӡакәа дивҟьаны иҿынеихеит. Егьи дыҩуа-дыҩуа днеихьӡан, даҽакгьы уасҳәоит иҳәан, илымҳа дынҭахәыҭхәыҭны ус иеиҳәеит:
– Саб иаха ҩ-машьына дуқәак ааиган, ҳаҩны иҩназ ҳамаҭәақәа зегь нақәжьны џьара игеит, ҳзықәио акаруаҭқәа рыда егьҳамаӡам.
– иабеигеи, иаба? – хәыҭхәыҭла дҵааит Ҷыҷынгьы.
– Иахьигаз сарымҳәаӡеит, џьара иумҳәааит ҳәа сарҳәеит, иумҳәааит уаргьы!
– Мамоу, исҳәом, – иҳәан, Ҷыҷын уаҳа даанымҿаскәа иҩыза дынкажьны дцеит.

VI
Ари аҽны ақалақь аҩнуҵҟа цәашьыркыла уеимдозаргьы иубомызт, иахьа уажәраанӡа ақалақь зхагаланы измаз аҭуџьарцәа, нас урҭ иаарываҟәло иҟаз амалуаа уҳәа убас зхашәа хы-зымбоз ауаа.
Урҭ рыԥсы рӡеит, ирхәыҵалеит ацәыҵарақәа, аха ырҟамзаара ақалақь зынӡагьы ианыԥушамызт. Еизынхаз аџьажәлар реизгәырӷьара ҵыхәаԥҵәара амамкәа иҟан, еидныҳәалон иааиԥылоз, еибагәӡуан еибамдыруаз. Ажәас ирҿакын зегьы: «Иабанӡааихьоу Ар Ҟаԥшь, акраамҭа амҩа иқәхару дырҩегьых…»
Шьоукы ирҳәон, Гәдауҭа иалсны Ԥсырӡхаҟа амҩа иқәлахьеит ҳәа, даҽа шьуокы ирҳәаухан, ԥсырӡхантәи Аҟәаҟа амҩа иқәлахьеит ҳәа.
Ажәлар еихеит Гәдауҭаҟа игоу амҩаду ашҟа, ақалақь иалалаанӡа Ар Ҟаԥшь ирԥылашт дара. иаацәырҵит абираҟ ҟаԥшьқәа, аԥхьа иааиуеит ар реиҳабыра иалоу акоманда ҟаҵаҩцәа, урҭ ирышьҭагылоуп маҵурала изықәнаго даҽа гәыԥҩык, убарҭ дрылоуп ԥҳәыскгьы. рышьҭахь игоит арратә марш азырҳәо амузика абжьы.
Иааиԥылт аԥхьа иааиуази ажәлари. Абар Ефрем Ешбеи, нестор Лакобеи, николаи Ақырҭааи. Анапеинҟьара изҿыз зынӡа иӷәӷәахеит, Нестор уи дацԥыҳәаны ибжьы ҩаиргеит:
«Нагӡара рықәзааит Ар Ҟаԥшьаа!», «Нагӡара иқәзааит Ленин ду!» «Ура! Ура!
Иеилшәара зқәым, инымҵәаӡо абжьқәа аҳаир иалыҩуан.
Убри аамҭазы ганкахьы игылаз ауаа даарылҵын, арҵәааҳәа ибжьы нарганы, дыҩуа-дыҩуа акомандаҟаҵаҩцәа ахьгылаз иҿынеихеит ҷкәына хәҷык. дыздыруаз иакәхап, хаҵак ибжьы аарылиргеит: «Ҟоҳ, ари Ҷыҷын иауп!»
Ҷыҷын дышнеиуаз аишабацәа рышьҭахь игылаз хаҵак иҽынеигәыдиршәалеит, дзызнеизгьы ахәҷы дааигәыҵаҳәҳәан днеигәӡит, уи днеимпыҵҟьан ар иреиуаз аԥҳәыс дналгәдхахалт. Уигьы  дылгәыҵаҳәҳәа даалгәӡит.
Ахаҵа Ҷыҷын иаб ҭамшьыгә иакәын, аменшевикцәа дандырбаандаҩы, дыбналан Ар Ҟаԥшь рахь ицаз. Аԥҳәыс Мдар ирҵаҩы лакәын.
Ар ҩаԥхьа иҵысны ақалақь иалаланы ианаауаз, Ҷыҷын Нестор лакоба дивагыланы даауан, дызцыз реиԥш иаргьы акәапа-кәапаҳәа ишьапқәа еихго. Нестор Апполон-иԥа инапы Ҷыҷын ижәҩахыр иқәкын.
Аулицақәа реихысырҭа кәакьк аҿы. Мдар ауаа дышрылагылаз аниба, – арахь, уааи, арахь! – иҳәан, Ҷыҷын инапы ҟьо, ибжьы иргеит. Аха Мдар дахьгылаз дахымҵысит, уи иӡара кны дырзыԥшуан амҩа ианыланы иаауаз ар.

Ацгәы Фантина маанала аҳәынаԥ шакыз

Уахык зны ацгәы Фантина адәныҟа иҟаны абарҵа ианааҵала, иууаӡа иԥан, ахьышәҭҳәа аҭӡамц инахьынԥашалт. Аҭӡамц ихыҵны акәын иара уахынла аҩны ишыҩналоз. Ахарԥа ианнықәԥала, алақәа ҳаҵҳаҵо иаразнак акыӷәра инықәыԥшит, издыруада аԥшәма ԥҳәыс иԥхьакымкәа фатәык лцәықәхазар ҳәа, аха иара иахәашаз ус егьамбеит. Убри аамҭазы алашьцара иаалыҩны аылмҳа инҭасит, кырҷ-мырҷҳәа шьҭыбжьык ахьа ахьықәԥсаз алыӷәра аганахь. Алымҳацәқәа ркьакьа инаӡырҩын, иахьықәгылаз аҽеикәапса инатәеит.
Иадырит иара аҳәынаԥ ахьафара ишаҿыз. Аԥсы ӡаны ԥшьаала аҿынанахеит. инеит ахьа ахьықәыԥсаз азааигәара. Аҳәынаԥ ахьафара иаҿын агәҭаҿы акәымкәа, насҭха аганахьшәа. Фантина ахьа ажәпара иаламлакәа иаахыкәшан, акалаҭ инавҵагыла-аавҵагыло ҳасабла аҿынанахеит.
Иазааигәахеит аҳәынаԥ ахьыҟаз, ыҳы уажәшьҭа снамҵасны искып ҳәа агәы ишҭаз, иахьца иахьаа амбаӡо иныҵашәкәа иацәцеит. «– Ҳаи уаргьы саргьы ҳаицыԥсырауаз!» – аҳәан, адыжәҳәа агәы инҭасит Фантина. Иаӡбеит иара, ес иҟанаҵалакгьы иаарласны абри аҳәынаԥ акрацы. Аха изхәарҭоузеи, аусқәа иара агәы ишаанагоз аиԥш иҟамлеит. Убри  ауха иахьыз ахьит Фантина адырҩаухагьы. Убас еиқәырццакны даҽа хынт-ԥшьынтә. Цәгьа ихьымӡӷнашьеит, аиашазы, ари аиԥшҵәҟьа бзанҵык иамыхьцызт. Иадырит аҳәынаԥ абра дара гәҽанызаарыла хьафара ишаауаз. Ақьарсҭеи аҩны абаҟәи ахьеиларсыз акылҵәара ҭыԥс иамазаап, уигьы аԥшааит иара. Иабеит уи аҩнуҵҟагьы аҳәынаԥ имаҷымкәа ахьа ҵәахны ишамаз.
Ицон амшқәа, аҵхқәа ахьа иаҳа-иаҳа агхара иаҿын. Фантина анс аҳәеит, арс аҳәеит, аха умԥсуанда, иамыхәеит, егьалымшеит ари аҳәынаԥ аҿы.
Излалшозеи, акылҵәара иадҵуамызт аҳәынаԥ, Фынтина ахацәа ишнықәыԥшлакь, аҩнуҵҟа инҭакәыруан. Абас мацара еиқәԥарала иааиуан дара.
Уахык зны аҭаацәа шьҭалахьан аиԥш аамҭазы, Фантина заа инеины харантәыла иҟарулуа инықәтәеит. Уаха ма сыԥсыроуп, ма акы сылшароуп ҳәа агәы иаанагауан иара. Алақәа ааихмырсыӷьӡакәа иԥшуан акылҵәара хәыҷы ахь. Абар, ахы аакылнарҳәҳәеит аҳәынаԥ алақәа  ҟәысҟәысуа, аԥынҵа хәыҷы харшәшәала ифҩышәо, нас ԥшьаала иааҭыҵит. иаразнак ахьафара иалагеит ҳәа шәгәы иаанагома шәара? Мап, уи ус иҟақәоу иреиуаӡам! Акылҵәара ианҭыҵ акраамҭа инаԥшы-ааԥшуа итәан, издыруада зеиԥшҟ амло егьыҟам, ацгәы ааигәа-сигәа џьаракыр иҟазар ҳәа. Ижәдыруанда абри аминуҭ азы Фантина агәы азҟа еиҟәыҷҷо иҟаз, аха иҟанаҵарыз, ҽырҵысышьа амамызт, зынӡа адунеи иқәӡамызшәа аҽарԥсит иахьтәаз.
Аҳәынаԥ ахьа рацәаны иахьықәыз имааикәа, ааигәара иқәыршәыз хьа хәыҷык инадтәалан, афашьала кырҷ-мырҷҳәа игәылхны афара иалагеит.
«Иаҳауеи уаргьы саргьы ҳаицыԥсындаз» – аҳәеит Фантина, аха уеизгьы искуеит ҳәа иаламгеит, ус акы иалагар, иацәцар ҳәа ишәеит, аҳәынаԥ анаԥш-ааԥшышьақәа ус иҟан. Иҟалалакгьы ҟалааит, аргама сцәырҵып ҳәа аӡбеит Фантина. Иҩагылт аҽеиқәырԥшьыхаа, илахҿыхӡа, иԥхаччо.
– Ҟоҳ, дарбану ҳәа сыҟан, уа бзиала уаабеит сгәыла Ӷәыӷә! – аҳәан, ҿаанаҭит иара.
Аҳәынаԥ ашырҳәа аҭра инҭакәрит.
– Узыршәазеи уара анцәа ииныҳәаша, сара уахьызбаз сгәырӷьаҵәа сҟалеит, агәҿыӷь саганы сыԥсуан, сназацәажәаша аӡәы дызьозар ҳәа сахьаахалаз, уара сыԥсынҵры узбеит; арахь ушааҭыҵра удин иамаҿоуп, ҳазхара ҳмеицәажәари џьоушьҭ! – аҳәеит Фантина убраиҟара ирхааны, ихазымҵарыз ҳәа ҳәанаԥыжәлагә ызҟаларымызт.
– Ус гәабзиара анцәа иуиҭааит убри шҵабыргу? – хәыҷык ахы аакылнарҳәҳәеит аҳәынаԥ.
– Саб ибаҩқәа ыҵысхааит гәыкала исымҳәазар, иууазеи абааԥсы, уареи сареи ҩнык ҳаицыҩноуп, чеиџьыкак еицаҳфоит, иахьа уажәраанӡа ҳаибадырӡом, дара ихьӡуп угәахәуоу абриу ареи сареи абас ҳахьшәашәаӡа ҳахьыҟоу? – аҳәеит адырҩагьых Фантина зда царҭа амамыз ҿагәыбызӷла.
Аҳәынаԥ алымҳақәа рҟынӡа акылҵәара ахы аакылнарҳәҳәан, ахьырхьырҳәа иагәаԥхаӡаны иааччеит.
– Ашьашәы уҭарблааит уара агызмал, уцәажәашьақәоузеи, сара соума иужьо! Шәара ацыгәқәа ҳамариа шәоугәышьар, ишәыбаргәузеи, шәынакьаҭа ҟамлои! Уздыжьлоузеи, удинаныс, ишаасоуҳәара, абриабжьарак есуаха уааны ухаҟәӡа абра аҷаԥшьара уаҿупеи! Сара сзы акәӡами узаауа? Ы-ы, шәара аҳаиуанқәа, ҳжьы зыӷрагәоу, адунеи шәаныӡаар акәын, аха иабаҟоу аԥсцәагьы шәрымгеитеи! Ҿаҵахәыс ҳшәыԥхьаӡоит, шәхәы аҵәы ахьыршьааит!
– Ҳаи Ӷәыӷәхеит, иуҳәо заҟа ихәарҭам удыруандаз сыԥсыхгьы! Сара сыԥсцәа рыбаҩ ыҵысхааит ианакәзаалакгьы шәара ишәзеицәоу акы ныҟәызгахьазар, ишԥасоуҳәои уи аиԥш ажәа бааԥсы! – дара агәы иалсызшәа ус аҽыҟанаҵеит Фантина.
– Иаабап заҟа уқьиоу, убраиҟара ануҳәа, уԥсцәа гәыкала иунықәу, иумнықәу? Даҽа ԥыҭк наҟ унаскьа, скылҵәара сҭыҵуеит, саргьы сноуҿаԥшып, узеиԥшрақәоу цқьа избар сҭахуп, амала иудыруазааит, убра уахьыҟоу хәыҷӡак уҽанааурҵысы, скылҵәара сеиҭанҭашәкәа сышцо, уи нахыс даҽазны схабар убап ҳәа уақәымгәыӷын.
– Мшәан уара анцәа ииныҳәаша, уааигәара анеира уиаҟара изысҭахузеи сара? Сара исҭаху уасымҳәеи, ҳаибадыррацы ауп.
– Азамана, саргьы мап ҳәа уасымҳәеит! – аҳәан, аҳәынаԥ акылҵәара иааҭыҵын, ахықә ихықәтәалан ала ҭаа ацгәы ашҟа ааԥшра иалагеит, – иуазҳәада сара Ӷәыӷә шсыхьӡыз? – аҳәан иҵааит иара ала хәыҷқәа аарҟәысҟәысын.
– Аа, уи аума узызҵаауа сыхаара? – игәырӷьаҭгәырӷьо аҭак ҟанаҵеит Фантина, – сара уа бзиак дсыман шәыжәла зыжәлаз, Ӷәыӷә ихьӡын, уаргьы убри аиԥш иҟоу ахьӡ бзиа шԥаухьӡымхари сҳәан, убри азы ауп изысҳәаз.
– Дабаҟоу нас уи ууа бзиа, иԥсы ҭоу уажәыгь? – иҵааит аҳәынаԥ.
– Дыԥсгәышьеит нас уи ууа бзиа, иԥсы ҭоу уажәыгь? – иҵааит аҳәынаԥ.
– Дыԥсгәышьеит иаџьал ааны, заҟа сгәы далоу удыруанда? – алахь еиқәышьшьы иаагәырҩеит Фантина.
– Иаџьал ааны дыԥсит, аха уара духәлабгеит, уара аџьныш ԥсы зхоу, уи иеиԥш иагаҩы ҭаҳахьеит усаса ҭикәацәаа! Уԥсы зеиԥшроу уызмдыруеи! – аҳәеит Ӷәыӷә абжьы инақәырӷәӷәаны.
– Ҳаи убри аиԥш соумҳәакәа, сушьыр еиҳа еиӷьын! – Фантина ахы ланарҟәын дара алахь ааиқәнаҵеит иаҳаз ажәа аахьымӡыӷшьаны, иара убри аамҭазгьы аԥсы аҟырҟы инҭачызшәа иабеит.
Сыԥан сҽақәсыжьып, анааџьын, аагәахәт, аха такәы ныбжьан, егьазыҟамҵар ҳәа ишәеит. Ахы иацәыԥхашьо ус агәы иаанагон иара:
«Абри аҳәынаԥ цәыххааҵәҟьа ишԥасзымки, аԥсра иаргьы саргьы иҳақәшәанда, анҟ-ааҟ абас ҳаиҿатәаны ҳшеицәажәо хар змам сҩызак сабар агәы иаанагарызеи, ласы ицәырызгозеи суаажәлар рҿы, сшыбзаз сымԥси! ҳәа, аха уеизгьы агәалақәа чҳаны илахҿыхӡа иҟоушәа аҳәынаԥ ахы анарбон
– Сынтәа анцәа ишиҳәара уҟоуп, дара сгәы иахәеит, – аҳәеит Фантина илахҿыхӡа, агәырӷьа икны иаго.
– Изхуҳәаазеи уи? – иҵааит Ӷәыӷә.
– Абра иузааганы иқәрԥсаз ахьа сеигәырӷьоит, есымша исаҳауеит кырҷ-мырҷҳәа уқәтәаны иахьуфо, заҟа игәазырҳагоу удыруанда уара укрыфара! Мшәан акы суазҵаашан, ҵаара ԥхашьарам, ҭаацәара умаӡами уара, абра есымша избало уараӡәк уоуп? – иҵааит Фантина.
– Иауазеи аҭаацәара сымамкәа, ҳара ҳрацәаҩуп, анцәа ишиҳәара аҳҟоуп, аха ари ахьа сара сымацара истәуп, – аҳәеит Ӷәыӷә.
Фантина зназы ари иаҳаз иақәшаҳаҭхазшәа аҽыҟанаҵеит, аха ианхәыц, зынӡа амш сыланагарц иаҿызаап, иҵәахны иамоугьы азымхакәа, ара иқәыԥсоугьы сара истәуп шԥаҳәеи аҳәан, иазымчҳакәа ус ҿаанаҭит:
– Избан, уара умацара изутәузеи ари ахьа, ҩынк ҳаицыҩназар, уаргьы саргьы иазеилазароуп.
Аҳәынаԥ ҩагылан, аҵыхәа ыркәаталеиуа, акыркырҳәа иааччеитФ антина абри еиԥш ажәа анаҳәа.
– Узырччазеи мшәан? – иҵааит Фантина аԥсахы ҩеибакны.
– Смыччакәа сышԥамыччои, – аҳәеит Ӷәыӷә, – ианыбкәыз уара ахьа уфо уанызбахьаз, уара иуфо даҽакуп, зынӡа бзаымҟәс суԥхьаӡарц уаҿымзар.
– Ы-ы, сифозеи сара?
– Иуфозеи умбоиа кәац, ахш, ашә, урҭ анумоулакь, иубалакь аҳәарҭ-марҭқәа уфоит. Ҳара ҳжьы уоур, зынӡа уԥсеиԥш иубоит.
– иуҳәаз иашам, аха сара ацкы уасҳәоит ҳәас алагом иахьазаҵәык ҳанааибадыр ажәа еимаҳкыр акгьы иаԥсахарым, – аҳәан, Фантина уаҳа ацымҵакәа аҽааннакылт.
Ԥыҭрак бжьысит инеиҿаԥшы-ааиҿаԥшуа ишеиҿатәаз. Уажәы аҳәынаԥ ахы ланарҟәын, изықәтәаз ачалт инкылԥшит.
– Дызусҭа, мшәан, ихарсысуа абна ахәышҭаара иҽҳәатәоу аҭакәажә, абра хьафара сааицыԥхьаӡа дызбалоит лылахь еиқәышьшьы ахәышҭаара дахьыҽҳәатәоу? – иҵааит иара.
Фантина ахы ланарҟәын аддыҳәа алаӷырӡқәа аахаддылт, аа абара кьыжы-кьыжыҳәа аҵәуара ишналагара иааҟалт. Аҳәынаԥ зны алақәа ҵыҵӡа иара инахәаԥшит, нас аҵыхәа ҩханаркькьалан, ашьҭахьтәи ашьапқәа ирықәгыланы ахы ыркаткато:
– Иухьзеи мшәан, иҟалазеи? – аҳәан иҵааит.
– Иуҳәаз ажәа сгәы арԥшааит, – аҳәеитФ антина, алаӷырӡ арбарц ашьапы ааҿшьуа.
– Угәы зырԥшаарыз егьсымҳәеит ҳәа сыҟоупеи!
– Усоуп, аха сашьа насыԥда дысгәалашәеит, умбои сан рыцҳа деиба-кәеибаха дшыҽҳәатәоу, сашьа анышә даҳҭеижьҭеи лара лзыҳәан лашара ыҟам, лԥа дылџьабоит.
– Ихьзеи рыцҳа, иҵуазеи уашьа дыԥсижьҭеи?
– Абар уажәшьҭа шықәсыбжак инеиҳауп, машәырла дыԥсгәышьеит алаӷәра далҩырны. Шәхақәак мыждаразы аԥшәма ԥҳәыс иқәылҵан иаҳфап ҳәа сан дахьнықәылгалаз, далҩрны дынкаҳан, днышьҭаԥс дцеит. Сан насыԥда лгәы ԥызжәл уи ауп, лара дылшьызшәа лгәы иабоит, шәхафара дықәсыигалар егьихьӡомызт лҳәеит. Дзеиԥшрахаз умбои, убриижьҭеи лыхшыҩ иагхеит, лылақәа зынӡа егьырбаӡом, длашәхеит.
– Ҳаи рыцҳа! – аҳәан аҳәынаԥ, агәы иаалырсны иҟәыҟәӡа аҭыԥ аҿы инатәеит.
– Адашшылара бзиа илбагәышьоит сан, – аҳәеит Фантина, – уажәы унеины ажәақәак налоуҳәар, лара лзы жәҩангәашәԥхьароуп, анцәа иуџьишьап аҳалалра иныҟәго.
– Цәыгькрак ухәыцит уажәы, шәара ҵа ызмҳәаӡо ацыгәқәа шәыгәра злаагарызеи ҳәа аҳәынаԥқәа? Шәзеиԥшроу шәзымдыруеи!
– Ҳаи, усҟан сыԥсра унахагылааит, ушԥазжьои иахьада ҳаибамбаӡацкәа, зынӡа сыламыс сымфозар!
– Ибзиоуп убраиҟара ануҳәа, слыдышшылап, аха ишԥаласҳәари исыздыруамеи? – иҵааит Ӷәыӷә.
– Уи сара иуасҳәап: «ӷәыри ӷәыри ӷәырмаҷиа, мҷа кьакьа ӷәы-ӷәы-а-а!» – уҳәар, лара еилылкаауеит, – аҳәеит Фантина.
– Уи аҳәара мариоуп, сыхьыӡ иахаршалоуп, амала уара хәыҷык наҟ унаскьа, ахәыблы агәҭахьы шыҟоу, сааигәара уахьызбо, алаҳ-алаҳ, зынӡа сыблахаҵ гьежьуеит…
– Зынӡа ахазына, уара угәы иаҭахым ныҟәызго анцәа имҳәааит…
Фантина аҿынанахан, ахәыблы агәҭаҿы ицаны инықәтәеит.
Аҳәынаԥ кәыркәыруа аҩны авҵала ишнеиуаз, адулаԥ ахы инықәԥалан, атырмҳәа ҵаҟа инкаԥеит, нас ԥшьаала алахь еиқәышьшьы ацгәы амҵан инкылсит, ашьҭахьтә шьапқәа ирықәгылан аԥхьатәиқәа нышьҭыхны аҽеидыԥсала абжьы нҭнагеит: «ӷәыои ӷәыри ӷәырмаҷиа, мҷа кьакьа ӷәы-ӷәы-а-!»
Ажәа алгаха амҭакәа – «ӷәы-ӷәы-у-у!» – аҳәан, ацгәы маҟажә аҳәынаԥ аҽнақәыжьны ашьапхыцқәа наланаршьшьит.
Фантина ахәыблы иахьықәтәаз иазаакылҟьаз ачча азнымкылакәа илалҩрын, агәы хаххала азыжәҳәа аҩны агәҭа инкаҳаит, иара убра иахькажьызгьы аӷәызӷәызҳәа ашьапқәа ҟьо, – «Агаӡа дыҟамзар, аҟәыш иифода! Агаӡа дыҟамзар, аҟәыш иифода! Ҳаи, иабихәа!» – ҳәа, аҟыр-ҟырҳәа аччара иаҿын.

Акамбашьи ажәи

Аԥшәма камбашьки жәки рыда рахә имамызт. Акамбашь БУска ахьӡын, ажә Арқә. Аӡынра анааи, ибоура быцала иааиҩикаан, рыҭрақәа хаз-хазы иҟаиҵеит, ирықәнагахашаз аҽыхәчарақәа аҭӡамцқәа рҿы инкыдҟаҵаланы.
Хәылбыҽхак арахә рҭакра аамҭа анааи, аԥшәма Бускеи Арқәи днарыҵаҟьан рыҭрақәа инарҭеикит.
Рхәы заа иҭеиҵахьан, рыҭрақәа ишынарлазҵәҟьа рҽыхәчарақәа инархагылт.
Ажә акрахьафоз абжьы уиаҟара иуаҳауамызт, аԥҳә бӷьыцқәа иамыԥхьашәоз ԥкааны ихыҵәҵәо, ашьшьыҳәа акрафон. Акамбашь акәын зыбжьы дара ицәгьаз. Уи ишеизакыз зҿы иҭанагәоз аԥҳәиа ҟәынџьи неиларҟәыҿы-ааиларҟәыҿны, аҭәырӷәы ду еиԥшыз абз ҟьаҟьа инықәҵаны ишеизакыз аҟәырқьҳәа идәықәнаҵо мацара, ажә ахәы абжараҿы инеиаанӡа иара атәы ыфан иалгеит. Аҽыхәчараҿы издыруада дырҩагьых акыр ҭахазар ҳәа ахы иаркны аҵыхәанӡа ақьышә нҭшьы-ааҭшьуа, иаанхаз, иаанхаз ахыхә-мыхәгьы ааҭнарыцқьааит. Уажәшьҭа агәра агеит аҽыхәчара уаҳа егьшҭамыз.
БУска агәы ааҵкапит ахәы анынҵәа. Аҵыхәа атаз-атазҳәа агчәамақәа инараанархан, ажәи иареи ирыбжьаҟаҵаз ашш ҩынтә-хынтә тәыҩала инадцәыслеит, нас аԥынҵа ашшы кылго, ахы иҩахан ижаҳәо, ԥыҭрак игылан. Ажә акрыфара иаҿын. буска ажаҳәара иааҟәыҵын, ус аҳәеит:
– Аԥшәымас иҳамоу аиҳа икәыкәылах нҵәааит, аахҵәак издыруам, аччархәажә!
– Избан? – иҵааит ажә, акрыфара иааҟәыҵны.
– Сара сакәмыз еиҳа зиҭашаз, ԥҳә-нымҩа заҵәык сҽыхәчара инҭеиҵан, иаразнак ифан саалгеит, исзымхеит. Уара иарцәаны иузҭеиҵазар акәхап, уажәыгь акрыфара уаҿуп. Уԥжәеит, уԥжәа!
– Мап, саргьыа коуп исызҭеиҵаз, аха хәыҷы-хәыҷла исфоит, уара уеиԥш имҟаҟаӡакәа идәықәысҵом. Гәаҟрас исымоузеи, уаҩҵас акрысымфои!
– Уԥсы цәгьоуп ҳәа соуҳәарц угәы иҭоуп уара избо, мамзар ас шԥасоуҳәеи? – агәы иалырсны иаацәажәеит БУска, нас ашш ахы наднаргылан аҿҿа аалнаргеит, ажә уи агәамԥхеит, аха иақәҿнамҭит.
– Уара аԥхьан акы уҳәан иаҵанакуаз цқьа исзеилымкааит, исоуҳәар ҟамлари? – иҵааит ажә, дара аҽаарԥсышәаны.
– исҳәазеи аԥхьан?
– Аԥшәма сара сакәын еиҳа аԥҳә зызҭеиҵашаз уҳәан, убри зуҳәаҳ сзеилымкааит.
– Ы-ы, нас, уареи сареи ҳаиԥшума? Сара аԥшәма исҭо ахши уара иуҭои злеидукылозеи? Сара исҭо ахш зынӡа ихәшоуп, ихҷаҭуп. УАра ухш ҵаӷа, аӡыӷәарӷәар еиԥшума?
Акамбашь иаҳәаз, ажә дара агәы иалсит.
– Уара ахшыҩ умаз џьысшьон, аха убашазаап, – аҳәеит иара, -а камбашь хшы, ажә хшы ҳәа ыҟоума, ахш – хшуп. Сара сыхш ахәша аламшәа убоит, аха уара ухш аҵкыс еицәоуп ҳәа угәы иаанамган.
– Уара аԥшәма аныга абжа ауп иуҭауа, уигьы ҽеим, аха сара азна исҭоит. УБриҵәҟьа изгәаҭом ауаҩы еиылмгажә, – аҳәеит акамбашь дырҩагьых, аԥшәма изгәааны.
– Аныга азна ахш иуҭозар, убраиҟара аԥхасҭа изныҟәугоит. иухашҭма иаҳхысыз аԥхынразы аандақәа ԥжәаны заҟа мхы уфаз. Уара уԥсыцәгьаразы аԥшәма жәа-ԥуҭк аԥш иқәырҵеит. «Акамбашь иагьацәаӷәоит, иагьарапоит» ҳәа баша ишәзырҳәо џьумшьан. Аԥшәма иакә сакәзар, уҽыхәчара нымҩакгьы аԥҳә ҭасҵомызт, абоура удәылцаны зынӡа аҵаа әуысцаларгьы ҟаларын.
– Ааит, уара аиылмгажә, ажә шырҳәаҵәҟьо уҟоуп, ухы ҭыԥшша! – аҳәан Буска, ирыбжьаз ашш ахы наднаргылан аҿҿа аалныргахт. – Сара, – аҳәеит иара, – ахш мацаразы акәӡам аԥшәма сыззиҭаху. уиа уардын саҵаҳәаны аидара сылааигоит, амхқәа сылаицәаӷәоит, нас уаҳа иарбану! Сара сеиԥш аӷьараҳәа акрызуа, акрфиароуп. Аанда ԥжәаны амхқәа урҭалоит уҳәеит, аџьабаақәа избо ртәы зумҳәозеи! Уара аԥшәма хш хәыҷык изухьоит, уаҳа акгьы уизаԥсаӡам! Уцәажәахуеит аркудыруашәа убарбаруа, агаӡажә!
Ажә дара идыргәааит арҭ атәамбара ажәақәа иаҳаз. Зымҩакахьала акамбашь иаҳәаз ҵабыргызар ҟалап ҳәа агәы иаанагеит, ахау еизгьы дырҩагьых инаҿаԥар аҭаххеит. Уаҳа иаӡбарыз анаызмдыр, ус аҳәеит иара:
– Уара аԥшәма дгаӡоуп ҳәа уихцәажәоит. Аӡынра шухугоз збарын уи дҳамамзар, ауаҩы уареис ареи дҳаиԥышм, ахшыҩ имоуп, уихымччароуп. Уареи сареи иаадыруазеи, акрыфареи акрыжәреи, агәарлареи агәарҵреи рыда. Аус сируеит уҳәеит, иԥхашьароума аус уируазар, уи иоуми ҳзааӡаз. Уи ииуша ииҳәаша иыдруеит уареи сареи иабжьаҳамгаргьы, уажәыа ӡныра анааи абоура ҳзыҟаиҵан ҳаԥхаҵәаҵәараӡа ҳҭатәоуп. Абоура ҳзыҟаимҵар ахьҭа ҳнымҵәоз. Убригьы узеилкаауам уара.
Буска нахәыц-аахәыцн агәы иҭоу анагӡаразы, уажәшьҭа еимаркхьоу ажәақәа азхошәа абеит. Уи иарбану уи ауп, Арқә иамфацкәа аҽыхәчара иазҭоу аԥҳә иара аифарц агәы иҭан. Ирыбжьаз ашш ахы наднаргылан еиларҟәыҿны, аҽыхәчара инахагылан аԥҳәфара иналагеит. Арқә шәаны ызмҩа игыланы иааԥшуан.
Буска аԥҳә фара ианалага, инышьҭаԥш-аашьҭаԥшын, аҵаҵӷәы еиҳа иахьԥхаз иааиасын ижаҳәо инылатәеит.
– Утәа уаргьы, – аҳәеит иара, иҟанаҵақәаз агәы иаахәан, ихаакәакәараӡа ицәажәо.
– Еҳ, Буска, Буска, – аҳәан, иаақәыԥсычҳан инатәеит Арқә.
– Иҟалазеи, узырқәыԥсычҳауазеи, ухәы ахьысфоз угәы иалсма? – иҵааит Буска, аԥынҵа ашшы кылго.
– Мамоу, егьоурым, сгәы иасзаргьы изурызеи, иҟоуҵашаз ҟоуҵеит.
– Уи уара ишуҭаху уахәаԥш, сара сымгәа сырҭәит, уиоуп аус злоу, егьырҭ зегьы уара иумаз, – Буска аҵыхәа ыршьқьыруа ианҟьан, ашьапқәа аҵхны, иҩызӡа аҵаҵӷәы ԥха инылаиеит.
Арқә ақьышә нанагӡан, ирыџьаџьауа Буска инафҩы-аафҩит, уажәада иамбаӡацызшәа.
– Иҟоуҵозеи усыфыҩуа, исыдубалазеи? – иҵааит акамбашь, абжьы аарднуы.
– Улеишәақәа ахьыцәгьоу сгәы иалоуп.
– Ы-ы, избан?
– Избан уҳәар, уаргьы саргьы аԥшәма ҳаитәуп, ахш изаҳхьоит, ҳара ҳзы иаргьы дыбзиоуп. Аҭраԥха ҳзыҟаиҵеит, илшоуала афатәгьы ҳагижьуам, ҳаицхырааны ҳныҟәибагоит иаргьы ҳаргьы, аха уи уара иузеилкаауам, иҟоуҵаз зеиԥшра усу умбои!
– Иҟасҵазеи? – иҵааит Буска.
– Ари ашш шԥужәаз аԥшәма дшаргәаауа удыруоу? Уи еиҭаҟаиҵар акәхеит, ҩынтә усс иуҭеит.
– Изыҟаиҵазеи анс? Абоура ҳахеьицҭакыз азымхози? – аҳәеит Буска, ахы ҩышьҭнахын алымҳа дуқәа аарџаџан.
– Абоура ҳахьеицҭакыз злазхозеи, ҳҭакырҭақәа еиҩимкаар схәы шысцәуфоз иыдруан, убри азы иҟаиҵеит.
– Уи иидыруа егьыҟам, сара соуп акрыздыруа, – Буска ҩагылан, ажә ахәы иафоз акрынхазар збоит ҳәа аҿынанахеит.
– Иуфаз узхоуп, сҽыхәчарахь уаҳа усымбан! – аҳәан, Арқә ашацаҳәа инаԥылт.
– Уара суазҵаап ҳәа уҟоума, уара аччиа, – Буска абз ҟьаҟьа ду ырлакьуа аҽыхәчара аҵан инхаз аизыҳәҳәара иаҿын. Арқә агәы ааилашәан, аҭыӷь еиԥш хәыҷы-хәыҷла шьҭахьла ианскьаны ишааиуаз, БУска авара ианаҩс, ихышәҭны аҽыхәчара инҭаҳаит, иагьааиланарҟәыҿит.
– Ааит, – Буска ҩаҵыҩрын, Арқә ахьгылаз инацәхасит, иԥнажәаз ачалт икылырҩырны, агәышҵа хаххала иара ахьҭакыз инҭанажьит.
Арқә азнык азы амаха-ашьаха зегьы неилаԥыххаа ицазшәа абеит, ахы ҭууа, ибырбыруа иҩагылар иусырбап сара аҳәан, ашьапқәа аҵарбаӷьа аԥшәма дахьыҟаз ахь ахы рханы ахәаара иалагеит, алашәага ашьҭаланы, аа абар, уажәымзар-уажәы иааиҿырыжәжәозшәа.
Аԥшәма ижә ахәаабжь аниаҳа, дыҩны дааит.
Буска иҟанаҵақәаз аниба, абоура иааҭиаргьежьын авардынқәа уаҳа аҭахымкәа иршшеит. Абоура ашә аартны инҭицан, аԥша зкылыббы ицоз, иҵышшааны абоура азааигәара игылаз аца ааҵҟа иныҵаҿеиҳәеит. АУхантәарак аварақәа аԥша ҵәыҵәы аарыдсылауа ахьҭа иагарц егьаагымхеит.
Адырҩауха чалт ҿыцла еиҩкааны иҟан Арқәи бускеи рҭакырҭақәа. Еицәажәомызт дара, еицәгәышуан. Буска ахы шаха дук ахаршәны изымҵысуа абаҟә иадҿаҳәалан. Ашаха иашцьыламызт. Ахы арҵысыцыԥхьаӡа ашаха еилашәон, атәыҩақәа рышьаҭаҿы иаҳа-иаҳа аҽаланарԥсуан.
Арқә, имшәо-имырҳауа, аҽыхәчара иахагыналы ԥшьаала ахәыфара иаҿын, амала зны-зынла иаацәыҵыԥшны БУскахь иԥшуан. Излаҿаҳәаз ашаха ду анабалакь, маӡала иахыччон.
Аҩаха раан иҟаиҵаз ҟаимҵеит аԥшәма ахаха рзы Буска ҿеимҳәеит, ахы иақәиҭны иҭакын, иҟанаҵо збап иҳәазар акәхап. Уи адыруазшәа иаргьы дара аҽырҭынчны иҟан.
Аԥшьаха аан, уимоу, ирыбжьаз ашшгьы рыбжьихит Буска ахәыа феит, аха Арқә ахәы иахамлакәа аӷәапаҳәа ижаҳәо иԥшуан.
– Ҳаԥшәма дара удаҩ иашазаап, – аҳәеит Буска еиқәызза иахьгылаз, аҷҷа-ҷҷаҳәа аҟәынџьфара иаҿыз ажә иназыԥшны.
– Анцәа иџьшьоуп, уи еилукаауа уахьыҟалаз! – аагәахәт Арқә.

Амҩаду аҟны

Ҩыџьа аҷкәынцәа ҟатақәа амҩаду ианыланы инеиуан. Руаӡәы, еиҳа ипатазшәа иҟаз ҭарашь ихьӡын, егьи Ҭамкәыҷ ихьӡын, аҩыџьагьы еилаҳәарак-еилаҳәарак рыбӷа икыдын. Аилаҳәарақәа ирҭан рымҩаныфеи, анс ырмаҭәа-ҩыҭәа хәыҷқәеи. Аҩыџьагьы ажәцәеимаақәа рышьан, рмаҟақәа рымӷыхны иркын, рҳәынҵәарақәа ԥыртланы, аԥхӡы ныԥхьаҳәо ицон.
Аҷкәын патаз Ҭарашь иеимаақәа анҩа, изшьапык цәгьа ихьуа далагеит. Днеиуан дцыркьуа, зны-зынла дааҭгылан ишьапы аԥсы аршьо. Аха абар уажәшьҭа зынӡа дзымыҵсуа дакит. Амҩаду иавгаз ажра еимаԥсаны иахьыҟаз џьара днымҩахыҵын, уа ааигәа икажьыз ақыдуахәа днықәтәеит, ибӷа икыдыз иеилаҳәара ивараҿы инықәҵаны.
– Уааи, уаргьы арахь, Ҭамкәыҷ, сшьапы цәгьа исыхьуеит, ԥыҭрак ҳаԥсы ҳшьап, – иҳәан, ихаԥыц еихарӷәӷәаны, иҩыза иахь ибжьы наиргеит, ихы рҟәны еимаа иаҵдаз ааҷатә шьацҳәақәа ԥырталуа.
Ҭамкәыҷ иҩыза иҿы данааи, ибӷа икыдыз иеилаҳәара адгьыл аҿы инышьҭаҵаны:
– Ҳаит, абааԥсы, заҟа ушәозеи, иухьи, зынӡа уқьышә кылуршьшьитеи! Иахьухьуа сырбеи, даба! – иҳәан, днаидгылт, ихы рҟәны, иҩыза ишьапы дазԥуша.
– Иахьсыхьуа злоусырбозеи, сеимаа сызсышхуамеи, салакьысыр амца еиԥш исыцралоит. ҳаи, анцәа дақәшәиааит, ишаԥсыхьуеи! – Аҷкәын илахь еиимарӷәӷәа днықәтәеит. дызҵәуомызт, уаҳа егьигмызт.
– Сышьхәа цәнаҟьеит, убарауп амца ахьацроу, – иҳәеит иара.
– Нас иуԥсыхәозеи, узымцозар. Ужәцәеимаақәа ушьхны, усахҭан еимаақәа ушьауҵароуп, – иҳәеит Ҭамкәыҷ.
– Ухагахама, закәызеи иуҳәо? Ссахҭан еимаақәа сышьасҵар имхои, нас аҿыц сзаазхәода! Аԥш ҭины аԥара аҭнаҳхаанӡа, уеимаақәа узурхароуп ҳәа сарҳәеит аҩны санаауаз. Капеикгьы аԥара рымаӡам.
– Уара аимаа ауп иухәыцуа, асеминариа ҳшаанахәо здыруандаз, сшьапы хтынгьы аҵара сҵарын, – иҳәеит Ҭамкәыҷ.
– Зынӡа убзамыҟәзаап уара. Ақалақьи ақыҭеи еиԥшума? Ақалақь аҿы ушьапы хтны акласс ахь ушынармышьҭуа узымдырӡои?
– Измам ишԥеизыруа, аимаа ишьам ҳәа акласс дҭырцома?
– Дҭырцоит, нас ишԥа! Даара игәырҩа иаго џьушьо!
Ҭамкәыҷ илахь еиқәҵаны даахәыцит.
Ҭарашь ихы леирҟәын, ихьуаз ишьапы данналакьыс, акәыкәу ааҭиргеит. Убра итәеижьҭеи иеимаа зынӡа ианҩа иакӡазаап.
– Уааины ԥшьаала иузсышьхуазар исышьхишь, абааԥс. Сыннарҵәеит умбои! – иҳәан, ақыдуахәа днықәбылгьан ишьапы зымҩа инеирыххеит.
Ҭамкәыҷ дынкылсын, иҩыза ишьапы рхханы иахьикыз инеигәыдеикылан, ԥшьаала ашьацҳәақәа ааԥиртлеит, нас Ҭарашь игәы иҽанӡамкәа иеимаа нҭарс икны днахан иааишьихит. Ақлаԥад бааӡажжыраӡа ишьхәа ахьцәҟьаз ажьы иадҷаблан иаанхеит.
– Ааи, сушьит, сушьит – иҳәан, ҭарашь иҽреиџьны дааӷызы-мызит ақыдуахәа дахьықәиаз, аха уаҳа егьимҳәеит.
– Ишԥааури, ааигәа-сигәа ӡык ыҟазар, ушьапы ҭаргылан уеимаақәа ырԥсааны иушьаҳхрын, аха аӡы џьаргьы иҟам, – ижәҩақәа ааирҵысит Ҭамкәыҷ.
Ишԥшуаз рышьҭахьҟа иҿыж-мыжуа ҩ-уардынк шаауаз рбеит. Аҷкәынцәа аҩыџьагьы неихәаԥшны иааибаргәырӷьеит. Ауардынқәа анаарывала, аԥхьа иааиуаз днеиԥыххылеит Ҭамкәыҷ. Ауардынхьча акамбашьқәа раԥхьа дгылан. Уи уаҩ быргк иакәын, ичабра аҿацәқәа еиқәҳәаланы ихы аварақәа рҿы аҵыхәақәа кьакьа-кьакьаӡа хылԥа цынхәрас ихан. Ихҭарԥа ачарҭ аԥхьатәи аларгыла иахшьын.
– Уара уқәуп! – иҳәеит Ҭамкәыҷ, дынхырхәаны. Ауардынхьча ацкы аниҳәа:
– Абни аҷкәын ишьапы ихьуан, ԥыҭраамҭак ауардын дақәуртәар ҳҭахын, – иҳәеит Ҭамкәыҷ, ихы рҟәны.
– Шәабантәаауеи? – дҵааит ауардынхьча, ҭамкәыҷ ишҟа шьаҿак ныҟаҵаны.
– Аҟәаҟа ҳцоит, асеминариа аҭаларазы аекзамен ҳзышьҭхуазар ҳәа.
– Шәыԥсынҵры духааит, баба, ибзиахәыми… –  иҳәан, ауардынхьча инапы нагӡаны асаԥыџь ауардын иаақәихын, ахы инаҵаиргылт, нас икамбашьқәеи ауардын иақәыз аидареи днарзыԥшны даалакҩакит, иаахҵәаны аҷкәын иеиҳәашаз изымдыруа. Ишьҭахь иааиуаз иҩызагьы, иуардын аԥхьа дгылан дааԥшуан, имашьхәылҵ ауӷә иқәкны, аха ҿиҭуамызт.
Ҭамкәыҷ дзацәажәоз ауардынхьча икамбашьқәа камбашь абаақәак ракәын, иуардын хырҩаԥшьаа еиқәҵо-еиқәҵо ааҵәала излаҭәыз ала ҩынҩажәи жәаба ԥуҭ иреиҵамкәа аԥш ақәуп уҳәарын.
Уи ҳзынцәажәло аамҭазы, ауардыни акамбашьи змаз ауаа, аԥши аҭаҭыни қьырала Аҟәаҟа иргон. Ақьыра иргоз абжьахәҳахәҭцәа иртәын. Ишԥарурыз, иӷарын, уиала ԥыҭк дырҳауан. Арҭ еицыз ауардынқәагьы қьыран иргоз. Ркамбашьқәа еиргьҳәа ишыҟазгьы, амцхә аидара рамхашьҭыхит ԥара ԥыҭк ҳзырҳауазар рҳәан.
Уи еиԥш аҟаҵара дара игәаӷьуацәан, избан акәзар, зны-зынла убас иҟалалон, ауардынхьшьцәа амҩа ишықәу аҟәырҿҳәа иантәоз. Уи рыцҳара дуун дара рзы. Реидарақәа акрахҭынҵаны иахьырҭыԥыз икылыргон, хашәалахәгьы роуамызт, аҽакгьы.
Ауардынхьча уажәыгь длакҩакуа дгылан, ааигьы мапгьы аҳәара ицәыхьамҭараны. Иҭахын иара аҷкәынцәа ауарыдн иақәиртәар, аха акамбашь абаақәа дрыцәшәон, рымч дақәгәыӷуамызт.
Рышьҭахьҟа дук ихарамкәа, иааиуаз фаетонк, акыркырҳәа аҵәҵәабжьы раҳаит. Усҟантәи аамҭазы адәыӷбеи амашьынақәеи ыҟамызт, афаетонқәеи адилижансқәеи ракәын иҟаз, ҩба-ҩба ҽы зҵаҳәаны идырныҟәоз. Ахамуҭ ҳәа изышьҭоу агьежь, аҽқәа рыхәдақәа ирызиаша ирхадыргылон, аҵәҵәақәа рхьындырҳалон, аҽқәа афаетон ырма иахьцоз аҵәҵәақәа харантәыла рыбжьы уаҳауан.
Зегьы афаетон ахьаауаз инхьаԥшит. Аа, абар, иаакылсит иаргьы. дара ахьгылаз инарывсны иаагылт. Афаетон иҭатәан хаҵаки ԥҳәыски. Аԥҳәыс ахаҵа акы наиалҳәеит.
Ахаҵа дҭыҵны дара рахь иҿааихеит. Уи зшәагаа маҷыз аӡәы иакәын. Аҵара шимаз удырратәы деилаҳәан, икостиум, игластук уҳәа, убас зегь рыла. Иаушьҭыз иԥаҵақәа , удк иауцәамкәа ихы-иҿы гьежьы ианаало, агәаԥхара рыҵан. Иоура иақәнагахашаз ажьы ақәын. Қәралагьы иуаҩыбжараҿы макьана дымнеиӡацызт. Ашацаҳәа иааишьеи, ахьшь еиԥш инаԥшы-ааԥшышьақәеи злаҟазала, заҟа дуаҩы еилыххоузеи, ҳаи, акала дсуандаз ааугәахәрын, иахьада дшумбацызгьы.
Ахаҵа афаетон дҭыҵны иҿанааиха, аԥҳәысгьы дналбааит, иара иахь дыԥшуа амҩа агәҭа дааҭгылт. Астәи иԥшуаз уи аԥҳәысгьы деицгәраҭеит. КЬаҿк, еиқәакы. ахаара зҵаз аӡә лакәын лара.
– Мшыбзиақәа! – иҳәеит иара данаарыдгыла, аура шәықәуп мҳәакәа.
– Бзиа убааит! – дынхырхәеит ауардынхьча.
– Бзиа буааит! – иҳәеит Ҭамкәыҷгьы, илақәа асаара ирханы.
Ҭарашь нымҩахыҵ ақыдуахәа дахьықәиаз, иаразнак ишьапы ахьаа ихԥсаазшәа дҩаҵҟьан, дкьакьаӡа, иааиз днеихаҵгылт.
«Абри еиԥш аҵара змоу ауаҩ бзиа, ҳара ҳҿы ииҭахузеи, афаетон дҭыҵны даауеит, аха, дызусҭхарыдашь?» ҳәа акәын зегьы ирхәыцуаз.
– Арҭ аҷкәынцәа уара иутәума, ҵаара ԥхашьарам? – иҳәан ауардынхьча диазҵааит иара.
– Мамоу, сара истәӡам, – иҳәеит уи.
– Шәабацои, уара шәара? – Ҭамкәыҷ диазҵааит амҩасҩы.
– Аҟәаҟа ҳцоит, – иҳәеит Ҭамкәыҷ, – асеминариа ҳҭаларц ҳгәы иҭоуп.
– Уара иухьзеи, ақыдуахәа уқәианеи, узшьапык еилыхны? Уааԥсоу, ус баша уқәиазу? – Ҭарашь ишҟа ихы рханы дҵааит иара уажәы.
– Сеимаа сшьапы цәнаҟьан, исыхьуеит, сызныҟәом, – иҳәеит Ҭарашь, дыԥхашьа-ԥхаҵо.
– Шәаала, афаетон шәақәтәа, Аҟәаҟа сара шәызгоит, – иҳәеит иаалырҟьаны амҩасҩы.
– Аԥара хәыҷык ауп иҳамоу, иҳазхом, – дааҟәынд-шәындит Ҭарашь, иҿы зымҩа иаанарҳәны, ихы леирҟәын, илакыҵа дыҵаԥшны иҩыза дахьгылаз днаихәаԥшит, уи игәы иаанагоз аилкаара иҭахызшәа.
– Сара аԥара сҭахӡам, амала шәызгоит. Шәаала! – инарыдиҵеит.
– Ҳаи, анцәа илԥха уоуааит, ус рзуургьы иуркьаҭеит. Сара акагьы сырмыхәагәышьеит, аха… – Џьашьара ҟаҵаны даацәажәеита уардынхьча.
Аҷкәынцәа ирзымдыруаз ицәыԥхашьаны дырҩегь мап анырҳәа, иарау с иҳәеит:
– Аекзаменқәа рыҭра аҿҳәара ааскьаргеит. Уаҵәы иалагоит, сара шәсыцымцар шәагхоит, шәагхар шәнарышьҭӡом. Шәыԥхамшьан, шәаала! Амҩа ҳанықәлалакь ҳазусҭцәоу еибаҳҳәап, цқьа ҳаибадырқәап. Иҟалап саргьы стәымуаҩымзар… Аҳы, шәеилаҳәарақәа шьҭышәх, шәаала!
Ҭарашь ижәцәеимаа наишьхеирԥан, иеилаҳәара шьҭыхны ибӷа инкыдиҵеит. дцыркьуа иҿанынеиха, Ҭамкәыҷгьы иеилаҳәара аашьҭихын, иара днаишьҭалеит. Аҷкәынцәа иахьада афаетон иақәымтәацызт, рыгәқәа ҭыԥраауа иҟан ирымҳәеит акәымзар. Афаетон аҿы ианнеи аԥҳәыс дреигәырӷьаҵәа инақәлыртәеит.
Амҩа ианықәла, ирызмдыруаз ишиҳәаз еиԥш доусы изусҭцәаз еилибакааит. Ахаҵа Дырмит Гәлиа иакәын. Ицыз иԥҳәыс лакәын, Елена Андреи-иԥҳа.

Акәыцҳа

 Дыҟан аӡәы. Диман аԥҳәыс, нас уи илыхшаз ҷкәына хәыҷык. Даара акыр зхыҵуаз иан аҭакәажәгьы лыԥсы ҭан. Аха иан лыԥсҭазаара цәгьа дахашшаауа дыҟан. Избан акәзар, лҭаца леишәацәгьак лакәын, аҩны даалырбуамызт. Аҭакәажә рыцҳа лхы ахьылгара лымамкәа цәгьала адәы дықәын, ылфа ыҟамкәа, лыжә ыҟамкәа. рааигәара дахьырымбашаз аҿаԥарахь џьара дышьҭарҵон лара.
Ус ишыҟаз, аҭаца лхаҵа длыргәыбзыӷит, иан аҭакәажә зынӡа дырԥыригарацы, акәыцҳа дҭартәаны, дганы убра ииасуаз аӡ ду далаижьрацы.
Ҽнак зны абна днылалан, имаҷымкәа абыца ҿанны иааиган, аҩны ашҭаҿы акәыцҳа ашшра далагеит иара.
Иԥа хәыҷы дааин, уа дидгыланы аҷҷаҳәа диацәажәон, абыцақәа иркуа дицхраауан.
Акәыцҳа ашшра даналга, ахәыҷы иаб ус иеиҳәеит:
– Баба, нану аӡы даналаужьлакь, абри акәыцҳа уа иаанмыжькәа аҩныҟа иаага – ҳәа.
– Изуҭахузеи соуԥшәыл хәыҷы, ари акәыцҳа? – дҵааит аб.
– Уара уанажәлакь, абри акәыцҳа уҭартәаны, уганы аӡы уаласыжьуеит, убри азы исҭахыуп, – иҳәеит ахәыҷы.
Ари заҳаз аб, исеиҳәа закәызеи иҳәан, дара илахь ааиқәнаҵеит, нас уи нахыс-аахыс иан ишлықәнагоз ҳаҭырла лныҟәгара далагеит.




Такә дышдыршәаз

Мыҷеи Кәыҷеи еигәылацәан, ф-класск рҿы итәан. Ҽнак зны ашкол ахьынтә ианааи, акрыфа-акрыжә рҵатәқәа рыҟаҵара иалагаанӡа, уа ааигәа аҳабла хәыҷқәа хәмарырҭас ирымаз адәҳәыԥш ахь хәмарра ҳәа ицеит. Адҳәыԥш Ӷәака инхарҭа ҳәа иашьҭан, жәытә қьаԥҭан. Ара ахәмарра ахәыҷқәа ҷыдала бзиа ирбон: аҳа, аҵәа, нас ажь шкәакәа уҳәа ашәыр рацәаны иахьықәгылаз азы.
Мыҷеи Кәыҷеи адәы аҿы ианааи, рҩызцәа уаҩы дыҟамызт. Акьаброу ҳаслап рҳәан, ахәмарра иалагеит. Ԥыҭрак ианас ргәы ақәҿыӷьит, инаԥшы-ааԥшит, аха рҩызцәа уаҩы дмааит.
– Аҩныҟа ҳцаны ҳаурокқәа ҟаҳҵап, нас ҳаиҭаахп, – рҳәан, Мыҷеи Кәыҷеи амҩа иқәлан ишааиуаз, Такә захьӡыз рҩыза ҷкәынак иҩны инавалт.
Такә дара раҵкыс акыр деиҳан, аа-класск рҿы дтәан, даараӡак дҟәышмызт, аҟьашьрақәа илан, илеишәа цәгьан.
Мыҷеи Кәыҷеи агәашә иааҭалан, амаҵурҭахь рҿаархеит. Аҩны ианааи, ашә аркын.
– Такә уҟазар удәылҵ! – ибжьы иргеит Мыҷа, аха уаҩы аҭак ҟаимҵеит.
– Уаангыл, ара аӡәыр дыҟазар сара еилыскаауеит, – иҳәеит Кәыҷа. Аҩны дааваҵәин амаҵурҭа ашш дынкылԥшит. Аа абар АТкә ахәышҭаара дыҽҳәатәоуп иҽырԥсны, арацәа иҿшьны, деиқәаҵәамлаҳаӡа.
Кәыҷа афырҳәа иҩыза иҿы дааин илымҳа дынҭахәыҭхәыҭит, нас аҩыџьагьы рԥсы ӡаны, шьапԥынҵала мацара аҩны иаваланы, Кәыҷа дахькылԥшыз акылҳараҿы иааит. Уа Мыҷагьы дкылԥшит. Рнапқәа ааибадыркын, уаҳа имаанҿаскәа ашацаҳәа агәашә инҭыҵит. Хара имцакәа иахьнавалаз иаанҿасын иааицәажәеит.
– Такә арацәа зиҿишьрыз? – дҵааит Мыҷа.
– Арацәа иҿишьзаргьы ҳара ҳзынеимышьҭзеи? – иҳәеит Кәыҷа.
– Игәоуҭо уара, агәашә аҿы ҳнеиаанӡа аҩны ашә аартны иҟан, ҳара ҳашнеиуаз аниба, аҩны ашә аиркит, – иҳәеит Мыҷа.
– УИ зегьы бзиоуп, аха аҭаацәа уаҩы дыҟаӡам, иабацарыз?
– Усура ицазар акәхап…
Мыҷеи Кәыҷеи ршьапқәа рышьклаԥсаны адгьыл аҿы инатәеит, дасу ргәы иаанагақәоз еибырҳәарацы.
Мыҷа аԥыжәара злаимаз ала, еиҳа амҩақәҵарақәа ҟаиҵон, такә арацәа зиҿишьыз аилкаарақәа рҵыхәала.
Мыҷа хәыҷы еилҟьак иакәын, игәеилгара цәгьа ибзиан. Ихахәы еиқәаҵәа ықәырҳәны, илагәқәа, иџьымшьқәа уҳәа убарҭгьы ихахәы аԥштәы акәын ирымаз, еиқәаҵәа цырцыруа. данцәажәоз инапқәа иҟьон, иажәақәа ццакы-ццакуа игәы иҵаххуан, уамак ибазшәа-иаҳазшәа. Уажәы дахьцәажәоз Кәыҷа илақәа ҭаа иара дихәаԥшуан.
– Такә арацәа зиҿишьыз уасҳәап, – иҳәаеит иара илақәа хҩаны дхәыцуа, – ҳара ҳиршәарц игәы иҭоуп, иугәалашәоу жәаха ашкол ахьынтә ҳанаауаз иаҳзиуз; аҩныҟа сцоит ҳәа дҳаԥҟьаны амҩаҿы арасра дцәыҵатәаны, ҳиршҳәарц ибжьы ширгаз? Усҟан иара дамхаччеит акәымзар, ҳгәы ҭҟьаны ҳимшьуаз!
– Ишԥааури нас уажәы? – дҵааит Кәыҷа дҩагылан, иӡара хәыҷқәа кны дыԥшуа.
Дҩагылт Мыҷгьы.
– Абни ал ҳаватәаны ҳаԥшлап, ихы ахьирхо еилаҳкаап, уаала…
Мыҷа иҩыза инапы кны аанда рҽаваӡо еибарҩны аҩны ашьҭахь игылаз ал ашьапаҿы инеин рҽырҵҽахит. Усынтәи амаҵураҭа ашьҭахь аԥшра ишаҿыз, Такә ашьшьыҳәа даадәылҵын, даанаԥшы-ааԥшит. Уаҩы дыҟамызшәа аниба, ишьи-ишьи еиқәҵо абарҵа дныҵыҵын, агәашәахь дымцакәа, аҩны авараҿы агәара дхыҵны иҿынеихеит, даргьы еибарҩны рыхәмаррҭа Ӷәака иқьаԥҭахьы ицеит. Уа ианнеи, рҩызцәа ааны ахәмарра иаҿын, шьуокы рымч зықәхоз ахаҳә хәыҷқәа ԥшааны идырԥон, шьуокы ахадакәыркәыр ҟарҵон. Дара уахь имнеикәа, абна аанда арасраҿы рҽырҵәахит, усынтәи Такә дааиуазар аабоит ҳәа, амҩахь анаԥш-ааԥшра иаҿын. Ус ишԥшуаз, рышьҭахь абна аандаҿы, маҵә ҩак аҿаҩҳәа аӡәы ишьапы иԥнаҵәеит. Зны рыхқәа еидкыланы еиҿаԥшуа ираҳаз аҿаҩ бжьы иаазыӡырҩит, нас раԥхьа иҟаз арас махәқәа инарыхан инцәыҵыԥшит.
Аа абар, амыӷра дахьылагылоу Такә, арацәа иаиргаз ихы-иҿы еиқәаҵәеи ишәиҵаз ажәмыжәқәеи иареи ахьынеимоу дцәыршәагаха, ахәыҷы моу, мҩанык даазықәшәалакь абырггьы дицәшәаратәы дмыхьтәха.
– Абри абас дшыҟоу ҳҩызцәа дырбар, ргәы  ҭҟьаны иԥсыр ҟалап, ишԥааури, Мыҷа, иҳәеишь нас? – Кәыҷа иԥсы ӡаны иҩыза илымҳа дынҭахәыҭхәыҭит.
– Иара дҳаршәап, ииуа аабап, уҽумырҵысын!
Мыҷа инапы неигӡан иҩыза ибӷа данықәӷәӷәеит, уҽмырҵысыкәа уиаз ҳәа.
– Аимҳәа сакит, аимҳәа, – инапала иҿы неихеигәеит, Кәыҷа дыхәцәырххо, иԥсыԥ лагаҩагара аанкыланы.
–  Унацәа ухәлоуҵар угәы хынҳәуа иалагоит, уи иаразнак уеимҳәа артәоит! – иҳәеит мыҷа.
Кәыҷа инацәа анихәлеиҵа, зынӡа аимҳәа дакит.
– Ааи сыԥсит, сеимгәачит! – иҳәеит иара инапала адырҩегьых иҿы неихагәаны.
Мыҷа ҿымҭӡакәа ишилшоз, Кәыҷа илымҳа кны иааирҵәиит, Кәыҷа иԥсахы ҩеилалан, иаргьы Мыҷа илымҳа кны иааирӷәӷәеит. Мыҷа дҟаԥшьӡа дааицрашәеит, аха егьанимҳәа иаргьы егьимҳәеит, ижьы аница, илымҳа бызбызуа ианыҟала, аимҳәара ихашҭит.
Убри аамҭазы ахәыҷқәа ирбеит, Такә ишьҭыхны иқьышә ишнадикылаз абыкь аиԥш игәаҩаӡа иҟаз акы. Уи акы ҳәа ҳазҿу аӡацәа иалхны абыкь аиԥш иҟаиҵеит, иара, арацәа иҽарганы деиқәаҵәаӡа лҭаҟаауа ибжьы рдуны адәы аҿы ахәыҷқәа дрылаланы иалаиршәарацы.
– Иааура удыруоу? – иҳәеит мыҷа иҩыза ишҟа даахьаҳәын, – уара убжьы мырдуцәакәа аҽы еиԥш уқәырқәырла, сара сбыҩҩлап ацәаӷь еиԥш, насгьы сӷыӷлап ала ахьаԥарч ианеишуа еиԥш, зны-зынлагьы сҵарлап.
Иалагеит ишеибырҳәаз аиԥш ақәырқәырра, акьыркьырра, абыҩҩра, аӷыӷра…
Такә дцәыггараӡа дахьылагылаз, иылмҳа иааҭасит арҭ абжьқәа. даашаҟьшаҟьеит дхарахаԥшуа.
– Иҵегь убжьы рду, иҵегь! – шьапыла Кәыҷа днеигәҭасит Мыҷеи иареи ахьеиваиаз.
Нас Кәыҷа дкьыркьырит, мыҷа дҵарит, аӷыӷра далагеит. Еиларԥсеит еиуа-еиԥшым абжьыцәгьақәа. Изҵатәаз арасақәа реилаҽҽра, реилажәжәара иалагеит, зыбжьы гоз аԥстәқәа еижәыланы абра аиқәԥара иалагазшәа.
Дшәеит такә уаҩы ишимбац, ибыкь импыҵыҩрны икаҳаит.
– Иа-у-у-у, шәсыцхраа абааԥсқәа, шәсыцхраа! – ҳәа дыҳәҳәо абна дылҟьаны ахәыҷқәа ахьыҟаз ддәықәлеит. Такә данырба, ахәыҷқәа шәан рхы ахьынахаз еибарҩит.
– Такә иоуп шәицәымшәан, – рҳәан, мыҷеи Кәыҷеи рҩызцәа ирышьҭаланы ихындырҳәит, ирарҳәеит иҟалақәаз зегьы.
Ахәыҷқәа рҽааидыркылан,
– Ааит, уара Такәыжә уакәымза ҳара ҳзыршәоз, уара ухаҭа уоуп ашәаргәында, – рҳәан, ччархәс дҟаҵаны, алаф илхра иалагеит.
Иара дгәааит, зны мыҷа дишьҭалт дыкны дсыпҟоит ҳәа. Уи данизымк, Кәыҷа дишьҭалт, Кәыҷа дихьӡошәа анырба, лабак-лабак ашьҭырхын рҽеибаркны иара ишьҭалт. Дара зынӡа жәаҩык ыҟан.
– Ааит, шәара шәакәызма сара сзыршәоз, ишәсырбап! – иҳәан, дара рахь иӷәӷәаны иҿанааиха, Мыҷа иҩызцәа даарылҟьан ибжьы нарықәиргеит – «Шәазыӡырҩы скоманда!» ҳәа.
Доусы ахьгылаз рҽааныркылт, – «Шәҽеиҟаратәны шәықәгыл ӷазк!» – иҳәеит мыҷа. Ахәыҷқәа ашыр-сырҳәа иааиаҟьан ӷазк инықәгылт, рыжәҩақәа еизарханы, алар еиԥш еиҟарахәҵәаӡа.
Такә харантә дгылан дырзыԥшуан, абыржәы аҵалагәаҩа дааҭыҵызшәа, дцәыггараӡа, деихьыжә-еикәыжә. Зны-зынла ишьаҿақәа ԥхьаҟа инеихигон, дара рышҟа иҿааихарызшәа, аха нас изымгәаӷьыкәа деиҭаҟәыҵуан. Даара иҭахын иара даарылагьежьны аӡәаӡәала игәазхара ипҟар.
– Шәлабақәа ҳаракны ишьҭышәх, сара шәсышьҭал, ԥхьаҟа! – акоманда ҟаиҵеит Мыҷа, такә игәы иҭақәаз анеиликаа.
Ршьаҿақәа ишәа-иза агәырқьҳәа иара инаишьҭалеит, рҽеиҟаратәра еиламгакәа еилфаҷа, аҭаалым ҟаҵара алушәак иашьцылоу шьоукы реиԥш.
Такә игәы ааҭрысын, шьҭахьла деиханы ддәықәлеит.
Мыҷа ус ибжьы иргеит Такә иахь:
– Уара рыцҳа, аӡәы заҵәык уоуп иҟоу, ҳара заҟаҩы ҳаҟоу убома! Уҿааха агәы умазар, иузаауа зеиԥшроу убап, уеилаҳарпыҵып абас! – иҳәан, ихаԥыцқәа еихарӷәӷәаны, иҭаҷкәым хәыҷы раҵәаны ибжьы ҩаиқәиргеит. ЕГьырҭгьы зегьы рлабақәа ырҟымҟымуа икны иқәдырххон.
Такә дхьамԥшӡакәа дыҵыббы дцо даналага, мыҷа акоманда еиҭаҟаиҵахт:
– Шәлабақәа лашәырҟәы, шәаанҿас!
Зегьы аӡәк иеиԥш уа рҽааныркылт.
Такә убасҟан дааҭгылан дара рахь дынхьаԥшит.
– Уара мыжда, узыршәеи, иухьзеи, уаҳшьыҵәҟьар ҳәа ушәома? – иҳәеит Мыҷа аархааны, – ҳара иуҳарбар ҳҭахын, зегьы ҳҽеидаҳкылар уара уаҵкыс ҳшаиааиуаз, ҳара ҳахь уааи шьҭа ҳахәмарлап, аха даҽазны иҟоумҵааит иахьа иҟауҵаз.
Такә аҭыӷь аныкшо аиԥш ихы ԥарҟәыланы ԥыҭрак дгылан дырзыԥушан, аха нас егьшизырымуаз агәра анига ԥшьаала дара рахь иҿааихеит, данаарыдгыла Мыҷа ус иҳәеит:
– Уца уажәы, уҿы ӡәӡәаны уҽыԥсахны уаа, нас уҳадаҳкылап. Ус еиҳа еиӷьымхари? – иҩызцәа дразҵааит.
– Ааи, ус еиҳа еиӷьуп, – рҳәеит зегьы неицҿакны.
Такә идырҵаз мап ацәикит.
Ԥыҭрак ашьҭахь, ахәыҷқәа иҵегьгьы ирацәаҩны ианеиза, ампыл иасрацы рыӡбеит, еимҵакьачацәас иалырхит Такәи Мыҷеи.


М. Аҳашба

Амаланыҟәа

Ацәа даалҵит Адгәыр. Иҭаҷкәым хәыҷқәа аараҵәаны, иблацәақәа рҟәыҷуа, ииарҭа даалатәеит. Згәы ццаха ӷра еилаԥса иҟаз ихыза, азымҩатәырахь ижәҩахыр инахшәан,, аз-ҿацәк хьыхәхәа, иарма жәҩа иахьынҳалан уажәы. Ихарԥ аҳәынҵәарақәа ахьеибартыз аҟнытә ахәда аахьаҽын, игәышԥ хәыҷы ҟәашкакараӡа иааԥшуан. Ихәда ҭыхәхәа иҟан. Иблацәқәа ахьирҟәыҷуаз аҟнытә ихы ҵысҵысуан, ихәда адашқәагьы, зны иармарахьтәи, даҽазных – иарӷьарахьтәи хаххалаӡа иҩагылауан. дара игын. Зны-зынлагьы, инапқәа аанкылашәа, иблақәа нцәыҵирԥшлауан.
Ахәшҭаараҿы амца хәажжаӡа иеиқәын. нырцә, агәышԥы аҽҳәа иаҭаны, ицәырсысуа иҽҳәатәан Ҵис хәыҷы. иара иаб – Даҳир адәны арахә ахьеилиргауаз ибжьы ааҩуан.
– Нан, уа, нан! – иҳәан, изнапык аауишьҭын, изблак ныхтны, днаԥшы-ааԥшуа, аҩны ааимидеит блала.
Адгәыр иан Хьыкәыҷ, лыхьурӡы ныкналҳан ашыла хәуа, акҿыҩра дыкҿан.
– Нан, барамыжда, баба иабҳәарауазеи… – ҿааиҭит иара, иан дахьгылаз илаԥш анаалықәшәа.
– Закәузеи, нан, баба иасҳәараны иҟоу? – лҳәан, ллыхәҭа аанкыланы, даахьаҳәшәа диазҵааит лыҷкәын.
– Ани аҷкәын имаз аҩыза амаланыҟәа сзааихәааит, иҟалауазеи!
– Иауазеи, нан, амаланыҟәагьы узааихәап, зегьы уара узыҳәан ауми изаҳҭахыу, сызкәыхшаша! – игәы ааалҵеит Адгәыр иан.
Адгәыр, абарҭ реиԥш иаҳаз ажәақәеи, еиҳаракгьы ицырцыруа иблақәа иаарыхгылаз амаланыҟәа игәы иааҵалази, дыцәаӡамызшәа, длахҿыхӡа, иаразнак ацәа даалырхит.
Зынӡа уажәы аабыкьа Адгәыр, иани иаби дрыманы, Очамчыра ақалақь аҟны иҟан. Ақалақь иахьалаз ҷкәынак, иара иаасҭа иаҳа ижыцәӡа иҟаз аӡәы, иҟаԥшьы уаркалеиуа маланыҟәак дақәтәаны, дкәаркәалеиуа, атротуар дшықәыз ибеит.
Амра каххаа иԥхон. Амаланыҟәа абарбалқәа агьежьра иахьаҿыз, адаҷ каламқәа раӡныԥсараха, аки-аки еихьымӡа-еиԥымӡо, иеиқәҵәиашаауа иеишьҭан. Арахәқәеи иара амаақәеи ирықәҭәаз аникель меигӡарахда ианыҷҷауаз амрахәагақәа шырхыҷҷалауазгьы, Адгәыр иблақәа изацрыхуамызт иара иҩыза аҷкәын хәыҷы дзықәтәаз «аҽы» ссир!
Убри аҽны инаркны, амаланыҟәа ааҭымҵӡакәа Адгәыр ихы иҭан,, игәы иҭыхон, иԥхыӡ иалан. Агантә даныхынҳәы ашьҭахь мчыбжьыкгьы иара иҩызцәа рыҟны убри атәы акәымзар, даҽа ҳәатәык имаӡамызт! Уажәы, ашьжьымҭан, ацәа дшаалҵызҵәҟьа иааигәалашәахт ҩаԥхьа.
– Угыл, нан, угыл! Уҿы ӡәӡәа, ухы ҳәа, уҽеилаҳәа! Уара убзиахар иузааҳамхәара иҟоузеи, уан, дузӡатәзааит! – даҿын Хьыкәҷ лыҷкәын хәыҷы иабжьара.
Адгәыр иакәзар, зегь реиҳагьы абжьара зҭахыз аӡә иакәын: иасымша иузааҳамхәара иҟоузеи, уан, дузӡатәзааит! – даҿын Хьыкәҷ ылҷкәын хәыҷы иабжьара.
Адгәыр иакәзар, зегь реиҳагьы абжьара зҭахыз аӡә иакәын: иасмыша аашаргьы аимак рыман иани иареи. Акрыфара игәаԥхауамызт, мчыла акәын есчан акыршиҿалҵауаз. иара дара игын, дычмазаҩ-чынџьхашәа акәын дышҟаз. иани иаби абри дара ихьааганы ирыман, аҳақьымцәа рҳәеит, ахәшәқәа рҳәеит, иҟарымҵаз егьыҟамызт, аха иара иааигәарԥханы, ихәы фиауа дырзымхәышәтәит.
Уажәы амалаынҟәа игәы иааҵалан, аԥхьырцәҳәа дҩагылеит. Ажәжәаҳәа аҽеилаҳәара далагеит. «Уара убзиахар иузааҳамхәара иҟоузеи!» ҳәа иалымҳәази иан, уажәы «абзиахара» даҿын иара.

…Хьыкәҷ, абысҭа аакнылхын, ачанахқәа ирнылаҵуан. Адгәыр, еирыӡла аӡы иманы дааин, иаб инапқәа иирӡәӡәауан.
– Уара, иахьа сыцҳаражәҳәаҩуп, – лҳәеит Хьыкәҷ, илкыз амҳабысҭа ырцәаакны ачанах ианылҵахьаз абысҭа инахарӷәӷәауа, ирԥшӡауа. – Адгәыр сузааишьҭит!
Адгәыр иылмҳақәа кьацә-кьацәӡа иааиҵыҵит.
– Ииҭахыузеи Адгәыр? – иҳәан, хьыкәыҷ длазҵааит Даҳир, инапқәа ахьиӡәӡәоз реихьшьра дааҟәыҵшәа, Адгәыр, диҿаԥшуа.
– Очамчыра ҳаныҟаз иибаз амаланыҟәа игәы иахәзаап, убри аҩыза акы сзааихәааит, баба ҳәа ажәа униҵоит.
– Иагьизаасхәарын, аха иара изырныҟәауамеи, иазиугәышьозеи!
– Исырныҟәоит, баба, исырныҟәоит, – иҳәан, Адгәыр иикыз аирыӡ аҟыгәҳәа адашьма инықәиргылан, иҩ-напыкгьы иаб ихәда иаакәиршан, днеихьынҳалеит.
– Излаурныҟәауазеи, ушьапқәа кьаҿуп, абарбал алыкәқәа рҟынӡа изынаӡауамеи! Амаланыҟәа уҭахындаз, уан акрыфа ҳәа ануалҳәалакь, ҩынтә илмырҳәаӡакәа, иаразнак акрыгьы умфалозиз!
– Сшьапқәа ируазеи?
– Иумбаӡозиз,, убри амаланыҟәа иақәтәаз аҷкәын хәыҷы ишьапқәа рыла амаланыҟәа ширныҟәоз?
Адгәыр ихы аалаирҟәын, ишьапқәагьы днарыхәаԥшит: иеиқәа кьаҿ иахьааҵыҳәҳәауаз ишьамхы лахыс амра иашәын, идырдхақәа ылгәыгә, ицәышәшәаӡа иааԥшуан уажәы.
– Акрыфала, акрыфала, уан иааумҵалаҵуа зегьы ыфала – иузҳап. Ушьапқәа амаланыҟәа абарбал алыкәқәа рыҟнынӡа инаӡауа ишааҟалалакь еиԥшҵәҟьа, иаразнак иреиӷьӡоу маланыҟәак узаасхәауеит, – иԥа дақәиргәыӷит Даҳир. – Уааишьт арахь! – иҳәан, даҳир иҷкәын днаганы, ашәваз днадиргылеит. – Уҽаариаша, уҽаариаша! Абас, абас!
Адгәыр ишәваз дахьадгылаз ихы аҩахыхьшәа, маҿак аҟара инахыганы, ашәваз иҿаҟәеит Даҳир.
– Аа, абраанӡа унаӡартә аҟара ианузҳалакь, амаланыҟәа урныҟәаларатәгьы уҟалауеит. Убасҟан, ажәакгьы умырҳәаӡакәа, иреиӷьу амаланыҟәагьы узаасхәауеит, – иҳәеит Даҳир, иԥа ихгьы ааишьшьит.
– Ҟаау! Абранӡа сара санбадухауеи! – иааџьеишьеит Адгәыр, аҿаҟәара аҟнынӡа инапы нагӡаны, инҭаршә икны ҵаҟагьы длахеит, аҿаҟәара, аалаирҟәрызшәа.
– Уи, уара акыршуфауа еиԥш акәхауеит! – иҳәахт Даҳир.
– Ибзианы акрыфара салагар иаарласны исызҳарыу?
– Ҳәара аҭахыума! – иааирҵабыргит Даҳиргьы.
Абас иит Адгыри иареи рыбжьара ажәеимда.
…Абри инакрны аҷкәын зынӡа иҽиԥсахӡеит! Аԥхьа – мчыла иҽадцалауа ифон иара иан иааимҵалҵауаз афатәқәа зегьы. Ашьҭахь хәҷы-хәыҷла акрыфара дашьцылеит иара. дышнеи-шнеиуазгьы икрыфара аамҭа дахыԥауа далагар изымчҳауа дҟалеит, амла сакит ҳәа иан даалыцхраауа, дналыдгылауа аҟнынӡагьы днеит. ЕС-аашар шьыбжьхьа шаарфалакь еиԥшҵәҟьа, Адгәыр иаб имахәар аанкыланы, ашәваз ашҟа дихауа диагуан.
– Баба, да уахәаԥшишь аҿаҟәара аҟнынӡа заҟа сыгыу, – иҽаариашаны, ашәваз иҽадырӷәӷәала днадгылауан иара.
– Макьана уабаҟоу! Ари, абас ҿахрак уфеит ҳәа иаразнак иузҳауама? – иҳәон Даҳир.
Адырхаҽны ҩаԥхьа:
– Да, баба, иахьа заҟа сыцлаз гәаҳҭапи! – иҳәахуан Адгәыр. даҳиргьы, иԥа ашәваз днадыргылахны, ихы инапы аақәшьуа, аҿаҟәареи иареи ирыбжьаз гәеиҭауан.
– Макьана акыр уыгуп, уҽшәала! – иаҭеикуан иара.
Адгәыр имацара иакәӡамызт амаланыҟәа гәаҟрас измаз. иара иҩызцәа – агәылацәа рыҷкәынцәагьы, Адгәыр изыҳәан амаланыҟәа анбаархәари ҳәа ргәы хәыҷқәа хыҭхыҭуа иазыԥшын.
– Адгәыр уааишьт, – рҳәон дара уажәы-уажәы, днагангьы ашәваз данддыргылауан. ҽнак хынтә-ԥшьынтә данаадыршәалауазгьы ыҟан.
– Ҟоҳ, ари макьана маҿакгьы игыуп! – иааџьеишьеит ҽнак Даҭа хәыҷы. Адгәыр ихы акәмаҷиареи аҿаҟәареи ирыбжьаз маҿала ишәауа. – Уара, ари даҽа маҿак акҵысгьы игыуп, макьана дабаҟоу!
– Маҿак иауазеи, уара, уԥшишь, унацәақәа аҿаҟәара иахыҳәҳәаны иахьцауа! – имаркуан Даҭа.
Абри еимаркуан, иеиҿаркуан, иагьарааны урзыԥшыргьы, рыбжьқәа оумаха, ашәваз иакәаӷӷа игылан дара.
Ахәылԥазгьы, реимак аилыргаразы, «иахьа заҟа сыцлазеи Баба?» ҳәа дкәаӷӡа, иаб иаԥхьа даақәгылахуан Адгәыр.
– Абри аҟара ауп иуцлаз! – иҳәан, инацәхыԥ аҵаӷара дахәаԥшуа, инаимҵеикит даҳир.
– Ҟоҳ, ус акәзар, сара абри аҿаҟәара аҟнынӡа санбанеиуеи!
Адгәыр игәык аҳаӡауа даналагалакь, «аа, иахеижьҭеи заҟа иузҳаз» ҳәа хәыҷык нацҵаны ирбауа, игәы миышьҭуа, хәҷы-хәыҷла дазыҟаҵауа дааигауан Даҳир иԥа.
Абас, изгәамҭаӡакәа ииаҟьа ицон амшқәа, ицон амзақәа, ицеит ашықәс… Аҷкәын акрыфара дашьцылеит. Уажәраанӡа ицәеи ибаҩи еикәыршаны дшыҟаз, уажәы дҭааҭыӷьаӡа, аҳәаса агәаӷь еиԥш деилаҟаца дҟалеит. Ашәваз аҿаҟәара аҟнынӡагьы дҩаӡауа далагеит.
Даҳир ианакәзаалакгьы амц зҳәоз аӡә иакәӡамызт. Еиҳаракгьы ахәҷы дижьаны иҟалаӡомызт. Ахәҷы дзықәургәыӷуа ҟауҵароуп, уажәа зызиҭуаз наугӡароуп. Абри идыруан, закәансгьы иман Даҳиргьы.
– Угыл, угыл, Адгәыр! Очамчыраҟа ҳцароуп! – ибжьы ааиргеит Адгәыр иаб шьыжьымҭанк. Адгәыр, ацәа даалҵны, иблақәа аахитзар, иханы дгылан  иара иаб.
– Ҳколнхара амашьына Агаҟа ицоит, ҳаргьы  ҳаргарацы расҳәеит, – даҿын даҳир, – амаланыҟәагьы алаагап!
Адгәыр абри ажәа дазыԥшызижьҭеи акыр ааҵуан: иагьа ианеиҵаха шықәсыки бжаки иреиҵамызт. иаб иажәақәа ҩбамтәкәа, абӷьааҳәа иҽааилеиҳәеит. Аҟыԥҳәа иҿи-инапи ӡәӡәаны, астол днахатәеит. Заа ихәы лырхиахьан иан. Астол дшынахатәаз еиԥшҵҟәьа, хыма-ԥсыма акрыфара далагеит. Дыццакуан, иԥсы иҟырҟы икылахауан. имҵаз ибысҭа нкылбӷыҷаа-аакылбӷаҷаауа, ииулакгьы ицыфа ыфаны жахьыҩагылара дашьҭан иара. Абри иаб изгәамҭакәа инымхеит.
– Абринахыс абас акәзар акрыфара ушаҟәыҵуа, амаланыҟәа ҳзаамхәеит уҳәар смаҳаи? – иҳәан иԥа игәиҽаниҵеит иара.
Адгәыр ииулакгьы, абри еиԥш агәаҽанҵара аниоу, днахан, ибзианы акрифеит, дшыҳәыцымыцуаз мацара.
Шаҟа ҟалалакгьы, ицеит дара убри аҽны Очамчыраҟа. Уа иахьнеиз адәқьанқәа инарылалан, амаланыҟәақәа ахьырҭиуаз рыԥшааит.
Адәқьан иахьааҩналаз иеицырхәхәа икыдгылан амаланыҟәа хәыҷқәа ҿыц-ҿыцӡа. Аԥхьатәи амаланыҟәа иадырҷаблаз  ақьаад иаҳәауан иара зыԥсаз. Даҳир чекк ҩарымихын, акасса аҟны днеины, уа иадтәалаз аԥҳәызба илиҭеит амаланыҟәа ахә аԥара. Уажәы иԥагьы, иаргьы, аҭиҩгьы амаланыҟәа алхра иаҿын.
– Баба, абриа маланыҟәа ҳарҭааит, абри иаҳа иеиӷьуп! – иҳәан, амаланыҟәақәа уракы инацәкьыс нақәикит Адгәыр. Уи егьырҭ рылымкаа иаҳа ицырцыруазшәа ибеит иара. Абри иаҳа иҿыцуп!
– Арҭ зегьы ҿыцқәоуп, аха уара абри иаҳа иугәаԥхазар, қәашьыс иуоуааит, – иҳәан, инапы нагӡаны аҩызцәа иаарылихит, адәқьан иҵагылаз ахәҳахәҭҩы, инагангьы иара амаа Адгәыр инаииркит.
Адгәыр, ари амаланыҟәа днавагыланы, иааирныҟәашәагьы иуит, инхырнаангьы днахәаԥшит. иара иаҵагылаз абарблақәагьы, амаакырақәагьы, зегьы араӡны еиԥш ицырцыруа, иникельԥсараха иҟан. Аԥсҟы арӷьарахьтәи амаакыра иадҳәалаз аҵәҵәа инацәкьыс анаақәирӷәӷәа, акыркырҳәа абжьы ҭгеит. Уи абжьы ӷәӷәазаарын, акьанџьа зҽоуршәауа адахҭа иадгылаз аӡӷаб хәыҷы, лгәылҽанӡамкәа ари абжьы ллымҳа ианааҭас, иаразнак лгәы ааҭрысит.
– Мама-а! – лҳәан, дныҩныҵәааит, дзыдгылаз лан лкалҭгьы днахьынҳалеит.
– Аҳ иԥсы бӷыроума, сыԥсы бфааите! – лҳәан, ари аӡӷаб лан лҽаарҟәны, даалгәыдылҳәҳәалеит. – Бзыцәшәазеи, абри аҵәҵәа абжьы аума? – дԥышәырччауа аҷкәын иабгьы днеиҿаԥшит.
– Иууазеи уара, ауаагьы уршәоите! Уажәнатә абас амаланыҟәа арынҟәашьа еилазгауа, ари нахыс ишԥоуԥсыхәоу, Шьаликәа егьараан амаланыҟәа арныҟәара азин умихып! Иухашҭма Ахра изиуз? – Даҳиргьы дԥышәырччауа иԥа диабжьауан…
Шьаликәа ҳәа Даҳир дызҿыз дара ргәыла ҷкәынак иакәын. Уи араион аҟны автоинспекторс аус иуан, ашоферцәа зегьы  ицәшәон. Аколнхара амашьына ныҟәызцауаз Ахра иблеҭ имихын, амашьына ақәтәара азин имамкәа, хымыз амашьынақәа ӡәӡәауа, аҳәынҵәа-баа игәыҵатата агараж аҟны аус иуан.
Азныказы даараӡа дшәеит Адгәыргьы, уимоу, иԥштәгьы ааиԥсахит. Ашьҭахь данеиԥхьхәыцаа, абасгьы ҿааиҭит:
– Шьаликәа ашоферцәа роуп зыблеҭқәа змихуа, сара сшоферума? – игәы ааирӷәӷәеит иара. Ари заҳаз аҟырҟырҳәа иааибарччеит. Ачча лызынмкылеит аӡӷаб хәыҷгьы: лылаӷырӡқәа лҿаҳәҳәы, лыблақәа реицаҟьа дырцәыҵыԥшны Адгәыр дихәаԥшуа, ачара даҿын ларгьы.
Дук мырҵыкәа Адгәыр иаби иареи амашьына ачарҭ иангыланы аҩынҟа амҩа иқәын. Адгәыр ималаныҟәа аԥсҟы амаақәа инапқәа рыларԥс икын, амҩан аӡә дшаарԥылалакь еиԥшҵәҟьа, иаразнак аҵәҵәа инацәа наҿирхауан, иара акыркырҳәа абжьы ҵарӡа, амашьына асигнал иалҩны игон…
Иааит аби-ԥеи аҩны. Аҵых акыр цахьан. ашҭа ианааҭалаз. Адгәыр ималаныҟәа игәыдыҳәҳәала икын. Маҷк аҟара ашҭаҿы ималаныҟәа иманы дынҭагьежьыр цәгьа ибомызт, аха иабаҟоу ауха дара ишәшьын, ишьапы ахьирыгалауазҵәҟьагьы ибаӡомызт.
Абарҵа дшааҵалаз еиԥш иаразнак ималаныҟәа иахаз аҵәҵәа инацәа наҿирхан, акыркырҳәа абжьы ҵарыхәҵәҟьаӡа иныҩныҩит.
– Ҳаи, нан, уан дузӡатәиит иуулакгьы урашь уманы уааит акәу! Ԥшӡала, нан, ԥшӡала! – ашә аартны, лыҷкәын даалгәыдылҳәҳәалеит Хьыкәыҷ.
Адгәыр дшааҩналазҵәҟьа дналаган, иаби иареи очамчыра иахьнеиз адәқьанқәа такә шеимырдаз, аҵыхәтәан амаланҟәақәа рацәаӡаны ихьырҭиуаз ишақәшәаз, иара дрылаԥшны иреиӷьӡаз шалихыз,ӡӷаб хәыҷыкгьы дыширшәаз иан илеиҳәо, иеиҭалеиҳәо, аухантәарак ижәабжьқәа нҵәаӡомызт, аха ималаныҟәа илаԥш аахырԥаны жәҩанк аирбомызт. Уимоу, данышьҭалагьы инаганы, ииарҭа аԥхьаҵәҟьа иргылеит. Инапы ихыза иааҵырҳәҳәаны, иара шишьышьуаз мацарагьы илацәақәа нҭааит…
Адырҩаҽны Даҳиргьы дымгылацызт, Адгәыр ималаныҟәа иманы, дӡаӡаҳәо, амӡырха данҭаз. Аха макьана уи арынҟәара дашцьыламызт: сақәтәоит ҳәа ишьапы аахганы, акәадырырҭа иҽеиуршәауа, дшалгалакь еиԥш дынхышәҭлон, зны-зынлагьы ималаныҟәеи иареи неиваҳалон.
Абас дҳақь-ԥсықьуа ашҭа дышҭаз акәымкәа:
– Адгәыр, у-«Москвич» ауаара суҭар ҟалару, Аганӡа цатәыс исымоуп, шьапыла сызцом! – ибжьы АДгәыр иааиқәиргеит амӡырхагәара иаавалаз аӡәы.
Адгәыр днаԥшызар – абар Шьаликәа! Дцәышҟаҟараӡа дааҟалеит иаразнак. Мап икыр – дицәшәеит: абри ауаҩ ашоферцәа дуқәаҵәҟьагьы ицәшәон, иудыруазеи игәы иаанагара, зынӡа иааимихӡар? Араарагьы изыгәаӷьуамызт: «ани адуӡӡа дақәтәар иеизырҟәаҿы икаимыжьуеи!» Ииҳәара дақәымшәауа, днаԥшы-ааԥшуа дгылан Адгәыр.
– Ы-ы, ари «Москвичума?» – иҳәеит иара зныкыр ашьҭахь, ибжьгьы мырдуцәакәа.
– «Москвичымкәа» закәызеи, нас, уаԥхьеишь иара убра иахьыукыу аҵаҟашәа иану!
Адгәыр ихы аарҟәны днахәаԥшит аԥсҟы аԥхьашәа иадырҷаблаз амарка. Аха ари еиԥшқәа рыԥхьара иара цқьа издыруамызт, игьежьӡа сахьак ианын, иаакәыршангьы анбанқәак ақәҩын. иара ишәҟәқәа рыҟны анбанқәа иаҳа идуқәан, еицырхәхәангьы, ииашахәҵәараҟа ианын. Араҟа иану уара идыр!
Ус аҩны ашә аҷараҳәа аартыбжьы геит: иаб дгылазаарын, дындәылҵын абарҵа дааҵалеит.
– Адгәыр у-«Москвич» Аганӡа исураарауазеи ҳәа иасҳәан, игәи-игәи еилаԥуша дгылоуп, – иҳәеит Шьаликәа, Даҳири иареи аԥсшәақәак анааибырҳәа ашьҭахь.
– Адгәыр, уи аӡәы иираауа дыҟахыума, иахантәарак ииарҭа аҟынгьы ицышьҭаҵаны иманеи! – дааихыхәмарит Даҳиргьы.
Шьаликәа дшыччауаз имҩахь дцеит. Даҳиргьы иҽага аашьҭихын, амхахьы иҿынеихеит. Адгәыр, дгәыҭҟьа-ԥсыҭҟьаха дгыланы, Шьаликәа архәара днавалаанӡа дизыԥшуан.
Абас ихигеит иара ималаныҟәа аҵыхәала раԥхьаӡа даазыниаз ашәара.
…Маланыҟәа хәҳара ҳәа Адгәыр Агаҟа дышцаз иаразнак иаарылаҩит агәыларатәи ахәыҷқәа зегьы. Аҽны иааилахәлаанӡагьы арҭ зегьы еизаны иԥшын иара данаауа ҳәа. Ауха, инеилалашьцаанӡагьы Адгәырра рыҩны иахын арҭ рылаԥшқәа, аха Агаҟа ицаз ауаа рхабарк анырымбаӡа, алашьцара еимнарпит.
Адырҩаҽны аӡәаӡәа-аӡәаӡәала, ҩыџьа-ҩыџьала аизара иаҿын. дук мырҵыкәа хәыҷы-бжьыла иҭәит Адгәырраа рашҭа. Адгәыр, ималаныҟәа амаақәа кны, даваҩуа ашҭа дҭан. Иҩызцәа еибарҷырҷыруа иара ишьҭан. Зны-зынлагьы, иара иааихьӡалоз рнацәақәа амаланыҟәа иахаз аҵәҵәа инаҿдырхалон, иара аҵәҵәагьы акыркырҳәа абжьы нарылаҩлон.
Аԥхьа Адгәыр ималаныҟәа дахыбаауан, аҵәҵәа ицәазырҳәалозгьы абас днарҿаӷыӷлон:
– Закәузеи, уара иҟауҵауа? Абас ашыԥҳәа ухә-нацәакгьы наҿурахуа уалагар, с-«Москвич» аҵәҵәа ааҿыужәаӡарагьы ауеит!
– Ы-ы, ари «Москвичуп» ҳәа уазҳәада? – дааиҿаххит знацәақәа аҵәҵәа иаҿзырхаз аҷкәын шаҭлаҟьашәа иҟаз Адамыр.
– Шьаликәа исеиҳәеит. Аа, абраҟа иануп, – иҳәеит, инацәагьы нақәкны иара аԥсҟы аҵаҟашәа амаланыҟәа ахәамц иадчаԥалаз амарка днахәаирԥшит.
Ахәыҷқәа зегьы, агыларҭа рибамҭауа, рыхқәа аарҟәны, Адгәыр инацәа ахьақәкыз инахәаԥшит. иҟаԥшьшьӡа сахьак анын уаҟа. иара асахьа иаакәыршаны анбанқәагьы ақәҩын. Аха «Москвич» ҳәа ажәа ахьаныҵәҟьаз ианақәымшәа, акакала анбанқәа рыԥшаара иалагеит.
– Иабаҟоу, уара, абра «м» џьаргьы ианӡамеи? – Адгәыр дааҿеикит Адамыр.
– «М» ыҟам, аха абар «о» ахьыҟоу, – наҭеикит Адгәыр, иааира дуӡӡак згаз аӡә иеиԥшгьы. иара имазкуаз днеиҿаԥшит.
– Ы-ы, Шьаликәа иаҵкыс уара иуыдруама? Шьаликәа «Москвичуп» иҳәазар – «Москвичуп»! – иаашьақәирӷәӷәеит абраҟа иеикәагылаз ахәыҷқәа рахьтә иаҳа иҭааҭыӷьашәа иҟаз аҷкәын махәажә-шьахәажә Ҷыка.
Аурыла Ҷыка абарҭ зегьы дреиҳан, қәралагьы мызқәак рыла дреиҳабын. дара ианакәзаалакгьы убри иҳәатәы харҵалон, еиҳабык иеиԥш ҳаҭыр иқәырҵалон. Абрыгьы Адгәыр ималаныҟәа «Москвич» ҳәа ианшьақәирӷәӷәа, ырцуҭа аҟнытәи ахәыҷқәа зегьы Адгәыр и-«Москвич» ҳәа иашьҭалеит.
Адгәыр ималаныҟәа «Москвич» ҳәа анахьӡхала, еиҳагьы интерес иркит уи дара. Ақәтәара акәым, иарау с знапы нагӡаны иааиԥхьызшьшьаауазгьы, зықәлацәа иаарылыҷҷаз аӡә иеиԥш, игәы иазаҳуан иаразнак. Аха Адгәыр игәы иахәауамызт ари. Аникель инакьысуаз инапы аԥхӡы ахьадхалауаз, ичабра аацәырганы иырцқьалон.
– Уара, унапы шыцәаакыу ишԥоукуеи! Ижьакцоит! – иҳәон иара. – Ари гәаргәалеиуп ҳәа уарҳәама?
Аӷьӷьаҳәа иааилалхәан ҩаԥхьа.
Зынӡа асирақәа рыҟнынӡагьы ианнеибацалауаз ыҟан. Рыбжьқәа аныцәгьаӡахалакь, Хьыкәҷ дааины, иааиҟәылклон. Аҵыхәтәан, алра ишрабжьалгаз еиԥш, зны Адгәыр дақәыртәаны, наҟ-ааҟ амаланыҟәа иавагыланы, иваҩуа ддырныҟәауан, зных – даҽаӡәы днақәыртәаны, Адгәыргьы егьырҭгьы амалаынҟәа иаԥхныҩлауа ддырныҟәауан. Абри ишаҿыз мацара аӡәи-аӡәи амалаынҟәа арныҟәашьа рибарҵауа иалагеит. Ахәылԥазы, ашҭагьы рзымхазт, аферма аԥхьа илашьҭыз адәеиужь ду ашҟагьы икылсит.
Ахәыҷқәа аџьџьаҳәа ишеилаз, ирызгәамҭаӡакәа амра нӡаалеит, аферма рахә ирхылаԥшуаз Арсанагьы, камбашь гәарҭак иаԥца дгәарлеит.
Абри аферма рахә камбашь леишәа бааԥсӡак рылан. Лома ахьӡын иара. Лома ахьӡын иара. лома абра игылоуп шыуҳәауаз, иара ашырҳәа ицаны, аанда ԥжәаны мхык инҭалауан. ЕС-аашаргьы Арсана аҭаҳмада лаба дук кны, абгақәа ирфаша Лома ҳәа дшәии-шьииуа, дыҩуа, абри акамбашь дашьҭан, игәы аакыднахӡахьан. иара абар уажәгьы мхык ишаалицаз мҩашьауа, атәыҩақәа амӷ рхарԥа, аҟәаҟәа ажыц бӷьы ықәтата, иаԥца иааицауан.
Адгәыр ималаныҟәа дақәтәаны дышнеиуаз, ахьча-ла Мура даавалеит. Инацәа нагӡаны аҵәҵәа ианааҿирха, акыркырҳәа абжьы игаз иацәашәан, инымҩахыҵны, иаразнак амҩа инаҭеит иара. Арсана ари гәеиҭан, дааиахәмаршәа ус ҿааиҭит:
– Адгәыр, уҵәҵәа скамбашь ауп изықәнаго. иара ахәда инахасҵар, иахьцалакгьы иаразнак исыԥшаауеит. Лома азыҳәан ауп уи анцәа изишаз! – абасгьы нациҵан, ахәыҷқәа шыҟаз иҿааихеит.
Адгәыр, Смаланыҟәа аҵәҵәа ахихҵәҟьоит игәахәуу здырхуада, аималаныҟәа иманы аҩныҟа деихеит. Абри инаркынгьы Адгәыр аферма аганахь дықәлаӡомызт. харантәгьы Арсана ихыцәкәкән дшаақәԥшлакь еиԥшҵәҟьа аҩныҟа деихауан, ималаныҟәа иманы.
Адгәыр ихала ималаныҟәа дақәтәауа, ихала ирныҟәауа даналага зынӡа дханагалаӡеит. иаашар хәлаанӡа ималаныҟәа даақәҵны жәҩан ибауамызт. Икрыфара иагхеит, иагхеит икрыжәра. иан уажәы-уажәы иқәҿылҭуан:
– Уааи, нан, Адгәыр, какалк кны уца! – лҳәон лара. – Уааи, акәымзар, уаб даар иасҳәауеит! – абас даниқәмақаруазгьы ыҟан.
Аха Хьыкәыҷ лымақаррақәагьы егьрылнамдауа иалаегит.
– Уааи, шьҭа иазхоуп! – анылҳәалак, иара ҿиҭлон, дзықәтәаз амаланыҟәа амӡырхаҟны иҭаргьежьуа, аласба хәыҷи иареи еикәшауа иахьҭаз:
– Даҽа ԥыҭрак, нан, нан, даҽа ҩынтә-хынтә саақәгьежьыр снеиуеит! – иҳәон иара.
Дырҩегьых ианизҿылҭлакь:
– Знык, знызаҵәык! – иҳәон иара ҩаԥхьа.
Ари ҽнак акәымхеит,. Ас дцаӡо далагеит. Аҷкәын амра дашәит. иаҳа изҳазшәагьы дҟалеит, аха ианаамҭаз акрахьимфауаз акәу здырхуада, игхауа далагеит.
Ҽнак иаби иани аҩны итәан. Иара, абжьааԥнеиԥш, дгьежьуа ашҭа дҭан. Иԥхьеит акрыфара. Аха ишииулац, «ԥыҭрак, ԥыҭраамҭак ашьҭахь снеиуеиТ» ҳәа иахгауа иҿааихеит. Арҭ абысҭа кнырхын акрырфеит. иара дмааит!
– Ахәыҷы акрыфара дааҟәыҵӡеит, -лҳәеит Хьыкәыҷ – абри амаланыҟәа ааизааухәазар аахыс! Уик аакыдыргыланы иуӡом! – дашшуан лара.
– Уара уааи акрыф ҳәау ан иануалҳәалакь, узымааиуа иарбану? – иҳәан, даҳир иԥа диазҵааит.
– Сара смааиуа џьушьауама, аха амаланыҟәа иауам! – иамхаҳәеит Адгәыр.
– Аҵабырг уҳәеит. Амаланыҟәа ауп изхароу. Абар уцәеи убаҩи еикәыршаны уҟалеит. Уԥынҵа уаҩы икыр, уԥсы ааухшәартә, убри аҟнынӡа унанагеит убри амаланыҟәа, аха иазызуа убап! – даамақарит Даҳир.
Адгәыр иаб ииҳәаз иамхацәгьахеит, аха иикызз!
Даҳир дҩагылеит. Адәны абарҵан икыдгылаз амаланыҟәа, аха иазызуа убап! – даамақарит Даҳир.
Адгәыр иаб ииҳәаз иамхацәгьахеит, аха иикызз!
даҳир дҩагылеит. Адәны абарҵан икыдгылаз амаланыҟәа аашьҭихын, инаганы аҿаԥараҿы иныҩнаиргылеит. Ашә ацаԥха нылеиҵеит.
– баба, с-Москвич» абоугеи? – иҳәан, Адгәыр иаб диазҵааит, ималаныҟәа ахькыдиргылаз ианиимба.
– Уамаланыҟәа ацәгьара аун, инаганы абахҭаҿы иҭаскит, – иҳәеит даҳир.
– Иҟанаҵазеи цәгьарас ҳәа, уажәы абра иахкьыдгылаз?
– Иҟанаҵазеи умбои, уара акруфаны уи иауам, уҿаҵақәа ԥхьаҟауа ишухәаԥшуаз, уара иугхеит. иуԥырхагахауеит уара акрыуфацыԥхьаӡа. Иумбаӡои ухәы абжагьы уҿамҵакәа ушаргылаз!
Уаҳа ажәа аахымҳәааӡакәа, Адгәыр ҩаԥхьа аишәа днахатәан, ихәы иаанахазгьы ифеит.
Аҽны, Адгәыр иагьа иҳәандазгьы, ималаныҟәа ирымҭеит. Знык аҟара даагьаақьыпшәыпит. Иблақәагьы ацәаакыра аарцәыҵажжит. Аха иаб, уиа кы ахымҳәааӡакәа, дҩагылан усура ҳәа аколнхарахь дцеит.
Аухагьы абас акәхеит. Адгәыр иагьа иундазгьы аҿаԥара ашә аартны иҟамлеит. УАжәы-уажәы днеины акылҳара дкылԥшны дахәаԥшлон и-«Москвич» цыӷь-цыӷьуа иахькҿагылаз. Изхәарҭазз, иблақәа ирбауан, аха инапы наӡауамызт, иара иҳәашьа ала, агәы ааҟаиҵартә еиԥш азқәаҵәҟьагьы изышьышьуамызт.
Аждырҩаҽны ашьжьымҭан Адгәыр иааимҵарҵаз ихәы зегьы, ажәак дымрҳәаӡакәа ифеит. Аколнхара ашҟа усура дцарц азы иаб даныҩагыла, Адгәыр днеины, иаб ихәда инап хәыҷқәа аакәыршаны, днеихьынҳалеит.
– Баба, баба, шьҭа ирыцҳауп, егьымфа-егьымжә ишҭакыз, иоуҳашьҭып сара с-«Москвич!» -диҳәауан иара.
– Мап, мап! Уи агьааур иҵегьы иахьҳархәыроуп, мамзар дырҩегьых иуԥырхагахауа иалагоит.
– Моумоу, Баба, моумоу, уи саа исԥырхагахауазар умбари, иуоҳашьҭып! –даҟәыҵуамызт Адгәыр.
Иаб ианимуӡалакь:
– Ма ашә сзаарты, уара ишубауа ахәы асҭап, ирыцҳами иахантәарак егьымфа-егьымжә иҭакын! – иҽиргәыбзыӷуа диҳәон иаб.
Адгәыр иҩызцәагьы дара ртәала дара хьаас иҟарҵеит рҩыза и-«Москвич» ахьҭаркыз. Аҽны акырынтәгьы адәахьала аҿаԥара иакәшеит иҳаздәылгауазар ҳәа, аха ашьҭахьтәи ашәгьы ыҵарбаҟа иаркын: ирзыҿымхит р-«Москвич!».
Абас, хаха-хымш амаланыҟәа «ҭакны» иырман. Анаказаниа ӷәӷәа ахнагеит Адгәыр и-«Москвич».
Даара дархәыцит Адгәыр. Уи агәра игеит иара иаб иагьа диҳәаргьы, иагьа дҵәыуаргьы, акы шамыхәауаз, и-«Москвич» ахақәиҭра аиоурц азыҳәан иара ихы имырҽеир, илеишәа имырбзиар ада ԥсыхәа шимамыз.


























Владимир Маан

Абџьар
I
Ааԥынтәи ақәа шьыжьы инаркны икыдыбганы иауан.
Амшын гәынқьуа, агәы ылганы ажәҩан аҽаннаҟьашашәа есиуан. Уи уахьынхыԥшылоз акгьы узықәбаауамызт, амшын агәахьы ихызгьы гаҿак аубиахуаз. «Шш-ш-ы» рыхга ишәах ԥсараха амшын ацәқәырԥақәа агәырқьҳәа агаҿа рҽанырҟьауан. Ацәқәырԥа иарӡынԥсараха, ицҟьа-шәҟьа еилаҵаны, иӷәых, иҟәыбаса, ачаҭа-чаҭаҳәа еилашуа ицон. Нас, аӡкәарақәа агаҿа инықәсуаз дырҩегьых рҽеизыркәкәа, ахаҳәқәа рхы-рҿы ааӡәӡәаны, ахьхьа рхырга, аԥслымӡи анышәи аарбзаны илахынҳәуан; ус егьи, аҩба, ахԥа, ацәқәырԥақәа еихыҩры-еиҵыҩруа иааиуан.
Аԥсаатә амшын ихыԥыруа ихын, ацәқәырԥа мцаԥшьны ирыҵалазшәа.
– Даара ахаҵара ду иатәуп ари еиԥш амшха амшын ахызаара, иараби, иааҟанаҵашазеи, џьушьҭ, иаҵоузеи мчыс абраиҟара еизырсуа? – иҳәеит ибжьы аашьҭкааны, агаҿа аҿықәан абна илатәаны зыла ҭырхаха амшын ихԥшылоз Мураҭ.
– Даара ишәарҭоуп, уи митәы згәаӷьуа уаҩуп, ас амҩа дықәлазар, ма дшықәыз ари еиԥш амш ихьӡазар, дҭахеит, ҳаргьы ҳалаӡт, – инаиаҭеикит аҭаҳмада Кәмач.
Инеихәаԥшы-ааихәаԥшит итәаз зегьы рыла ҭаа, ашәара аархыст, зегьы ргәы еицабылуаз дыԥсит ҳәа ажәабжь ацәқәырԥақәа иааргазшәа.
Кәмач иџьыба иҭаз цәымса ҽыҭк ааҭиган, ашьанҵа инадкыланы ичақы аҟәуа иахьишьит, аха ауакыхуаз, ацәымса бааӡан, ус аҭаҭыныжәга хыҟаҟо иҿыҵакын.
– Нхаҩыжәлар разҟ ҳамазар, нестор абџьар има даап, ари аиқәбгара иҟоу дацәынханы. Разҟ ҳамазар, – иҳәеит Кәмач даақәԥсычҳаны, – дҭахап ҳәас ыҟам…
Изҵатәаз аԥсаҵла ақәа алкәкәа илеиуан.
– Ҳаи, абаақәа, шәгәы шәмышьҭын, ҳара кьаразаа акгьы шәарҭас иҳамамзароуп. нестор даап, уи аҩызцәа бзиеи, амотор бзиеи имоуп, – инаҭаикит Кәмач иажәа Уасил.
Кәмач ила акәиц еиԥш иаакәеицеит, ари ажәа илымҳа ианҭас.
– Ҳара егьа мшы бааԥс, егьа цәқәырԥа ҳацәынхахьеит, шәымшәан, шәацәымшәан акгьы! – ибжьы ааҭганы ҿааиҭит Мураҭ.
– Иарбан цәқәырԥақәоу, Мураҭ? – дҵааит Уасил.
– Иаҳхысхьоу, ҳазну аамҭақәа!..
– Аа, иҵабырыгуп, цәқәраԥҵәҟьоуп.
– Аха цәқәырԥас ҳара ихаҳамҽуа ыҟам.
– Абыржәы Нестор деибганы, абџьар има даҳзаандаз, нас иҳаибарбарын абри амшын цәқәырԥа агаҿа ҽанаанаҟьалак, иҟәыбаса ишцо еиԥш, иԥыххаа иаагон, аха дабаҟоу ҳаԥхьагыла Нестор, иабаҟоу абџьар!
Араҟа итәаз зегьы абџьарла еибыҭан, рабџьармаҭәақәа еиқәыцырцыруа иркын… Аха аџьажәлар бџьра рымам…
Ус ишԥшыз, ӷба хәыҷык аарла иубо акра иаавшәеит, ӷәцәмаҟьак еиԥш акәын амшын иама ишхыз. имахаԥсахуа кыр иааигәахеит.
Агаҿа иаваршәны аарла иааиуан.
– Аа, шәыԥшишь, шәыԥшишь, ижәбома иахьааиуа! –а мшын ихылан иааиуаз УАсил инацәа нақәкны, иҩызцәа хьаирԥшит. Жәаҩк рыбла ҭырхаха, уи иақәкны, еихмрысыӷьӡакәа иԥшуан.
– Ахыз еиԥш ихәашьҟаҟараӡа иҟоуп амшын, акгьы сзықәымбааит, – ҿааиҭит Кәмач.
– Уҭаҳмадахазаап, – наиаҭеикит дԥышәырччо Мураҭ.
– Сҭаҳмадаха уаҟәыҵ, сшәақь назқәыскыз изы мыш мыждоуп, макьана схы амала икамшәац…
Иааибарччеит зегьы.
– Аа, абан, избоит, – иҳәан, илақәа нақәикит дырҩегь Уасил.
Арҭа ажәаҩык ҟыт рыхәылмшәо иааиуаза ӷба иахәаԥшуан.
– Ани «Ҷорохә» ауми? – иҳәеит аӡәы.
– Аа, иара акәзаап, иҵааҟәырлароуп…
– Ани уажәы имацәысуа аказы ари агаҿа иавоуп.
– ҳаи, анцәа иныс, даауазҭгьы, нестор иӷба шырк…
– Уи аламала иҽриҭом…
– Ииашоуп, ииашоуп, уажә даабама нестоР! – ааилдыргеит арԥарцәа.
«Ҷорохә», итәар ирымариаша ианааи, акы иааԥханарсызшәа, иаақәины Гәдоуҭаҟа шыҟаз ахы нархеит.
– Ишәарыцоит, – ҿааиҭит Мсҭаф.
– имшәаырцакәа, иузакып, ауарбажә ахьшь акит ҳәа уаҳахьоу…
Аҟырҟыр ааилдыргеит итәаз.
Арҭ ара итәеижьҭеи абар ҩымшуп. Ааԥынтәи ақәа злысыз ауаа караха иҟан. Аԥса ду ашьапаҿы рҽааикәарԥсан, рылацәа нҭааит.
Ҩыџьа арԥарцәа, еихык-еиҵыкны иԥшуа, аҵла шьапқәа инардыгылт.

II
Ӷәацәмаҟьак еиԥш иршәуа, амшын моторк ама ихын.
Зны аҩада иаршәуан зны хланҵы иҭалон, ҿыгҳарак илалбааҟьазшәа, зны амотор аҵа аамыҩрызшәа, икәкәаӡа аҩ-цәқәырԥак рыбжьара илҵааҟәрылон, еиҭаханагалон. Аҿҿа-ҿҿа ахгон амотор, аҩ-цәқәырԥак абахәқәа реиԥш ианыргәлахалак, амотор ҭрысны амч еизыршәшәа ихәнон, анс авинтгьы аӡы иаалҵны аԥарԥыта еиԥш атыртырҳәа игьжьуан.
Ари амотор баша моторым! Ари бџьарла ирҭәны Баҭымынтә Аԥсныҟа иааигоит Нестор, абџьар аџьажәлар идыркны аменшевикцәа рхырҳәарацы. Ари амотор уажәы изҵоу еиԥш еидара иаҵамлацызт.
– Еи, гьиди, Нестор, хеир иоқдур, ҭуфеқлеремуз суие аҭарук... – ҿааиҭит Мамеҭ.
Нестор амотор аԥынҵа дықәгылан. Арҭ ажәақәа илымҳа ианҭас, ашырҳәа даақәҵәиит.
– Уара уԥсы заҵәык ҭахар атәыла аубгах, жәлар ирыхәҭоу аҟаҵара ушаҿу уԥсыр, ԥсы ухьӡума, аҳәынҭқари аменшевикцәеи рнапы аҵаҟа миллионла ауаа ишыӷызуа иршьуеит…
Мамеҭ дааҟаԥшьхеит асаби иеиԥш. Ауаргьала дақәтәоушәа акәын игәы шҭыԥоз.
Ацәқәырԥақәа иршәуа, еиҭаршәуа иырма иахьықәу амотор адырдыр ахга амшын иагәыдԥало, Аԥсны ахы азырха иаауан.
– Нестор, ҳус хәарҭам, абџьар амшын иалаҳажьып, – ибжьы гон аҭырқәа Аслан, иаԥсуа жәақәа аарла еибаркуа.
– Мап, шәақьзаҵәыкгьы, патронакгьы кыр иаԥсоуп иаҳԥеиԥшу аусқәа рзы, – иҳәеит гәамҵра ҟамҵакәа Нестор.
Аиашазы, иара нестор иҽырхаҵаны дахьгылази дышгылази уихәаԥшуа уалагар, ушәарақәа зегьы еимпны ицон.
– Уара ишуҭахыу, – ҿаарҭит Мамеҭи Аслани.
– Мап, ари уаха ҳаӡхнажьуам. Амотор аусура еиҵашәтә, – ҿааиҭит Нестор… Аланарԥшыга ила иадкыланы дыԥушан, аха гаҿак аубахуаз.
Мшынуп, мшынуп, мшынуп иахьабалакь.
УАҩы ихшара бзиа дышреигәырӷьауа еиԥш акәын Нестор дшеигәырӷьоз иааигоз аџьаԥҳаны. УАжәы-уажәы лаԥшыла иааимидон.
– Аслан, Мамеҭ, краҳфап, иаажәгишь ҳамгьал нымҵәацзар…
– Иҟоуп, – иҳәан, Аслан амгьал ааирссан, Нестори мамеҭи сак-сак надиркит, иаргьы сак аанкыланы, афара дналагеит… 
Амотор «уых-уых» ҳәа игәынқьуа, еихо ԥхьаҟа ицон.

III
Ҵхыбжьонын. Аҵх еилган. Ашьхарԥахьи амшын анаӡархьи ԥҭақәак хчылан. Амшын агәы  шьҭакны иӡырҩуан, зны-зынла ацәқәырԥа хәыҷқәа еихәмаруа ахьхьаҳәа агаҿа инықәсуан, иацы ацәгьарақәа иҟанаҵаз азы агәшәа аҳәозшәа.
Моторк аныҟәашәа рмаҷӡаны амшын еиҩырффо агаҿа иазааиуан.
– Сишь, Мураҭ, Уасил, амшын агәахьы мцакы ааҵҟьаны ицәеит, – иҳәеит мсҭаф.
– Ииашану?! Нестор иакәзар ҟалап!..
Зегьы ҩеибаргылт. Амшын ахь иԥшуан.
Мураҭ иџьыба асԥычка ааҭихын, иааихьишьт зны, ҩынтәы-хынтәы, амшын ахьынтәгьы хынтә амца ныҵҟьеит.
– Нестор иоуп… Нестор иоуп! – ааилдыргеит, еибаргәырӷьо.
– деибганы даазаап, амала арҭ алақәа ҳырмбакәа ҳазцонда.
– Зеиԥш ҟамло егьыҟам, шәабџьар еиқәыршәаны ишәкыз!
Абна аҽԥықә илатәаз ҩыџьа аҟәаарахьы ицеит…
Амотор ашьшьыҳәа иааиуан… Егьырҭгьы рҽырзынымкылакәа, ҩыџьа аԥыԥшцәа ныжьны аҟәара иазнеит.
Амотор аԥышә агаҿа аҿыгә аақәнаргеит. Дыԥаны аҟәаара аҽыҩҳәа днықәԥалт нестор.
– Ушԥаҟоу, ушԥаҟоу? – рҳәан, иааикәшеит Нестор, аӡәаӡәала уи дгәыдкыло, иеигәырӷьаҵәа.
– Сара аӷьараҳәа сыҟоуп, шәара шәышԥаҟоу?
– ҳаргьы уара ҳаузыԥшуп,  ҳшынужьызҵәҟьа ҳаҟоуп, – наиаҭеикит мураҭ.
– УИ бзиоуп, уажәы абри абџьар ӡыхганы иаҳшароуп, арҭ алақәа ҳаӷба ркаанӡа.
– Ауардынқәагьы анна џьара иҳауеит, шәцеишь, уара, – УАсил иҩызцәа инапы нарықәикит.
Ҩыџьа арԥарацәа нарылҵит…
– Уажәшьҭа аменшевикцәа амца рыжәаҳҵап. Ауардынқәа ааиаанӡа, шәааи, ҳнеицәажәап, – иҳәан, нестор изыԥшыз има абнахь иҿынеихеит.
Ашара сааҭк аҟара шагыз ауардынқәа шәақьлеи патроналеи ирҭәны агаҿа инадҵит, амоторгьы наҟ инхылт адық-дықҳәа агәы есиуа.
Нестор абџьар ааигеит!..
Шьҭа аменшевикцәеи ҳареи иҳаибарбап!
Нагӡара ақәзааит иаҳԥеиԥшу ахақәиҭра!

































С.М. Қәчбериа

Ахәыҷқәа – афырхацәа

Ааԥынран. Амра мцампылӡа амшын аҵкар инхықәгылт. Иааилыбзааит зегьы.
Ақыҭа ҳауа-цқьа иалҩуа иалан зқьы руахкы бжьы: аԥсаа аԥхьарылара рҽазкуа, бжьеилаԥсала ашәа рҳәон. Аколнхара мхқәа рахьынтә аҩынҟа ихынҳәыз аҿар рашәаҳәабжьы ҿацаӡа, уаҩы ишәы аашьҭнахратәы ақыҭа иалҩны хара ицон. Џьарантә игон алашбыжьқәа, аԥхьарылара зҽазызкуаз акәытқәа рыкаркар бжьқәа, арахә рыҟаабжьқәа, даҽаџьарантә иааҩуан аҳәа аҵәаабжьы ҵарӡа. Игон ахәылԥазы зрахә гәарымлаз реиқәҿыҭбжьқәа, шьуокгьы аккара илан, реигәышәқәа рҩыҵракны, рыжәқәа ԥшаауа, рлақәагьы хыс-хысуа, ифҩышәо ирышьҭан.
Ҩыџьа  ахәыҷқәа – мытеи пытеи акәара иаарын, иеицәажәо аӡлагара хәҷы ахьҭагылаз иамариашаны рҿынархеит, инаԥшы-ааԥшуа. Мыта ихыҵуан жәаҩа шықәса, пыта ҩышықәса рыла деиҵбын. Ахәыҷқәа еигәылацәан.
Ишылашьцарыз илашьцеит.
– Урҭ анныҟәо удыруоу? – иҳәеит Мыта, дыццакны дцәажәо, иҩыза дааиҿаԥшын, – урҭ уажәааноуп рҳәоит ианныҟәо, алашьцараҿы иаҳа уаҩы ҳизгәаҭаырм ҳәа.
– Аиеи, аиеи, – иҳәан, даақәшаҳаҭхеит пытагьы, иҩыза ацәажәаха имҭо. –Апионер ԥызаҩ Сыкән иҳаиҳәон зны, урҭ, ацәгьа ныҟәагацәа иаҳԥырхагахарц ишашьҭоу, иаҳарак аколнхара амал рӷьычырц шырҭахыу. У-у-у! Урҭ шаҟа иаҩысҭаау удыруоу?!. Абраҟа уажәы иаҳԥыларгьы иҳазгәамҭаӡакәа ицоит.
– Иаҳауеи, урҭ иреиуоу аӡәы дызбондаз дысзымдыруазар убарын, – иҳәеит Мыта даанаԥшы-ааԥшын.
– ҳаи иудырраҳа!.. Абра уԥынҵа иавсны ицозаргьы иузгәаҭомызт, – пыта ихыснацәа Мыта иԥынҵа инақәирӷәӷәеит.
– Уара уоуп ус иҟаҵәҟьоу, – дгәааит Мыта. – Нас уаргьы спионеруп ҳәа ухы уԥхьаӡоит! Агаӡа! Ҳара ҳауп иаҳагьы изықәнагоу урҭ рыԥшаара, иудыруоу?
– Уи саргьы издыруеит… Сара исҳәаз…
– Сара исҳәаз, сара исҳәаз! Иудыруандаз ус уҳәарымызт.
Ԥыҭк ҿымҭ ицон аҩыџьагьы еивагыланы.
– ҳара иҳаҟараз пионерк иҟаиҵаз удыруоу? Агазеҭ ианын, – аҭынчра ааилеигеит мыта, уажәы иаҳа иҽырхааны, пыта ихьа даахьаҳәын.
– Иҟаиҵазеи?
– Уи ахьыҟалаз Урыстәылан ауп, аҳәааҿы. Абас уажәы ҳашцо еиԥш алашьцаразы апионер Ваниа дышнеиуаз данынаԥш, ҩыџьа ауаа ибеит. Атәым ҳәынҭқаррахьынтәи аҳәаа ихыҵны ҳараҳахь маӡа иаауан. Ваниа вшьшьфҳәв абна даалаҟәыҟәит, абарҭ абацаирришьт ҳәа дырзыԥшуа. Урҭ дрызгәамҭаӡеит иара. иаразнак дцаны аиҳабыра адырра риҭар иҭаххеит, аха анҭ ахьцо ицәыӡыр ҳәа дшәеит. Ишаԥиури уажәы? «Мап, срышьҭаԥшып маӡа» иҳәан, ашьшьыҳәа дрышьҭагыланы иҿынеихеит урҭ ахьцоз. АБнара, аӡмахра рҽаҭаны иахьцоз иаргьы дрышьҭан, маҟҿаҳәара аӡмах дҭаланы. Дрышьҭан аума аамҭа. дааԥсеит, аха дцон урҭ цонаҵы. Ус бна тоура дуӡӡак аҿы иаангылан итәеит дара, Ваниагьы даагылт, аха цқьа ибарҭам урҭ, аарлаҳәа  иҳауеит акы шеибырҳәо. Ирҳәо еилыскаап игәахән, дҳәазо дрызааигәаӡахеит, даарзыӡырҩит, аха рбызшәа изеилымкаат. Урҭа фатә аацәырырган, акрыфара иалагеит. Ваниа, уажәы еиӷьым ацара иҳәан, ашьшьыҳәа даахынҳәит. Даанаԥшы-ааԥшит, аха џьара заҵәык уаҩы дылсыртә иҟоуп абна, даҽаџьара ашәақь ахы зкылҟьом. Абгахәыҷы еиԥш ашьшьыҳәа амӷра даакылкәрын, ишимчыз дыҩны аиҳабыра адырра риҭеит. Аҳәаа зыхьчоз ала ырманы иааит, аҭыԥ иаакәшеит. Егьырҭ иҟарҵахуаз зугәахәуа?…
«Шәымҵасын! Шәнапы шәҩах!» ҳәа анрызҿырҭ, аҩыџьагьы рнапқәа ирҩахеит, уи акәхеит, иҩышьҭагәа иркит…
– Нас урҭ узсҭцәадаз?
– Изусҭцәадаз! Изусҭцәадаз умбои, ҳаӷацәа, анаԥхаҩцәа ракәзаап. Убриа кәын урҭ алақәа ирықәнагоз. Ҳара ацәгьара ҳзырурц иашьҭан, аха ирмаӡеит удыруоу?!
– Нас уи апионер изырузеи?
– АПионер ахаҵара ахьиуз азыҳәан арымӡаа аԥара ирҭеит. Агазеҭқәа зегьы дырнырҵеит исахьа ҭыхны, дырҽхәаны…
Аҩыџьагьы шеицәажәоз изышьҭаз ажә рхашҭын, абнатоура илаланы инеиуан.
– Ҳабацои, мшәан, арахь? Ҳшеицәажәоз абна ҳалалаӡеит, – иҳәан, ахьхьаҳәа иаԥхьа ицоз акәара абжьы дазыӡырҩуа дааҭгылт Пыта.
Иахьабалакь лашцьаран, ауаҩ ила аҵәыршы ҭакызаргьы имбартәы иҟан.
– Сс, сишь, – даахәыҭхәыҭит Мыта, ихы дҩахан акы дазыӡырҩуа.
Зехьынџьара ҭынчран. Акәара хәҷы ахьхьаҳәа илахҿыхӡа иахьцоз абжьы цқьаӡа аҭынчра иаадыҩуан. Аарлаҳәа қьыбжьызшәа иааҩуан шьҭыбжьык.
– закәузеи ари? – дҵааит пыта, дшәаны Мыта имахәар нҭарс иааникылан.
Убри аамҭазы иааигәалашәеит ианду иалҳәалоз – ӡызлан лыӡбахәқәа. даншәа шкәакәакгьы илаԥш иааҵашәеит.
– Ҳхынҳәып аҩынҟа, – даахәыҭхәыҭит уи. Аха Мыта, имахәар ашьшьыҳәа иааимихын, иҿынеихеит ашьҭыбжь ахьгоз, илақәа еихмырсыӷьӡакәа уахь дыԥшуа. Пытагьы иҽирхаҵан ашьшьыҳәа иҩыза днаишьҭалеит. Амардара ашьапаны аҳаԥы иазааигәахеит.
Уажәы ақьыбжьы еиԥш ираҳауаз, хәыҭхәыҭ бжьны иааҩуан. Мыта адгьыл аҿы динаы, ашьшьыҳәа дҳәазо, уи дазааигәахон. Аҵыхәтәаны, ахаҳә ду икажьыз инаваҟәҟәит аҩыџьагьы ӡырҩуа, аха ацәажәабжь рзеилкааратәы иаауҩамызт.
Алашьцара иалԥшны аарлаҳәа гагашәа ирбон ҩыџьа рнаурқәа. Урҭ акы разқәынҵаны, иццакны аҳаԥы ицәыҵаргалон…
«Аденгьқәа, – ааигәахәт Мыта иҽмырқәацо дахьтәаз. –  Абар ҳколнхара аҭаҭын аӷьычцәа. Иӡыз аҭаҭын абарҭ ирӡеит ииашаны».
Пыта иԥсы ӡаны, ҿымҭ дтәаны дыԥшуан.
– Аӷьычцәа! Уара абра уҟаз, урзыԥшла иахьцо… Сара сыҩны сцоит…
– Иаба?
– Аколнхара ахантәаҩы адырра исҭоит…
– Сара сцоит, сара. Уара уаагыл, – иҳәеит Пыта.
Убасҟан аӷьычцәа наԥшы-ааԥшуа, ашьшьыҳәа аҳаԥы иааҵыҵын, иццакны рҿылархеит алада, абна иасны.
«Ҳаи, аԥсра шәоундаз, – ихаԥыцқәа ааихаирӷәӷәеит Мыта, – шәҵыхәа скыуп шәабацари», – ааигәахәын даагылт. – Уаала ԥшьаала, – иҩыза ишҟа инапы ааиҟьан, иҿынеихеит ишьапԥынҵақәа ыҵаркьакьо.
Аӷьычцәа рышьҭа дырӡырц абна иасны ицон, уаҩы дахьзымцоз амҩала. Мытеи пытеи, абгахәыҷы акәытқәа ианреиҩаӡо еиԥш, урҭ рылаԥш иацәмырӡуа, ирышьҭан ицәырҟьа-цәырасуа.
Мыта игәы еибакны, ихаԥыцқәа еихарӷәӷәаны аԥхьа дцон, ажыцқәа напыла еимыхуа, илаԥш урҭ ирҟәымгаӡакәа.
Аӷьычцәа абна ианылҵ акуарашьҭра рҽаҭаны, акыргьы инаскьеит. Мҩахәасҭа хәҷык аҿы аинкылс иааҭгылт. Акы ааибырҳәан, нас руаӡәы аҩада иҿынеихеит, егьи – алада.
Мытеи Пытеи рыԥсы ӡаны, урҭ дук ирцәыхарамкәа ирзыԥшын.
– Пыта! – иҳәан, Мыта илақәа кәеи-цеиуа, ашырҳәа иҩыза имахәар ааникылт, игәы акы ҭакны. – Уара алада ицаз уишьҭал, уԥсыргьы уицрымҵын, дахьцо уаргьы уцала, џьара даагылаанӡа… Умшәан, апионер акы дацәымшәароуп. Сара аҩада ицаз сишьҭалоит, абарҭ узсҭцәоу ҳзеилымкаакәа иҳацәцар, нас ҳзакәтә пионерцәоузеи? Умԥшын, уца, аконтораҿы ҳаиниап! – дыццакны иҿынеихеит Мыта, аҩада ицаз дишьҭаланы.
Пытагьы ҟыт мҳәакәа, ашырҳәа иҿынеихеит. Аҩыџьагь рҽыршеит дара аӷьычцәа реиԥш.
Пыта хәҷы уажәраанӡатәи ишәарақәа зегьы ааихыҵын, алада ицаз дишьҭан дишьҭаҩаӡо. Аӷьыч абна дшаалҵызҵәҟьа, дыццакны иҿынеихеит, алашьцара ду дагәылаланы. Дцон уи акыр аамҭа ишьаҿа ҭбаақәа еихҳәо. Аҵыхәтәаны дынҭалт  иҩны ашҭа. Ала шуа иҩаҵҟьан, инаидххылт, аха данадыр алымҳақәа ақәнаԥсан, иҵыхәаршәшәо, аԥшәма иахьиеишыз азы аминауаҭра ҟанаҵозшәа иаахмәарын, иааӷызы-мызт, ихыс-хысуа атәарҭахь ицеит. Аҩны дныҩналт иара.
Пыта иԥсы ӡаны, агәара даватәаны дыԥшын.
Аԥенџьыр иаакылыҷҷеит аԥшәма иаиркыз акәаҷаб алашара. пата, ала дгәанамҭартә, ашьшьыҳәа дшьапҵыркьакьо, алашара зкылыҷҷоз аԥенџьыр дназааигәахан, иҽӡаны дынкылԥшит, илаԥш наиқәшәеит ажәжәаҳәа зҽеилызхуаз, зхы-зҿы гызмал аҟәада алыхьхьа иҟаз аҭаҳмада.
«Маҳҭы, – иҳәан, дааидырит, игәы азна аҳауагьы ааиҿеигалт. иеибархханы иҟаз идақәа иаҳа иаакәадахеит, игәгьы иаҳа аҽаарҭынчит. – У-у-у!... Ала гызмал!.. Уԥсра ҟалааит аӷьычҩы, уаагыл ԥаҭрак!» Игәанала дмақаруа, иҭаҷкәым хәыҷы раҵәаны уи иқәаарххауа, иааирҵысит. нас ашьшьыҳәа даадҵын, дыҩуа иҿынеихеит игәы гәырӷьарала иҭәны. дышиашаз аколнхара ахантәаҩы Ҭарашь иҩны абарҵа дныҵаԥалт, иԥсы ихәламӡо дааԥсаны. Ашә днасит аҟыгә-ҟыгә ҳәа.
Дук ҵуамызт Ҭарашь, аусурахьынтә даны дышьҭалеижьҭеи, ацәа дынҭанагалоны аҿыҭбжьы игәы иаақәҩын, дааҭрысит.
– Ҳаи, уарбану?.. – ҿиҭит уи, ихы дааҩахан.
– Ҭарашь, ҭарашь… Сара соуп пыта, угыл ласы…
– иууазеи уара, уаха уажәааны? – гәаҟрак шыҟаз ицәа иалашәеит Ҭарашь, ииарҭа даалҵын, ашәгьы ааиртит.
– Аӷьыч… аӷьыч даҳкит, – иҳәеит ибжьы ларҟәны Пыта, Ҭарашь дааидԥалан. – Ирласны уаала…
– Ишԥа уара?.. Дабаҟоу?.. – изымбатәбарахеит Ҭарашь. Ажәжәаҳәа аҽеилаҳәара далагеит. пыта дыццакны, иажәақәа хыжәжәо, иибаз аҳәара даҿын.
Ҭарашь, агәылацәа ааирҿыхан, ԥыҭҩык аҿар иманы дцеит. пыта хәыҷы драԥгыланы амҩа дырбо днеиуан.
Хсааҭк рышьҭахь Маҳҭы дыргәылакны аконтораҿы дҩаргеит. Аколнхацәа шьуокгьы аӷьыч дырбеит ҳәа рлымҳа иҭасын, урҭгьы ааит.
Абыкь иасын, идырҿыхеит ақыҭан зегьы. Аколнхацәа хәҷла-дула, ҳәсала-хацәала зегьы еибарҩны, рыцҳарак ҟалеит ҳәа аконтораҿы иеизеит. Зегьы иҩнеибагәа иҩналон уа.
Абар раԥхьа дгылан, зегьы дырбон, зегьы дырцәымӷны изыԥшын зыбӷа ԥҵәаны, зхы зықәыжьны игылаз Маҳҭы, Маҳҭы – иацтәи рҩыза, аколнхаҩы!
Уиу ажәы ибла ирыбалон аԥыхьа данкәлакызтәи исахьақәа. Урҭ ирхамышҭыцызт уа иаԥхьа игылаз аԥыхьатәи аӷарцәа иара инапы иананыԥшылаз, рыхәда данықәтәаз, ирыцҳамшьаӡо ииҭахыз дыруа.
– Шәаагыл, ари иҩызагьы даарцы дыҟоуп ара ласы, шмәыццакын, – иҳәеит пыта, инацәа маҳҭы иқәкуа, дгәырӷьаҵәа.
Маҳҭы илахь ааимаирџахәт, иџьымшь еилассы, илакыҵа ҭагәаҩара иҭагьежьуа иҭаз илақәа камкамуан, лаԥшыла ахәыҷы дылбааидарц иҭахызшәа, пыта дизыԥшуан ижакьа гәамжьаҵәӡа.
Пыта аколнхацәа иреиҳәеит ирбаз, ираҳаз, Мыта егьи аӷьыч дишьҭалан дышцаз.
Ҭарашь абӷьааҳәа ҷкәынцәақәак наскьаԥхьаны адҵа риҭеит, Мыта ишьҭаларц. Аҷкәынцәа цеит ҽыла иеибарыҩны.
Аколнхацәа ааилацәажәеит. ҭарашь ирабжьигеит ацәгьа зуз Маҳҭы дрыманы аҭаҭын ахьырҵәахыз ицарц. Убас иагьыҟарҵеит. ԥыҭрак ашьҭахь, аколнхацәа Маҳҭы дрыманы инеиуан, рцәашьқәа хха-ххаӡа икны. Пыта зегь раԥхьа днеиуан, аҿар ишьҭан, ицрыԥсса, еихьымӡа-еиԥышмӡо.
Аҵх ашарахь инаскьеит. Ашьха дуқәа ибба-ббаӡа, сыла рхыҿрҿы ҭаҳәҳәа, иууаӡа игылан. Агаҿахьынтә аԥша шьқьыруа иасуаз абарфын быӷьқәа ԥшьаала еихьнашьуан илахҿыхӡа. Аҷандарақәа ацәа рықәҳазшәа ихырҟәысуа, рыхқәа ныркьанда-ааркьандо игылан.
Аконтора ауадақәа макьана уаала иҭәын. Уа иҟаз аиҳараҩык абыргцәеи аҳәсақәеи ракәын. Аҭаҳмадцәа аҭаҭын еибархо, алҩа рхачла, инеимда-ааимдо уахатәи ажәабжь иалацәажәон. Ус ашә аартны иааҩналеит Мыта ишьҭаланы ицаз аҷкәынцәа. Урҭ ирышьҭахх иааҩналт амилициа иалаз ыҩџьеи Мытеи, абаандаҩы драԥцаны.
Аколнхацәа ааилаҩҩит, иааҩналаз ирыкәаӷӷа иаагылт.
Абаандаҩы иуаҩыбжара днеихьан, ауаа рацәаҩны ианиба, ишьапқәа наиҵаҟәалеит, имч кәадахан, ихы аалаҟәит…
Ԥыҭарк ашьҭахь, ауадақәа руакы аҟны, мыта гәыԥҩык дрылагыланы, инапы афырфырҳәа иҟьо, дзыниаз аҳәара даҿын. Абар иҟалаз:
Мыта иҩызеи иареи рыҽшаны, аӷьычцәа ианрышьҭала нахыс, дзышьҭалаз дааишьҭымҵӡакәа дишьҭаԥшуа, акыр диццеит. бнеи, ҳәынҵәеи, ӡи мшаҭакәа дахьцоз, уаҳа наиламкәа дааԥсеит, ишьапқәа амыӷқәеи ахаҳәқәеи ирхәын, ашьа рылыжжы, иҟәаҟәаны иҟан, асаара изықәыргыломызт. Аха ихьаа ихаршҭуа, аӷьыч дысцәымӡындаз ҳәа дицрыҵуамызт, хымш дцозрагьы дицрымҵырц игәы иҭакны. Аулицаҿы ианкылс, уи ианыршәланы акыр ицеит, рқыҭа хара иааныжьны.
Ишнеиуаз аулица аварахьшәа акооператив ҩны игылаз абарҵаҿы аҟарул дыҵатәан дхырҟәысуа. Мыта илаԥш уи ианиқәшәа, дыҩны дааидыххылт.
– Аӷьыч!.. Аӷьыч сишьҭаԥшуа харантәи саауеит, сааԥсеит… Думышьҭын! – иҳәан, инапы рхха, иццакны ицоз аӷьыч инаиқәикит мыта.
Аҟарул ашырҳәа дааҭрысын, ишәақь аахаиршалт, изымбатәбараханы ахәҷы ииҳәоз хамҵо, аӷьыч днаишьклаԥшызар, аҳәынҵәа даганы, аҟәада ихьшы дыҟан. Ишәақь еиҵыхны инапы инықәикын, ицоз днаишьҭалт дишьҭахысуа.
– Уаагыл, узцом! – иқәҿиҭит уи аӷьыч данизааигәаха. Аӷьыч дыҩыр иҭаххеит, аха данаахьаԥш, ашәақь ахы цырцыруа данынҭаԥш, ашьшьыҳәа инапқәа дҩарыхеит. дырманы ақыҭсовет аҿы дааргеит. Ҿыц ацәа иалҵны, ишыҩуаз иааиз ақыҭсовет ахантәаҩы Мыта  иҟнытә иаҳаит аӷьыч дахьынтәаауаз, Мытагьы маӡа уи дишьҭаԥшуа абраанӡа дшааз.
– Афырхаҵа ахҷәы, – Мыта ихы инапы аақәишьит ахантәаҩы. нас ҩыџьа амилициаҿы иалаз абаандаҩы дрыҭаны, Мыта ицҵаны иқыҭахь идәықәиҵеит.
Абаандаҩы, амҩан акры ианааскьа, ашырҳәа даагылт. Илаԥш ахәҷы инаигәдиҵан, ибжьы ныҵакны амилициацәа иреиҳәеит:
– Шаҟа шәҭахыу аԥара шәысҭоит… Соушәышьҭ…
– Уцала, уцала! Уара уԥара ҳара ҳазрыцҳам! – рҳәан, ихыччо инеигәыҵасит… Игәамԥхаӡо иҿынеихеит аӷьыч…
Мыта иажәа даалымгацкәа, аконтора агәарԥ ахь ауаа рацәаҩны рышьҭыбыжь геит. Уахь индәылибаҳәеит зегьы.
Ишшарыз ишахьан.
Агәарԥаҿы аколнхацәа рыгәҭа дгылан Маҳҭы, аҭаҭын денгьқәа ҩба изқәа иқәҿаҳәаны…
Мытеи Пытеи шааиҿаҳаз, игәырӷьаҵәа рнапқәа ааикәдыршан, аҵәах-сах ҳәа иаагәыдибакылт.
– Аԥсынҵры шәоуааит, дад, шәарҭ аҩыџьагьы, – иааиларԥсеит абжьқәа, – уажәы хәҷы дыҟам, абзиеи ацәгьеи  зегьы ирдыруеит.
Абаандаҩцәа баҩ рылаӡамкәа, рхы рыкәаҽ игылан. Урҭ аҽныҵәҟьа ашәҟәы рықәҟаҵаны, араион ахь иргеит.
…Мчыбжьык ҵхьан абри ашьҭахь. Уи ақыҭан иҟан аколнхацәа зегьы реизара. Аизараҿы Мытеи Пытеи фырхаҵас иԥхьаӡаны ирыхцәажәеит ирацәаҩны. Урҭ ҳамҭасгьы ирырҭеит акараҳәа ашәа зҳәоз апатефонқәа акака.

Леуарса Кәыҵниа
(1912-1941)

Аџьынџьтәылатәи аибашьра хьшәашәа зашәа анагӡаха имҭакәа инҿахнаҵәаз аԥсуа поет гәылмҵәах Леуарса Бида-иԥа Кәыҵниа диит 1912 шықәсазы Очамчыра араион, Аҭара ақыҭан, анхаҩ ӷар иҭаацәараҿы.
Аҵара аиуразы раԥхьаӡа ишьапы ахьеихигаз иқыҭа школ аҿоуп. Уи даналга, 1925 шықәсазы дҭалоит К.Ф. Ӡиӡиариеи П.С. Шьаҟрыли рҵаҩцәас аус ахьыруаз Аҟәатәи аԥсуа школ-интернат.
Абас еиԥш иҟаз арҵаҩцәа ирыбзоураны Леуарса игәаҿы иҿыхеит апоезиазы раԥхьаӡатәи абзиабара акәиц.
Аҵара бзианы иахьиҵоз амацараҟны даанымгылакәа, леуарса аамҭа иҽахаршәаланы иҩуан ажәеинраалақәагьы.
Раԥхьаӡатәи иажәеинраалақәа акьыԥхь рбеит дышқәыԥшӡаз, 1928 шықәсазы, 16 шықәса данырҭагылаз, агазеҭ «Аԥсны ҟаԥшь» иацны иҭыҵуаз аизга «Еҵәаџьаа» адаҟьақәа рҿы.
1931 шықәсазы, ашкол даналга инаркны, 1933 шықәсазынӡа аус иуан зны Аԥснытәи ашәҟәҭыжьырҭаҿы, нас – агазеҭ «Аԥсны ҟаԥшЬ» аредакциаҿы.
Уи ашьҭахь Л. Кәыҵниа дҭалоит Нхыҵ-Кавказтәи арҵаҩратә институт. Аха, дук мырҵыкәа, диасуеит Москватәи арҵаҩратә институт ахь. Уантәи диасуеит иара илаз абаҩхатәра иаҳа иазааигәаз, ида-ишьа иалаз алитературатә рҿиара иазкыз, Горки ихьӡ зхыу алитературатә институт ахь. Уи қәҿиарала дагьалгоит 1937 шықәсазы.
1938 шықәсазы Л. Кәыҵниа далырхуеит Аԥснытәи ашәҟәыҩҩцәа реидгыла аҭакзыԥхықәу маӡаныҟәгаҩыс. иара абра аус шиуаз ауп, 1939 шықәсазы, аррамаҵурахьы ишиԥхьазгьы.
1941 шықәсазы 29 шықәса дшырҭагылаз, Аџьынџьтәылатәи аибашьра раԥхьаӡатәи аидыслараан дҭахеит Л. Кәыҵниа.

Аԥсны

Ушьха дуқәа са сырҟәгазааит,
Ушәҭқәа, урҩаш урҭ сымбозааит,
Убаҳча сыҵа уа снеиҩеиуа,
Умшын схыԥшыла, амра хцеиуа,
Уаҟа стәамзааит, о, Аԥсны!

Сгәы ушҭац уҭоуп уԥшӡаран,
Сылаԥш уахь ихоуп гәазҳаран,
Сықәуп сныҟәо урха ҭбаара,
Ԥхыӡлагь салоуп Аҟәа хаара,
Хашҭра уқәым, о, Аԥсны.


Сыԥхьарца

Убжьы гон аршәаа иасуа ҷкәынҵас,
Убжьы гон аҵх лашә иалҩуа, быкьҵас,
Убжьы гон амшынаҿ ашьха нараҿ,
Убжьы гон абнаҿ, арха ҭбаараҿ,
Убжьы зеиԥшызыз? – О, ахца,
Уахы-ҽны ззеиԥшыз, сыԥхьарца.

Убжьы дарҿыхон асԥуа хаҵа,
Убжьы рыҵгон баҳча-қәаҵа,
Убжьы ихнахуан гәҭыха змазгьы,
Убжьы иархәыцуан ҷкәынгьы ӡӷабгьы,
Убжьы ишьҭнахуан ацәа рыхца,
Шықәсышәк зхыҵуагь, сыԥхьарца.

Убжьы уажәыгь игоит аккаҳәа,
Убжьы уажәыгь, абра аџьџьаҳәа,
насыԥла иҟоу сыжәлар аргәырӷьоит,
Шьыжьымҭан ԥсааушәа дәыԥшӡа иқәлоит,
Инхоит, игоит, убжьы ҿаца,
Уҵас шԥоухашҭуеи, сыԥхьарца.







Шь. Ҵәыџьба

Ҩ-гәҭыхак

Адашьма днықәтәан шәҟәык аахылтит,
Ашкол иҭамлац ахәҷы,
Уа иаразнаказ иаацәырҵит,
Арахә, аԥсаатә рацәаны.
Лыбла хәыҷқәа еихмырсыӷьӡо,
Сахьоуп дызхәаԥшуа лара,
Бзиа илбо, илыцышьҭалҵо,
Ҵисгьы лыватәоуп убра.
Ԥсы зхоу зегьы уи илбарҭоуп,
Илбоит ажәақәа шанҵоу,
Аха гәҭыхак ахәҷы иылмоуп,
Еҳ, дзаԥхьондаз уи ианқәоу!
Ҵисгьы иамоуп, иамоуп гәҭыхак.
Атәашьагьы шәымбауеи:
Иабоит ашәҟәаҿы ҳәынаԥс-сахьак – 
Аԥсы ҭандаз, иаҳауеи!.


Адәыкрын

Асы улҵәраан, ушәҭуа угылоуп,
Адәыкрын ԥшӡа, адәыкрын.
Нас иухьзеи, ухы укәажьуп,
исаҳәа, еилкаам сара сзы.

Алашарахь са санықәԥоз,
Шьарда аџьабаа збеит,
Асы кылзжәарц хыла сшагәоз,
Сыхәда хәахәаӡа иаанхеит.


Аӡиа аҟны
(Абнатә лакә)

Мшынк еиԥш еиҵәҟаҟараӡа игазго, иҭажьуп аӡиа.
Аҟәара азааигәара, аӡы иҭиааз аҳаскьынқәа аҽрывакны, имҵысӡо, аԥсы ӡаны, иӡаауп Аԥсыӡ-ӷлам.
Аԥсыӡ-ӷлам аҿаԥхьашәа, авиҳәа рҵыхәақәа ҟьо, рыхқәа неидкыло, иӡсо еилоуп аԥсыӡ сса-мысса.
Асԥыӡ-ӷлам рызкылԥшуеит, иреиҩаӡоит урҭ. иманшәаланы акы анаԥыхьашәа, атахҳәа иамҵасуеит, асаса инҭанагәоит. Ахаԥыц ҵарқәа бџьар еибгоуп, акы  зрыцәцашам.
Убриа ҟара асԥы цәгьоуп уи Асԥыӡ-ӷлам, имҵасны иакыз асԥыӡ, аԥсы шҭоу аҟыԥҳәа илбаанадоит. Убасҟан аԥсыӡ хәҷы ԥаҭ-ԥаҭо, краамҭа уи амгәа иҭахоит.
Иахьа мацара шаҟа ԥсыӡ инарҵәахьоузеи Аԥсыӡ-ӷлам! Аха аԥсы ҭәуам. Аҩсҭаа блақәа шаҟь-шаҟьо, шәарыцароуп изҿу.
Абар, даҽа ԥсыцәгьак хагьыжьыло, аӡиа иахьхыу. Уажәы-уажәы амҵәыжәҩақәа неикәаԥсаны, ахыкәалаа еиԥш, аҿывҳәа аӡы инҭасуеит. Акы иҭнаԥаауеит.
Ари, аҵар раҳ – Ахьшь ахаҭоуп. Аԥсыӡ-ӷлам иаҩызоуп, аԥсы цәгьоуп, аԥсыӡқәа аӡы инҭыҟәшәаны иафоит.
Асԥыӡ-ӷлам еиԥш бџьарла еибыҭоуп Ахьшьгьы. иамоуп ашьапхыц ҵарқәа, урҭ назыжәнаҵаз – иналаҟаца ицоит. Аблақәа ҵаруп, дара хараӡа ирбоит. Иԥыруа аӡиа иахьхыу, игәанаҭоит аԥсыӡқәа, иҳаракны инхалаз асԥыӡ атәы егьыҟам – аҽнақәыжь инҭԥаа иагоит.
Ахәхәаҳәа аӡиа инхыслоит аԥша-лас. Ацәқәырԥа хәыҷқәа ахьарч аарыхгоит аҟәараҿы. Бжьык гом, уаҳа џьарамзар-џьара. ҭынчроуп акәша-мыкәша.
Аха иҭынчым, иҟырлышуеит Аԥсыӡ-ӷлами Ахьшьи.
Абар, аҽархиеит Аԥсыӡ-ӷлам, ахаԥыц ҵарқәа мҩаннаҵарц агәы иҭоуп. Аҿаԥхьа еизеит аԥсыӡқәа. Акыргьы ирацәоуп. Зны аҵахь ицоит, нас инхалоит хыхь. Еилаҭыруеит.
Аблақәа камкамуа ирылаԥшуеит Аԥсыӡ-ӷлам. Уи иарбанзаалакгьы аҭахым, иаҳа ипатазшәа иҟоу еиҩаӡоит.
Иаалырҟьаны аԥсыӡқәа неилыҩҩын, хыхь инхалт.
Ашьшьыҳәа аӡы мырҵысӡакәа, Асԥыӡ-ӷламгьы аҽынаҳаранакит; ус иаҳа имашәалоуп аҽымҩанҵара, амҵарсразы.
Иқәац-қәацоит, инаҳәы-ааҳәуеит аԥсыӡ-патаз аҩызцәа иахьрылоу. Ихәмаруеит. Шәарҭак азыԥшуп ҳәа иҟаӡам.
Аԥсыӡ-ӷлам аҽарԥсӡеит, аӡы ҳаскьынқәа рыбжьара, ала хҵәахак еиԥш, аӡы иӡаауп, абӷа аиқәаҵәара зны-зынлагьы инӡааҳәҳәалоит. Абар аԥсыӡ-патаз иазааигәахеит. Иааскьеит. Иҵагьы иааскьеит. Абар, шьҭа… Аԥсыӡ-ӷлам амҵарсрахь инеихоны еиԥш, иԥырны иааиуаз Ахьшь, аҩшьапхыцкгьы аҟаҵәыҳәа иара иҩаланарҟацеит. Уи аԥсыцәгьагьы иаҭахын, иҟәазыз, ипатазыз аԥсыӡ. Ус иҟаз иара Асԥыӡ-ӷлам ахаҭа акәын.
Асԥыӡ-ӷлам еимлагәа икны, Ахьшь ажыжә-жыжәҳәа амҵәыжәҩақәа ҩаҟьеит хыхь ихаларц. Уамашәа иҟалеит аусқәа: ихьанҭахеит, иазышьыҭмхит уи аԥсыӡ, арахь иазалымхт иҵауланы иаланаҵаз ашьапхыцқәа. Аԥсыӡ-ӷлам акәзар, ахьаа цәгьа аноу, аӡы хыла иҩасын, Ахьшь абӷа ишықәтәаз, есс инӡаакәкәала, аҵахь ицеит.
Аӡы аҵаҿ аԥсаатә иалшоз, – аԥсы нахшәеит, уи инашьҭарххны, згәи-згәаҵәеи ашьапхыцқәа залҟацаз Аԥсыӡ-ӷламгьы, иара убасҵәҟьа инхаббала ицеит.

Ицәажәо ахаҳәқәа

Уԥшишь, уԥшишь, иубома анҭ аҷнышқәа иҟарҵо? – иҳәеит Чанча, инапы неиҵых, амшын агәахьы инархханы, – Акы амшын иалыҳәҳәо ахаҳә иқәтәоуп, егьи уи иавагьежьуа, аваԥырра иаҿуп. Иқәнацарц аҭахыуп.
– Ус акәымзар ҟалап, – иааимеикит Инал, инапы илахь иаԥыракны, иблақәа амра аицәыхьчо. – Аҭыԥ маҷми, аҵәҩан еиԥш амии аӡы ишҭыҳәҳәо ахаҳә, уи иқәтәоу аҷныш иаԥырхагамкәа, џьара сзаватәозар ҳәа иавагьежьуазар егьи. Аҷнышқәа ртәы акыр саԥхьахьеит. Урҭ аицәхасрақәа рылаӡам. Агәеибаҭара, абзиабара ду рыбжьоуп.
– Гәеибаҭарас, бзиабарас анҭ ирымаыхузеи? – днархыччашәа ҿааиҭит Чанча. – Аҭыԥ маншәалоуп, ибзиоуп, еимаркуеит ауп.
– Ус умҳәанишь. Аҷнышқәа еихӡыӡаауа ԥсаатәқәоуп. – еиҭа инамеикит Инал.
Аҷнышқәа рыԥсҭазаара аҟнытә дзыԥхьахьаз ажәабжь аацәыригеит Инал. Чанча иҩыза иаҳаҭыр аҟнытә дӡырҩуазшәа ҟаиҵон, аха арахь игәы иҭаз даҽакӡан.
Аҷкәынцәа аҩыџьагьы Басла амшын иахьалалоз аҟәара иқәгылан. Рҽеилыхны, реиқәа кьаҿ мацарақәа рыда акгьы рышьамкәа, акгьы ршәымкәа акәын иышҟаз, алҩақ еиԥш, амра иашәны еиқәаҵәа-еиқәаҵәаӡа. Аԥхынра ааижьҭеи, амшын ишҭоу иҭаӡами.
– Аҭыԥ, аҭыԥоуп аус злоу, – еиҭанеиҳәахт Чанча, иажәақәа атта-ттаҳәа идәықәҵо, – абанҭ аԥсаатәқәа зхаабыцуа аҭыԥ. Саргьы дара интерес исымоуп уи. Игәаҭатәуп. харантәи ҳнаԥшны иаабалар аҵкыс, ҳнеины напыла иааиԥхьаҳшьшьаар еиӷьми?
– А-а-а, закәызеи ҳәа сыҟан! Уара Дисокуриаҟа ацара уҭаххазаап! – днахыхәмарит инал. – Иҵегь инахарашәа ҳӡысарцу?
– Уаала, удинаныс, ҳцап, иаабап абни амшын иалыҳәҳәо ахаҳә, – иааидицалаӡеит Чанча, иҩыза дааиҿагьежьшәа иаԥхьа даагылан. – Уаанӡа ҳзынаӡарымаҳәа угәы иаанагома?
– Мап, ус сгәы иаанагом. Хԥаҟа нызықь шықәса бжьазаргьы ҳнаӡартә ҳаалҟоуп. – Инал амшын дынхыԥшылт, уи иалыҳәҳәоз ахаҳә аҟынӡа ишәо-изо шаҟа бжьоу. – Уааи ҳагьцаҵәҟьап, ҳцап Дисокуриаҟа!
Инали Чанчеи иагьалаҟан ахаҳә аҟынӡа иӡсаны инеиратә еиԥш. Аҟәантәи аҷкәынцәа, есышықәса амшын аҟны иӡсоз, зҽазыҟазҵоз аԥышәагьы рыман, насгьы ҳхацәоуп ҳәа зхы зыԥхьаӡоз ракәын ожәшьҭа, – абжьаратә школ иалымгеи сынтәа.
Ахаҳә иаваԥыруа иаваз аҷныш, аҵыхәтәаны иаулакгьы инеины аҩыза инаватәеит.
– Уара уиашоуп, уиашоуп, Инал! – иаразнак иааҭирҟьеит Чанчагьы, инапы аҷнышқәа инрықәкуа, – ахаҳә  иқәибагӡеит. Еицәхасрада иеилымгеи.
– Урҭ игәеибаҭо ԥсаатәқәоуп. – иҵегь инарыӷәӷәаны инаҵишьит Инал, идырра азԥагьарагьы нацҵашәа. – Абзиабара ду рыбжьоуп, абзиабара.
Аҽыҩ-сыҩҳәа амшын иналаԥалт аҷкәынцәа.
Амшын уҳәеит ҳәа, ишԥабзиоу! Иҟәандаӡа, игәыҟаҵагаха ауп ишыҟоу. Сҭымҵындаз угәахәп. Ма ишԥамариоу аӡсара. Даҽа ӡык аҟны ус узыӡсома. да, басла аӡи иареи еидкылеи. Басла уанҭоу, иааԥымкӡакәа унапҟьа-шьапҟьалароуп, мамзар унӡаакәкәала уцоит. Ари ижәпаҳаҳараӡа иҟоуп. ҽырҵысы умаӡамкәа, уҽеиҵых ухиаал уҭахызар. иара ахала ашьшьыҳәа ԥхьаҟа иуханы уагоит.
Аҷкәынцәа, аффаҳәа иеиваршәны, иӡысо инеиуан. Иӡысон урҭ зны варала, зны ԥхьала, зныхгьы зқәала. Иааԥсаны инаҳәааҳәуеит ҳәа акәӡам – аӡсашьа хкқәа рымдыруеи! Агәалаҟара бзиа рымами! есааира ихарахон аҟәара. Инали Чанчеи амшын агәы рҽалархалацԥхьаӡа, аҟәараҟны иқәгылаз аевкалиптқәеи апальмақәеи иаҳа ирызҵозшәа рбон. Уи еиԥш ацәанырра ожәраанӡа ирмоуцызт аҷкәынцәа. Аиаша амии, уи зназгьы ргәы иалакьакьеит: адгьыл иаҟәыҭхацәахеит, аха нас иаҟәыҵт шьҭахьҟа ахьаԥшра: иааигәахон ахаҳә, рыхқәа уахь ихан. Уи ахаҳә ирнаҭон агәыӷра, иара аҟны ианнеи, иааԥсаха, икараха иҟазаргьы, рнапқәа нахырымшьуеи, рыԥсы ааиҭарымкуеи.
Ахаҳә иқәтәаз аҷнышқәа, аҷкәынцәа ирызгәамҭаӡакәа иныҵаба ицеит, ицеит рҳарҭа-сырҭа ҳәа умбаӡо, амшын иахәлабгазшәа. Ицәҩажәӡа иааԥшуан ахаҳә, иаакәыршаны еиҵәҟаҟараӡа, ицқьаӡа иҭажьын амшын. Уи убри аҟара аҽырҭынчӡаны иҟан – аисраҵәҟьа иацәаашьон.
Џьабаа мыцхәы мбаӡакәа, Инали Чанчеи неины, наҟ-ааҟ ахаҳә инадгылеит. Ааи, урҭ ахаҳә инадгылеит, ргәышԥқәа рҟынӡа аӡы иӡааҳәҳәо, рнапқәа рыла иара ахаҳә ахаҭа нҭарс икны.
Аӡсаҩцәа амшын зхатәаз аҩнқәа урак иазнеит. Иқәгылан аҭӡамц хыжәжәаха. Рнапқәа зкәыршаны иркызгьы, дара ишеилыркааз ала, уи аҭӡамц ахаҭа акәын, аха егьырҭ ахыжәжәахақәа раасҭа, аҵәҩан еиԥш, амшын иалыҳәҳәон.
Ажәытәӡатәи ақалақь Диоскуриа Инали Чанчеи акыр аӡбахә раҳахьан. Аҩырақәа зну ахаҳә ссирқәа, аҟәбарқәа, ахьы маҭәахәқәа – абраҟа ауаа ирбахьоу ҳәа шаҟа жәабжь ыҟоузеи, агазеҭқәа шаҟантә ирнырҵахьоузеи! иудыруазеи арҭ аҷкәынцәагьы акы рықәмыншәалахар. Знык иӡсаны абраанӡа ианааих, ирыӡбеит аџьабаа адырбаларц.
Раԥхьаӡа Инали Чанчеи аҭӡамц иқәныҟәаны игәарҭеит. Уи иахьабалакгьы еиҟараны амшын ахатәамызт: џьара маҟҿаҳәаранӡа, џьара хәдацәахьынӡа, даҽа џьарах – ауаҩы иаургьы азхомызт. Аҿыгҳара дара ижәпан аҭӡамц, ахаҳә дуқәа аларсны иалан уи, аҷкәынцәа иқәныҟәаны иахьцоз, ршьапқәа рыла еиԥхьышьшьааны игәарҭон, џьара-џьара аӡы иалԥшны блалагьы ирбон.
Аҵыхәтәаны атах-сахҳәа хыла амшын инасит Инали Чанчеи изықәгылаз аҭӡамц хыжәжәаха аҟынтә. Хаз-хазы иӡсо, наҟ-ааҟ уи аҭӡамц ду инавалт. Акыр секәндқәа амшын аҵан иҟан, нас ашыр-сырҳәа хыхь инхалт, рыԥсы ааиҩырган, ақәачақәа реиԥш, дырҩегьых еиҭа инӡаакәкәала ицеит. Еиҭа нхалеит, еиҭа нӡаакәкәалеит.
Абас акраамҭа иӡсо, инапыршьышьуа, амшын иҭан аҷкәынцәа. Еилаԥыххаахьаз ажәытәӡатәи аҩнқәа рыкәша-мыкәша иеимдон, иԥшаауан. Рыблақәа анаахыртлакь ирымбоз ҳәа иҟаз амшын аҵан! Аҭӡамц иадҵәаҵәала иахьынҳалан амыдаӷьқәа. Ицқьаӡа амшын аҵа хҟьан ԥслымӡла. Ихаббала, аҳауа иалоу апарашиут еиԥш, иӡсо амшын иҭан амедузақәа. Аҟьаԥҳәа ианааудҳалалакь, ужьы бызбызуа иааҟарҵон. Инал зны дҵыгьны днасырц акгьы ааигымхеит, иҟьаҟьаӡа, ауарба еиԥш, ихаԥшшала иааивалаз ашәиаҟ.
Аҿыв-сывҳәа анахь арахь инрывҟьалон зуахкы уҭахыз аԥсыӡқәа. иабатәи сасцәоу имҵаа-имԥшаа ҳаҩны иҩнанагалаз ҳәа аҷкәынцәа џьарымшьоз дара!
Чанча зны, аиаша ҳҳәар амии, дагьшәеит. инали иареи хыхь ианыҩхаҵәрыла, ивараҵәҟьа еиқәаҵәаӡа иаацәыҵыҩрит мшынҳәа дуӡӡак. Инал уи ацәшәара акәым, дыӡсо дагьнашьҭалт. Уи акыр шәҟәқәа дрыԥхьахьан, идыруан амшныҳәа ауаҩы бзанҵык ԥырхага шинамҭоз, уимоу иӡааҟәрылауагьы дшеиқәнархоз. Иҩыза иҟаиҵоз игәы аарӷәӷәеит Чанчагьы.
Аҩнқәа рхыжәжәахақәа ахьҭагылаз акәша-мыкәша амшын ҵаулаӡамызт, аӡсаҩцәа хыхьынтәи хыла инасны, аҵанӡа ицаны иааиԥхьышьшьааны, хыхь инхалон, рыԥсы еиҭамкӡакәа. Убас иахьҵауламыз, – акыр ирыхәон Инали Чанчеи рыԥшаарақәа ус азы: иарманшәалон, акыр ҭыԥ еимырдон.
Амшын иалыҳәҳәоз ахаҳә азааигәашәа иеимдо-иԥшаауа ишнеиуаз, аҷкәынцәа иҟьаҟьаӡа иҟаз хаҳәык инахҭыгәлеит. Зназы ирдырыз иҟьаҟьоуп, еицеиҟараны аӡәы ицәызшәа иҟоуп. Аҩынтә раан инӡааҵәрыланы рнапқәа рыла ианааиԥхьырышьшьаа, игәарҭеит аҩырақәа иреиԥшшәа ҭаҟәаҭаҿарақәак шамоу. Ахынтә раан, рыблақәа аахтны инахәаԥшызар, аӡы  аишьылра иналырбааит: ахаҳә шкәакәоуп, иашаҵәҟьаны ҩыра ҵас акы ахәнгасҭа анубаалоит.
Рыԥсы ааиҭаркырц аҷкәынцәа хыхь инхалт, амшын иалыҳәҳәоз ахаҳә наҟ-ааҟ инадгылт.
– Абри акы зҳәо хаҳәзар ҟалап, – иҳәеит Чанча, дҳақьԥсықьуа, амшын-ӡы иҿыкәкәо. – Аԥсны ахаҳәқәа цәажәоит ҳәа рымҳәои. Адгьыл иааҵухыз аума, аӡиас, ма амшын иааҭухыз аума, иҟьаҟьаӡа ицәны иҟазар, хырҩаа азутәуп, уи ахаҳә жәытә ҩырақәак анызар алшоит. Убас иҟьаҟьаӡа ицәны иҟаз хаҳәымыз саб иашьа Маикоп азааигәара анышә шижуаз иааҵихыз, ԥсышәала ицәажәоз ахаҳә. Х-нызқь шықәса ахыҵуеит рымҳәеи.
– Анцәа иныс, абригь ицәажәақәо ишреиуоу, – днеиԥхьхәыцшәа нақәҿиҭит Иналгьы, ихы ларҟәны амшын дхыԥшыло, ирԥшааз ахаҳә шкәакәа аӡы далԥшны ибарашәа. – Амшын иҭырымгеи нарҭаа ртәы зҳәо ахаҳә ҟьаҟьагьы. Аабыкьа агазеҭ ианымыз. Ишәымбеи?
– Иҳамбакәа! баба ишиҳәаз ала, уи ахаҳә иану ахҭыс, хәнызқь шықәсагьы иреиҳауп.
Аԥшааҩцәа еибаргәтәны ицеит дырҩегьых амшын аҵахь. Ахаҳә шкәакәа иӡсо, иназнеин, рнапқәа наларԥсны икны, иааҩахеит. Аԥслымӡ илажьыз ахаҳә, ааҵысҵысит. Инали Чанчеи ргәырӷьара ҳәаа амамызт. Имгәырӷьакәа – ахаҳә мҵыси. Уи иаанаго анышә иҵауланы иҵам, аҵхра мариоуп ауп.
Аҷкәынцәа хыхь инхалон, рыԥсы ааршьон, атахсахҳәа дырҩегьых хыла амшын инасны, рхаҳә шкәакәа иазцон. Ирулакгьы ахаҳә аҭыԥ инахганы, ымҩа инышьҭарҵеит, нас инахан иагьаадырҳәит иара. Уи ахаҳәса ԥшьыркцан, ашьҭахьтәи агангьы ауаҩы иџьабаа адын – иеиҟараны иҟьаҟьаӡа ицәын. Уи аганахь ала ҩырак ануп уҳәартә иҟамызт.
Иааԥсеит Инали Чанчеи, иааԥсеит уаҳа нарылымшо. Амшын ишҭаз иҭаӡыфеит. Амла инҵәон. Рҿы ҭҩааит – аӡба иамыргәаҟуаз. Омак рыхьыргьы ҟалон, – изцозма рышьҭахьҟа иӡсаны? Рыԥсы даԥшәмахеит ашхәа иақәтәаны иаарывалаз аԥсыӡкҩы.

* * *
Жәабжь ҿыцк рылаҩын, иеизеит ауаа азал ҭбаа-ҭыцә аҟны.
Уаҩаԥшьык, иаазланы иҟаз, иоура иҵегь инацындаз уҳәартә аҭоурыхқәарнаукақәа ркандидат, днеины ауаа раԥхьа данаагыла, ҭынчрахеит. Амҵ ԥыруазар иуаҳарын. Ашла злубаауаз ихахәы жәпақәа инапы нарылшьны ишьҭахьҟа инԥхьеиҳәан, иеизаз днарылаԥш-аарылаԥшшәа ааиун, абас дналагеит иажәахә:
– Аҟәардә дықәтәоуп дара бзиа иеилаҳәоу ԥҳәыск. Убасҟак лылахь еиқәуп, абар длаӷырӡашоит ааугәахәып. ларӷьа напы ала дылгәдыҳәҳәала дылкыуп лшьамхы зҽадзыршәлаз аҷкәын хәҷы.
Аԥҳәыс лыблақәа ҭааӡа, агәырҩацәгьа рыхны, дихәаԥшуеит асаби. Минуҭқәак роуп илзынхаз. Наӡаӡа диԥырҵуеит лара.
Асаби, дгәыҭҟьа-ԥсыҭҟьаха, дылҿаԥшуеит иан, имчыдаханы ихьыдышьшьыз ларма напы имҟәыҵарӷәӷәа икны.
Ани ахәҷи хьааго, раԥхьа дгылоуп ԥҳәызбак, лызнапык ала чқьмаџьа хәҷык ҳаракны икны. Уи аӷықьмаџьа иҭазар акәхап ан иааизылыҟәшәахьаз лмазара. Лыԥсымҭазы илҭоит ауп лхәыҷы. Ан лыблақәа ҭаахьеит, амца рҿыцәаара иаҿуп. Урҭ убас рҳәо џьушьап: «Адунеиаҿ зегь реиҳа бзи избо схәыҷы, абри ачқьмаџьа уара иузынсыжьуеит, акы иухәап ԥхьаҟа. Уааӡаха смаӡеит. лахь сумҭан, исхарам  сара. Унсыжьуеит иахьа. Иухьша цәгьамыцәгьак ыҟазар, зегь неизакны сара схы иақәшәааит, сара исзынхааит зегьы. Абзиарақәа урылхәдамзааит уара, сыҷкәын, сԥа заҵәы, схәҷы».
Ан иҵегь днарӷәӷәашәа дгәыдылкыларц лҭахыуп лхәыҷы, аха уаҳа алшом лнапы, ишәымбои, имчыдаханы ауп ишықәхаз асаби ижәҩахыр.
Аҭоурыхқәа рнаукақәа ркандидат далашыҩкны ацәажәара даҿын, иажәа аҵәымӷ еиԥш, ирылакьакьон аинститут аҟны иеилагылаз ауаа. рлымҳақәа кыдҵаны иӡырҩуан зегьы. Зҭыԥ иахыҵны иҵегь инаскьаны, иара акандидат изааигәахозгьы дубарын. иахьа иҟало акы акәызшәа иаргәжәажәон ауаа раԥхьа аҭӡамц иадгылаз амармалташьтә хаҳәса ианыз асахьа.
– Ҳинститут, – дцәажәон акандидат, ахаҳәса шкәакәа дадгыланы, – аекспонат бзиаӡа аднагалт. Ари амармалташьтә барельеф, ҳара излеилаҳкааз ала, иахыҵуеит ҩнызқьи хәышә шықәса. Ҟазара дула иҟаҵоу ажәытәӡатәи абаҟақәа иреиуоуп.
Ари мазара дууп ҳинститут азы. Ҭабуп ҳәа раҳҳәоит, абра зегьы ишшәаҳауа, абас аҳамҭа ду ҳзызыԥшааз Аҟәантәи аҷкәынцәа Инали Чанчеи. Абра иҟоуп даргьы. – Анаукақәа ркандидат, ибжьы неиҵыхшәа нарықәҿиҭит аҷкәынцәа. Аҽӡыргара иацәыԥхашьаны ауаа ирылагылаз инали Чанчеи, иара акандидат ихаҭа днеины рнапқәа ирынкны иаарылигеит. – Абарҭ аҷкәынцәа, аџьабаа ду адбаланы, ирыԥшааит ахаҳәса амшын аҵан Диоскуриа ахыжәжәахақәа рыкәша-мыкәшан.
– Убриа ҟара иӡыфаха иҟан, – уаҩы игәы ишаанамгаӡоз, ауаа днарылҟьан дааҭгылт быргык, инапы неиҵыхны аҷкәынцәа инрықәырххо, – рқьышәқәа хшәаахахахьан, аӡсара рылымшо аҟынӡа рымч каԥсахьан. Рхала ианзхамла, рнапқәа ирынкны ауп сышхәа ихагаланы ишақәсыртәаз.
Аҭоурыхқәа рнаукақәа ркандидат дааԥышәырччеит аԥсыӡкҩы ихачҳара ахьмаҷхаз абзоурала иажәахә ахьеиԥҟьаз, нас ихахәы жәпақәа дырҩегьых, инапы нарылишьын, убас даалгеит:
– Аԥсны аҭоурых дуӡӡа змоу тәылоуп. иҟоуп аҵара-уаа рахьынтә џьоукгьы ауаатәыҩса раԥхьаӡа абраҟа ауп иахьықәнагалаз, абрантәи ауп ажәларқәа рҿ\ыҿиара-рызҳара ахьҵысыз ҳәа згәы иаанагауагьы. Аԥснытәи адгьыл шьаҿацыԥхьаӡа ауаҩы иҭоурых ашьҭамҭа аныуп. Абраҟа ахаҳәқәа цәажәоит, ирҳәоит ҳазхылҵыз шынхоз, ирыԥсҭазаашьаз атәы. Уи иахьагьы иҳахәоит, ҳарҽеиуеит, иҳазцәырнагоит иҟәандаӡа иҟоу ацәаныррақәа, ахәыцра бзиақәа, аԥсҭазаара абзиабара, азӡышара. Урҭ ирҳәоит аԥсҭазаара ҵыхәаԥҵәара шамам, адунеи ианыҵуа рыбзиарақәа – ианыло ишрырҭо атәы. закәтә цәанырра бзиақәоузеи иҳазцәырнаго абри ҳаԥхьа игылоу ахаҳәса шкәакәагьы! Ан дыԥсуазаргьы – бзиарас иаалымоу зегьы лхәыҷы илҭоит. Лнапы ижәҩахыр иқәкыу – убри аԥхарраҵәҟьагьы иара изынлыжьырц лҭахыуп.
Интерес дус иԥхьаӡаны иахәаԥшит ауаа аекспонат ҿыц.
Аинститут аҟны иҟан аҳәаанырцәтәи асасцәагьы. Џьоукы рфотоапаратқәа нақәдырххеит ахаҳә шкәакәа. Џьоукгьы рблокнотқәа ҩырақәак нанырҵеит.
Инали Чанчеи, агәалаҟара ду рыманы, идәылҵит аинститут. Агәалаҟара рымамкәа, даргьы ирымԥшааи ицәажәоз ахаҳәқәа иреиуаз акы! дышԥахцәажәеи аҵарауаҩ! Абаҟа бзиаӡақәа ирхыԥхьаӡалоуп имҳәеи!
Еидымхалакәа еиԥырҵит, ицеит аҷкәынцәа досу рыҩнқәа рахь.
Чанча иан, лшьамхқәа еиқәршәны, аҟәадә дықәтәаны, шәҟәык аԥхьара дшаҿыз, дныҩнашылт иара. иан дагьибеит, иаразнак даауалыуашашәа дҟалан, инапқәа рхаханы, абақҳәа иҽыналгәдижьлан, дааигәдиҳәҳәалт.
– Ди! Ди!
– Закәызеи мшәан иҟоуҵо? Сышәҟәгьы каужьт умбои? – днацралашәа ҿаалҭит ан.
– Ди! Ди! – ибжьы аақыџьқыџьт Чанча, иан иаҳагьы дигәыдырӷәӷәало.
– Усҟәаҵ сымҳәеи! Усԥырхагахеит. Шәҟәы бзиак саԥхьон, – ан лнапқәа аҷкәын ижәҩахыр инықәлҵеит днеигәҭасырц, аха урҭ лхымхәыцқәа, ашьшьыҳәа уа иаақәхеит итатаӡа, иԥхаӡа.
– Ди! Ди! – еиҭа неиҳәеит Чанча, иан лыблақәа дырхыԥшыло, иара итәқәа иналырҟьаны алабжыш аархаҟәҟәалеит.
Ан днаҭрысит. Иашоуп, Чанча есқьынгьы дгәыкыуп, дгәыбзыӷҩуп, иан дгәыдикылоит, аха ари гәбзыӷра мацаран иҟам – агәыҭҟьа-ԥсыҭҟьара аҵоуп.
– иухьзеи, иухьзеи, нан? – даацхәанталеит лара, сабик иакәызшәа аҷкәын ихгьы аалшьышьит.
Чанча иара ихаҭагьы иџьеишьон уи аамҭазы ди ада даҽа ажәакгьы ахьиҿамшәаз. Ашәҟәы аашьҭыхны иан иналыркны, лҿаԥхьашәа данаатәа, дааԥхашьашәа ихы аалаирҟәит.
Инал амшын иаваршәны днеиуан, аԥшаҳәа ҟьаҟьа даныланы. дцон иҩныҟа. Басла данааӡыхгыл, дааҭгылт. Ауаа рацәаҩын, еилаҭыруа амшын агәы ихыԥшылон: иӷьазӷьазуа, ишьҭызза, зынӡаск аҽырԥагьаӡаны асқьала иазнеиуан аӷба ду.
Инал амшын дхыԥшылон насҭха ауаа днарылкьшәа, зымҩа дгылан. Аӷба агәхьаагьы икӡамызт уи. Аҷкәын иблақәа ақәкын аҵәҩан еиԥш амшын иҭыҳәҳәоз ахаҳә ҵар. Шаҟантә ибахьаз уи ԥыхьагьы, аха хырҩаа амҭаӡакәа изнарҵысуан. Инал игәалашәеит мызкы ожәы аԥхьа Чанчеи иареи уи азааигәара амшын аҵа еимдо, инапыршьшьуа ианҭаз, ахаҳә ҟьаҟьа шырыԥшааз. Ахаҳә уҳәеит ҳәа, ишԥаҟәажәо! Аҷкәын абыржәгьы иаҳауазшәа игәы инаҭон аинститут аҟны аҵарауаҩ ииҳәаз ажәақәа: «Ҟазара дула иҟаҵоу ажәытәӡатәи абаҟақәа иреиуоуп…» Адунеи ианыҵуа рыбзиара – ианыло ирзынрыжьуеит». Шаҟа ирхәыцгозеи, шаҟагьы игәырԥшаагоузеи арҭ ажәақәа!
Иибаз, иаҳаз дрызхәыцуа дышгылаз, аҷкәын иналырҟьаны иааигәалашәеит аҷнышқәа. Абыржәыҵәҟьа ибозшәа иблақәа иаарыхгылеит. Акы ахаҳә иқәтәамыз, егьи уи иавагьежьуа, аваԥырра иаҿын. Еидтәалт нас џьарак. Ахаҳә хәҷы рҽықәыркӡеит. Аунышқәа, ашәҟәаҿы дшаԥхьахьо еиԥш, бзиа еибабо, игәеибаҭо ԥсаатәқәами!
– Издыруада урҭ ани ԥеи ракәызҭгьы? Иаразнак абри еиԥш азҵаара ааизцәырҵит Инал. – Ан имчыдаханы, уаҳа налымшо ахаҳә иқәтәазар, аӡы ихтәалар, ахы накәаҽны ихәаҽуан азы? Иаваԥыруа иавагьежьуаз – уи хьаазгоз, иазгәаҟуаз аԥа акәызҭгьы? Ианеидтәалагьы, еидыӷәӷәалаӡеит. Зынӡаск еилаҵәаӡеит. Ан аԥсымҭазы ацәеижьы иалаз аԥхарра хәыҷгьы – аԥа ианаҭарц аҭахызҭгьы?


Абнакәты ӷраҷкәын

Ҽнак, амра каххаа ианыцԥхоз, ҩыџьа ахәыҷқәа хкаарак иҭаланы инеиуан. Мҩахәасҭакгьы ҟаларын ахкаараҿы, аха уи ианымлакәа, дара шиашаз ицон, аҳаскьынра иаҵәара илаланы.
ЕИбархәмаруан ахәыҷқәа. Ожәы-ожәы жәҩала инеидыслон, зынгьы аҳаскьынра инылеибажьуан.
Аҳаскьынра қашәқашәо иазҳаны иҟан, џьара-џьара шьамхахьгьы инаӡон. Убас иахьыҟоу аҭыԥ аҿы унылаҳаргьы, заҵа ужьы мцара, гәабан татак унылаҳазшәа убон.
Ахәыҷқәа еибарҷырҷыруа, рыбжьы рдуны ицәажәо, инеигәҭасуа ишнеиуаз, рҿаԥхьа аҳаскьын жәпараҿы инцәырҟьеит иӷраҷкәынӡа иҟаз бнакәтык. Иагьынцәырҟьеит, ахәда ҭҳәа, абар, абар имцкласып уҳәаратәы, ахәыҷқәа рышҟа аҿыҩанахеит, аха нас абӷьааҳәа инеикәҟьашан, иҵәииҵәиуа, ганха индәықәлеит ашьшьыҳәа.
Ссиршәа ирԥхьаӡеит ахәыҷқәа, еибарыҩны инашьҭалт аԥсаатә ӷарҷкәын.
Абнакәты ԥыруамызт, икәыркәыруа акәын ишнеиуаз, аҳаскьынра илаланы. иара омашәа еибыҭан, ахәы хаххала еиларгыла, амҵәыжәҩақәа еиҵых, ҵаҟа ишьҭарҳәазо. Уи, аҟазшьа зеиԥшраз ала, ичалоуп, изыԥыруам угәахәрын, убриа ҟнытә ахәыҷқәа иаҳагьы ибыжкны иашьҭан. Зны аҳаскьын иашьаҳаларын, зны қәыцк иахҟьашаны инцәыҵакьакьаларын, аха акы иннакылозма урҭ, иҩуа иҭан ахкаара. ожәы-ожәы рнапқәа рхаханы иманырҵон, хацәнамырха иашьҭан иркырц абнакәты.
Абнакәты ус ишнеиц еиԥш инеиуан икәыркәыруа, аӡәы иахьынтә даҽаӡәы иахь инеихо, ақәыцқәа инархыԥа-аархыԥо. Ахәыҷқәа аназааигәахалак, абар, абар, ҳнамҵасып аныргәахәлак, амҵәыжәҩақәа нышьҭарсны,  инышьҭаԥон, инацнаҵон аныҟәашәа.
Абас ахәыҷқәа шашьҭаз уи абнакәты, дара акыргьы инагәылалт ахкаара. Узыцрыҵша акы аума, ма закә ԥсаатәузеи?! Изыԥыруам. Икәыркәыруа инеиуеит. Аԥсаатә ӷраҷкәын! Аԥсы шҭоу иркыроуп – убас акәын ргәы ишаанагоз ахәыҷқәа, аха иналырҟьаны… ҳаи, закә гәыԥжәароузеи ироуз! Мамзаргьы ус рыхьып ҳәа иҟазма – иналырҟьаны афырҳәа инышьҭыԥрааит абнакәты.
Аԥсаатә ӷраҷкәын иреиуа-иреицәа џьара ԥырхагакгьы шамаӡам мҩашьо, амҵәыжәҩақәа неиҵыхны, икакәкәа, иналалт аҳауа.
– Унан! – ааиҿыҵҟьеит ахәыҷқәа руаӡәк.
– Унан! – иҳәеит егьигьы, насгьы инациҵахт: – Ари ԥыруазаарын!
Абнакәты ахкаара инахууаан, абнарахьы ицеит. Ицеит рыҩныҟақәа рахь, иаалырҟьан агәала ду зауз ахәыҷқәагьы.
Ианҭынчраха, ахкаара ҭацәны ианыҟала, даҽа ганкахьала иԥыруа иаахалт аԥсаатә Инахагьежь-аахагьежьшәа аун, акәапаҳәа инылатәеит аҳаскьынра.
Аԥсаатә ӷраҷкәын шынатәазҵәҟьа, икәыркәыруа аҿыҩанахеит. Дук мырҵыкәа, ахәыҷқәа иахьаарыниаз азааигәашәа, инархатәеит ҿыц ихнахыз акәҷарақәа.
Акәҷарақәа ишырхатәаз акәзаарын ишгәанаҭаз анҭ ахәыҷқәа аҩыџьа. Урҭ акәҷарақәа ираҩгатәын, ичалоушәа, изыԥыруашәа ахы дырбаны, ахәыҷқәа ахьырԥшны иамгеи зымҩа!

Аԥшәма хәыҷы

Зани заби
Гәылара еиццаз,
Аҷкәын ашҭаҿы
Дыхәмаруан ихала.
«Ҳаанӡа ԥшәымас
Уҟала» зарҳәаз.
Ихәыҷӡоу иакәын – 
Фба иреиҳам шықәсыла.

Шымҳак амҵан
Дшыхмәаруаз ахәҷы,
Дҩаҵҟьеит ихәмаргақәа
Зегь нкаԥсаны:
«Аԥшәмв! Аԥшәма!
Уҟоума аҩны?»
Бжьык абас иаагеит Агәашә ду аҟны.

Ихылԥарч ихаршьшьы,
Уапа дук ишәны,
Ашҭа нҭыҵ
Ибыргыз ҽыуаҩк дгылан.
Алахь ҿашаӡа
Дзықәтәаз аҽы,
Ашҭа ҿцбарах ибаны,
Иӡыӡымкуан.

Ахәҷы асас
Днеиԥылан инеиҳәеит,
Дыццакуа, ажәак
Даҿамхаӡакәа:
«Дии бабеи шьыжьӡа
Џьара ицеит,
Аха… са сыҟами,
Шәааи аҩныҟа!

Иуҵоит ашәыр еихаҳашьа

Иҵарӡа ҳәызбак кны,
Уаб абаҳча дыҵоуп,
Ашәыр еихаҳара даҿуп.
Ухәыҷуп, аха
Уиҵрымҵкәа уишьҭазаҩуп:
Уаргьы уи
Аҵара уҭахыуп.

Ашәыр еихаҳара
Ибаҳча рҽеигоуп,
Ашәыр хкы
Ҿыцқәа аԥнаҵоит.
Ашәыр згәаԥхо зегьы
Уара ураԥгылоуп:
Уи акәхап – 
Аихаҳашьа уҵоит.

Иуҵашт уи.
Ус уадаҩӡам: аԥсабара
Маӡас зны иамазаргь – 
Иааԥшхьеит.
Ожәшьҭа уара узгьы
Убри  аҵара
Зынӡа иманшәалаха
Иҟалеит.

Леиуан дыӷбаҟаҵаҩуп

Леиуан амшын дазааигәаӡан дынхоит.
Хәыҷы бзиак иоуп длахҿыхӡа.
Зегь реиҳа аӷбақәа уи бзиа ибоит,
Ӷбала дцахьеит зынкгьы Гагранӡа.

Даныхынҳә, аӷба иаҳагьы игәаԥхеит,
Азхәыцра далагеит иара.
Аҵыхәтәаны аус ду ахь деихеит,
Аус ду – аӷба-ҟаҵара.

Еизигеит ӷәи  ҟауари рацәаны,
Аҵәымӷқәа маҷӡамкәа ирхиеит.
ЕИхак иԥшааит иҵарӡа ихны,
Жьаҳәакгьы, ажьираҟынтә иааигеит.

Дыхиоуп ожәшьҭа. Амшын аҟәараҿы
Аус иуеит ихшыҩ азкны.
Аус иуеит зегь рыла деиқәшәаны,
Зегь рылагьы дманшәаланы.

Амшын еиқәа казказуа ицқьаӡа
Аҟәара ахьарчҳәа инаҿаҭәоит.
Убри дахьынхыԥшыло иҭбаӡа,
Леиуан цәгьаӡа игәы ҟанаҵоит.

Ҳәараҭахым, уи аӷба ду ҟаиҵашт:
Иусқәа ҿио ицоит ԥхьаҟа.
Аха, егьаумҳәан, уи дадхалашт…
Абас ҩажәеи-хәба шықәсаҟа.

Ахьча-ла Вулкан

Аӡиас ду, аҽеимыртаӷа, аԥшыхәцәа рҳабла Манџьана иавсны инеиуан. Инеиуан уи ашьшьыҳәа, аӡышьҭра зегьы ҭырҭәааны.
Еиваӷӷа игылаз аҳабла аҩынқәа инрылкшәа, аӡиас аҟәараҿы ихықәгылан ҩыџьа, рыблақәа еихмырсыӷьӡо аӡиас ихыԥшыло. Урҭ ирбон: ахы аарлаҳәа аӡы иҭыҳәҳәо, алымҳақәа кьацә-кьацәӡа, аффаҳәа иӡсо, лак дара рахь ишнеиуаз, лабак аҿыҵакны. Ала, аӡы анахәлаҵәалак, инеиҵас иҩыҵыззон алаба шаҿыҵакыз, убасҟан агәышԥы шкәакәаӡа иааԥшуан, аблақәа ҭырхаха аҟәара иқәгылаз рахь инаԥшуа, урҭ иранаҳәарц аҭахны: ижәбома исыдышәҵаз шынасыгӡо.
Аӡиас ихыԥшылоз Нарба Денуари иара иԥа хәыҷы Рушьеи ракәын, алаба зҿыҵырзза, иӡсо дара рахь иааиуаз рла ду Вулкан акәын.
Денуар ала ахы инапы аақәишьит. Вулкан уи гәахәа дус иҟаҵа, инеиҵас иҩаԥан, ашьҭахьтәи ашьапқәа ирықәгыланы, аԥхьатәиқәа наганы Денуар ижәҩахыр инықәнаҵеит. Ала хәшлаԥса аҽеиҵых ауаҩы иахьидгылаз, гыларыла иара иаҟарахарц акгьы ааигнажьуамызт.
– Вулкан! Вулкан! – инақәиргеит ибжьы ҵрыхәҵәаӡа Рушьа, ала аҵыхәагьы неимлагәа икны днахеит, изнапык неиҵыхны инақәырххо аӡы инанагоз ҵәҩанума, даанума акы. – Вулкан, Вулкан уццакы, уҭал аӡы!
Вулкан ҩынтә-хынтәгьы иҭалахьан аӡы. Денуар инапы назқәикуаз аанагон. рушьа иҳәатәала аӡы иҭамлеит: дхәыҷцәоуп, дыҟәннашьеит, аха дгәаар ҳәа иацәшәан, даргәыбзыӷт иара атәала, инеидыххылан, абз ааиҿнашьит.
Аби ԥеи рла рыманы аҟәара ишықәгылаз, даарыдгылт Сергеи Виктор-иԥа Маиоров, иаазыркьаҿны Маиорич ҳәа уи аҳаблаҿы изышьҭаз.
– Шәыҩны сныдгылан, аха… ара шәыҟазаап, – иҳәеит дҿаԥха-ҿаччо, зуаҩыбжара инахысхьаз Маиорич, – Вулкан шәакәабеит акәу? – ала иеизнагахьаз аҟәарџ-марџқәа аӡы рылыҵәҵәа иахькаԥсаз днарыхәаԥшны, ианциҵеит: – о-о-, Вулкан иахьа еидарак амҿы ӡыхнагазаап.
– Уи иахьа аус ду ауит, – дыхәмаруа инаиаҭеикит Денуар. – Шьыжьхьа анысфа, аҩны сзыҩнамгылт: даара ишоуроуп. Арахь аҟәара саақәлт: иумҩатәны уааираны уҟан усгьы. Уааира сазыԥшнаҵы, аӡиас инхызбаалоз Вулкан нарыжәысҵо мацара, иаргьы аҽарыхьит, амҿгьы еизнагеит.
Маиорич ала дналахәмарт, ахьӡ ҳәаны иақәҿыҭуа, абақ-абақҳәа инапы абӷа инықәкшо. Вулкан аҵыхәа аарышәшәеит: атәым-уаа рахьынтә уи ахаҵа иакәын зегь реиҳа бзиа иабоз.
– Аҳы, уца шьҭа аҩныҟа Вулкан уманы, – иҳәеит Денуар иҷкәын иахь днахьаԥшны, – уца, иазхоуп ахәмарра.
нарба Денуари Сергеи Виктор-иԥа Маиорови еицны рҿынархеит, аӡиас иавга инагаз амҩа ианыланы. ицоит урҭ усура аагылхратә наплакқәа рахь.
Манџьана – ихараӡоу ҩадатә хьыԥшаарҭатә дгьылуп. Аӡиас аԥшаҳәаҟны ирацәоуп ашахтақәа, амардарақәа рҿы аштольниақәеи дук нарыбжьамкәа ишшапа-шшапаӡа, еиваӷӷа инашьҭу ажрақәеи.
Нарбеи Маиорови иԥшыхәцәоуп – геологцәоуп. Манкьана усурҭас иҟоу зегьы, ажрақәа инадыркны ашахтақәа рҟынӡа, напхгара азызуа – дара роуп.
Сергеи Виктор-иԥа Маиоров доурысуп, Манџьана азааигәаӡа џьара ииз аӡә иауп. нарба Денуар – даԥсыуоуп, харантәи дааит. Уи дахьынтәааз Аҟәа инаркны Манџьананӡа, ианеиҵаха 15 нызқь километра бжьоуп. Аҩадатәи адгьылқәа рҟны аусура игәаԥхон азы иԥҳәыси ихәыҷи иманы дааит абраҟа.
Нарбеи Маиоричи дара бзиа еибабо уаауп. Абар шьҭа хә-шықәса егьрыгым Манџьана аус еицруеижьҭеи. Ахьыԥшаара иалашыҩкны иаҿуп. ишәымбои иара уажәгьы еицны усураҳәа ишцаз. Шахтеи штольниеи егьа еимырдап! Ҳара иаҳзеиылмкаауа егьау с хкы иалацәажәап, имҩаԥыргап. Урҭ быргцәоуп, ҳара ҳазларыхәозеи. иаҳа еиӷьуп ҳаиасып ҳҩыза хәҷы иахь. Ҳалацәажәап рушьеи иара ила Вулкани ртәы.
Рушьа, Вулкан иманы, аҩныҟа даахьан. Ала адәныҟа иааныжьны, иара аҩны дыҩнан. Дук мырҵыкәа  ддәылҵит ахәҷы, дырҩегь деиҭанадгылт ила, ахәаша зыхьшьны иан илҭаз ачаса дацҳауа. Ичаса ҽыҭк аамԥиҽын, Вулкан инамҵеикит. Ала аблақәа гәбзыӷӡа, заа рушьа инапы арбзеит, нас ашьшьыҳәа ача ааимнахт. Машәыршәагьы џьеи икьаысрын уи ахаԥыцқәа ахәҷы инапы, уи бзанҵык иҟалахьоума!
Алеи рушьа хәҷи рхы рдыруа иҟалеижьҭеи инаркны ҩнаҭак иааӡон.
Рушьа ԥшьышықәса ихыҵуан, иаб диманы Манџьана данааи. Убри ашықәсазы Денуар џьоук рҟынтә иааигеит зыжәла бзиоу – ахьча-ла иахылҵыз аласба. рушьа гәахәа дус иҟаиҵеит аласба, бзанҵык ибахьазма уи еиԥш иԥшӡаз: ибажәгәалеиуа, ахәы иақәыз, асысхә еиԥш итатаӡа, иҟәымшәышәӡа, абла хәыҷқәа ҭикәаҵәааӡа, ахаҿы кәрӡа, иҷаамашәӡа – иаашьҭыхны исгәыдсырӷәӷәаландаз уҳәарын. рушьа аласба игәыдиҳәҳәалт, ахау и аҟны мацарагьы дмаанҿаст, ақьышәгьы днагәӡит. Аласба бажәгәалеиуа абриа ҟара бзиа избаз, иаргьы бзиа дшабоз адырра инаҭеит: абз хәҷы ааҭнахын, иқьышә инахьнашьит.
Абас ауп ахәҷи аласбеи раԥхьаӡа иреиԥылашьахаз. Убри инаркны урҭ есааира еишьцылон, ирызҳауан. Денуар, алақәа бзиа избоз, аласба азыҟаиҵон, ибжьон.
Убрижьҭеи ицеит абар шьҭа хә-шықәса. Ахьча ласба ладухеит, ашьҭахьтәи ашьапқәа ирықәгыланы аҽанаашьҭнахуа, гыларыла Денуар инаидҩыло. Вулканҳәагьы хьӡыс иарҭеит. Изҳаит, ддухеит Рушьагьы – ихыҵуеит шьҭа жә-шықәса, хара имгакәа далгоит аҩбатәи акласс. иазҳаит, иӷәӷәахеит рушьеи Вулкани ирыбжьоу абзиабарагьы.

II
– Вулкан! – ибжьы наиргеит Денуар. – Уи аамҭазыҵәҟьа алагьы иаԥхьа иааин иаагылт. – Амагазин аҟынӡа уцароуп. – Денуар ақьаад бӷьыц акы наниҵан, нас уи абӷьыц ԥарақәак нацҵаны, арҭмаҟ инҭеиҵеит. – Усҭ, иаанкыл. Уццакы, мамзар рушьа аурок даҳцәагхоит.
Вулкан неиҭаԥеит, ахаԥыцқәа рыла арҭмаҟ аашьҭнахын, ашырҳәа адәныҟа индәылԥеит.
Амагазин аҟынӡа километраки бжаки бжьан.  Вулкан уахь ацара-аара иашьцылахьан. Ауаҩԥсы иаҵкыс иазыманшәалан ианаамҭоу ихәҳахәҭны аҩынҟа ахынҳәра.
Амагазин аҩнуҵҟа ауаа рацәан: афатә зҭахыз, арыжәтә зҭахыз, шьыжьымҭанмыз, еизаны иҟан. Вулкан ашьшьыҳәа ауаа инралыс-аарылсуа, аӡәгьы идымкьысло, ахы дара паут ақәҵаны, адахҭа ашҟа аҿынанахеит.
– Аочеред, аочеред! – џьоукы хәмаруа, рыбжьқәа надыргеит, даҽа џьоукы, амҩа азкны, инаҿагылт. Аҵыхәтәантәиқәа аминуҭ азы инаԥырҟьеит, ала мӷыӷӡеит, аха убри еиԥш блақәак ҳәа днарбеит, урҭ аԥырымҵыр ԥсыхәас ирымаз!
Арҭмаҟ адахҭа инықәҵаны, Вулкан ахәҳахәҭҩы инеиҿаԥшит.
– Бзиала уаабеит, Вулкан! – дахәлаччо ҿааиҭит ахәҳахәҭҩы, арҭмаҟ иҭитхыз ақьаад бӷьыц даԥхьон, нас ажәлар днарылаԥшын, дыхәмаруа ус нациҵеит. – Ишыжәбо еиԥш, сас бзиак даҳҭааит. пату иқәҵатәуп.
– Утәеишь, утәеишь уххьызгеит! – иҳәеит ауаа ахьеилагылаз аӡәы, акәакьаҿы икҿагылаз аҟәардә инапы нақәырххо, ала иарбауа.
иааибарччеит зегьы. улкан иаҭахӡамкәа алаԥш ааихнагеит уи ахаҵа, абри акәхап иаӡбызгьы: атәара уаргәаҟуазар, утәа ухаҭа, сара атәаха сымам: ауаа сзыԥшуп.
Ахәҳахәҭҩы ашьақари чабаба бжаки капаны арҭмаҟ инҭеиҵеит, аганхьшәагьы џьара инавҵеиҵеит иаанхаз аԥарақәагьы. Арҭмаҟ ахы неибаркы ала ианамҵеик, ахаԥыцқәа рыла  иаашьҭнахит аҵӷақәа ирынкны, нас амагазин ианыҩналоз еиԥш, ахы пату ақәҵаны, ашьшьыҳәа индәылҵеит.
Рушьа крыфа-крыжә, ишәыра хәыҷы ихәда ихшьны аҩны дандәылҵ, адәныҟа, иара аҭыԥ аҟны ихырбза-кәрбзо игылан Вулкан. Уигьы ианаамҭаз шьыжьхьа афеит: Сырма, рушьа иан, иалҭахьан акәац злаз асуԥ ача аҵарҟәаҟәаны.
Еицдәықәлеит Рушьеи Вулкани, еиццоит урҭ ашкол ахь. Ахәҷы имацара мышкгьы ашколахь жымцацт, есымша днаскьанагон Вулкан.
Инеиуеит Вулкан, ахәҷы ивагыланы, алымҳақәа кьацә-кьацәӡа, аҵыхәа ду хьырнаа иахьнырҳаланы, ахы ҳаракны инаԥшы-ааԥшуа. Агәаҽануп уи, иудыруазеи, зеиԥш ҟамло егьыҟам, адәы иқәланы инеиуеит, уа арахә ҳәуеит, икшо анрылоугьы абахьеит Вулкан. Бзанҵык иахашҭуама: зны ацәҿыс ацәа иҭачы, рушьа ишҟа аҿаанамхаз. Дзықәнаршәоз ахәҷы, Вулкан уа идгыламзар! Икыднаҵеит Вулкан, ацәҿыс аҟәаҟа ацәа аӡы аанамго иҟаҵаны, иԥхарс идәықәнаҵеит
Ашколаҿ инеит. Убраанӡа ҩ-километрак иреиҳам. Рушьа агәашә аартны ашҭа данынҭала, Вулкан шьҭахьҟа игьежьит. ицоит шьҭа аҩныҟа, агәы ынчуп: Рушьа иахьшәарҭам аҭыԥ аҟны дыҟоуп.
Шьыбжьонгьы ахәҷы хырҩаада дыннажьуам Вулкан: аҵыхәтәантәи аурок иалгарц 10-15 минуҭ шыбжьоу, агәараҿы инеины иаатәон изыԥшуа, мамзаргьы Рушьа агәашә дҭыҵны, адәы данаақәлоз, инеиԥылон иара.
Рушьа гәыԥҩык ахәыҷқәа дрыцны даауеит ашкол аҟнытә. ивагылоуп Вулкан. Атәым хәыҷқәагьы бзиа ирбон ала. Зны-зынла, ахьӡ ҳәаны, ахгьы рнапы аақәршьлон. Уи азин рнаҭон иара, аха амцхә уақәымгәыӷын!
Ахәыҷқәа еицны ишаауаз, рушьеи ҷкәына хышки аимак роуит. Аҷкәын хыш Рушьа иаҵкыс деиҳабын, илангьы дыҟан. леишәацәгьак иакәзаарын: ашырҳәа днеиҭаԥан, рушьа имахцәа нҭарс иааникылт дымҩаниҵарц. Ахьмыӡӷ имгеи… рушьа иакәу џьышәымшьааит, мап, рушьа ацәгьара данақәшәа, акаҳаха имҭакәа, Вулкан атахҳәа инарыбжьаԥалан, аҷкәын хыш гәшԥыла иахьынаижәлаз, деизҟьа днышьҭанаҵеит. Ала, азшьапык аҷкәын игәы инықәырӷәӷәа, инеихабабеит, аблақәа цәгьашәа ицәыркшаԥаны, ахаԥыцқәа хырџьаџьаны.
Шамахамзар ахаԥыцқәа хнарџьаџьомызт Вулкан, аха ожәазы аԥсахы еибакызаап. Уиа ҟара игәааны ишыҟазгьы, ала аҷкәын икажьра ада даҽа мыцхәык ҟанамҵеит: имаҭәа џьара иԥнамжәеит, имыцҳаит, – аԥсахы еибакит ҳәа ани аҷкәын иацлабуазма, дыршәатәын, – даршәеит, даҽазны уи еиԥш аус хәымгақәа нап рылеикрым.
Аиаша амии, ециыз аҵаҩцәа зегьы рцәа иааҭаӡыӡеит. Аҷкәын хыш дҟәиҭӡа, иҳәа уамшьуа, иуы уамшьуа, иԥштәы ихыгга иҩызцәа даарылаглыт. Вулкан акәзар, уи иааӷызымызын, ҩынтәҟа рушьа иааикәшеит, нас абз аттаӡа иааҭганы, ахәҷы инапгьы иӡамҩагьы аарбзеит.

III
Нарба Денуар иҩны еилыхаран. иҟан уа атәым уаагьы. Аидарамҩангага автомашьына аҩны иазааигәаӡаны игылан, ашьҭахьтәи аборт аартны. Манџьанатәи ҷкәынцәақәак уи  иақәырҵон аилаҳәарақәа, ачамаданқәа.
Денуари, Сырмеи, Маиоричи џьарак еидтәалан иеицажәон. Вулкан аҩны аԥхьа аандаҿы иҿаҳәан. рушьа уи дадгылан, ахы агәы инапы ахьшьуа, илахь еиқәыршьшьы, жәымзар-ожәы алаӷырӡ ааиҿыкьасап уҳәаратәы. Вулкан гачамкны аблақәа ҭраа, зны ахәҷы иҿаԥшуан, зны аҷкәынцәа, еихьыс-еиԥысуа автомашьына амаҭәақәа ақәызҵоз.
Ала иҟалаз азеилкаауамызт. Автомашьына ааины иахьгылаз усс иамамызт: уи уажәы аԥхьагьы иабахьан, абра иааихьан, иара Вулкангьы Денуар егьарааны иақәыртәаны џьара игахьан, иааигахьан. Аха уажәы зынӡа даҽакалашәа иҟан уи амашьына: ашьҭахь аартын, аҩны идәылганы маҭәақәакгьы ақәырҵоит. Измааноузеишь абри? Вулкан уи еиԥш бзанҵык иамбаӡацызт. Нас аҷкәын хәҷы рушьагьы хьаак имоуп. Уи есқьынагьы длахҿыхӡа акәын дшыҟаз. Ихьзеи мшәан уажәы? Изҿарҳәазеи иара Вулкангьы иаалырҟьаны? Иҟамлазааит абри аҩнаҭаҿы рыцҳарак!
Абас ахәыцырҭақәа аман Вулкан. Иҟалаз уи ауп. Нарба Денуар иԥхьаны Аԥсныҟа дыргон. Манџьанатәи ахьыԥшаарҭа анапхгаҩцәа ироуит ашәҟәы. Уи убас аҳәон: «Ҳазну аамҭазы Аԥсны агеологиатә-ԥшыхәратә усурақәа ӷәӷәала аҿиара иалагеит. Иҳазхом аҭыԥантәи ауаа иреиуоу аҟазацәа, убри аҟнытә, ҳшәыҳәоит Нарба Денуар дырхынҳәны даҳзаашәышьҭразы».
Манџьанатәи анапхгаҩцәа абри еиԥш иҟоу ашәҟәы анроу, мап разцәкуазма! Аԥсны ҳаҭыр ду ақәызҵоз, аҳауа зхы иазырхәалоз, аԥсуа шәыри амаҷар ҿацеи ргьама хаа збахьаз, нарба иааиԥхьан иарҳәеит аусқәа зеиԥшраз, Аԥсныҟа ацара шаҭаххаз.
Дақәшаҳаҭхеит Нарбагьы, иаҳагьы деигәырӷьеит: Аԥсынгьы адгьыл иҵоу абеиарақәа рыԥшаара зынӡаск еиҵырхзаап. Уи ус бзиоуп. Аԥышәа имоуп Денуар. дацхраашт.
Агәылацәа еизаны, денуар имаҭәақәа амашьына иақәырҵон, днаскьаргон.
Денуари Сырмеи, Маиорич ҭынха дук иеиԥш дыԥхьаӡаны, рыԥсы рзиҟәымхуа иацәажәон.
– Аԥсшьара аншәоулакь, хымԥада шәнеи Аԥсныҟа, – лҳәеит Сырма.
– Аҟәа амшын азааигәара аҩны бзиа ҳазгылоуп, – дазыҟаиҵон Денуаргьы, – иреиӷьу ауада уара узы ихиоуп.
– ҳаи џьушьҭ, сара стәы уи аҟара иусым, – енагь еиԥш дҿаԥха-ҿаччо дцәажәон Маиорич. – Шәымҩа бзиахааит шәара. Аус ду – агеологиатә-ԥышхәра имарымажаны, алҵшәа бзиа шәнаҭо ишьақәгылааит Аԥсны. Вулкан… ҳаи, шаҟа ибзиаз Аԥсныҟа ишәызго иҟазар. Сыгәра жәгоит усгьы, саргьы ишәасҳәоит: ауаҩытәыҩса иеиԥш ҳаҭыр ақәҵаны иныҟәызгоит.
Ԥсыхәак аманы иҟазар, денуар Аԥсныҟа игон Вулкан – ала бзиа, иҷкәын хәҷы ихыиааӡалаз, аха уи залшомызт: жәохә нызқь километрк узлахәозеи! Урҭ рахьынтә ҩажәи жәаба километр заҵәык ракәын автомашьынала иахьцоз – аеропорт аҟынӡа, нас ҳаирпланла Аҟәанӡа. Ала аҳаирплан иҭартәаны излоугарызеи, насгьы ҽык иаҟароу ала. Уақәиҭызтәуада!
Рушьа хәыҷы азаақь ааҭиргеит, иани иаби амашьына иақәтәарц рҿанынарха. Инапқәа ала ахәда аикәыршаны икит дқьызқьызуа.
– Уаала, нан, уаала, – длыргәыбзыӷуан иан, – уаала. Убраагьы иузыҳаԥшаап ала бзиа.
Ахәҷы Вулкан инапқәа алрԥсны дгылан, ауеимада ҳәа инеимаҭәо. Ангьы абгьы дара ирцәыхьанҭаран ала ааныжьра. Аиаша амии,Сырма азынк азы лылаӷырӡ аахаҟәҟәалеит, аха рушьа илмырбеит зынӡа деицәахаӡоит лгәахәын.
Вулкан, изааӡази иареи реиԥырҵра иаҳагьы иацәыхьанҭахеит: аҭаацәа амашьына инҭаланы рҿаыннарха, иууаӡа иԥан, аԥхьатәи ашьапқәа аанда инадыргыланы, ауыура иалагеит, амашьынахь ахы рханы. Иуыууан, аҽашьуан Вулкан, ауаҩытәыҩса иеиԥш иҵәыуан. ицәажәон, иара атәала абас аҳәон: «Шәабацои сныжьны, сзыхшәыҟрьозеи? Шәара шәыда исзычҳауам. Снышәмыжьын,снышәмыжьын: сгәыкны сыԥсуеит!»
Нарба иҭаацәа шцазҵәҟьа, Маиорич иҩныҟа игеит Вулкан. Уи хәҷык иаҳасабала игәцаракны дахылаԥшуан. Иҩны ауадақәа руакы аҟны атәарҭа азыҟаиҵеит, уа иазышьҭеиҵеит иҟәымшәышәӡа иҟаз акәахьча. Шьыжьымҭан дшаагылалакь, ала ахьыҩназ ауада ашә ааиртуан, днеины Вулкан ахы ишьышьуан, иадигалон аконфеҭқәа, ԥыхьа дара бзиа иабалоз, нас асуԥ кәацмацараха иазыҟаиҵон. Хымш, иага азиундазгьы, ҿаҵак ачаӷьа лбаанамдеит. Убри анаҩс афатә инамцклас-аамцкласуашәа ауан, аха крафеит азыуҳәартә иабаҟаз! Маиорич иргәыбзыӷуа ақьышә афатә анаақәиклакь, агьама абон ауп, алк ишафац иафартә ианадицалалакь, аблақәа ҭраа иҿаԥшуан. Урҭ цәажәон, ицәажәон урҭ аблақәа: «Сгәы  иагом, сгәы иагом; срызгәыкуеит сылацәа анаахыст инаркны сзааӡоз ауаа!»
Ицеит мызкы аҟара. Маиорич икылҟьа изнеит ашәҟәы Анарбақәа рыҟнытә, дара еибганы Аҟәа ишнеиз ала. Ани аби, нас дара рԥа хәҷыи, асалам изаарҭиуан Маиорич, иазҵаауан Вулкан агәабзиара.
нарба иҭаацәа згәабзиара иазҵаауаз ала, иубар иузымдыруа иҟалахьан, аԥштәы ахыгга, аӷра ҭаҳаны. Маиорич егьа аиундазгьы, иагәарԥханы ҳәа крафомызт. Амч цеит ала, ҽнакала знызаҵәык ауада иаадәылҵлон, адунеи инықәԥшны, дырҩегьых игагалеиуа аҭыԥаҿы инеины инатәон иқьақьаӡа.
Маиорич игәы архыҭ-хыҭит иоуз ашәҟәы. Аҽныҵҟәьа днатәаны иҩны идәықәиҵеит аҭак – асалам шәҟәы.  Уи нарба иҭаацәа адырра риҭеит, Вулкан хара амамкәа ибзиахәӡа иҟоуп ҳәа. Маиорич аиаша имҩит Рушьа хәҷы игәы иаҵасырҳәа дацәшәаны, насгьы уи дгәыӷуан Вулкан аҟазшьа ласы иаԥсахуеит ҳәа, агәкра – аамҭалатәи ачымазара  еиԥхьбоит ҳәа.
Маиорич адырҩаҽны шьыжьӡа дҩагыланы, иаахитит акәац зҭаз консервтә банкака. Уи игәалашәеит Сырма абанка аахтны Влукан ианалҭалак, ала дара гәахәа дус иҟаҵаны, ишафалоз.
Ала ахьыҩназ ауада ашә ааритит. Дныҩналт абанка кны. Ала атәарҭаҿы дагьнеит, днеилыԥсааит, ибанкагьы неимпыҵҟьан ахӷәра инықәҳаит: иаԥхьа аҽеиҵых иԥсны ишьҭан Вулкан.
– Вулкан! Вулкан рыцҳа! – ааҭиргеит Маиорич. – Ас сгәы иаанагомызт сара. Угәкра, угәхьаагара аамҭалатәи  усуп ҳәа сыҟамыз. Амц сҳәазаап нас: убзиахоит ҳәа сақәгәыӷны, хар умаӡам ҳәа ашәҟәы ҩны иқәықәсымҵеи Аԥсныҟа. исзеилымкаазаап, узааӡаз рзы уара угәабылра шыӷәӷәаӡаз, ԥсахра шақәмыз. Вулкан! Вулкан! Ааи, иашаҵәҟьазаап дара аԥсацәа ражәаԥҟақәа: «ала ауаҩы ишьа алоуп», «ала зтәу итәӡоуп, даԥсаухам».
Маиорич дыгәжәажәо дзаԥырҵуамызт ала, ожәы-ожәы ичабра ааиҿшьуа, иалӷырӡ ирбон.
Вулкан, аӡәы еиқәикызшәа акәын аҽырҽеины ишышьҭаз. Уи ԥсынгьы аҟазшьақәа еицанакуамызт: алымҳақәа кьацә-кьацәӡа игылан, агәышԥы шкәакәа ҭган, аҵыхәа да ашьҭахьтәи ашьапқәа иаарыдкьысло, ишшапаӡа ирыван. Абз ҭыхны ҵаҟатәи ацламҳәа иақәын, абз тата, рушьа хәҷы инапқәеи иӡамҩеи зырбзалоз.

Амаакыра

Ашкол ахь дцозаргьы,
Даауазаргьы,
Аӡы ихыз цҳак
Дықәслон есқьынгьы.

Наҳар изы уи ацҳа
Шәарҭамызт,
Аха џьоукы
Ирзыманшәаламызт:

Ихы ақьырсҭақәа
Ҩба еиваны,
Маакырада
Акыр иҩҳаракны.

«Издыруада, злахаҵ
Гьежьуа дҟалар?»
Абас зназы
Игәы иаанагеит Наҳар.

Убри аҽныҵәҟьа
Ҵәымӷқәак ԥшааны,
Еикәаӷак ижәҩахыр
Инықәк икны.

Дцеит аҷкәын ацҳахь.
Краамҭа убра,
Ихшыҩ азышьҭ,
даҿын аус аура.

Ихы ззикыз
Дадҳәаҵаланы инаигӡон,
Иҽазҵәылхны
Амаакыра еиқәиршәон.

Уи далгеит,
Амаакыра ӷәӷәа ҟаиҵеит.
Ишәарҭам ацҳа – 
Шьҭа иманшәалахеит.

Илахаҵ гьежьыргьы
Иқәныҟәо уаҩы,
иҟалашт
иахьымҩаниҵаша инапы.

наҳар иус
Игәы азырҭынчны,
Аҩныҟа ацара
Иҽазикуан.

Дӡышӡа, шықәсыла
Шәкы днареиҳаны,
Днаидгылт лыгажәык,
Илабашьа кны.

Ихы дааҩахан,
Аҷкәын днеиҿаԥшит.
Иоуразоуроу
Блала дааиԥхьишьшьааит.

Харантә дахьибоз
Быргс диԥхьаӡон.
Абырг дабаҟаз – 
Ахәҷы дуасҭон.

«Иуаԥшьызгада,
Дада, абри уара?..
Ҳаи, иарабИ!..
Уазыԥшызшәа са саара?»

Аҭак аҳәаха
Имаӡеит ахәҷы,
Алыгажә инациҵеит
Игәыкӡа ибжьы:

– Абри аӡы еиԥш
Иазҳааит уԥсынҵры.
Уҟалааит маакырас
Жәлара рзы!»

















Қь.Ҟ. Агәмаа

Ибадақьуаз амшә
Ажәамаана

Аккара рцәажәо, арҩаш ашьхантә
Игәрымуа илеиуан илбааҟьа,
Ашоура аныҟала аӡқәа ахьмаҷхаз
Гәалас иаман уи иахьа.

Арҩаш ааигәа ашьхамшә бақьуа
Амырхәага аҽаҭа игылан, – 
Иалахмәаруан ахаҳә, амақьа,
Аӡы иҭасуан уи шьапыла.

Аӡы иҭанажьуан ауахәа,
Ақыд бажәқәа, ахаҳә дуқәа,
Икыдыззалон аӡахәа,
Аҵла дуқәа ирықәлон.

Зны аӡхықә аҿ абас аҳәеит:
«амч исылоу ахаҳә арҩоит.
Арҩаш ччиа, уеижәхысло,
Уҭаба зынӡак, уаҳа иуцлом…

Уара уҭабеит ҳәа сымхәыцкәа
Сӡамҩа цәысԥуам шьапхыцла».

Амшә шбадақьуаз икарахеит…
Изышьцылахьаз акәарақәа
Ашьхаӡ шреиԥшым амбаӡеит, – 
Арҩаш гызмал ҭамбаӡеит.

Ашьыбжьышьҭахь аԥҭа шхылаз
Азгәамҭаӡеит амшә ахәлак,
Амацәысрагь имаҭшәа
Ажәҩан хызҟьаз иамыршәеит.

иара убасҟан ашьапҟьаҟьа
Аӡы ианеисоз аҽырԥагьы,
Арҩаш ҭыҩраҿ ақәа ауан,
Ажәҩан шыкьуан, илагауан.

Дук мырҵыкәан аӡгьы хыҵит,
Цәқәырԥа дула зегьы ирхыҵәеит;
Аӡы ишьҭнахит ирҳәазо,
Амшә ақәхәла, ишҳәацәоз.

Ажәамаана цасҳәа ихәыцым,
Иззеилымкааз ихьӡуп дагәа.
Аҳаҭхәажә убар уахымыччан
Аҩнуҵҟа иҭоу умбакәа.

Илоуҵароуп ианааурыхуа
Ажәамаана

Ӡынрак азы аамҭа цәгьахеит,
Асду ауит, ихьҭахеит.
Ашәарахқәа еимдо игәаран – 
Рыфатә иашьҭан, иҩ икәаруа:

Ақәыџьма ауасҭара иахаҩуан,
Акәац тата иарччалон ахаҿы;
«Сабацари уажәшьҭа уаха» ҳәа
Арбаӷьқәа иреиҽырбон абгахәыҷы;

Цәыӡда иԥшаауа атрым-трымҳәа
Ажьа аҿан кыӡӷи каҵәареи
Ашәыб аҿачы, икәырӡа алымҳа
Ацыӷ шәарацон акаҵәараҿ.

Урҭ ирхыччон, иахьҭаз аҭыҩра
Хьаада-баада, амшә ачала!
Аҽхәабжьы сирӡа уаҟа иҭыҩуан
Инаҳәааҳәуа иахьтәаз иара ԥшьаала.

Ҽнак иаагәалшәеит уи ахәаша,
Ааԥын шааиз, абнара шҿыхаз,
Аҭыҩра инҭыҵит… Нас агәы иахәашаз
ЏЬара иамбеит… Амгәа инацрыхеит.

Ақәыџьмаҿ инеин акәац ианаҳәа,
иааԥышәырччан ақәыџьма, ус аҳәеит:
– Нас, нас, дад, – иуҭахыузеи уаҳа?
Ушызбо ала, укьатеиқәа цәгьа иҩеит.

Иухьыз сгәы иалоуп, иуасҳәап аиаша,
исызхашоуп сара исымоу, уаҳа мап,
Аџьа умбан ус, иуҳәо башоуп,
Ухы уацхраа, соуԥшәыл, иахьанатә.

Абга иаҭааит амшә ачала…
Абга иаҳәеит: «Сымԥ умааин, наҟ, наҟ!
Уа уаха сымам, усԥырҵ ԥшьаала,
Амала башаӡа уа ухы ургәаҟт».

Ацыӷгьы иамҳәеит амшә иахәашаз,
Ажьагьы ҭрысны џьара ибналеит;
Шьҭа узыжьжьода уара ахәаша,
Изхарада иуоуз агәала?!

Зегьы ижәдыруеит, уи маӡам…
Измаҳаз иҟынӡагь инаӡароуп,
Аӡәы изымдыруа ара иҳәаӡам:
Иааурыхырц азы зны илоуҵароуп.



Ҷыҷыкәа
Ацыԥҵәаха
I
Саныхәыҷыз санду ажәабжьқәа слаҳәалон. Урҭ ажәабжьқәа зегьы раҵкыс сара сгәы иахәеит Нарҭ Сасрыҟәа иҟаиҵаз ахаҵарақәа. Сгәы хәҷы хыҭхыҭуан: «Абас хаҵарак ҟаҵаны сыҟазар, ҳгәыларатәи сҩызцәа хәыҷқәа иагьа исыцәшәаларын» ҳәа сгәы иаанагалон.
Ԥхынран. Ашоура митәыла иҟан. Акәуқәа рыхәдақәа шша-шшаӡа аӡмахқәа ирҭыҵны амра ԥхара ицәтәалан. Сара наџьнатәаахысгьы сшьапы хырҟьаҟьа еимаада-еимсыда аныҟәара бзиа избон, аха уажәы еимаада шьаҿак ҟасҵаргьы сан илуамызт.
– Нан, уеимаақәа ушьаҵа, ушьапы уаԥшуа уныҟәала, амаҭқәа рацәоуп, џьара рыцҳарак сақәумыршәан, – ҳәа есымшааирагьы сан дсабжьон.
Сандуи сани сара исхырҟьаны ажәа анеимаркуазгьы рацәан, аха саб санду дахьлыдгылоз аҟынтә сан илҳәоз рацәак сазыӡырҩуамызт. Санду лажәақәа иаҳа сгәаҿынӡа иааиуан.
– Машәырк ухьуашәа анубалакь ушзахәо уҳәҳәаны аҩныҟа уҩла, – ҳәа салҳәон сан.
– Нан, Ҷыҷыкәа, амашәыр ануцәыхароу уҽацәыхьчала, ианузааигәахалакь, уаҿагыланы уақәԥала, – ҳәа дсабжьалон санду.
Абарҭқәа ракәын еимактәыс ирымаз аҩыџьагьы.
Саб зны-зынла рылаҿиҭӡаломызт. Урҭ ажәа анеиракуа, иара дтәаны дырхыччауа далагон, даҽазынгьы абас нареиҳәалон:
– Иазхоуп уажәшьҭа, ахәҷы дкәаԥӡа дтәоуп, илашәхыузеи, шәидызцалазеи?..
Ҽнак зны ашкол аҿы аҵара ҳаналга, ашьыбжьышьҭахь ҳарҵаҩы аҵаҩцәа дааҳалагылан абас ҳаиҳәеит:
– Иахьа инаркны хымз аԥсшьара шәоуеит, аха хымз шәҽеицәхырҟьан акәымкәа, ласы-лассы шәҽааиқәыршәан шәныҟәала, абнақәа рахь шәцала, аԥсаатә рашәаҳәабжь шәазыӡырҩ, ахәаҷа-маҷақәа кны, урҭ закәу, рыԥсы злаҭоу еилышәка, нас ижәбаз-ишәаҳаз ақьаад ианҵаны иаажәгар ҳахәаԥшны еилҳаргап.
Ахәыҷқәа зегьы раҵкыс, сара сгәы ҭгәырӷьаашәа збон. Избан акәзар, ԥшь-класск срылган хәба рахь сахыҵит, насгьы саб исеиҳәахьан: «Уахьтәоу акласс ибзианы уалгар Аҟәаҟа узгоит» ҳәа.
Аиаша сҳәар амии, жәаха шықәса сырҭагылан, аха Аҟәа ақалақь сымбаӡацызт, уи гәаласгьы исыман. Еиҳарак сгәы ԥызжәоз: ҳгәыларатәи хәҷык (сара саҵкысгьы деиҵбын) Аҟәа дцаны ҩынтә-хынтәгьы ибахьан, амаамынқәа гәеиҭахьан. Амшын, аӷба, амашьынақәа уҳәа убас иимбацыз акы ыҟамызт.

II
Ҳгәылацәа руардынқәа ҵаҳәаны Аҟәаҟа идәықәлеит – аџьықәреи ҭитәы ргон ҳәа сыҟоуп. Сабгьы дрылан. заанаҵ сҽеибысҭеит саргьы, саҳәызба аҭра иааҭысхын, амақьа инықәсшь-ҩықәсшьын еиҭанҭасҵеит. Амҩа ҳахьықәу саб иҭаххар ҟалоит сҳәан, сан лысԥычкақәа руакы сџьыба инҭасыршәит. иааилашәшәуаны еиԥш, ҳуардынқәа ааҵаҳәаны, аҿҿа рхырго амҩа ҳнықәлеит.
Саб, ауардын ахәда дықәтәаны, акамбашьқәа чын ҟатала даарысуа инеицон. Сара сыхәхәаӡа ауардын саниалан, ажәҩан гәыҿкеикеи саблы ҭраа саҵаԥшуа. Амза ҭәын ишеишеиуа, ажәҩан иалан иӡсауа…
– Баба, – сҳәан, саб снеиҿаԥшит; саб ибжьы ныҵакшәа ашәа ииҳәоз даҟәыҵны даасзыӡырҩит. – Абри амза уанахәаԥшуа ихәыҷӡоушәа убоит, иара заҟараҵәҟьоу удыруазар џьышьатәуп… Адгьыл аҵкысгьы еиҳауп…
– Ус уазҳәада, џьым! – иҳәеит саб, иблақәа ааҵаирхәын. – Иузымдыруа анцәа уаҭеимҵааит… Амза хәыҷӡа аҵкыс шәкы идууп ҳадгьыл.
Саб илахь-иџьымшь ааиӡатәын, ажәҩан днаҵаԥшит.
Ԥыҭрак ашьҭахь, ажәҩан иаахалаз аԥсҭҳәа шкәакәақәа амза рҽыҩахадырԥан иаахырҩеит, аха дук мырҵыкәа амза еиҭаацәыҵлашеит. Саб исеиҳәаз иахысҳәаара сзымдыруа амза сшаҵаԥшуаз инапала сыжәҩа ааирҵысын, иара иахь снахьеирԥшит.
– иубома, дад, ани амза шаҟа иласны ажәҩан иалҟба ицауа, ҳадгьыл дуӡӡа иаҟарандаз изныҟәозар убарын…
– Уи ирласны иныҟәошәа узырбо сара иуасҳәап, баба, – сҳәан, саб иажәа снаԥыххылеит. – Уи, аԥсҭҳәақәа ыҩны амза иаҵԥраа иахьцо ауп, амза убысҟак иласны иныҟәошәа узырбо. Иугәалашәома ҵыԥх зны ҳҽыхәа хыцәгьа уанымҵанарсыз… «Ахыкәалаа еиԥш инеиуан, аҩнқәеи ашәаԥыџьаԥи сывҟьа иԥырны ицозшәа збон» ҳәа зҳәоз уара уакәымзи? Убасоуп амзагь.
Арҭ ажәақәа саб иааицәымыӷхеит, аха уаҳа дсыламцәажәаӡакәа наҟ иҿы наирҳәит. Саргьы, уаҳа илаҿымҭӡакәа, сыхәхәаӡа ауардын саниаалеит.
Уи ашьҭахь акыр набжьысит. Амзагь ажәҩан агәы инхылан, ишеишеиуа ауаатәыҩса ирылаԥшуан. Сара исызгәамҭаӡакәа акыр ҳнаскьеит. Сахьынаԥшлакгьы избоз бнаран. Ааигәа-сигәа уаҩы дынхомызт. Егьырҭ ауардынқәа аҿҿа рхырга, еицырхашьшьы ҳашьҭахьҟа иааиуан. Сгәы ҿыӷьуашәа анызба, саб азин ааимсхын, зегь рышьҭахь иааиуаз ауардын ахь сцеит, аха ауардын иақәтәаз дыцәахьан, акамбашьқәа дара рхала ауардын рыманы инеиуан.
«Сшьапқәа неиҵысхып» – сгәахәын ашьшьыҳәа сышнеиуаз, аҿыв-в-в арган аблақәа шашаӡа акы ааҳавҟьеит. Азнык азы иаасцәымыӷхеит: абга, ақәыџьма, амшә уҳәа абна илаз рахь исымбацыз акгьы ыҟаӡамызт. Аха ари иаҩызаз, аиаша амии, убасҟан ада исымбаӡацызт. Уи сгыланы сшазыԥшуаз акәымкәа иаанҿасын хҩыкҟагь ауаа нақәҵит. Убасҟан ауп изакәыз аныздыр… Ауаа рырныҟәага амашьына ҳәа саб зыӡбахә сеиҳәалоз акәын.
Амашьына ауаа шҭатәаз анызба «исыхьрызеи, анаџьалбеит» сгәахәын, иҵегьгьы ааигәа сазнеины сахәаԥшуа салагеит. Амашьына иааҭыҵыз руаӡәы ҵаҟа даҵаланы акы аҟаҵара даҿын, егьырҭ уаҟа ихагылан. Сара сырбаӡомызт: дара ахьгылаз амашьына иарлашон, сара сахьгылаз алашьцараҿы акәын.
«Арҭ рмашьынагьы ҳуардын еиԥш асапын аҵрымшьыкәа изымныҟәаӡозаап» ҳәа сгәы иаанагеит сахьгылаз.
Аамҭа кыр инаскьеит. Уажәы-уашьҭан шысҳәоз сҩызцәа сыцәцазаап. Аха амашьына сахьахәаԥушаз, уи иақәтәақәаз ауаа рцәажәабжь ахьсаҳауаз сгәы хаҵахон.
Дук мырҵыкәа, сгәы рӷәӷәаны сгыла сызхәаԥшуаз амашьына нықәхәаша ицеит. Сымала заҵәык аҵхыбжьон амҩаду агәҭа саанхалт. Абар аџьашьахә! Сабацои уажәшьҭа?! Иаасыкәыршаны аӷдара еилачӡа игылоуп. Ҵла хәыҷыкгьы хачақьӡа сахьынаԥшуа избоит. Ҩынтә-хынтә раҟарагьы ҿысҭит, аха уаҩгьы ибжьы смаҳаит.
Сышзахәоз сыҩны ауардынқәа срышьҭалт. Сыбӷа аышшкамсқәа ықәхәмаруа иқәызшәа еилыбзаауан.
Аҩадахьшәа игылаз аҵла хачақьа хәҷы сназааигәахон еиԥш, адыхҳәа снаҩс аӷдара акы аалԥан, амҩа инаныԥалт. Абар, ақәыџьма! Снеилууа сцеит. Аха санду лажәақәа: «Амашәыр ануцәыхароу уҽацәыхьча, ианузааигәоу уақәԥа» ҳәа исалҳәахьаз сгәалашәон. Абар, амашәыргьы. «Уаҿагыланы уақәԥароуп» рҳәеит, узақәԥода? Саҳәызба акәын, уи шсымаз схашҭит. Ақәыџьма гылан исыхәаԥшуеит, сара иара сахәаԥшуеит, ачалт иаҵахаз ашшаӷьыч еиԥш сгәы хыҭхыҭуа.
Ус наҟ-ааҟ ҳшеиҿаԥшуаз акәымкәа даҽакгьы аӷдара иаалԥеит, нас даҽакы, даҽакы… Ашьҭахь излагәасҭаз ала зынӡа ф-қәыџьмак ыҟан.
Снаҩс игылаз аҵла хәыҷ ада уаҳәа сзықәгәыӷуаз ҳәа акгьы ыҟаӡамызт. Сыҩны аҵлахь сҿынасхеит. Ақәыџьмақәагьы ыҩны инасышьҭалт. Сууаӡа сыԥан аҵла амахә санынахьынҳала аамҭаз, атрымҿтрымҳәа ақәыџьмақәагьы аасымҵаххит. Изулакгьы сыԥсы рцәызгеит. Аҵла ақәцә аҿы сықәтәаны, акраамҭа ахәыцра саҿын. Ақәыџьмақәа хыбза-ҿырбзауа, иҟрым-ҿрымуа исымҵагылан.
Аҵх акыр инаскьахьан. Ацәа сакуа салагеит. Аҵла ақәцәаны сыцәар ақәыџьмақәа сышрымҭахәхоз здыруан азы, ацәа схасыршҭрацы, амахәҭақәа неимда-ааимдо, абнацгәы еиԥш аҵла сықәтәан.
Аҵх лашан, агәыр каршәзар иубаратәы. Ҵаҟа исымҵаӷыруа исымҵагылан ақәыџьмақәа, сахьрыхәаԥшуаз сгәы хыҭхыҭуан: рцәақәа ҟьаԥс-ҟьаԥсӡа, ахәы рықәӡамкәа, аҟыҿы-сыҿыҳәа инеицклас-ааицкласуа, еилагьежьуа еилан. Сара уажәы-уажәы амҩаду ахь сыԥшуан аӡәыр дызбозар ҳәа, аха амҩаду ккаӡа иҟан, аҭынчра жәпаҳаҳараӡа сыкәша-мыкәша аԥсабара иахаԥан.
Ақәыџьмақәа исымҵаӷыруаз ргәы ҭҟьаны исымҵысҵарц иақәскит: зны амахәқәа хыҵәҵәаны ирықәсыԥсеит, атрышә сасит, зны схылԥа рықәсырххеит, аха урҭ џьеи ишәарын. Санду ллакәқәа рҿы исалҳәахьан, ашәарах амца иацәшәоит ҳәа. Ари ҵабыргызар збап сҳәан, асԥычка ааихьысшьын, икәеикәеиуа аҿанынасырха адых-сых дырган ақәыџьмақәа шьҭахьҟа инеиҭаԥеит. Сгәы ааҭгәырӷьааит. Даҽа сԥычкакгьы аҿыласырхеит, нас даҽакгьы, убас жәабаҟа сԥычка былны ирықәсыԥсеит. Амца рбонаҵы ақәыџьмақәа шәаны аҵла изамҵалаӡомызт.
«Иҟасҵарызеи?.. Амца рацәаны излеиқәысҵарызеи» ҳәа сышхәыцуаз, еикәарҽны сџьыба иҭаз ақьаадқәа аасгәалашәеит. Агыгшәыгқәа иҟарҵо збап сҳәан, ақьаад рацәа амца рыцраҵаны рҿанынасырха, ақәыџьмақәа неимбӷьыжәаа, аӷдара инылалт. Уи ашьҭахь акраамҭа сыԥшит, еиҭааихуазар збап ҳәа, аха рхабар сымбаӡеит. Сгәырӷьаҵәа сҿыласхан аҵла ашьапаҿынӡа слеит. Уаҟа сааҭгыланы акраамҭа сӡырҩит, снаԥшы-ааԥшуа сгылан. Ақәыџьмақәа рхабар анысымба, сааигәара иҟаз арасра снадыххылан амца ацрасҵеит. Амцабз гылт. «Арҭ уажәшьҭа ишәаны изааирым» ҳәа сгәы рҭынчны сшынаԥшы-ааԥшуаз, егьирахь амҩа нымҩахыҵ аӷдара аҟнытә адых-сыхҳәа еиҭаалибаҳәан, сара сахь рҿаархеит. Аҵла амахәҭа сеиҭанахьынԥашалт.
Ԥаса аҵкыс уажәы иаҳа сгәы ӷәӷәахауа иалагеит, дареи сареи ҳаишьцылт, насгьы снаҩс амца агәгәаҳәа аӷдара иацран.Амца аӡәы ибар дышԥамааири сҳәан. аҵла ақәцәахь схамлаӡакәа илаҟәӡаны сықәтәан.
Саҳәызба ааҭысхын, ақәыџьмақәа иргәыдысҵашаз алаба аԥҟара СШАҿыз акәымкәа, снапы самхаԥҟеит. Иӷәӷәангьы иԥысҟазаап, ашьа гыланы ацара иалагеит; ақәыџьмақәа еибарҟрым-ҿрымуа исыҵаԥшуан, ршьапқәа аҵла икыдыргыланы ашьацәыкәбарқәа дырбзауан, ашьа ахьақәҭәоз аҟыҿыҳәа иацҳауан, аҵла ашьапы ацәа ахыжәжәара иаҿын. Снапы иԥысҟаз насырҟәын, ақәыџьмақәа руакы абӷа инаыхкны ацәыкәбарқәа нақәсҭәеит. Абри сҳәонаҵы аҟыԥ-сыԥ дырган, ашьа зықәҭәоз ақәыџьма илеи иласын, еимӷәыцәаа иқәырҵеит. Аха уи зызхахуадаз! Амшын иалаҭәаза цәкәбар иаҩызан дара рзы. Ақәыџьмақәа хырбза-ҿырбзауа исыҵаԥшуа иалагеит. Зегь реиҳа исзааигәаны игылаз ақәыџьма снапы нахаскын, ашьацәыкәбарқәа алымҳаҵәҟьа инақәсҭәеит. Уигьы иаразнак акәхеит: азнык азы алымҳа ааҿырӷәыцәааит, нас иара ахаҭажәгьы иалгеит зынӡа.
Сара сзыниаз уажәраанӡа ишызџьабоз, уажәы иаҳагьы сгәырӷьаҵәа сҟалеит. Аха ырцҳарас исыхьыз уи ауп, снапы ахьԥысҟаз ашьа аара иаҟәыҵит, даҽаџьара исызԥымҟеит.
Аҵх ашарахь инеихьан. Уажәраанӡа илашоз амзагьы алашара ацәмаҷхан, ицәышҟҟараӡа ажәҩан гәы икыдын. Аԥсабара иаҳа-иаҳа алашьцара иҿанны. Арасра иацрасҵаз амцагьы рацәак аҽмырҭбаакәа ицәеит. Аха уи агәхьаа сымкӡеит. Ақәыџьмақәа рҟазшьа самхацәгьахан срыхәаԥшуан Х-қәыџьмак ааидгылан, ишыхԥазгьы акы аицклаԥшуа иалагеит. Гәҩарас иҟарҵаз ақәыџьма лаҵҟьан ианыҩ, егьырҭгьы ыҩны уи инашьҭалеит. Уи анаангыла егьырҭгьы аангылт: руакы неины аԥынҵа иафҩит, егьи аҵыхәа, даҽакы неины ашьапқәа ирфҩуа иалагеит. Иҟарҵо, збап ҳәа сшыԥшуаз, зегьы ихҭаркыз ақәыџьма егьырҭ иаарылҟьан, ахыкәалаа еиԥш иҩны амҩаду инанылт. иаанхазгьы уи инашьҭалт.
Сылаԥш шырхыз мацара акыр инаскьеит, нас аӷдара иаҵәахит.
Уи ашьҭахьгьы, снапы ахьԥысҟаз чабрала иҿаҳәауа, акраамҭа аҵла сықәтәан.
Ашара адәы иаақәлон, еиԥш, аҵла слалбаан, ахәхәаҳәа ҿарҳасуа, амҩаду снанылт. Снаԥшы-ааԥшуа сышгылаз, аблақәа ҭшашаӡа даҽа машьына хәҷык архәараҿ итаацәырҵын сара сахь аҿаанахеит. Уажәшьҭа сзыцәшәахуаз. Амашьына иақәтәоу ауаа сырбар ишԥаанырымкылари ҳәа сгәы рҭынчны амҩа нымҩахыҵ сышгылаз, иаргьы аасыдгылт.
«Ари еиԥш иҟоу амашьына бзиа иақәтәоу дызусҭа ианаџьалбеит?» – гәаныла схәыцуа сшазыԥшуаз, амашьына ашә ааиртын, иԥштәы ихыкәкәа сара сахь иҿааихеит саб.
Ақәыџьмақәа млагамлашьуа инасымҵагылазгьы убасҟак сымшәеит, уажәы сышшәаз еиԥш. Саб даасыдгылан, смахәар ааилаирӷәӷәеит:
– Уабаҟаз сымҳәеи? – иҳәан, илаӷырӡқәа аахажжылт. Амашьына иақәтәаз дырцәыԥхашьаны акәу, сара сырцҳашьаны акәу здырхуада, уаҳа сылаҿымҭӡакәа амашьына снақәиртәеит.
Ирҳәоз здырхуада, снаҩс амашьына иҭатәақәаз аҩыџьагьы еибарччо ажәабжьк аҳәара иаҿын, зны дара-дара еицәажәон, зны саб иацәажәон.
Дук мырҵыкәа амашьына аахынҳәын, Аҟәаҟа аҿынанахеит. Саб уаҳа даасиацәажәаӡакәа, ҳуардынқәа рҟынӡа ҳнаӡеит сааҭбжак аҩныҵҟала.

III
Ақәыџьмақәа аҵла санықәырцалаз аахыс сан дсыцәшәаны џьарамзар џьаргьы слышьуҭамызт. Уи сара сгәы иалан цәгьаӡа.
Ҽнак шьыжьымҭанӡа сҩагылан амаҵурҭахь сышнеиуаз, амаҵурҭа аҟнытә цәажәабжьык саҳаит. «Ари, шаанӡа даазгазеишь, анаџьалбеит» – ҳәаны снахынҳәын, сҿи снапи ӡәӡәаны, сымаҭәа ҿыцқәагьы аасшәысҵан, амаҵурҭа сныҩналеит. Ахҷаҳәа ажәабжь ҳәауа дтәан ҳарҵаҩы.
– Макьана узырыглазеи, џьым?! – лҳәан, сан даасабашьит. Саб иахь снаԥшызар, уигьы иблақәа ҵархәны дсыхәаԥшуан, снеины санду сналыдтәалт. Ԥыҭраамҭак уаҩгьы ҿиҭӡомызт.
Санду лнапы сыхәда иаахылшьын, ацәажәара далагеит.
– Нан, Ҷыҷыкәа, уажәраанӡа нарҭ Сасрыҟәа уиҵашьыцуан, уажәшьҭа Сасрыҟәа иԥсы ҭаны дыҟазар, уара дуҵашьыцыртә ахаҵара ҟауҵахьеит, – санду илҳәаз азнык азы иаасцәымыӷхеит. Ақәыџьмақәеи сареи ҳҭоурых ҳарҵабы ишиарҳәаз иаразнак издырт. Ишәцәызӡар зхәарҭоузеи, уи аҵыхәала ҳарҵаҩы дсабашьырҳәагьы сацәшәеит.
– Афырхаҵа, Ҷыҷыкәа, уи цәгьоума… Ишәаргәындоу хәҷызар иара убраҟаҵәҟьа ақәыџьмақәа дырфон, – иҳәеит арҵаҩы. Сгәы ааҭгәырӷьааит. нас сара сахь даахьаҳәын, сацәажәара далагеит.
– Ҷыҷыкәа, ишудыруа еиԥш, даҽа ҩымз аԥсшьара ҳамоуп ҳаԥхьаҟа. Уажәы аҵаҩцәа алагер ахь идәықәырҵоит. Ҳара ҳашкол аҟынтәгьы хә-ҩык аҵаҩцәа бзиақәа уахь идәықәаҳҵоит, уаргьы убарҟа урылоуп…
– Саргьы сцоит! – сҳәан, сҩаҵҟьеит.
– Зны уара уҽаанкыл!
– Уеиҳабы дцәажәоит, уизыӡырҩы! – рҳәан, сани саби аасықәҵәҟьеит. иҟасҵаз шхәарҭамыз здырын, сҟаԥшьыхәхәаҵәараӡа сааицрашәеит.
– Алагер ахьыҟоу хараӡам, гагра араион аҿы ауп, ӷбала шәаагоит… – ацәажәара даҿын арҵаҩы.

* * *
Шәҩык апионерцәа ҳгәы хыҭхыҭуа асқьала ҳақәгылан. Аӷба знык абжьы гахьан, даҽазнык абжьы аргар ҳшақәтәоз аадыруан.
Агәырқьҳәа ҳшышәыҩкызгьы амардуан ҳазыҩит. Аӡәи-аӡәи ҳаицәхасуа, ҳаиқәԥауа, ишакәхалакгьы аӷба ҳанҭалт. Уи ашьҭахь арҵаҩы акыр дҳалабжьеит:
– Аринахыс злеишәа зырцәгьо дырхынҳәны аҩныҟа ддәықәаҳҵоит, – иҳәан, иҟаҳҵаз ҳаацәиршәеит.
Ашоура цәгьан. Схарԥ маӷра кьаҿ хәҷи сеиқәа кьаҿи рыда уаҳа сшәымҵаӡакәа, апалубаҿы сықәгыланы ақалақь салаԥшуан.
Ишкәакәа-шкәакәаӡа амарда иаҿагылаз аҩнқәа сшырзыԥшуаз, ҩыџьа ҳҩызцәа ахәыҷқәа реицәажәабжь саҳаит.
– Араҟа сара стәарҭоуп, наҟ усҟәаҵ…
– Угыла акәымзар, арҵаҩы иасҳәоит…
– Иахьуҭахыу уца… Снапы уамыхан, скаужьуеит, – аицәҳара иаҿын аҩыџьагьы.
Еиҟәыскуеит ҳәа сыҩны снарыдыххылоны аамҭазы, иҳаракны иқәтәаз ахәыҷы зқәала амшын далаҳаит. Арахь иаанхаз ахәыҷгьы арҵәааҳәа дыҳәҳәан, егьырҭ ахәыҷқәа иҽнарылаирӡит. Амшын иалаҳаз ахәҷы аӡы ихыҵәан, днапҟьа-шьапҟьо, дԥаҟь-ԥаҟьуа дхын.
Ашырҳәа схарԥ аасшәхысԥаан, сууаӡа амшын сналаԥалт. Уажәраанӡа амшын иахәаҽны аԥсра иаҿыз ахәҷы, сара саниба, даасылаҳәны сикит. Саргьы иаразнак дҩышьҭысԥааит, аха снапы дазнымкылазт амшын деиҭасцәалаҳаит. Ахәҷы даахьаҳәын сыхәда инапы акәиршеит, азнык азы ҳҩыџьагьы ҳанҵаакәкәалт, нас иаразнак хыхь деиҭаҩхазгалан, иԥсы исыршьоит ҳәа салагеит, аха дҩышьҭысхцыԥхьаӡа даасымҵасны сихәруа далагон.
Ашьҭахь изласарҳәаз ала, аӡы иашьуа имаршәа кны, уҽицәыхьчаны далумгозар, уаргьы аӡы уаиршьыр ҟалозаап, избан акәзар, аӡы иашьуа аҭәыц дамҵасуеит, иԥсы даналаԥшлак, сыԥсы сызнырхандаз ҳәа зегьы дрымҵасуа далагоит. Урҭқәа сара исыздырӡомызт. Сирааԥсошәа анызба сшьапқәа рыла сыӡсауа, снапқәа рыла иара дкны, сҿынасхеит.
Убри аамҭазоуп арҵаҩгьы аматорсцәагьы ҳангәарҭа (ҳҩызцәа ахәҷықәа еибарҳәҳәо-еибарҵәуо иаламгар, иара убасҟангьы ҳрызгәамҭар ҟаларын). Ахәҷы дышскыз аӷба аҟынӡа снеирц саџьанк шсыгыз ҳарҵаҩы дыԥан, дкаууа иҿааихеит.
Уи инаишьҭарххны атрым-срымҳәа, иласыхәҵәаӡа амшын иналаԥалт ҩыџьа аматорсцәа…
Убри ашьҭахь акраамҭа апионерцәа дҳалатәаны, ажәабжь ҳаҳәара даҿын аӷбаҟны акыршықәса аус зухьаз акаԥдан. Ажәабжьқәа рацәаны иҳаиҳәеит, аха зегь раҵкыс сара сгәы иахәеит ажәабжьк. Абар, иаргьы:
«Ԥасатәи аибашьраан аӷба ҳақәтәаны Одесса ақалақь аҟынтә Шәачаҟа ҳхы рханы ҳҿааҳхеит. Ҳзықәтәаз аӷба рацәак идуӡамызт, – иҳәан, ацәажәара далагеит акаԥдан. – Аԥша асуан. ҳзықәтәаз аӷба ҟәараҟәанҽауа алҩа ахылбб инеиуан. Ҟрым аҿы иҟоу ақалақь ԥшӡа, Севастополь ҳәа изышьҭоу аҟны ҳнаӡаанӡа ԥшьба-хәба верс шҳагыз ҳанԥшы еиқәаҵәаӡа кәаԥк иаҟараны, амшын ак хыланы ишаауаз аабеит. Изакәыз ҳзымдырит. Ланарԥшыгала ҳаԥшны иҳазгәамҭеит. Избан акәзар, уи зны амшын цәқәырԥа иаҵәахуан, зны иаацәырҟьон, даҽазных акраамҭа иҳамбаӡо амшын иналашәкәа ицон.
«Ари закәхарызеишь анаџьалбеит» ҳәа ҳшыԥшуаз «ашхәа, ашхәа», – иҳәан, ҩынтә еиқәырццакны ааҳалаҿиҭит аматросцәа руаӡәы. Аматорос ииҳәаз ҵабыргызаарын. дук мырҵыкәа саргьы игәасҭеит шышхәаз.
Амшын аныцәгьаха, ацәқәырԥақәа ирзымиааикәа, амшын агәахьы иаланагалаз аӡәы иакәзар ҟалап сҳәан, ҳзықәтәаз аӷба ашхәахь ахы насырхеит.
Ашхәа неимда-ааимдо ампыл еиԥш иалахәмаруа, инеигәыдҵа-ааигәыдҵо ацәқәырԥақәа ирыман. Ҳашнеиуаз акәымкәа, ԥаҭылкак ӡсауа амшын ихыланы ишаауаз ҳалаԥш нақәшәеит. Аԥаҭылка амшын иалганы ҳаннахәаԥш, аҩныҵҟа қьаадк еиларҵәины ишҭаз аабеит. Ақьаад абас анын.
«…Севастополь ҳнапаҿы иҟоуп, Урыстәылатәи Ар Ҟаԥшь рааира ҳазԥшуп. Враенгель аҩада дыкҿаҳцалт. Ирласны ацхыраара ҳашәҭ» ҳәа. «Ари ашхәагьы зыргәаҟуа убри акәзар ҟалап» ҳәа сгәы иаанагеит. Аӷбаҿы иҟаз зегьы рыҽдырхиеит. Абзарбзанқәа хырқәақәо апалуба иқәгылан. Ԥҳәысгьы хаҵагьы рабџьарқәа дырмазеит. Ус ҳашнеиуаз акәымкәа, ашхәа ҳнадгылт. Жәохә шықәса зхыҵуаз ҷкәына хәҷык иҩнапы рыла ажәҩақәа ашхәа иааҵшьуа,, ацәқәырԥақәа бӷарҵахьы драқәԥауа, аԥхӡбаа иҿашы дҭатәан.
Аӷбаҿы дыҩхагалан ҳиазҵаауа ҳалагеит, анс-арс ҳҳәеит, аха ацәажәара иылмшеит, дааԥсаӡаны дыҟан. Ҳиазҵаацыԥхьаӡа «уахь шәымцан, уахь шәымцан» ҳәа дыҳәҳәауа далагон. Азнык азы иԥсы маҷхан дааҳамҵахеит, ихы-иҿы еиқәаҵәаӡа ишәит. Ашьҭахь аҳақьым ибзоурала уҳәа ишакәхалакгьы ахәҷы иԥсы ҭалт. Акриҿаҳҵеит, акриҳаржәит.
Абарҭқәа рышьҭахь ауп аусқәа зеиԥшраз анҳаиҳәа: «Севапстополь ақалақь знапаҿы иҟаз абольшевикцәа ракәӡамзаарын. Англыз еибашьыга ӷбақәа рҽырхианы ҳнеира иазыԥшын. Аԥаҭылка иҭаз ақьаадгьы зҩыз дара ракәзаарын. Ашхәа иақәтәаз ахәҷы иаб адырра ҳаиҭарц иҽӡаны, даҽа шхәак дҭатәаны дышнеиуаз дыршьызаап. Убри ашьҭахь ауп ари ахәыҷгьы игәы иаызмчҳакәа ашхәа дақәтәаны дшаҳԥылаз. Ҳаҩшьапыкгьы рыла  ҳаҽалыршәарцы ацәҟьа ирҳаз дара аҿаршәны ҳлықәхәаша ҳцеит», – иҳәан, акаԥдан иажәа даалгеит.
Уи ашьҭахь акраамҭа ари ажәабжь аимакра ҳаҿын. Ашхәа иақәтәаны аӷба иаԥылаз ахәҷы ихаҵарақәа ҳгәы иахәеит.
– Ҷыҷыкәа, уара уакәзар абас узыҟаҵарызу? – иҳәан, сааирхыџхыџит ҳҩызцәа руаӡәы.
– Иумуӡозар уи аҵкыс еиӷьу ахаҵарақәа ҟаиҵахьеит, – лҳәан, сара даасыдгылт класск аҿы сиыцтәаз аӡӷаб хәҷы.
– Ҷыҷыкәа ихаҵареи ашхәа иақәтәаз ахәҷы ихаҵареи узеидкылом, – иҳәан, иӡара кны дыҽхырччо дааҳадгылт даҽа хәҷык. Ҳаицәажәашьа ламхацәгьахазар акәхап, зегьы аууҳәа ҳанааилала, апионерцәа ҳаиҳабы ааигәа дааины даҳзыӡырҩуа далагеит. Сара усҟак ҿымҭӡакәа ицәажәоз сырзыӡырҩуан. Изықәшаҳаҭхоз саҳар сҭахын.
– Аиаша шәҭахызар сара ишәасҳәап, – лҳәан, дааҳалагылеит уажәраанӡа иаҳзыӡырҩуаз апионерцәа ҳаиҳабы, – Ҷыҷыкәа дааурҽхәартә еиԥш ақәыџьмақәа ихы рцәигеит, аҵх дуӡӡак азы дмыцәаӡакәа, аҵла дшықәтәаз иршеит. Уи, ҳәарас иаҭахыузеи, хаҵароуп. Аха ашхәа иақәтәаны аӷба иаԥылаз ахәыҷы иҟаиҵаз ахаҵара, – уи еиԥша ҟаҵара мариам, насгьы уи даҽа хаҵароуп. Избан? Избан акәзар, Ҷыҷыкәа игәы шымҩаӡоз амашәыр дақәшәеит, уи амашәыр иара ихы ауп иацәигаз – иара убас акәыну аҟа ишаҭахызгьы. Уаҟа Ҷыҷыкәа дҳарҽхәоит. Егьи, ашхәа иақәтәаз ахәҷы итәы ҳҳәозар, уи «сыԥсыргьы сыԥсааит, ажәлар акы срыхәап». иҳәан, амшын цәқәырԥа дажәлеит, дагьаиааит. Иара убас ала уи еиқәирхеит ауаа рацәа зҭаз аӷба дуӡӡак, ареволиуциа ахьчаразы Амшын еиқәа ихыланы инеиуаз. Ус анакәха ахәҷы иҟаиҵаз ахаҵара ареволиуциа иазеиӷьхеит, акырӡа иахәеит.
Аԥҳәызба илҳәоз ажәақәа сара сеиԥш зегьы ргәы иахәазар ҟалап, амҵ ԥыруазар абжьы уаҳаратәы ҳаиқәшьшьы ҳӡырҩуан.
– Уажәтәи ахәыҷқәа ус еиԥш ахаҵара рзыҟаҵарушь? – иҳәан, аԥҳәызба даалҿаԥшит ҳҩызцәа ураӡәы.
– Уажәтәи ахәыҷқәа ба? – лҳәан, ҳҩыза ииҳәаз џьашьауа, дзацәажәоз цқьа длымбозшәа, лызнапык лылахь иаԥыракны, егьи лнапала лӡара кны даахынҳәит аԥҳәызба. – Уажәтәи ахәыҷқәа уи аҵкыс еиҳаугьы рылшар ҟалоит. Ахаҵара аҟаҵаразы амҩа ҟьаҟьаӡа иаартуп, ҳтәыла иахәаша иага хаҵара шәзыҟаҵозаргьы амҩа шәымоуп, аӡәы шәицәшәом, аӡәы шәицәыԥхашьом. Урҭ зегьы бзиоуп, аха иахьа шәҩыза апионер иԥсы еиқәзырхаз – уи иҟаиҵаз хаҵараӡами? – лҳәан, зегьы дааҳалаԥшит.
Ахаҵара иахҳәааны иҵегьы ҳцәажәалар бзиа иаабеит, аха ҳгәы шымҩаӡоз зыбжьы газ аӷба ҳажәа ааиԥнаҟьеит. Гагратәи асқьала ҳнадгылт.

Ашәҭқәа рықалақь

…Аҟәа, сымш, ашьыжь шараз
Ахаа рзушоит зегь абра.
Аҵла рымахә, ара аншоуроу,
Уаҩы ирҭоит гәазҳара.

Ааԥын рҿыхо, аԥхын гәаҭо,
Аӡын ныжьны, иԥхьарцы,
Ихәыҭхәыҭуа, амчгьы шаҭо,
Амшын иазнеиуеит басла-аӡы.

Ухыбра дуқәа, гәырӷьа зныҩуа,
Хкы рацәала ирызҳауеит,
Аиаҵәара ашәа зхыҩуа,
Убаҳча сираҿ и-бауеит.

Ан агара лырҵысуан…

Ан агара лырҵысуан…
Лыбжьы наҩуан уи хара,
Аԥшқа дыцәан, нас дааԥшуан, – 
Дыччон, дҵәыуон изхара.

Агара гылан аҩнаҿы,
Ашәа ахыҩуан ихааӡа,
Агәыӷра ҿыхон ан лгәаҿы, – 
Ирызҳа-рзыӷьон аҭацәа.

Ан дырнықәуан аԥацәа,
Аџьа илбоз иаԥсахарц,
Аԥсадгьыл азыҳәа еилаҵәа
Аӡәыкны игыларц, ианаҭахха.

Ахшара изыҳәа акыр иаԥсоуп
Ан дышгхырӷьо абара,
Иан – иԥсадгьыл данаԥсоу,
Уи азы ианиҭахыу иҿара.



































И. Ҭарба

Ааԥын

Адәы ишықәыз аҽырԥагьан,
Аӡын жәбома ихьагәгәа ишцо?!
Иааиуеит ааԥын лашарбага,
Амра шәахәа арыц лаҵо.

Ашәҭқәа гәылҵит икакаҷха,
Аԥарԥалыкьқәа ԥыруа ихалт.
Аԥсабараҿ асы анмаҷха,
Аҳәаса раԥхьа иӡышӡа игылт.

Аӡқәа дәықәлеит ихышхыҵәан.
Асырӡқәа ҭалеит иӡыҭны.
Ажәҩан ҭбаа зегьы иахыҵәан,
Аԥсаа цәырҵит еиқәҿыҭны.

Адгьыл хыртит иказказуа,
Ауаа ишьҭарҵеит ихианы,
Атракторқәа, ацәаҳәа ӷазуа,
Уи иахысуеит азқәа аарҳәны.

Ааԥын нымхарц иара ахала,
Ажәлар рышҟа уи аауеит,
Хәыҷи дуи аднаԥхьалан,
Аԥсы еихьымӡо аус ауеит.

Сара исызҳауеит

Асы ауеит, ақәа ауеит,
Аӡынра ҽырбо иаауеит.

Кыр иԥшасит, аҽаҟьеит,
Аха амра иаршәаҟьеит.

Амра каҷҷеит, адгьыл ԥхеит,
Асы ӡыҭны наҟ ицеит:

Аԥсабара агәашә аатуеит,
Ашәҭқәа гәылҵын, шьҭа ишәҭуеит.

Ажәҵыс цәырҵын, иҿнаҭуеит,
Ааԥын аман уи аауеит.

Ажәлар тәаӡам – акрыруеит,
Аҿа игылаз иазҳауеит.

Шьҭа ҭагалан ауп иаҳҭоу,
Уи иаҳнаҭоит иҳахәҭоу.

Иаман иааиуеит аҽаҩра,
Ибарақьаҭхарц ҳакҿаҩра.

Уахык-ҩаха ианыԥхьа – 
Ҭагалангьы цеит ҩаԥхьа.

иааиҵарсуа иаба ду,
Нас дааклысит бабаду.

Ашықәс ҭалоит, еикәшауеит,
Ҩаԥхьа сара исызҳауеит.

Сара сахьынхо
Ишәасҳәар сҭахыуп сахьынхо
Аҟәа дара ишысгәаԥхо.
Қалақьк ыҟам еиӷьу, мап!
Шәаамҩахыҵыр – агәра жәгап!

Ҳаҩноуп ҳара зеиԥш ҩнык,
Сани,  
саби,   
сашьцәа – хҩык.
Саҳәшьа хәҷы,   
нас – сара.
Абас иҟоуп ҳҭаацәара.

Сара усгьы ашкол сҭоуп,
Сан дӡахҩуп, саб дуасҭоуп.
Сашьеиҳабы – ауаҩ дыр,
Аҩныргылаҩ – аныџьныр.

Агәыбжьанытә – аҳақьым,
Аҳәызбагьы баша икым.
Уи занааҭла дыԥҟаҩуп,
Ишьҭанеиуа – дырҵаҩуп.

Саҳәшьа дхәыҷуп, дыхьчатәуп,
Ахәыҷ баҳчахь дгалатәуп, – 
Сара исымоуп напынҵас,
Сцоит ашкол ахь саргьы нас.

Зегь еизаанӡа уаҟа аҩны,
Ашкол ахьынтә са саны,
Сҵатәқәа ҟасҵоит еиқәырҷаб,
Уи ргәы иахәартә сан, са саб.

Аҟәа ауп ҳара ҳахьынхо – 
Амра хааӡа иахьыԥхо.

Са смышәҳәыс

Ишыҟоу шәасҳәап са смышәҳәыс:
Агәы иалсуеит уанакьыс.
Иургәбзыӷыр – уи қьақьоит,
Иааины уаԥхьа инкаиоит.

Зынгьы ишьҭыԥоит уи еиҵас,
Цыгәхыршәҭ ҟаҵо инықәлоит нас.

Ашҭа иқәуп ибажәгәаламуа,
Аҩны иҩнахыуп зны игәам-гәамуа,
иаԥыхьашәаз уа фатәыс,
Иаҩсуа иҟам са смышәҳәыс!

Ахаа-мыхаа уи азгагоуп,
Усҟан зынӡа, зынӡа идагәоуп!
Усҟан абла акгьы абом,
Иеибган уаҟа акгьы нхом!

Ихырбза-кәырбзо ашҭа иқәлоит,
Ачча-хәмарра нас иаҿықәлоит,
Унапқәа усҟан еинҟьала:
Узыкәашаргьы укәашала!

Уԥа, уԥа, нас уеиҭаԥа,
Каҳа-бӷала, нас даԥ-даԥ,
Каԥа, каԥа, уеиҭакаԥа,
Иумыргылан уаҟа акәаԥ!

Иҩны инықәлоит ашҭа аҳәыс,
Ала неиуеит уи иаԥыс.

Акәытқәа еилыҵуеит, инаскьоит,
Кәтарцынакгьы уа икакоит.
Аҽырԥагьан иасуеит ашәишәи!

Смышәҳәыс, уасны укәашала,
Мышәкәашашьа ҟаҵала:

Уԥа, уԥа, нас уеиҭаԥа,
Каҳа-бӷала, нас даԥҭдаԥ.
Каԥа, каԥа, уеиҭакаԥа,
иумыргылан уаҟа акәаԥ!

Каԥа, каԥа, са смышәҳәыс,
Уаныкәаша зегь рыҵкыс,
Ацха усҭоит нас фатәыс!

Ашықәс ҿыц ҳаԥылоит

Ҳара Ашықәс ҿыц ҳаԥылоит
Иахьа абраҟа зегь  ҳаизан,
бабадугьы, аа, дахьгылоу
Уи аҳамҭақәа ҳзааиган.

Аеҵәақәа хыхь еицралан
Аиолка аханы икаҷҷоит,
Ҳара ҳаԥхьоит ажәеинраала,
ҳара ҳгәырӷьоит, ҳа ҳаччоит.

Ажәа рысҭоит сацәымҩашьо
Сани, саби, сырҵаҩцәа – 
Са сшанымҵуа амҩа иаша,
Срылагыларц ԥхьацаҩцәа!

Саб Кадыр
(Апоема)

Абӷа ишақәлоз анадыр – 
Иааҵагылеит акәадыр
Саб иҽыхәа.
Иаргьы дыжәдыр:
Ижәла – Шамба,
Ихьӡ – Кадыр!

Амгәырхақәа цқьа ирӷәӷәеит.
Аҽы днақәтәарц уи днеихеит, – 

Ишьап адгьыл инаҟәҟьеит,
Иара уиакәхеит – аҽы ҭҟьеит!
Ее, дахьнеиуа саб дышьҭхыс,
Шьҭа уҭаххаргьы уара ухыс! – 

Дцеит уи, иаша дышцара,
Уҟоуп уажәшьҭа уихьӡара!
Аҽыџьбара уи дацәшәом,
Ахыкәалаагь даҿашәом!

Ибжьы анирга саб Кадыр – 
Еиӷьын ажәҩан уа идыдыр! – 
Ахәы ҳарак уи дныхшәеит,
Зегь ирӡыӡеит, зегь иршәеит.

Ашәарахқәа цәырҵт, иҳәҳәеит,
Ирымбацыз уаҟа ирбеит:
Закә мчузеи арахь дҩазгаз,
Иигәаӷьызеи рҭынчра еилазгаз?

Даласоушәа акәадыр,
Дԥырны днеиуеит саб Кадыр!
Амшә аацәырҵын, ибыбит,
Нас аҭыҩрахь игьежьит.

Иҟаӡмызт уа рхабар – 
Зынӡа ишәазаап амышәҳәар!
Аимга-еимцараз лада иҭалеит,
Ажьа рыцҳа, зымҩа ибналеит.

Даласоушәа акәадыр,
Дԥырны днеиуеит саб Кадыр!

Ԥшыхәра игылан ақәасаб,
Абжьы хнаҵеит акаԥкаԥ.

Уарбажәк ҭалахт иббаӡа,
Уи ихьӡозшәа, агаӡа!

Ашәарахи нас аԥсааи,
Изихьӡома, баша имааи!
Амҩа иқәуп, ырмҩа нҵәом,
Дара зышьҭоу уа дырбом.

Даласоушәа акәадыр,
Дԥырны днеиуеит саб Кадыр!

Дара ишьҭан, ишьҭа-ишьҭа…
Нас ирцәыӡит зынӡа ишьҭа – 

Ашәарахгьы уа иааԥсеит,
Аԥсаа рыжәҩагь неикәаԥсеит.

даласоушәа акәадыр,
Дԥырны днеиуеит саб Кадыр!

Адәы днықәлеит нас дкаууа – 
Дарбан уажәшьҭа ихьӡауа!
Знык ианықәла иара адәкаршә,
Аҽгьы дәықәлеит агәы каршә!

Нас ақыҭахь даныбжьала,
Уа дырдырит ишьҭыбжь ала.
Салам ирҭон изҿыҭны, – 
Ныҳәану сгьы уи аҽны!

Аҽыхәмарраҿ иара днеит,
Саб аҽҟаза уа дырбеит.

Аихаргыла уи дахыԥеит,
Ампыласраҿ ихәы рцәигеит,
Аҵәқәа иарсыз зегь ԥыҟҟа,
Уи днархысит икаҟьҟьа!

Саб илшара уа идирбеит,
Сгәы издухан, сыбжьы геит:

Са исымҳәаргьы, шәа дыжәбоит,
Иҽырԥа-ҽырԥо иҽы кәашоит.

Даласоушәа акәадыр,
Аа, дахьнеиуа саб Кадыр!

Аҳәаԥа аҭахара
Апоема)

Ҩына-ҩына,
Ҩаԥа-ҩаԥа,
Аҟәҟәа ԥнаҵәан
Ҳгәыла иҳәаԥа,

Нас иааӷәырын, иара шиашаз,
Аанда кылжәа ицеит,
Иахьыныбжьалаз, иҵабгаша,
Амбатә ҟанаҵеит:

Шьуок руҭра инеи инҭалан,
Ирыцқьа, иӷәых иагеит,
Азхара афан, нас ибналан,
Аарла аԥсагеит.

Еиҭадәықәлеит иаанымгыло,
Амҩахь уи аннеи:
Икаҟьҟьароуп еилмгыло
Изқәыԥшуа адунеи!

Иашьҭазаргьы, ирымбарцаз,
Амхырҭашҟа ицеит,
иара алымкаа џьоукы ирфарц
Аџьықәреи рааӡеит.

Иннамыжьырц иауа-иажәлан,
Инымхарц алапҟьа,
Аџьықәреирҭа хыла иажәлан,
иахыст икаҟьҟьа.

Уа инацрасуа, анна инацрасуа,
Аԥышә ԥықә иарго,
Ҿыла изхьымӡоз – хыла иасуа,
Аӷьӷьа-ҟәҟәа ахырго, – 

Уа иааҭыҵт икара-уара,
Аарла ашьапқәа еихго,
иазымдыруа агәарабжьара,
иамбо амҩа ахьгоу.

Ергь-афергьҳәа аԥсы аман,
иааиуан шьҭа аҩны,
иаҵалазеи, аӡәыр дахьӡама?
Икаҳау иӷьазкны?

Иара уиакәхеит – иызмгылеит,
Уинахыс ишьҭалт,
Амхырҭа зегь аӷрамгылеит,
Амбатә уа иаӷралт.

Абжьы ҭыган изымыҳәҳәо,
Иара уа ишьҭахеит.
…Лапҟьа дуӡӡак шаҿыҵаҳәҳәоз,
Ашьыжь иҭахеит.


Амзахь аԥырра
(апоема)

Лыбла сыхшәом сара сан – 
Уи улԥырҵны џьара умцан!

Санду лакәзар – сыгәра лгом,
Сара сныжьны џьара дцом.

Саха имам сара саб,
Знык дындәылҵыр, џьеи дубап!

Сыргом ҳашҭа сынҭганы – 
Срымоуп сара сытҟәаны.

Сара исҭахыуп сыҩны сцар,
Дара ируама ус ҟасҵар!

Сара исҭахыуп зегьы збар – 
Дара ируӡом саақәацар!

Сара исымоуп ихҭакны, 
Сандырныҟәо снапы кны.

Лара лтәала лшьаҿа шәо – 
Лакәуп санду сзыцәлыршәо:

Дауык дшыҟоу зегь зылшо,
Амыш зырхәло, изыршо.

Амра ахьырӡы ахьзыршо,
Зегьы-зегьы еикәзыршо!

Са сзыршәаша даҽакыуп.
Са сзызхәыцуа даҽакыуп.

Санду лаамҭа лара дҭоуп,
Аҽа гәҭыхак са сгәы иҭоуп.

Уи слыцәцароуп маӡала – 
Нас узцаргьы – уцала!

Дансыркара лаамҭагь ааит,
Лылацәақәа уа инҭааит.

Ианылҿас уи аԥша ахәхәа,
Ацәа дагеит дынҭахәхәа!

Иара уиакәхеит – са сҩеихеит,
Сымаҭәахәқәа уа исырхиеит,

Аракета снақәтәеит, нас
Сыԥрит уаантәи хьшьыцбаҵас!

Акосмос ахь иаша сцеит,
Санду акгьы ылмбаӡеит!

Сԥырны снеиуеит са хара,
Схы саԥшәымоуп шьҭа сара.

Сымҩа сгәаԥхеит сара, аиашаз,
Амзахь сдәықәлеит нас сышиашаз.

Уа саԥшәыман сара схала,
Сԥырны снеиуан схало-схало.

Зегьы сџьаршьон сызбауаз,
Са исыххәыцуан сызгауаз,

Аеҵәақәа зегь шанхан,
Иааԥшуан урҭгьы сыргәаԥхан.

Аԥсшәа расҳәеит зегьы сныдгыл,
Сдәықәлеит еиҭа игәыдкыл-хыдкыл,

Исызбозма сызхара – 
Амҩа сыман нас хара!

Уа саԥшәыман сара схала,
Сԥырны снеиуан, схало-схало.

Сыԥсы ааиҭамккәа са сцаӡеит,
Амза аҟынӡа сагьнаӡеит.

Иара сакәшан цқьа избеит,
Уа сыштәозгьы агәра згеит,

Нас иара амза уа сазкылст,
Са сбиарҟгьы уа инасырст.

Уа инанысҵеит са сахьтәаз,
Сыжәлеи сыхьӡи ишахәҭаз.

Рацәак снымхеит, сыццакуан,
Санд удҿыхар, дсыцәшәауан.

Ҵҟа сҭалеит сыкәлаауа – 
Уажә сылбомашь сахьаауа?

Аеҵәақәа ус сааскьаргон,
Абызшәақәа са сеиҭаргон,

Сыхьӡ ахыҵәеит адунеи!
Адгьыл ашҟа са саннеи – 

Санду дыцәан уа дҭахәхәа,
Илҿахәмаруа аԥша ахәхәа.

…Нас сааԥшызар сцәырҳаны – 
Санду дгылан са сханы.

Ашкол ахь

Ҿыц маҭәала сааилалҳәан
Иахьа шьыжьымҭан,
Днасыдгылан исалҳәеит,
Са сзыргәырӷьоз сан:

– Иахьарнахыс лыԥхала,
Умҩа ҭбаа аартуп! – 
Сеиҭеимылдеит бла ԥхала,
Сан лгәы разуп.

Сышәҟәқәа зегьы неидкылан,
Иааган ислыркит,
Нас уи саԥхьа даагылан,
Сымҩагь аалыртит – 

Лареи сареи ҳаидгылан,
Ашкол ашҟа ҳцоит,
Схәыҷра ҳашҭаҿ иаангылан,
Са сҟынтә аҽаӡоит.

Иахьарнахыс исымоуп,
Амҩа са схатәы – 
Аҵара-дырра са сымҩоуп
Сахьӡарц са сгәхәтәы!

Аҵыс

Искырц снамҵаст
Саԥхьа аҵыс ахьтәаз,
Азныказы исымбеит
Уи ахьцаз.

Нас снаԥшызар – 
Аҵла иқәтәан уа,
Сара сгылан
Ҵаҟа, сгәы ԥжәауа.

Сеиҭазыҭрыст – 
Еиҳагь хыхь еихеит,
Са сахьыҟаз
Сҭыԥаҿ уа сынхеит,

Иара еиҭаԥа-еиҭаԥш
Хыхьӡа ицеит,
Сыбла иамбо
Зынӡак аҽаӡеит.

Нас иаацәырҵын,
Аҽыснарбеит,
Иқьачақьит,
Азхара иҽырбеит.

Иҷыр-ҷырит,
Ирхаан ишәаҳәеит,
Аҵыхәтәан иааԥшын,
Ус аҳәеит:

– Аҳы, усышьҭал,
Усыхьӡозар збап,
Сара сԥырлап,
Уара угәы ԥжәалап!

Ҵаҟа инҭалт,
Мпылшәа илбаашәан,
Сара уаҟа сгылан,
Баша сшәан, – 

Инхашәкәалеит нас,
Аҵыхәа аҟьан,
Уи хагьежьуа
Ҳашҭа хыхь иахан.

Ажәҩан ҳауа
Мшынҵас иара хын,
Сара мҵәыжәҩада
Уи сахьӡар сҭахын.

Ишԥасҭахыз – 
Ҵысҵас са сыԥрыр,
Уи снашьҭалан,
Са снапала искыр,

Аха иабаҟоу – 
Усс сакым зынӡа,
Са сахьӡоит ҳәа
Сашьҭоуп, агаӡа!

Макьаназы – 
Сышхәҷц абоит,
Ҵаҟа сныжьны – 
Ажәҩан ашҟа ицоит.

Уԥырла, уԥырла,
Ухалан уԥырла.
иахьазыҳәа – 
Уцозаргь, уцала!

Уареи сареи
Иҳаибарбап, аҵыс!
Зны сымԥрыргьы
Убахып уа уҵкыс!..

Аҟәа

Аҟәа ҳаҟан
Жәаха зны
Саби сареи
Уа ҳаицны.

Аҟәа – дууп,
Аҟәа ԥшӡоуп,
Амшын хықәаҿ – 
Иара шьҭоуп.

Шәаԥыџьаԥла
Уи ҭаҳәҳәоуп,
Бӷьы иаҵәала
Еилаҳәоуп.

Хан цыр-цырла
Уи чаԥоуп,
Мраҳәахәала
Уи кәабоуп.

…Ҳаԥхьа игылан
УИ ҽырбо.
Ҳныҟәо ҳалан
Аҟәа бо!..

Са сласба

Акы, ҩба,
Хԥа, ԥшьба!
Сахьцо исыцуп
Са сласба.

Зны иаангылан,
Џьара иԥшуеит,
Ахыу-хыуҳәа
Нас ишуеит.

Мчыҟам усгьы
Уи зыцәшәо,
Исшьыҭоуп еиҭа
Иҵыхәаршәшәо.

Ҳамч еилаҳҵеит,
Ҳҳәатәы еиқәшәоит,
Ҳахьаацәырҵуа – 
Зегь ҳацәшәоит.

Акы, ҩба,
Хԥа, ԥшьба!
Зегьы ижәдыруаз,
Зегьы ижәба – 
Сҩыза бзиа
Са сласба!

Ахәыҷ баҳчахь

Снапы санкны
Сналагоит сан,
Ахәыҷ баҳчахь
Шьыжьымҭанын.

Уа сааныжьны
Дцоит лара
Нас дагымхарц
Лмаҵура.

Азауадаҿ
Лус даҿуп,
Сара абаҳчаҿ
Сылзыԥшуп.

Ахәмаргақәа
Уа ирацәоуп.
Ахәыҷқәа зегь – 
Ҳаиуацәоуп!

Уа ҳахәмаруеит,
Ашәа ҳҳәоит,
Зегьы бзиа – 
Ҳаибабоит.

…Снапы санкны
Хәылбыҽхан
Аҩныҟа сналгоит
Сара сан.

Ажәҵыс

Ажәҵыс! Ажәҵыс! Уҷырҷыруа,
Ужәҩа иҵак ааԥын гәыраз,
Угәышҵа ҟәашра ырцырцыруа,
Ҳашҭа уҭаԥрит ашацкыраз.

Уара уааира иазыԥшызшәа,
Ашьха ихыҷҷеит амырхәага,
Шәҩыџьагь ааԥын шәазгәыҳәызшәа,
Шәециаԥылеит – агәыҭгага.

Ҳаҩны абарҵа уныҵԥыр-ааҵԥрит,
Еиҭашьҭухит агәаԥхара.
Ажәлар рыбжьгьы ныҵыҩ-ааҵаҩит,
Нападыркит урҭгьы анхара.

Сынтәа азыҳәан нхара ҿыцын,
Уаргьы ааԥын напы злоукыз,
Иуцхандеиуа уҩызцәа уцын,
Ҳбарҵа ууадақәа ахьаҿоукыз.

Ааԥын, ааԥын уа улшара,
рыгымхакәа аџьа рзубеит,
Ибарақьаҭӡа ухы-ухшара,
Ҭаацәа ҿыцны уа еизугеит.

Абар иааскьоит шьҭа ҭагалан,
Амҩа уқәлоит, амҩа, ԥшӡала!
Хара удәықәлоит уҽеингалан,
Амҩа уқәлоит, амҩа, ԥшӡала!

Амҩа бзиа! Умҩа хирыз!
Ҿыц уахьнеиуагь уҭыԥ ссирыз!
Ажәҵыс, ажәҵыс! Уеиҭаауама?
Ҽааныбзиала уаҳҭаауама?!

Саб Кадыр

Абӷа ишақәлоз анадыр – 
Иааҵагылеит акәадыр
Саб иҽыхәа.
Шәеибадыр:
Ижәла – Шамба,
Ихьӡ – Кадыр!

Амгәырхақәа цқьа ирӷәӷәеит,
Аҽы днақәтәарц уи днеихеит,
Ишьап адгьыл инаҟәҟьеит,
иара уи акәхеит – аҽы –ҟьеит.

Ее, лахьнеиуа саб дышьҭхыс,
Шьҭа уҭаххаргьы уара ухыс,
Дцеит уи иаша – дышцара,
Уҟоуп уажәшьҭа уихьӡара!

Аҽыџьбара уи дацәшәом,
Ахыкәалаагь даҿашәом!

Ибжьы анирга саб Кадыр,
Еиӷьын ажәҩан уа идыдыр, – 
Ахәы ҳарак уи ныхшәеит,
Зегь арӡыӡеит, зегь аршәеит,

Дыҩны дцоит уи, дыҩны, дыҩны,
Зегьы дгәарҭоит, зегьы еигәныҩны,

Иҟоу жәбома, шәааи, шәеиха! – 
Кадыр днеиуеит дыԥсааха!
Даласоушәа акәадыр,
Дԥырны днеиуеит саб Кадыр!

Ашәарахқәа цәырҵт, иҳәҳәеит,
Иырмбацыз уаҟа ирбеит:
Закә мчузеи арахь дҩазгаз,
Иигәаӷьызеи ҳҭынчра еилазгаз?

Ас дабацои уи дласны?
Иԥсы ҭыхтәуп уи, иԥсы!

Абга дәықәлеит раԥхьа иҩны,
Зегь ҵысит нас, зегь еигәныҩны.
рыбжьы духеит абгасса – 
Урҭ ахьнеиуаз еицрыԥсса.

Амшә аацәырҵын ибыбит,
нас аҭыҩрахь игьежьит.
Иҟаӡамызт уа рхабар – 
Зынӡа ишәазаап амышәҳәар.

Аимҟьа-еимгараз – лада иҭалеит,
Ажьа рыцҳа зымҩа ибналеит,
иахьцаз уаҳа ирымбаӡеит,
Ахы иахәеит, аԥсы аӡеит.

Ашьхахьтә иааԥшуан нас абӷаб,
Ԥшыхәра игылан ақәасаб,
Абжьы хнаҵеит акаԥкаԥ.
Уарбажәк ҭалахт иббаӡа,
Уи иахьӡозшәа, агаӡа!

Уаҳа ихымшәо иара ишьҭра,
Иҩны ишьҭоуп, ишьҭа, ишьҭа – 
Ашәарахи нас аԥсааи,
Изихьӡома, баша имааи!

Амҩа иқәуп, рымҩа нҵәом,
Дара зышьҭоу уа дырбом.
Шьҭа дабарбо, анҟ имцо – 
Уа дабаҟоу урҭ зыхьӡо!

Даласазшәа акәадыр,
Дԥырны днеиуан саб Кадыр!

Дара ишьҭан, ишьҭа, ишьҭа…
Нас ирцәыӡит зынӡа ишьҭа – 
Ашәарахгьы уа иааԥсеит,
Аԥсаа рыжәҩақәа еикәаԥсеит.

Зегьы иырман урҭ агәала,
Шьҭа иабацо инкыдыгәгәало?
Рышьи-рышьи уа инеиқәҵо – 
Еибаркаран, аа, иахьцо.

Даласазшәа акәадыр,
Дԥырны днеиуан саб Кадыр!

Адәы днықәлеит нас дкаууа – 
Дарбан уажәшьҭа ихьӡауа!
Знык ианықәла иара адәкаршә,
Аҽгьы дәықәлеит агәы каршә.

Нас ақыҭахь даныбжьала,
Уи дырдырит ишьҭыбжьала,
Салам ирҭон изҿыҭны,
Ныҳәан усгьы уи аҽны.

Аҽырхәмарраҿ иара днеит,
Саб – аҽҟаза уа дырбеит.

Аихаргыла уа дахыԥеит,
Ампыл асраҿ ахәы рцәигеит,
Аҵәқәа адырсын, киаҟьҟьа
Уи днархысит иԥыҟҟа!

Саб илшара уа идирбеит,
Сгәы издухан сыбжьы геит:
Са исымҳәаргьы шәа дыжәбоит,
Иҽырԥа-ҽырԥо иҽы кәашоит.

даласоушәа акәадыр,
Аа, дахьнеиуа саб Кадыр!

Жәашықәса рышьҭахь

Апоема ахы ишаҳәо еиԥш, ари ахҭыс аныҟалаз аибашьра хлымӡаах анеилга ашьҭахь жәашықәса ҵхьаны ауп. Хьаада-баада, иччо-ихәмаруа ашьха иқәыз аишьцәа хәыҷқәа ирыҵаԥжәоит аибашьра шықәсқәа раахыс, абраиҟара аамҭа шцахьазгьы, иԥымжәацкәа анышә иҵаз амина. Иуҳәар ауазар, абас рыцҳарыла иҭахоит, иарбанзаалак зыԥсҭазаара шәытарак аламыз, иржәшаз аӡыхь ахы ыҵнамхыцкәа, заԥхьаҟа зхы-зыԥси зыуаажәлари рзы акыр зылшараны иҟаз асабицәа. Гәырӷьарыла иҭәыз, чара зыгмыз аҩнаҭа, изқәымгәыӷуаз, ԥхыӡ ирбаргьы ирызхамҵоз амҟәыл еиқәаҵәа ныҩнаҳаит.
Апоема автор еицырдыруа апоет Иван Ҭарба дақәыӡбоит аибашьра, хара змам ауаа рнырҵәара, рықәхра, дрықәӡбуеит афашист Гитлер иҟаиҵаз арыцҳарақәа рыдагь, иахьа уажәраанӡагь ижьышуа, абџьар иаҵагылан хара змам ауаа нзырҵәо, инзырҵәарц зҽазызкуа. Ибзиаҵәҟьаны иҳаилиркаауеит уи аҩыза ахылмӡаах иахьа иҟамларазы амчқәа зегьы шеизактәу, хацәнамырха уи ишазықәԥатәу.

Жәашықәса рышьҭахь
(Апоема ацыԥҵәаха)
3
Ахьча Аҩӡы Кәца иашьа гәакьа
Ԥа дахьиоуз адунеи итәын,
Ихы шьҭыхны дныҟәон иҽырԥагьан,
Ихы-иҿы зегьы гәырӷьарала иҭәын.

Агара аҟнытәи ибла ҭбаақәа ҭхаха,
Асабигьы игәарԥханы дыччон,
Деихон Кәыца ишҟа, инапқәа рхахо,
(Усшәа иара Кәыца игәы иабон).

Агара игараз арԥыс иеиҳаз дыҟан,
Аиҳабыра иҽазикит дышхәыҷыз,
Уи даныцәаз иааигәа ԥшьаала дныҟәон,
Аҭакԥхықәра аҿықәҳәҳә ихы-иҿы.

Ани аби, аҩыџьагьы ирыхӡыӡо,
Амҵгьы рықәтәар, еимакны, иԥхаҵо.
Ашәҟәы ианырҵон асабицәа ирхыҵуа,
есымшааира амшқәа уа иԥхьаӡо.

…Аҩӡы Оҭар аҭӡамц иадыргылан
Аишьцәа хәыҷқәа роура иҿаҟәауан,
Аиҵбы дныҟәон уажәшьҭа дкаҳа-гыло,
Асабицәа мшызҳа ирызҳауан.

Уажәы-уажәы ҿымҭуа дрышьҭан рангьы.
(Арнольд ихьӡын арԥыс еиҳабы).
Ашҭа иҭыҵны ицази урҭ ашҟантәгьы.
(анатоли ихьӡын уи иеиҵбы).

Дҭынчны дтәомызт урҭ ахьыҟоу лбаанӡа,
лыԥсҭазаара рызкын шеибакыз,
Ларгьы дыҩуан дрышьҭан иахьа хәлаанӡа,
Лхәыҷқәа рыхьӡ акәын илҿакыз.

Асабицәа рхы-рҿы имбашьо иқәун:
«Дызҳашьҭоузеи дыҩуа ҳан асҟак?»
Аха маӡа рымҩа усгьы дықәын,
Еҳ, изшәода ани аби рҳақ!

Ахәыҷқәа рыхшыҩ ԥыруа аҳауа ианалоу,
Акәтаӷь былгьо ианырбо иахьабалакь,
Ани аби ражәа зынӡа ирнаалом,
Ихыхны иамоуп урҭ избалакь.

Дара рзыҳәан иҟам дунеи шәарҭак,
Уаха аҩныҟа имааит аҭаххар,
Ирдыруан, ҭынч ишмыцәо риарҭаҿ,
Ани аби урҭ аҩны ирымбар?

Нас, иахьмыцәо ара иркыума агәхьаа,
Иабардыруеи рыцәа иамоу мзызс,
Дара рус ауп урҭ ирымоу хьаас, – 
Дара ахәыцра дуқәа ихыхны изкыз!

Ирызхоит амҩа хыбрас зназы қәыцк,
Ргәы раҳаҭны аҵх уа идыршоит,
Рыла иабарц иашьҭоуп енагь ҿыцк,
Гәыӷра дула ырмҩа уа илашоит.

Аҽаҩычоит аԥсабара иақәашьха,
Ашәаԥыџьаԥ ҽырбоит аҽҭаҳәҳәа,
Асы ӡыҭуеит ааԥынразы ашьхахь,
Аӡы ҟәандоит амшын аԥшаҳәа.

Аԥсаатә цәажәоит ааԥын абызшәала,
Аҩны абарҵаҿ ажәҵыс ԥырԥыруеит,
Аԥсабара дырҭәуеит урҭ ашәала,
Рхы иамеигӡо аԥсаатә акрыруеит.

Ааԥынразы иҟалоит зегь лахҿыхны,
Аԥсабара агәашәқәа аанартуеит,
Аӡынразы ацәа иалаз ҿыхоит,
Ахышәҭқәа ԥытло ашәҭқәа еицпытуеит.

Хәыҷгьы дугьы хнахуеит амырхәага,
Амырхәага иарԥхоит шеибакыу.
Жәлар рзыҳәан ааԥын – анырхага,
Зегь рзыҳәан, згәы аартны изкыу.

Ааԥынразы аишьцәа хәыҷқәа бналон,
Аԥсабара шьҭырхуа ҩнаҭас,
Амҩахәасҭа ианыршәлан ашьха ихалон,
Зынгьы идырхәлон урҭ аӡы ишҭаз…

Ани аби ирыгмызт аҩны ашәара,
Хәылбыҽхала агәашәахь еицыԥшуан,
Рхәыцра зегьы рыцын урҭ рыхшара,
Анасыԥ ду ԥхьаҟа иазыԥушан.

Иарлахҿыхуан ашҭа ахәыҷқәа рааира,
Агәырӷьабжьы ҩныҩуан нас аҩны,
Ирызҳауан ус аишьцәа есымшааира,
ианааи аамҭа, арзаҳал ҩны.

Инаган, ашкол ианрыхәҭаз иҭарҵеит
Урҭ рышқәси рдырреи иазҳауан,
Аишьцәа рыхшыҩ ашәҟәқәа еихрарҵеит,
рыҽхәаԥхьыӡ аҭаацәа ираҳауан.

4
Арахә иман Кәыца, ашьха ҳаскьын илан арахә ҳәуа,
Дазхьуамызт дгьежьырц ласы аҩныҟа.
Иашьцәа иԥацәа ицын иара уа.

Иҳәар-ԥсаруа ашьха кырӡа икыдын,
Урҭ зны-зынла хара ицәцалон,
Иара дшәозар, – уи агәхьаа зкыдаз?
Дара ргшәы иахәоз зинда иҟарҵалон.

Ашьха ӡыхьқәа шәаҳәон рыкәша-мыкәша,
Арҩагқәагьы ҵәауан рыбжьы хҵо,
Ахаҳә дуқәа урҭ цәқәырԥала ирныкшон,
Ахәыҷқәа аргәырӷьон, нас иԥыххаа ианцоз.

Ирҿахәмаруан ашьха ҳауа зҩыда,
Аӡ цәыкәбарқәа рыхьшон разынҵас,
Аха џьарак урҭ аанкыло изкыдаз,
Ҽакы иама идәықәлон нас имҵарс.

Агәырӷьара хыҷҷон аишьцәа рсахьа,
Ҭынч изтәомызт ашьха аныргәаԥха,
Зынгьы ицахуан ирыҟәшәарц урҭ ахьа.
Рҭыԥахь иааиуан ашьҭахь иааԥсаха.

Рҭыԥ иахыкны ицырцыруа икнаҳан,
Алакә рашь еиԥш Санчара ахәда ҭҳәа,
Еиҩаҳаҳа абӷа ԥҵәара ҭыхны,
Аӡәы игазшәа акәадыр нахҳәа.

Аибашьраан ажәҩан ашҟа даршәын,
Уи иазырҳәоит «аӷа дахьҭанҵәаз».
Иқамызуа ауарҳал аҿаршәын,
Аԥсабара анапала иқәҵаз.

Иқашәқашәон уажәу аҟа ашьац ҟатара,
Ахәра ахьаныз амырхәага иарбзон,
Аҽышьҭыхуа ашьха акаҵәара,
Аԥша зхаҩуаз азқәа зегь кәазон.

Шьхала дылбаарц аӷа игәы ианҭеикыз,
Акаҵәара ҿыдды ианхәашоз,
Қәцагь дрылан аӷа агәаҩа дҭазкыз,
Ҳар-уаа рхымҭа кылкаан ианыкшоз.

Ашьха ынҟәаҩ ихьчон уа иԥсадгьыл,
Аҳауа цқьара иалҵырц ахәшәблы.
Деибашьуан уа акаҵәара игәы адкыл,
Аибашьцәа рыхмҭоуп аӷа игәы зыблы!

Иашьа иԥацәа идыртәала иреиҳәон,
Аибашьраан аӷа игәы иҭакыз:
– Иҭахын ҳтәыла уи ҳәагәыжьла иҿеиҳәарц,
Ахәура иҭеиҵарц ҳажәлар шеибакыз.

Уи данцәажәоз урҭ ҵаауан ласы-ласс:
– Ахәыҷқәа ишьуан ҳәа рҳәоит, иҵабыргыу?
Зегьы еиқәдырхеит ашьҭахь даанызкылаз,
Ахәыҷқәа зшьуаз уи, ауаа ргәы-цқьа игәу?

Иреиҳәаз ажәабжь аишьцәа агәала рнаҭон,
Акыр аамҭа ыҿмҭуа ишьҭаԥшуан…
Ашьҭахь иҳәеит уи шырныруаз гәаҭан:
– Ӡыхьк зыԥсоузеи, ӡыхьк маҷаршәа ишуа!

Ргәы рхаиршҭырц уа днеи-ҩеиуа дынҟәон,
Иабасҿашәеи… исҳәаз уи цахьеит…
Ус шәымхәыцлан, ҳдәықәлоит ласы аҩынҟа,
Ешыраҟа адырра ҟасҵахьеит…

Иажәа ҩбамтәкәа аирыӡ шьҭыхны аҩыџьагь,
Ақьала аҟынтәи идәықәлоит еишьҭаххы,
Амҩахәасҭа изныз авҵа ҩычан,
Аԥсабара иргәанарԥхон ахы.

Еибархмәаруа ианын амҩахәасҭа,
Инымҩахыҵуан зынгьы ианыргәаԥхоз,
Нас еиԥхныҩлон, еимакуа – иҳаԥысда?
Ихьымӡӷишьон аҩраҿ шьҭахь инхоз.

Ус ишнеиуаз ахьа кара иныҵалт,
Аҵла дуқәа ахьгылаз еихашьшьы,
Шьамханынӡа ахьа цәҟәыншьа рыҵан,
Уаҟа ирыӡбеит иршьарц урҭ ырсԥы.

Аҵла ирыҵан ашьҭахь урҭ иҟәба-ҟәшәо,
Дара рзыҳәан ԥсшьаран уаҟа изҿыз.
Хазы ишьҭарҵон ахьа рнапы иаҟәшәоз,
Ҭыԥс иазалхын дара рдырга зныз.

Нс идәықәлеит ирҽуа бӷьыжәи шьаци,
Адҵа ирымаз иахьӡарц иццакит…
Ус ишнеиуаз ршьапаҵаҟа итҟәацит…
Аишьцәа рымҩа уаҟа агәашә акит.

Имицызгьы, аӷа ргәаӷ уи иман,
Имицызгьы араҟа рымҩа икит,
Ирзыԥшызшәа аԥсы ӡаны амина,
Ашьха гәыцқьа ашҳам анаркит, – 

Аԥхьа инеиуаз аиҳабы дааихнахит,
Маха-маха дԥыххаа уи дагеит…
Ишьҭанеиуаз аиҵбы хыхь дышьҭнахит,
Инапқәа ҿыхны хара иама ицеит…

Ахьшьцәа шаиуаз арахә раԥца ирыма,
Абжьы ираҳаз уаҟа иааннакылт,
Шьуокгьы иҩны идәықәлеит хыма-ԥсыма,
Арахә рҿы аӡәгьы уа даангылт.

Қәцагь идырт иԥжәаз, уи абжьала,
Уи имаҳаижьҭеи жәашықәса цахьан,
Дгәыҭҟьа-ԥсыҭҟьа дыҵҟьеит нас ақьала,
Дыццакы-цца ддәықәлеит уахь деихан…

Аԥхьаҩ, сара сиылшом уажәшьҭа уаҳа,
Скалам зыҭсшьуа амелан, унҵәа!
Аԥхьаҩ уҟынтәи сара исмоурц гәнаҳа,
Абри зыҩуа ма, скалам, уԥҵәа!..

Сызҭалазеи ауаа ргәы сыбӷьаҭуа?
Израҳарызеи абри ма измаҳац?
Иабахәахәеи сара сминауаҭра,
Анацәа аԥхьар зылаӷырӡқәа мбац?..

Ирхыргахьоу рзымҳауеи урҭ ԥаса?
Сара сҩымҭа, шәаџьҳәара умцан!
Аха ирыма иааиуеит асакаса…
Ашҭа иҭалаз агәырҩа умӡан!

Дышԥарԥылои уаҟа ан жәымҭацәгьа,
Лыҵәаабжь гаанӡа, аԥхьаҩ, ҳаахынҳәып!
Иазхоуп, скалам, уаагыл уажәшьҭа абраҵәҟьа!
Быжьқәак гауеит, убрахь ҳаанаԥшып!

Ажәлар рымч! Ушьҭыҵ, иҵагь, иҵагь!
Аибашьрахь идәықәло уа даанкыл!
Иҭаԥышәҟа уи дзықәгылоу иҵа,
Адунеи аҭынчраз зегь шәеидгыл!







Ҷыҷыкәа Џьонуа

Манча
1
Аҵаҩцәа ргәырӷьара ҳәашьак амамызт: рышкол аҟны имҩаԥыргараны иҟан аиниара. Арҵаҩцәеи апионерцәа рԥызаҩ еиҳаби ишрабжьаргаз ала, рызынтәык аҽазыҟаҵара рҽаладырхәт.
Зегьы уск-уск ирҿын.
Иааин иаарыдгылт аиниара мҩаԥаргараны ианыҟаз амш. Аҵыхәтәаны дырҩегьых игәарҭон дасу дшазыҟаҵаз. Алиткружок анапхгаҩы Хьудар Амқәаб иҩызцәагьы ашьыбжьышьҭахь аҿҳәара ириҭаз азы еизан, ашкол агәарԥ иқәын ампыл иасуа.
– Аҳы, ахьыбҿар, ҳҭыԥ ахь ҳнашәышьҭ! – ибжьы нарықәиргеит Амқәаб иҩызцәа, инапы иахаз исааҭ дахәаԥшуа. Иахьеизалац руада иныҩналан, рышьҭахьҟа ашә нкыдҵаны, зегьы рҭыԥқәа рҿы инатәеит.
– ҳалагап аҩызцәа, – иааирӡырҩит Хьудар, раԥхьа игылаз астол ашҟа дааиасын, апоетцәа ҿарацәа дрылаԥуша.
– ҳалагап, – инеицырҳәеит аҿар.
Хьудар Амқәаб иахьа мыцхәы игәы алаҟан, ҿыц аҩра иалагаз лах-ҿыхӡа дахьрылаԥушаз игәы ҭнагон, иаҟара ицнаҵон. Акружок иалаз раасҭа иара даԥыжәан: ашкол далгон уи ашықәсан, иҩымҭа ажәеинраалақәа акьыԥхь рбахьан, рылаԥш дыҵашәахьан аԥхьаҩцәагьы.
– Раԥхьа зажәеинраала иаԥхьарц зҭахыу шәыуа дарбанхари? – дразҵааит Хьудар. – Ишыжәдыруа еиԥш, уаҵәуха аныҳәа ду ҳамоуп; ҳаиниарахь дааҳаԥхьеит Аԥсны жәлар рпоет.
– Дарбан, дырмит Гәлиа? – иааџьеишьеит Қәҭар Манча, акәакь анаӡараҿ дахьтәаз.
– Дырмит Гәлиа, уаҳа дарбан!
Қәҭар Манча апырпыл еиԥш днеицрашәеит. Уи изы иҿыцын ари ажәабжь. Акы дшарҳәаҵәы-ҳәаҵәыз гәазҭақәаз ҟалеит, аха рацәак хрыҩаа изырмуит.
– Уара ула ҳалагар угәы ишԥаанагари Манча? Иҟалап раԥхьа «Акомҿар» ала уалагар еиӷьзар. – Хьудар ихы манча инаиқәикит. Манча дҩагылашәа иуит дышьшьылаҳаӡа, иажәеинраалақәа рыԥхьара ахьидиҵаз дшааиҵанарӷәӷәаз удырратәы.
– Сара акгьы саԥхьаӡом… – даамараҳәит апоет қәыԥш. Аҿар неихәаԥшы-ааихәаԥшын иааибарччеит, дыхәмарны иҳәозаап ҟарҵан. Аха Хьудар иааицәымӷхеит:
– Ушԥамԥхьои, Манча, ухы зыхурҟьозеи?
– Сара саԥхьом анысҳәа исҳәеит, уаҳа иарбан! – иҳәеит Манча, иҽаарџьаџьаны.
Зегьы Манча ишҟа инхьаԥшит, илырҳәаара рызмыдруа, игачамкны. Ирбахьаз иакәӡамкәа, уи уажәы дԥаԥашькны рҿаԥхьа даагылт.
– Угәы бзиамзар акәхап Манча, уӡамҩақәа ҭҵәрааны ицоит. – Амқәаб иажәақәа ааирԥшӡеит. Аха игәы инҭиҳәааит: «Дхәыҷы аахыс гәнҷыхьажәак аӡәы иеиҳәо смаҳацызт. Амцхәгьы иҿаԥсшәа хаан. Абаҩхатәра ҷыда илоуп ҳҳәан, дҳарҽхәацәазар?.. Аӡәы диламҩашьо, ацәацәашьы еиԥш дыххаӡа, уажәами данҩыҵхахаз. Ихьзеи нас иахьа? Ас иаалырҟьаны дзыргәаазеи? Раԥхьа уара уаԥхьа ҳәа ахьиасҳәаз акәхап…»
– Утәа Манча, – Хьудар уаҳа ииҳәара иҿамшәеит.
Манча дышгылац дгылан, аҵҟатәи иқьышә дацҳауа, иблақәа ҭыҵны ицарашәа ишаҟь-шаҟьо. Аҵәца шикыз имҟәыҵшәан иԥыххааса ицазар еиԥш, «сара акгьы саԥхьаӡом» ахьааиҿыҵҟьаз рҽеишьак изамҭеит, дадхьымӡӷкылашәа даанхан, аҽамариашара даҿын. Аха  ҩнуҵҟала дкәаны-зануан: – «Акомҿареидгыла абиуро салоуп. Ашкол аҿы ҿырԥшыгас сҟаҵаны, сыӡбахә ауп ирымаӡоу. Зхы аҟара пату сықәызҵоз Хьудар иҳәатәы хасымҵеит. Итәаны исыхәаԥшуа сеиҵбацәагьы ргәы иаанагарызеи?»
Ашәыр арҭны изҿоу аҵла анаауршәшәалакь ҵаҟа ишынкаԥсо еиԥш, азҵаарақәа атта-ттаҳәа инаиқәԥсеит. Дыршьаҳаит урҭ азҵаарақәа,дызрылымҵуа дырҳәынҷеит. Уи иара еиҳагьы ддыргәааит. иамхаҳәаз ԥхеишьан, иԥси-иԥси еивҵахо даақәсԥычҳаит. Аха дкалаӡа, ихԥыҷҷар хьыԥшшәыла ԥхьаҳәаны, ибла гәыӷрақәа ҭыԥхо дахьгылаз Хьудар игәы даарыцҳанашьеит:
– Утәа, мшәан, Манча, избан узгылоу? Сара сыла ҳалагап аԥхьара. – Амқәаб иџьыба дынҭаԥшын, иажәеинраалақәа зныз ақьаад бӷьыцқәак ааҭигеит.
Манча ичҳара изынмкылакәа, ицәхыҵит:
– Хьудар, суҳәоит сыхҭоумкырц. Саҭашәымҵан ақәлацәа! – уаҳа аӡәгьы дааизхьамԥшӡакәа, ашырҳәа ашәахь иҿынеихеит.
Манча ддәылҵаанӡа, иҩызцәа рылаԥш иларҟацо дымҩаныргон.

2
Нестор Лакоба ихьӡ зху аԥсуа школ иаман агәырӷьара ду. Иеизеит хәыҷгьы-дугьы, рҽеилаҳәа-рҽеилаца.
Азал агәҭан еизганы ишьҭаз амҿқәа, дара ааганы рыхқәа еихәлазҵаз рыда изызкыз аӡәгьы издыруамызт.
Агәырқьҳәа игеит анапеинҟьабжь, азал ду ҩнырцәажәаауа. Ауаа рыжәпара ааимҟьеит: ашкол адиректор Кондрат Ӡиӡариа иаԥхьа дыргыланы дааигон уаҩаса ҭаҳмадак.
Амҿқәа ахьеиқәыз ихха-ххаӡа иаацәыҵлашеит афымца лашара: аҟаԥшь, аҩеижь, аиаҵәа. Аԥша ихәыҵҟьаз иарԥыр-ԥыруа аҿаанахеит ԥштәыла иеиуеиԥшымыз аццахақәа. Урҭ амцабз ԥшра аашьҭырхын, амца еиқәызшәа иԥшӡаӡа иаакаҷҷеит.
Анапеинҟьабжь еихсыӷьуамызт. Аҭаҳмада илаб-ҷашь иарма махәар иахаршәны, ашьшьы-шьшьыҳәа такә данааскьа дааҭгылан, еизаз днареихырхәеит:
– Хәлыбзиақәа! Шәыԥсынҵры духааит, дадраа! Шәгәахәтәы шәахьӡааит зегьы. – Ихы-иҿы ихалашауа, сса-сса дцәажәо, дааныҳәа-ныԥхьеит.
– Абзиара шәымшхааит! – иҳәеит еиҭах, аԥсшәа иарҳәаз аҭакс, игәы азҳаны. Аҭаҳмада аҿар дахьрылаԥшуаз, иблақәа рԥсы ршьазшәа ибеит. Уажәы-уажәы иқьышәқәа ҵыс-ҵысуа, гәаныла дахьрацәажәоз рныԥшуан, иҳәарацы ииҭахыз рацәан.
Аиниара аадыртит.
Амцеиқәҵа дыҽҳәагылан жәлар рпоет. Астол дызхагылаз илабҷашь наваргылан данаагыла, аԥсуа жәлар рҭоурых зегьы иазқәынҵа даамҩахыҵызшәа иршанхеит: деимгәашла, ихахәы ишьҭахьҟа илашьҭны, асыԥса ҵысны илҭалазшәа ихәда инҭаԥсо дгылан бахәҵас дыӷәӷәаӡа.
Аҿар рыбла ҭраа ихәаԥшуан. иааиҿыҵшәоз ажәақәа рыбжьгьы даргьы мҵарсны иргон: иӡырҩуан рылмҳа кыдҵаны. Заҟаҩы ыҟада апоет уахада дзымбац, аха иҩымҭақәа ҿырҳәала издыруа!
Дырмит Гәлиа аҿар драцәажәон. Алафқәа налаҵо ирччон. иара дызнысхьаз амҩа маҟәмаба днахыкәша-аахкәышо, уи аҭыԥан алабжьага ажәақәа реиҳәеит.
Ашәҟәыҩҩы иҭахымызт ихигақәахьаз агәаҟрақәа игәалаиршәар.
Ажәеинраалақәа рыԥхьарахь даниас, аиниара иалахәыз гәаныла ицаԥхьон, даргьы ирҭахын ҿырҳәала ицырҳәарц. Аҿар агыларҭа рибаҭомызт, хәҷы-хәыҷла ԥхьаҟа иааскьон, жәлар рпоет блала деимаркуан.
– Сгәы дахәаӡеит Хоџьан-ду, инхара, имазара, иҩын ду… – Дырмит Гәлиа ари ажәеинраала иаргьы мыцхәы бзиа ибон. Убри аҟнытә аҵыхәтәаны дырзаԥхьеит. Аха уажәы даԥхьон ачча иҿықәхх, дацԥыҳәаны. Хоџьандураа аҵәы рылхуа, ихьӡыртәуа. Аҩымҭа анҵәамҭахь даннеи, анхаҩыжәлар рҟәаҟәа иқәтәаз амучацәа рықәӡаара деиҭаналаԥшызшәа, мҵәыжәҩада дԥыррашәа, изыӡырҩуаз дрылаԥшуан.
Хысрак еиԥш еицыҭҟьеит анеинҟьабжь: Дырмит далгеит иажәеинраалақәа рыԥхьара.
Ажәа рырҭеит аҿар.
Дырмит Иосиф-иԥа уи акәын ииҭахыз: дырзыӡырҩуан, дхаҟәӡа рыгәҭа дтәаны.
Апоетцәа ҿарацәа кала-калаӡа, аӡәаӡәала рышәҟәыҩҩы иаԥхьаҟа иааскьаны, аекзамен ирҭозшәа, ражәеинраалақәа ҿырҳәала аҷҷа-ҷҷаҳәа ирыԥхьон. Аԥсы ахаҵаны, артистк иаҳасаб ала иҩымҭа даԥхьеит Хьудар Амқәаб. Зегь рышьҭахь ауп Қәҭар Манча ажәа анирҭа.
Манча ихьӡ анырҳәа, ауаа рыжәпара далсны дааскьан, иҩызцәа рҩымҭақәа иахьрыԥхьоз дааин даагылт, дгәыҩба-ҿыҩбаха. Акаҭа иалахаз аԥсаатә еиԥш, ашәареи аԥхашьареи дҳәаԥыӡыԥуа дрылахан, аԥхьара дааԥеиԥшит.
Апоет ду дахьизыӡырҩуаз изыхгомызт…
Манча иацы аахыс хаԥсыра ибахьеит. Гәырҩада агәырҩа ихы иеиҭан, арԥыс ҵарыхәҵәа илакыҵақәа ҵиааҵәаӡа, иааиныԥшратәы дҵыкәкәеит.
Ихы зыхирҟьоз изҳәомызт. Абриаҟара ацтәы аныҟаиҵа, ихьҵәҟьаз иҳәар ԥхеишьеит. иҟәнишьеит уи даназхәыц… Аха ииҳәаша иҳәахьан, уажәшьҭа иҽаҿаршәны омаӡак акәызшәа ирмаӡон. Иацы рҽазыҟаҵара аан, ашә кыдыжьлан данца ашьҭахь, «Сара схала исашәраӡа» иҳәан, Хьудар инықәршәны иҩны дцеит, аха дышишьҭалоз идыруан, ихы иқәимыршәеит.
Иахьа ашьыжь сааҭк иаԥхьахьаны, Хьударгьы Манчагьы адиректор дрыԥхьеит. Хьудар ажәабатәи акласс аҿы днеин, Манча дыԥшааны днаиаԥызеит. Азин ҟаҵаны акабинет иахьыныҩналаз, рнапқәа рываԥсаны иаагылт. Аха адиректор илакҭа ианынҭаԥш, арԥарацәа инарықәшәацәгьеит…
Хьудар игәы дҭахәыцуан: «Манча ицәгьа сара исҳәаз џьишьозар акәхап. Хҭынҟьа ӷәӷәак имоуандаз..,» – Аха уи заҵа деиҭеимҳәарыз, абар уажәы дихӡыӡо, иаҳарызеишь ҳәа дыԥшуп.
Манча иацижьҭеи ахәыцра дарҟасахьазшәа ибон. «Аҟыба-ӡыба сымаҵәаӡашам уажәшьҭа»… – Абри акәын измыркьахьуаз, пату ԥҽыгоуп ҳәа ииԥхьаӡоз. Қәнамгак ҟауҵеит ҳәа иахьада адиректор киабинет ашҟа днарымгацызт, ашкол дааҭалазари уажәи рыбжьара.
– Иумҳәои уара ишәыҵалаз! Ублақәа ырқшаԥан узгылоузеи? – иааҭирҟьеит адиректор, Амқәаб ишҟа. Хьудар уи аҩыза дақәгәӷӡомызт, «сара изуазеи!» ихы-игәы инҭамацәыст, аха џьеи ҿиҭрын. Манча асаҳаҭк игәеиҭеит аара алитркужок анапхгаҩы ишиқәҳауаз, уи ишҟа «аурҭ» асраны ишыҟаз. иаразнак дааилашәеит, ҩ-мцакы дырбылуа иалагеит: Хьудар дҿыхымзар ԥсыхәа ыҟам… Арахь идиректор дицәшәоит, џьара акы аҳәара гәаӷьылацәоуп, иеицәеитәыр ҟалоит. длак-ҩакит, дԥашашеит, аха аҵаҩцәа рылымкаа иара бла хала дышихәаԥшлоз данаазхәыц, игәы ааӷәӷәахазшәа ибан:
– Сара соуп изхароу… – ааиҿыҵҟьеит Манча. Уаҳагьы ԥшышьа имамызт, иара иҵыхәала Хьудар лахь иауан.
– Сузыӡырҩуеит! – Кондрат Фиодор-иԥа ибжьы нарҟәны, ираԥсышәан Манча даниацәажәа, Хьудар гәаныла дааџьеишьеит.
Манча дналагеит.
Уи ианшьа Кадыр захьӡыз амузеи аҿы амаҵ иуан. Мчыбжьык уажәы аԥхьа, Манча ашкла ҟны аԥхьарақәа данрылга, акино ахь сызланеиша аблеҭ ахә сиҭозар збап ҟаиҵан, Кадыр дахьтәаз ашә аартны дныҩналт. Абри аамҭазы, Кадыри дырмит Иосиф-иԥеи еидтәаланы акы иалацәажәон.
– Аа, абар, с-Гәачына дахьааз! – Манча ианшьа даагәырӷьеит. Уи дыхәмаруа, иаҳәшьаԥа Гәачына ҳәа иеиҳәон. Уажәраанӡа дызлацәажәоз дааҟәыҵын, днеин истол амгәа тетрад дук ацәа ҟаԥшьӡа иааҭигеит.
– Дырмит иосиф-иԥа, абри с-Гәачына аԥсуа школ дҭоуп. Сара дсааӡоит. Аха изхәарҭоузеи, уахынла ҳирцәом; инацәкьарақәа харҟәало, дҟәынд-ҟәындуа, ихала дышцәажәо иҟьаҟьаӡа иааиршоит. Иахьа ҳшеиқәшәоз здыруан, иусырбап сҳәан иузаазгеит. – Кадыр атетрад аҿы ааиртын: – Ажәеинраалақәа иҩуеит. Аха «апҷат» еиԥш ашҟа иԥшӡаны иҩуазеи. игәы шақәымҿыӷьуоуп ассир… – иара итәала иаҳәшьаԥа дааирҽхәеит.
Манча дгылан дшанханы, ианшьа иажәақәа рызхәыцха имамызт: Гәлиа абрысҟакҵәҟьа дизааигәаны уажәада димбацызт. Игәы ҭыԥраауа, иблақәа ааихмырсыӷьӡакәа дихәаԥушан.
– Уи уџьысшьеит! Аферым, дад, Аферым! – иҳәеит Дырмит Иосиф-иԥа, Манча итетрад ларха-ҩархо, ианых ажәеинраалақәа ибла нарыхго. – Ибзиоуп, дара ицқьаны иҩуп. Аха акык-ҩбак уҳазрыԥхьар ҟамлари?
– Уизаԥхьа Гәачына, арахь уааскьаны. Сузымҵаакәа утетрад аазгеит, аха уара уи азы гәыбӷан суҭарым. – Кадыр дҿаԥха-ҿаччо, Манча дааирццакит.
– Снаган иааигәа снаиртәан, ихшыҩ зегьы сзышьҭны даасзыӡырҩит… – Манча ацҭәы ызҟаиҵаз аҳәарахьы даниас игәы аахьаԥссеит, иажәақәа, имҟәыҵанҵәеит. – Ишԥасҳәари… Апоет ду ибла гәы-ҭбаақәа рыла дсыхәаԥушан. Аԥхьарагьы сналагеит, сгәы нҭыԥсааит: сажәеинраала акы амҳәаӡо иаасымҟәҵахеит. Сацәымҩашьо избеит изыҩқәахьоу акгьы ишаԥсам. Зынӡа иҽеиӡам. Ихәарҭам. Мшәан, ишԥасҳәари, сӡыҭырц иақәскит. Сдәылган сыҟазар сҭаххеит. Сыҩны, схы ахьынхао сцон…
Кондрат Фиодор-иԥа дыччеит. – ицәгьам уи иуҳәаз. Сара исгәаԥхеит. «Сацәымҩашьо избеит изыҩқәахьоу акгьы ишаԥсам», – деиҭанарызхәыцт Манча иажәақәа.
Хьудар иқьышә ааԥшӡахеит, дышьхынԥсыланы дахьгылаз. Аха иџьашьаны дхагахон, рдиректор абриаҟара аамҭа Манча ажәак иҿамырхьӡакәа дахьизыӡырҩуаз. Манчагьы агәаӷьра иҟаиҵаз иамхабзиахан:
– Иҟалозар, сшәыҳәоит уаха аԥхьара сыдшәымҵарц. исҭахым шәсырԥхашьар. дырмит Гәлиа ишиаҳауа сзыԥхьаша жәеинраала сымаӡам! – дааӷьаҵәы-ӷьаҵәит.
– Нас ирхыиҳәаазеи узыԥхьаз?
– Уара иреиӷьушьо ҩбаҟа рыхҩылаа сықәыршәа иҳәеит. – Манча гәаныла инациҵеит: – Сгәы камҳарц акәхап изиҳәаз…
– Уара ишурџьаҵәҟьо иҟазар, уаԥхьа ҳәа аӡәгьы иудаҳҵарымызт. Иҩла, иҩла уааҟәымҵӡакәа. – Хьудар ишҟагьы дынхьаԥшын: – Ижәыҩла, аӡәи-аӡәи шәеицхыраала!
Ашьҭахь, Кондрат ФИодор-иԥа уаха иҟашәҵақәаша иҳәан, днарылабжьеит.

* * *
Ахәышҭаара хәыжжаӡа, ар рымца агәгәа-гәгәаҳәа еиқәызшәа, амцеиқәҵа иарлашон.
Манча дыхәрынҵаны дызмаз ихәыцрақәа рхы иақәиҭхеит, инеихыԥраа ицеит ахьхьа-хьхьаҳәа ицәажәоз иажәеинраалақәа дрыԥхьан даналга: аӡхыҽҽа ахра иалҟьан аҩхаа иҭаҽҽозар еиԥш, дыдраҵас игон аиниара иалахәыз рнапеинҟьабжь.
Дырмит Гәлиа игәырӷьара ҵәахышьа изаҭомызт, илабжышқәа илакҭа иҭацырцыруа, Кондрат Фиодор-иԥа днаиҵаԥшын, ихы рҵысуа дааԥышәырччеит. Ихы-иҿы ихалашо, ҭынч-ҭынч анапеинҟьара даҿын.
1963 ш.




Иузҳа уаԥсаны!

Нан, иузҳа, слашарбага,
Иаартуп умҩа иԥшӡаны!
Смоҭа хәҷы, сгәыҟаҵага,
иузҳа, сыԥшқа, уаԥсаны!

Уа уахылҵит Аԥсынтәыла,
Урааӡеит угәы ҭганы.
Иузҳа-зыӷьа, нан, зегь рыла
Жәлар рҵеира уаԥсаны!

Анасыԥқәа иреиӷьыз аиухьеит,
Ишәҭы-какаҷуеит Аԥсны.
Утәыла ахьӡ хара инаҩхьеит,
Уаргьы уазгыла, нан, уаӡәны!

Каԥа-чаԥа абналаҩ

Маамын хәыҷык каԥа-чаԥо,
Аҭра иҭыҵны, аҽӡаны,
Анахь иԥо, арахь икаԥо,
ицеит агәашә ду иҭҟьаны.

Аӡы ахықәан, аԥхӡы ԥхьаҳәо,
Ахәыҷқәа рҽеиҩшан ампыл иасуеит,
Уа иахьнеиз икаԥа-чаԥо,
Амаамын ампыл мҵанарсуеит.

– Каԥа-чаԥа! Каԥа-чаԥа! – 
Ахәыҷқәа арччеит ари ахҭыс.
Каԥа-чаԥа қәсыԥа ианыԥа,
Азқәа иқәԥалт аҽадҳәыс…

Ахәыҷқәа ашьҭалт, урҭ еиваст,
Каԥа-чаԥа аӡнырцә џьара
Аԥсаса арырҳан – абна иаст,
Ауасахьчагь баша дхыст,
Акәац афаӡом иара.

Акраҿарҵарц, нас еиқәԥах,
Каԥа-чаԥа аҩныҟа иргеит.
Аџьам, аҵәца, ачанах,
Зегьы ҟәыбаса ирцәагеит.

Ахәыҷқәа еиԥхыҳәҳәеит, иаст атрышә,
Ажь ахьырҭаауа ианнеи,
Каԥа-чаԥа, имҵарсны амҵәышә,
Ахшьырахь иаманы имцеи!

– Уаангыл, ацәикк, уара абналаҩ! – 
Ачаирҭаҿ иахьӡаны,
Каԥа-чаԥа уи ақәылаҩ
Иркит уаҵәҟьа икагәаны.

Ахәыҷқәа акәшан ашәа ҳәо,
Каԥа-чаԥа згәы еибакыз,
Акәырҷыжь иақәыртәа ижьа-жьо,
Иргеит аҩызцәа ахьҭакыз.

Иузҳа уаԥсаны!

Нан, иузҳа, слашарбага,
Иаартуп умҩа иԥшӡаны!
Смаҭа хәыҷы, сгәыҟаҵага,
Иузҳа, сыԥшқа, уаԥсаны!

Уа уахылҵит Аԥсынтәыла,
Урааӡеит угәы ҭганы.
Иузҳа-узыӷьа, нан, зегь рыла
Жәлар рҵеира уаԥсаны!

Анасыԥқәа иреиӷьыз аиухьеит,
Ишәҭы-какаҷуеит Аԥсны.
Утәыла ахьӡ хара инаҩхьеит,
Уаргьы уазгыла, нан, уаӡәны!

Амаамын сасра ишцаз

Ақалақь баҳчаҟны жәаха,
Ашьыжь амра аныԥха,
Цаца дақәтәан акәырҷыжь,
Манча дицны, иеиманы,
Абаҳча рбеита кы нмыжь,
Аха сишь, иааигәаны:
– Ҷыжь, ҷыжь, ҷыжь! – иара рҳаит…
Ахәыҷқәа ирбаз џьашьатәын;
Ақҵла иқәтәан Амаамын!

Цаца дгылан дшанханы,
Аха Манча ибжьы ҭганы,
Аҟаҵашьақәа ҟаҵо,
Иргәыбзыӷын, ижьа-жьо,
Аҵла илбааган, иганы,
ианақәиртәа акәырҷыжь,
Ахы иҩахеит: – ҷыжь, ҷыжь, ҷыжь! – 
Абжьы рдуны нас иҳәҳәеит,
Иара атәала, – ҳцап! – аҳәеит…

Аҩны иахьнаргаз Амаамын,
Иара азын зегь џьашьатәын;
Инықәԥалан адиуан,
Иҷамҷамуа ирзыԥшуан.

Аха Манча игәы дартәом,
Цаца лцәаҩақәа игәаԥхом:
– Иаҳҭоуп асас, ишаԥу
Иақәаҳҵароуп уи пату!.. –

Астол дырхиеит ахәыҷқәа!
Иреибарӡәӡәан рнапқәа,
Улеи-слеи ҳәа еибарԥшны
Илатәеит еикәшаны.
Амаамынгьы ачқьыԥ акрын,
Ашьамхы еиқәыршәны итәарын;

Иагәаԥхеит уи адаӷрыжә,
Акранырфа, акраныржә,
Иара аацәажәан ус аҳәеит:
– Иҭабуп, аџьа шәсырбеит! – 

Цаца дгәырӷьеит уи заҳаз,
Илыздырам дахьцара,
Шәҟәык лыԥшаан иреиҳаз,
Аԥхьа инықәҵан иаалыртит.
– Ашкол уҭоума, џьым, уара?
Амаамынгьы назыԥшит:
– ҳаргьы иаҳҵоит аҵара!..
Иччеит аҩыџьагь рызхара.

Манча дҩаҵҟьеит дкалаӡа;
Икәымжәы, икаба уи иашәиҵеит,
Асас хәыҷы иҟама аҟәниҵеит,
Азецкқәа анашьеиҵа иҭбааӡа,
Инаҳәы-ааҳәуа, икәырбзо,
Асаркьа инадгылт иҽырҩо!..

Ари лакәын, иџьашьатәын!
Аланарԥшыра дырбатәын
Манча иҩызцәа, дыҩит уахь,
Аха агәарԥаҿ иаб диԥылт,
Иҟан иаҳәан уа дааҭгылт.

– Иабақәнагалеи уи арахь? – 
Аҷкәын иаб ссирс ибеит.
– Баша иаақәлеит ҳабақәарц… – 
Манча итәала лафк иҳәеит.
– Иҩналан иаама? – дҵааит ҩаԥхьа.
– Ԥсшьара мшыми, мшәан, иахьа,
Ашьапы еиҵнахырц, аԥсашьарц,
Абаҳчахь иаақәлар ҟамлаӡоз?
Уара уами изҳәалоз,
Амаамын ҳахылҵит ҳәа ҳара,
Идәылаҳцома нас иара?… – 

Манча имҩахь дцеит дԥырны!
Иҩызцәа иреиҳәан, иеиманы
Аҩны ианааи, аԥхӡы ԥхьаҳәо
Иаб, далаччо иԥаҵа,
Иаирҳәон уа аԥхьарца;
Амаамынгьы ашәа ацҳәо,
Цацеи иареи еихҟьашо,
Абарҵа иқәын икәашо!

Ахәыҷқәа ирбаз џьашьатәын!
Ирыгәҭылакны Амаамын,
Аҟаҵашьақәа ҟаҵо.
Ирышьцыларц ижьа-жьо,
ирыма ашҭа инықәылт уа.
Манча иҩызцәа рызҿыҭуа,
Ампыл иршәын хыхь ицеит,
Ашҭа аҵыхәан иҩны иахьӡеит.

Ахәыҷқәа еидшылан, нас ихәмарит,
Амаамынгьы рывакәарит,
Амахәарқәа еилҳәаны,
Ампыл иашьҭан аҽҟьаны!

Манча иабгьы уа дынкылст,
Аха машәырла аӡә дицәхаст,
Икашәеит ихылԥа ихшәаны.
Амаамын ампылаз џьашьаны,
Илышьҭасны иаман иҩт.
Ахәыҷқәа еивасит, уи иазыҩт,
Ианаҵаҳәҳәа, ирҳаны
Ицеит агәашә ду иҭҟьаны!..

Лнапы дҩахан иҟьауа,
Цаца дгылан дазыԥшит,
Аха ирыхьыз ԥхашьауа,
Ахәыҷқәа аҩынҟа ихынҳәит.

хыхь амарда ашьапаны,
Амаамын хәыҷ неит «аҩны»
Аҩызцәа ианырба, зегь еизеит,
Аҭрахьы иргеит алымҳа ианкны:

– Иахьа убналан уҳацәцеит!
Алеишәа ҷыдақәа ҵугеит.. – 
Авардым кыдыржәеит дара,
Аҟама иахт, иҭырхт аҭра;
Акәымжәы анамарк ирххо,
Иаргьы акыр иқәԥеит иҳәҳәо!..

Ирҳәон ашьҭахь ажәаны:
Амаамынқәа рыҭраҟны
Манча днеизар иҽкынҵо,
Имаамын ажәабжь ҳәо.
Итәан аҩызцәа рыгәҭаны.

Манча дгәаҭаны иҩагылт,
Амаамын хәыҷ уа инеиԥылт,
Ихьыжә-кәыжә ахы ҟәыншьо,
Анапқәа агәыҵаԥса, иԥхашьо…

Аха аҩызцәа, ари еиԥш збаз,
Ркьатеиах ԥҵәон иахьтәаз!

Амшәқәа қрымҽо иқәын икәашо

Ахәыҷ баҳча ԥшӡаӡа,
Иҟарҵеит ааскьаӡа.
Ациркгьы ааигәаны,
Уа игылан еиқәшәаны…

Ҽнак шьыжьымҭан,
Ахәыҷқәа акрырфан,
Рнапқәа еибаркны,
Еизеит адәаҟны.

Аҷкәынцәа – Ахәыҷқәа,
Иршәны ркәымжәқәа.
Аӡӷабцәа хрыҩшәаӡа.
Еилаҳәан иласӡа.

Ихәмаруан Ахәыҷқәа.
Ус, Ажьақәа,
Ацирк шыҟаз иԥырны,
Иаакылст адәаҟны…

– Ажьақәа, Ажьақәа, – 
Рҳәеит Ахәыҷқәа, – 
Ашәак ҭырҟьаны!
Иаҳҳәап еимданы!

Ашәа рҳәеит Ахәыҷқәа,
Икәашеит Ажьақәа.
Аха, абар, ианыԥшы,
Аԥхӡв рҿашы,

Амшәқәа ҟәарҽаруа,
Иаауан иҳәарсԥаруа.
– Ахәыҷқәа шәааӡырҩы,
Ажьақәа, шәааилаҩҩы,

Амшәқәа ааидгылан:
– Аркьынл аанкылан,
Ҳахәмарп ҳаҽшаны! – 
Анырҳәа ҿыҭны,

Ишанхеит Ахәыҷқәа,
Иччеит Ажьақәа,
Рнапқәа еинҟьаны,
Ирԥылт иҳәҳәаны.

Амшәқәа ҟәарҽаруа,
Икаҳаз мақаруа,
Аркьыл еимакны,
иасуан еибарԥсны.

Анахь – Ахәыҷқәа,
Арахь – Ажьақәа,
Ампыл раԥцаны,
Ихәмарт еисаны.

Ицәажәоит Ахәыҷқәа:
– Аҩызцәа, Ажьақәа,
Амшәқәа сасцәаны,
Иаҳҭоуп иаԥсаны.

Шәнапқәа еибаркны,
Шәаала шәыццакны:
Асасцәа, шәымԥшын,
Ҳаицҭалап амшын.

Аха ируам Ажьақәа:
– Аԥшәмацәа – Ахәыҷқәа,
Амашьына рхианы,
Ҳажәга ҳҭартәаны. – 

рыҽдырхиеит Ахәыҷқәа.
Амшәқәа, Ажьақәа,
Амашьына иҭартәаны,
Идәықәлеит иҭҟьаны.

Ахәыҷ баҳча хара
Иаанрыжьит дара.
Аԥша ҟәанда рындо,
Машьынала иахьцо,

Ашәа рҳәоит Ахәыҷқәа,
Рнапқәа еинырҟьоит Ажьақәа;
Амшәқәа қарымҽо,
Иқәуп икәашо.

Амшәқәагь, ауаагьы,
Алымҳа дуқәа – Ажьақәагьы,
Ашәа шырҳәоз зегь ара,
Инықәлеит аҟәара.

Аԥаҩ ду иазааит,
Амашьына илбааит…
Аха амра иаршын,
Иҭынчын амшын.

Рҽеилырхт Ахәыҷқәа,
Иԥхеибаҵт Ажьақәа,
Ирырҳазшәа аӡәы,
Иҭалт зегь аӡы.

Аха Амшәқәа ааԥсаны,
Инатәеит иаашьаны,
Аԥша ҟәанда рындо,
Аԥхӡы ирылҵыз рбо,

Абас кыр иԥшын,
Аха, нас, ибыбын,
Амшын имгәҳәо,
Урҭ хылеит иӡсо.

Уинахыс Ахәыҷқәа,
Иҵаарҟәрыло Ажьақәа,
Аӡеиқәҭәа ҟарҵон,
Ихәмаруан, иқәԥон.

Нас, аԥрақәа ирҭалан,
Акакала еишьҭалан,
Амшын ихыхәхәа,
Ихын еицрыхәхәа.

Аха Амшәқәа гәеибамҭо,
Ақәтәарҭа реибамҭо,
Аглисер еимакны,
иаанкылан аԥсҟы,

Ианлақәыӷәӷәа иара,
Амч зегь еизыркәкәа, – 
Уцаларгьы уцала, – 
Ицеит икакәкәа.

Абар, шьҭа шьыбжьон,
Амра иканарԥхон,
Рҽыркәабан дара,
Иқәиан аҟәара.

Аха рыҽдырхиеит,
Шьыбжьхьа ааигәахеит,
Амшәқәагьы ауаагьы,
Алымҳа дуқәа – Ажьақәагьы.

Амашьына иҭатәаны,
рыҩныҟақәа иццакны,
Ашәа ҳәо иахьцоз,
Амшәқәа қарымҽо,
Иқәын икәашо!































Алықьса Џьонуа

Мшыбзиа, аҵара амш!

Рԥсы ршьеит ҳа ҳамч-ҳалшара,
Иҵәит ҳмахәҿақәа,
Аҳауа беиа, амра-ԥхара
Рныԥшуп ҳа ҳхаҿқәа.

Аҵара амш, аҵара амш,
Иааз игәырӷьаҵәа,
Ҳа ҳаԥылоит ҳақәло мҩамш,
Ашколаҿ иаст аҵәҵәа.

Ҳара ҳауми гәырӷьарала
Аԥхын зыԥсы зшьаз,
Избанзар ҳааӡоит бзиабарала
Ҳаԥадгьыл ду ҳзыхшаз.

Ҳаԥсадгьыл ауп аразҟы ҳазҭо
Ҳарҭ ҳшеибакыу,
Ҳаԥсадгьыл ауп ишҳазҳаз гәазҭо,
Зегьы злаԥш ҳхыу!

Мшыбзиа, арҵага шәҟәқәа,
Мшыбзиа, аҟәардә!
Мшыбзиа, ашкол-шәақәа,
Ҳгәы зырҿыхо шәарҭ!

Москва

Москва, Асоветтә тәыла ду уагәыми,
Уара уҟноуп иахьырчаԥо ҳразҟы.
Москва, ҳ-Аԥсадгьыл улаԥш ахыуми,
Уара уоуп салам зырҭо зегьы.

Шаҟаҩ иахьа уара ргәы урыӷәӷәозеи,
Шаҟаҩ гәбылрала бзиа урбои,
Шаҟаҩ шаҟа бзиара дурҵахьоузеи,
Шаҟаҩ ушҟа рымҩақәа аауеи!..

Угәырӷьауа еишьеиҳабҵас урԥылоит,
ИТруҭауеит цхыраара зҭахыу,
ҳаҭырла иныҟәо ҳаҭырла урхаҵгылоит,
Угәра ргоит аџьажәлар шеибакыу.

Аҩызцәа, гәыкала иҟоу рымҩаԥгашьа
Уақәшәауеит, уи рхашҭӡауам даргьы!
Иудыруеиту аӷацәа рацәажәашьа,
Урҭ урцәымшәаӡац уара бзанҵгьы.

Рыӷәӷәагас уамоуп ажәлар руеишьара,
Уара уҿоуми уи адац ахьиз.
Иазҳарц ажәларқәа зегь рымч-рылшара
Ура уоуми аҭынчра азнамиа зкыз.

Угылоуп адунеи уакомпасушәа,
Ажәларқәа зегьы ургәыӷырҭоуп,
Ԥхьаҟа рыбзазара аԥсҟы укыушәа,
Урҭ урзеиԥшуп, урҭ урхәшҭаароуп!

Кәынта хәҷы иԥхыӡ

Кәынта хәҷы дыцәан дҭахәхәа
Ауадаҿ, ианду лшьапаҿы.
Ҵхыбжьон акәын, икаууа,
ҭынчран уи аҩнаҭаҿы.

Аха ацәа даалҵын ԥшьала,
Ҿааиҭит Кәынта хәҷы абас:
– Нандыу, ԥхыӡ избеит мҵәыжәҩала
Сԥырны схалозшәа ԥсааҵас.

Амра сықәҷҷон, ҽынлан,
Игәазырҳагазыз шаҟа!..
Ашәа ҳәо аԥсаатәқәа сԥылон,
Баҳча дукгьы зблн аҵҟа!

Сахьцоз сымҩа лашарала
Сҿаԥхьа иаркаҷҷон акы,
Сцон, сцон, сцон сыхиаала…
Сандыу, измааноуи уеизгьы?

– Уандыу уара дукәырбануп,
Ԥхыӡ бзиа збаша, снан,
Уԥыруазҭгьы уит заманоуп,
Иузҳауеит, – лҳәеит дааччан.

– Амра, нан, асԥадгьыл акәхап,
Гәцаракра узҭауа, узааӡо…
Аԥсаатә иуԥылаз уҩызцәа ракәхап,
Уара  уеиԥш згәахәтәы иахьӡо!

Абаҳча иубоз уи школхап,
Сынтәа уҭалоит аханатә,
Умҩа зыркаҷҷоз ашәҟәы акәхап,
Урҭқәа ԥхыӡла иубоит уажәнатә…

Уандыу дукәурбанӡахааит.
Ԥхыӡ бзиа убеит, снан,
Акала уеиҵахап ҳәа умшәааит,
Уажәьҭа уцәа, – лҳәеит дааччан.

Сышәҭқәа

Сышәҭқәа, абаҳчаҿ шәпытуеит ааԥын,
Сгәырӷьауеит сахьшәылаԥшуа,
Араҟа ишәзеиԥшуп аӡын, аԥхын,
Амра аԥхарра ахьшәхылаԥшуа!

Сара исҭахыуп сасра иааиуа
Шәара шәсыман урҭ сырԥыларц,
Гәәыразыла абраҟа исзааиуа,
Сара сгәаҟынтәи шәрыдыркыларц.

Аха исызрыҭом сгәы ахаҭаҵәҟьа,
Сышәҭқәа шәеиԥш инкылауа,
Сгәы ауп ара изуа ԥшәымараҵәҟьа,
Уаҵәгьы сызларԥылауа!

Сара исымоуп…

Сара исымоуп миллионҩыла
Аҩызцәа қьиақәа,
Урҭ ирасҳәоит гәразыла:
– Уа мшыбзиақәа!

Сҩызцәа рбзиабара сныруеит,
Избоит раҳаҭыр.
Сҩызцәеи сареи ҳаибадыруеит,
Бжьыла еиқәҿаҳамҭыргь.

Сҩызцәа збоит Днепр ахықәан
Жәпаҩ ахьуасҭо,
Сҩызцәа збоит амшын аҿықәан,
Ашәа сымаздо.

Сҩызцәа агантә, ашьхатәылантә
Исоуеит рысалам,
Сҩызцәа ыҟоуп Кәыба тәылан,
Издыруеит урсала.

Сара исымам, егьсымбароуп
Аҩызцәа башақәа.
Сара исымоуп, егьсырҳароуп
Аишьцәа иашақәа!

Сара сҩызцәа роуп ӷәӷәаҵәҟьа
Зыжәҩа еибызҭауа.
Сҩызцәа ыҟоуп аокеан нырцәҟа,
Знапқәа сызҭауа.

Сҩызцәеи сареи ҳарзыршәашам,
Атом бомбақәа,
Бџьарлагьы аӡәы ҳиҵахашам,
Иҳамоуп оумақәа.

Сҩызцәеи сареи ҳауеишьара
Дууп зехьынџьара;
Иҳалшоит аҭынчра ахьчара,
Аибашьра аҳәынҷара.

Ашәҟәыԥхьаҩцәа хәыҷқәа

Ашәҟәы рҵагоуп, уи ааӡагоуп,
Саԥхьоит есқьынгьы.
Ашәҟәы ҩызоуп, дыра рҳагоуп,
Шәаԥхьала зегьы!

Ашәҟәы иаԥхьо гәрҵцәылла
Изҳауеи шаҟа!
Ашәҟәы даԥхьар ауаҩы хшыҩла
Дныҟәауеит ԥхьаҟа.

Ашәҟәыԥхьара агәбылра шьҭышәхыр,
Гәҿыӷьра ҳәа жәбаӡом,
Шәҟәыла шәдырра, шәхшыҩ еиҵышәхыр,
Шәуыс хьамҭахаӡом.

Ашәҟәы рҵагоуп, уи ааӡагоуп,
Саԥхьоит есқьынгьы.
Ашәҟәы ҩызоуп, дыра рҳагоуп,
Шәаԥхьала зегьы!

Аӡлагарахьча иашәа

Ашыла исақәу, ашыла ишьахәу
Ара ислагауеит:
Ахыу, ахыу, ахыу…
Алу ду гьежьуеит!

Ачараз аума, аныҳәаз аума,
Иаажәг, ислагауеит.
Ичашәноума, ибысҭаноума,
Изфо ирхаҳауеит.

Еиццшәрыхыз барақьаҭуп
Аколнхара аура,
Иаажәго арыц-ҟәаз шаҳаҭуп
Ишбеиаха шәҽаҩра!

Иаажәгала аԥш, ача икакалу!
Иаажәгала амахәд:
Ишәзалагоит уахык сылу
Заҟа шәҭахыу ԥуҭ!

Ашыла исақәу, ашыла ишьахәу
Ара ислагауеит:
Ахыу, ахыу, ахыу, ахыу…
Алу ду гьежьуеит!

Аиолказ ашәа

Аиолка бзиа игәазырҳагоу,
Аиолка ишәҭышу, ирԥшӡагоу
Ҳара ҳзы иҟаҵоуп.

Ҳиолка аҵарақәа алатәоуми,
Еилаарцыруа иҩнагылоуми,
Уи зырхиоу ҳа ҳзуоп.

Уаха уиала ҳгәырӷьарцоуми,
Ашықәс ҿыц ҳаԥыларцоуми,
Дҟәашӡа абду даҳҭоуп.

Ихамы дҭашьшьы, ила ҭшаша,
иӷәӷәаны, икыуп илабашьа,
Дҳалоуп ҳахькәашо.

Ҳара ҳауп измоу алшара,
Кремль аеҵәа шәҭы-лашара
Зиолка иахаҷҷо.

Ҳара ҳауп ҳтәыла ахшара,
Изхыу ҳпартиа алаԥш-хаара,
Ԥхьа ҳазго, ҳзааӡо!

Гач хәыҷи иабдуи

Гач хәыҷ, қәыцк акәша-мыкәша,
Амаӷқәа хыҵәҵәа,
Игәеиҭан днахыкәша-аахыкәша,
Иахеиҳаит аҵәа.
Ус ишыҟаз ԥыҭк ахыҵит,
Уи аҵәа хәыҷгьы
Ааԥын амахәҭақәа ахылҵит,
Илнагеит абӷьы.

Баҳча-ааӡаҩын Гач иабдугьы,
Бзиа ибон ашәыр,
Урҭ рҳаблаҿ хәыҷгьы-дугьы
Иқәырҵон ҳаҭыр.

Аха амоҭа абду иаҵкыс
Игәахәтәы-мҩа шәҭуп;
Абдугь иҳәон: «дад са саҵкыс
Уеиӷьхарцы сҭахыуп!»

Аамҭа цон, иаангыломызт…
Гач хәыҷ изаҳуан,
Ашкол аҟны деиҵахомызт,
Аҵара иҵауан.
Даноурыжьлакь, дымтәаӡакәа
Уи есааԥынра
Ақәыцқәа еихаҳауа, дмаашьакәа
Дшықәу убон иара.

Уажә дабаҟоу, дцеит абрантәи
Иҵарц абаҳча атәы,
Иабду ишҟа Москвантәи
Ус иҩуеит ашәҟәы:
«Сабду, сара ашәыр ааӡашьа
Сҵоит игәцаракны,
Мичурин ду иеихаҳашьа
Шәсырбап снеир Аԥсны!»

Абдугьы ишиҩуа абасоуми
Имоҭа иахь аҭак:
«Уабду уара дукәхшоуми,
Сеигәырӷьоит зынӡак!
Дад, ақәыцқәа ара еихоуҳаз
Урҭ зегьы бзахеит,
Аха раԥхьа аҵәа зхоуҳаз
Зегьы иреиҳахеит.
Ибыбшӡа, игәзыраган
Ашәҭ аҿоуп сынтәа;
Дад, издыруеит, ухьӡырҳәаган
Ушахьӡауа угәахәтәа!»

Пата хәҷы иҽы

Ҭынчран, аҵх абжеиҳара
Гәырӷьахәӡа ицахьан,
Иҵыкказ ажәҩан-гәы иаҵәара
Аеҵәақәа аҿаԥсан.

Дадын ишьҭахь, ауаҭахаҿ
Пата хәыҷ дышьҭан,
Ацәа даман уи дҭаҳәахаа,
Ихәда абжьы гауан.

Аха Пата дҿыхт ихала,
Иблақәа аарҟәыҷны,
Иаҳаит усҟан рԥенџьыр ала
Аҽы  икьыркьырыз абжьы.

пата хәыҷ уи дарцәауазма
Дҭынчӡа ацәарҭаҿы?!
Ҿааиҭит: – Саб, иуаҳазма?
Икьыркьырт аҽы! – 

Дадын дҿыхан: – Закәи, баба? – 
Диазҵааит ихәҷы.
– Иуаҳауазма, баба, баба?
Икьыркьырт аҽы. – 

– Ибзиоуп, уаб дукәыхшоуми,
Исаҳаит саргьы,
Ҳколнхара аҽы ашҭа иҭоуми,
Игәарлан хәылԥазы… – 

Дадын ддәылҵын, аҩнашьҭахьала,
Днықәылт амӡырха:
Аҽан ахьықәыз иҳәуа ахала
Иахьрызыз уаха?..

Ибеит иҭынчӡа уи ахьгылаз,
Днеин аԥырцәқәа икын:
Абан, ихәмаруа иахьаҵагылаз
Ҽҵыс хәҷык ариин.

Дааԥышәырччан, ажәҩан ашҵа
Днаҵаԥшит Дадын,
Нас блала еимидан ашҭа,
Аҽҵыс ахы ааишьышьын:

– Рахәы мышны, ухарҳаган
Уҟалааит ҳа ҳзы,
Убаҩ иалан, ухьӡ-рҳәаган
Иузҳааит ласы! – 

Абас иҳәан ԥшьаала аҩныҟа
Уи дныҩналт еиҭа,
Деигәырӷьауа иҭахыуп уаҟа
Иибаз иеиҳәарц иԥа.

Пата хәыҷгьы дҵааит: – Закәызеи,
Иубазеи адәныӡ
Аҽан хәыҷ аума, изыркьыркьырзеи
Уи амӡырхаҟны? – 

– Аиеи, уаб дукәыхшоуми,
Ҳколнхара аҽан,
Ҽҵыс хәҷык ариин ашҭа иҭоуми,
Иубап уи шьыжьымҭан. – 

Пата дгәырӷьо, ачча иҿықәлан,
Ицлеит иаҟара,
Акаруаҭ ахы днықәгылан
Ус иҳәеит иара:

– Уаала, саб, ҳдәылҵны игәаҳҭап
Изеиԥшроу аҽҵыс,
Мла иакуазар акраҿаҳҵап,
Нас уаҵәырнахыс… – 

– Ушьҭал, Пата, ишар ԥшӡала
Игәоуҭап узхара,
Уара утәоуми, гәцаракрала
Иоуҭап хлаԥшра.

Уи иазҳар, акәадыр ақәҵан
Уалацап хара,
Напы адкылан, пату ақәҵан
Иҳааӡар ҳара… – 

Аха Пата дҭынчхауама,
Даацәажәахт убыс:
– Баба, баба, иуаҳаума?
Икьыркьырт аҽҵыс! – 

– Ибзиоуп, баба дукәыхшоуми,
Исаҳаит абжьы,
Аҽҵыс хәмаруа ашҭа иҭоуми,
Иубап уи шьыжьы! – 

– Ҳьыжьымҭананыӡа – иҳәан ԥшьаала
Пата хәҷы дааиқәтәеит,
Ԥыҭрак ашьҭахь аҩыџьегь хала
Ацәа нархатәеит.

Ус ишыҟаз ашьыжь ашара
Аақәлеит адәахьы,
пата хәыҷы имацара
Дындәылҟьеит аҩны.

дыҩуа-дыҩуа днадыххылан,
Аҽҵыс ибеит дыччо,
Абӷа шьышьуа уа дадгылан,
Иблақәа ҭыџьџьо.

Аҽҵыс ԥшӡа ахахәда иҩахан,
Ашьап хәыҷқәа шшәырӡа,
Амра ицәырҵуаз агәы иахәан
Игылан иԥшқаӡа.

Нас атрымҳәа инеиҭаԥан,
Уаҟа инаҵалт ан,
Пата хәыҷгьы илаԥш аҭан
Дхәыцуа дазыԥшуан.

Адырҩаҽны апарвлениала
Адҵа иоут дадын,
Аҽҵыс ииз гәцаракрала
Уи иааӡарц азын.

Убри инаркны есымш-шаргьы
Игәеиҭон Пата аҽҵыс,
Уи атәы акәын уиацәажәаргьы
Иуеиҳәауаз, дызҿыз.

Ашкол ахьгьы дныҟәон пата,
Ишәыра хәыҷ кны,
Илеишәеи нас игәырҵҟәыли
Бзиан зегь рҟны.

Уаҟа, иҩызцәа дрыҵамхакәа,
Аҵара иҵауан,
Аҩны даар, рамԥхьа иурокқәа
Ҟаҵаны дцауан.

Дцалон абнахь хәлыбҽхала,
Деимдауа, иԥшааны.
Аҽҵыси ани, аҩбагь еидцала,
Даауан иаԥцаны.

Аҽҵыс даваҩуа, зны мчыла,
Икуан инапаҿы.
Зны аӡаҟны икәабон гәыблыла,
Ишьышьуа ахы-аҿы.

Зны ахкаарахь иман ддәықәын,
Уахь ирҳәырц азы,
Ҽазны арха аԥшаҳәа дықәын,
Иҩызцәа идирбарцы.

«Чоу!» ҳәа дыҵҟьон зна аин дақәтәан,
Арҵәааҳәа дыҳәҳәо,
Аҽҵыс хәыҷгьы ыҩуа ирышьҭан,
Шьҭахьҟа инхар ҳәа ишәо.

Ус аамҭа цон, есымшааира
Аҽҵысгьы ҽхауан,
патагьы дхаҵахо заҵааира
Дҽҟазаха изҳауан.

Амархәац хәыҷ ыргәабзыӷуа,
Амаршәа куа ибжьауан,
Аха зны-зынла иӡыӡмкуа,
Импыҵҟьа ицауан.

Цқьа ибжьаанӡа иқәарқәашьеиуа,
Аӷәрақәа ԥнаҵәҵәон,
Зны дканажьуан, дыҩ дышнеиуа,
Зныхгьы ҭынч ицон.

Акыр бжьысит, акранҵы ашьҭахь,
Имархәац ибжьан,
Пата дақәтәан, днеит Лыхны ашҭаҿ,
Ҽырыҩрак ҟалан…

Аҽы азыҟаиҵахьан Пата, 
Дақәгәыӷуан кырӡа,
Аха аҽырҩрахь усҟан ада
Инеимгацызт зынӡа.

Аҳәа ццышәқәа кны иахьыҩуаз
Иниаҟьеит имархәац,
Ицеиуан Пата иаҳәа иӷьеҩуаз,
Иԥнаҟозшәа акәац.

Уи зегьы хнаҵәеит дыфцырҟьазшәа,
Инимыжьт акгьы,
Жәпаҩ иаӷацәа рхы хисазшәа
Даахынҳәит иаргьы.

Аҽыҩқәа рахьгьы днеит, аҽцәа-жәпа
Хьгылаз рыгәҭаншәа,
Ибӷа икыдын аномер ажәба,
Дгәырӷьон уамашәа.

Еиддыргылеит аҽыҩ дуқәа,
Иакәшар акәын жәантә,
рылаԥш-ҵар иҵмыжькәа
Ажәларгьы ԥшуан.

«Чоу!» ҳәа иҩаҵҟьеит аҽыҩ-ҷкәынцәа
Рҟамчқәа ҟьаны,
Пата имархәац ҩаԥан ҵәаҩнҵәыҟа,
Идәықәылт иҭҟьаны.

Абӷа ҭынчӡа, ахахәда кылҳәан,
Аԥырцәқәа еилыбзаауа,
Зегьы ааныжьны, иара нрылҟьан
Иҩеиуан икаууа.

Аҵыхәа аҟьомызт, – иԥыруама
Уҳәаратәы ицауан.
– Пата, Пата, дыжәбауама?! – 
Ахәҷы-быжьқәа гауан.

Ихаҭа аҽыбӷа дышԥанаалоз,
Дшазшәа уи азын,
Игәаҵа заҟа гәырӷьа ҭалозз
Урҭқәа збоз Дадын!

Абан, рколнхара мархәац ала
Пата раԥхьа дҩеит,
Абан, пата хьӡла-ԥшаа
Абиарҟ ҟаԥшь игеит.

Аха иҭынчӡа иаангылоума,
Ауыра ахы џьбаран.
– ԥсынҵры иоуааит, пата иоума, – 
Ажәлар ирҳәауан.

Шәааи, пата иеиԥш еицлабрала
Сҩызцәа, ахәыҷқәа,
Ҳаԥсадгьылаз гәцаракрала
Ҳа иҳааӡап аҽқәа!

Пата иеиԥш ҳҽыбӷаҟазан,
Аҳәа ҟьашьа ҳҵап,
Ҳҭынчра еилазго ӡәыр дҟалозар,
Иқәхараз ҳақәԥап!

Сара стәылаҿ

Ашьхеи агеи еидҽырбало,
Арҩашқәа ахьрыбжьо,
Ажәеиужьқәа ашәа рхало,
Абаҳчақәа ахьзазо,
Ауаҩытәыҩса игәбылра ахьало
Тәылоуп сызқәынхо.

Аӡәы дахьгыло зегьы рзыҳәан,
Хаигӡарак ҟамҵо,
Зегьы ахьгылоу аӡәы изыҳәан,
Аиааира дуқәа аԥҵо,
Хәыҷи-дуи ахьықәу иныҳәан
Тәылоуп сызқәынхо.

Зегь ахьеиҟарахаз зинла,
Зегь ԥхьаҟа иахьцаз,
Иахьшуа уахынла, ҽынла
Абзазара илашаз,
Изқәыҷҷауа ихааӡа амра,
Тәылоуп са сзыхшаз.

Сара стәылаҿоуп аџьажәлар
Аразҟы иахьаниаз,
Сара стәылаҿоуп ехьа ажәлар
Ргәахәтәқәа ахьнаӡаз.
Сара ишысхьчо ҭоуба асҭоит,
Стәыла ду – сзааӡаз!

Мҿаагара ицеит ахәыҷқәа

Хәылбыҽхаказ рҽааибыҭа,
Реикәаӷа кны ахәыҷқәа:
Гыда, Кәыта, Ҷыта, Мыта
Ицеит мҿаагара.

Еиццеит, еимдеит, иԥшааит дара,
Аԥхӡы рҿашы,
Ус ирбеит ԥшь-ҩык реидара
Злыҵшазгьы ҵлакы.

Инеит, реикәаӷа аҿы цырцыруа,
Иԥырҟарц ашьапы,
Аха аҵла-хәҷы, иахьшаз дыруа,
Ус аҳәеит ҿыҭны:

– Сзыхшәырҟьозеи, срыцҳамшьакәа,
Изԥышәҟозеи сшьапы?..
Абна шәнылала, шәмаашьакәа,
Уаҟа ишәоуп амҿы.

Сышәҭаххозар, сдухар, усҟан
Сеигӡашам са схы,
Иаҳа исызҳар, идуу ускаҿ
Сшәыхәап ҽаказы… – 

Гыда, Кәыта, Ҷыта, Мыта
Арҭқәа анраҳа,
Ихынҳәуазаргьы шьҭа мҿыда,
Иаҟәыҵит аԥҟара.

Аха ишнеиуаз, ихарамкәа,
рымҩа аладахьы,
Дырҩегь ирбеит, идуцәцамкәа,
Уа даҽҵалакы.

Инеин, реикәаӷа аҿы цырцыруа,
Инадгылт ашьапы,
Аха убрыгь, иахьшаз дыруа,
Ус аҳәеит ҿыҭны:

– Сзыхшәырҟьозеи, срыцҳамшьакәа,
Изԥышәҟозеи сшьапы?..
Абна шәнылала, шәмаашьакәа,
Уаҟа ишәоуп амҿы.

Ираҳаз џьаршьан, аԥшьҩыкгьы
Инылалт бнарак,
рылаԥш ақәшәеит уа ҵла дукгьы,
Иҵыҩрхьаз зынӡак.

Мҿыс ибзиан, амахәқәа аман,
Иҩахьан акры,
Убрыгь абжьы рдуны аргама
Ус аҳәеит ҿыҭны:

– Сара, абраҟа сбажәхар аҵкыс,
Мҿысҳәа сыжәгала,
Аҵла-хәыҷқәа ԥышәҟар аҵкыс,
Абна шәааӡала!

Ари заҳаз зегьы аашанхеит,
Еицыз ахәыҷқәа,
нас иаалаган идырхиеит,
Еикәаӷала иԥҟауа.

Аԥшьҩыкгьы реидарақәа
Разқәынҵан амҿы,
Еиманы ицеит рыҩныҟақәа,
Аԥхӡы рҿашы.

Уи нахыс иԥырҟаӡомызт
Аҵла изызҳауаз,
Аӡәы ихыиҵәо рбаргь руӡомызт,
Мҿаагара ианцауаз.

* * *
Схәыцуа аӡымҩас сынхықәгылеит,
Сҿаԥхьа ицоит иара ччауа.
Ацәқәырԥақәа сгәы ныркылеит,
Сышҟа ирҟьоит рчабрақәа.

Схәыцрагь цеит инасаԥысны,
Инарыхьӡеит ацәқәырԥақәа.
Ҿысҭит: – Шәабацои шәыҭрысны,
Мшынуп уахь зыбжьы гауа?!

– Имшынзаргьы, ҳа иаҳҭахыуми
Аӷба дуӡӡа ахьыӡсауа,
Аӷба зхым аӡы хәыҷуми… – 
Рҳәошәа збоит ацәқәырԥақәа.

Схәыцра амшын ду инхыӡсалеит.
Абан аӷбагьы ахьаауа!
Схәыцра аӷба ду инҭалеит,
Уи аԥсҟы зкыу дыԥшаауа.

Кәыҷ ишьхымӡа

Кәыҷ дтәаны ашәшьыраҿ,
Дшаԥхьауаз ашәҟәы,
Рыҩнашьҭахьҟа ахшьырахьтә
Бжьык иаҳаит «аууы».

Шьхак гылан, имҩасны,
Ирҿыҵны рҭаацәара.
Иԥхеибаҵа, еивасны,
Ицозаап ҽаџьара.

Ашҟәәыԥхьара дааҟәыҵны,
Кәыҷ аԥацхаҿ дааит.
Акәакь даакҿагьежьны,
Ведра дук иԥшааит.

Аведра адсуа, адсуа,
Дрышьҭалт рбжьы ахьгоз,
Аха дара аанҿасуам,
Дыҩит урҭ ахьцоз.

Кәыҷ акеҩ-кеҩҳәа,
Иведрабжь гауеит,
Уи ихаҭагь апҟеҩҳәа
Абар, дрыхьӡауеит!

Азныказ еилагьежьуа,
Ашьхыҵә ааилаҩҩит.
Ҵлакаҿы иахагьежьуа,
Рыбжак аахынҳәит.

Кәыҷ иведра акеҩбжь
Урҭ еизнагауеит.
Кәыҷ иведра аӷьеҩбжь
Ргәы ҟанаҵауеит!

Еилаҭыруа, еилахынҳәуа
Хәырмак иааҟәнтәалт.
Еилазазо, еилаҳәыԥуа
Уаҟа зегь еинаалт.

Рҽырҭынчны, рҽеизакны,
Ршьап хәыҷқәа еибаркы,
Еиқәтәоуп рҽырҽреиӡаны,
Мҵәышәк иаҟараны.

Кәыҷ хәыҷ дымтәаӡакәа,
Иҩызцәа рышҟа дцеит,
Ашьха бнамҵаӡакәа
Ишникылаз иҳәеит.

Игәырӷьо, иццакы-ццакуа,
Шьхьымӡеиҳәак рыԥшааит.
Наҟ-ааҟ еимак-еиҿакуа,
Ахәырма-ҵлаҿ иааит.

Ашьхымӡа дыргылеит,
Ацхарпа ҭшьны.
Ашьхыҵә рыбла ихгылеит,
Рыҩнаҭа хианы.

Кәыҷ иведра акеҩбжь
Урҭ еизнагауеит.
Кәыҷ иведра аӷьеҩбжь
Ргәы ҟанаҵауеит!

Кәыҷ иҩызцәа еивасны,
Мыҵәшәла илбааганы,
Иҭаркит ирулакгьы,
Ашьха рмаршәа кны.

Абар, игәазырҳагаха,
Ашьхымӡеиҳәа ҭәуп.
Ахәыҷқәа еибархагаха,
Агәырӷьара иаҿуп.

Абарҭа рибаҭома,
Аԥхӡы рҿыкәкәа.
Ҭынч ргәы рзыртәома,
Иадгьыжьылоит уа.

Ахәыҷқәа ари ауха,
Ршьыхмӡа ҭаҳәҳәаны,
Ашкол ахь ирыма
Иааит зегь еиманы.

Абаҳчараҿ инкылсын,
Адҳәыԥш агәҭаны,
Ҩ-шьаҟак надырсын,
Инықәдыргылт «аҩны».

Абар, игәазырҳагаха,
Шьхала ашьхымӡа ҭәуп.
Ахәыҷқәа еибархагаха,
Агәырӷьара иаҿуп!

Адырҩаҽны ашьыжьӡа
Инеизар ахәыҷқәа.
Абар, иахьҭоу ашьыхцқәа,
Абаҳчараҿ «Иҳәуа!»

Рҭыԥ-рҭышә ианаалауан,
Ашьхақәа еилаҩҩы,
Игәарҵуан, игәаралуан
Ашьха-акыруҩы.

Зеиԥшҭам аԥшәымоуп
Кәыҷ хәыҷ урҭ рҿы,
Ашьхақәа разҟ рымоуп
Иҩызцәа рнапаҿы.

Аӡацәа рыԥсахлап
Ҿыц ЕС-ааԥынра,
Арамка ҟарҵахлап,
Убас ЕС-ԥхынра.

Хлаԥшрак ҳәа рыгӡам,
Игәарҭоит есымша.
Ашьхақәагь арныгӡам,
иацырҵоит рылша.

Уажә игәазырҳагаха
Арамка цхала иҭәуп.
Ахәыҷқәа еибархагаха,
Агәырӷьара иаҿуп.

Кәыҷ иведра акеҩбжь
Зегь еизнагауеит,
Кәыҷ иведра аӷьеҩбжь
Ргәы ҟанаҵауеит!

рышьҭамҭа еиҵыҵуеит,
Абаҳча ҭырҭәаауа.
Ианрыхәҭоу еиҿыҵуеит,
ҭаацәала иҿиауа.

есышықәса игылоит,
Иацлоит рыҩнаҭа;
Игылогь аангылоит, 
Ибналаӡом шьҭа.

Акалмаҳа

Сыҵәгәыр иаҿашәеит акалмаҳа,
Ахәамц ҵәырҵәыруа,
Аӡы абарыма уи шьҭа уаҳа,
Мҵәыжәҩала иӡсауа?

Аҽаҟьоит, аҽармақаруеит,
Сҵәгәыр ԥнаҵәарацы,
Аҽарххоит, аҽарлақмаруеит,
Иаҭахыуп аӡы.

Ишԥазури, исышьҭрыма,
Иқәԥоит аҽҟьаӡаны.
Нас схаҭа мап сзацәкрыма
Исоуз сҿаҵахәы?!

Аԥсҭазаараҿ ус акәгәышьоуп
Ишыҟоу есқьынгьы,
Иазықәԥалар рҭахгәышьоуп
Зегьы рҿаҵахәы.

Ахатәы бызшәа

Уҽацәшьоумкын, уарбанзаалак,
Ухатәы бызшәа аҳәара.
Уацәыԥхамшьан, ианакәызаалак
Уиала убжьы аргара.
Ҽакы уҵаанӡа, уарбанзаалак,
Ухатәы бызшәа ҵа,
Убриала ԥхьаҟа ишулшо
Ашьаҿа ҟаҵа!
Убриала угара ҟазҵаз
Уабду игәы нагӡа,
Убриала угарашәа зҳәаз
Уанду лгәы ҟаҵа!
Урҭ адунеи ианаԥырҵуа,
Рышьҭамҭа азырҳа,
Хатәы бызшәала, рхан иаурсуа,
Ахаҳәаҿ ҳәоук анҵа!
Уԥсы шҭоу ухатәы бызшәа
Аԥсра анахьӡа,
Ухатәы бызшәа тәымушәа
Уара угәы анацәца,
Убысҟан ауп быжьра-быжьҵәа
Ухаҭажә уанца.
Ухатәы бызшәала урҩашқәа
Шуацәажәо еилкаа.
Хатәы бызшәала умшын цәқәырԥа
Шуахәыҭхәыҭуа ба!
Хатәы бызшәала ушьхақәа
Ргәы шеисуа еилырга.
Урҭ ашьхақәа рхаҳә адырԥан
Абаҟа шьҭаҵа,
Убриала згәыԥҳәы уааӡаз
Уан лгәы ҟаҵа.
Убриала зшьа улоу
Уаб игәы нагӡа!
Убриала имыӡӡауа
Абаҟақәа аԥҵа,
Убриала уара иуцәыӡхьоу
дырҩегь рыԥсы ҭаҵа!

Ааԥын

Ааԥын, иссиру, идууп улшара,
Угәырӷьоит уеикәаԥхо,
Ишәҭит абаҳча-ҵла еихаҳара
Зынӡа иԥшӡахо.
Икакаҷит адгьыл, аԥсабара
Мры-шәахәа рхыҷҷо,
Арха, аҿаҩа, абна, аккара – 
Зегь ҿыхт еилыџьџьо.
Ааԥын, иссиру, идууп улшара,
Ааԥын зегь зааӡо,
Ааԥын, сымыш, сылшара,
Умыццакын уанцо!

Мышәҳәыс

Зықәрахь инеихьаз амшә Маҟыш, аԥа мышәҳәыс хәыҷ аварԥало, шымҳафара ашьахантәи аԥсҭаҟа илбаалон. маҟыҳ ахаԥыцқәа каԥсахьан, алымҳақәа ирыгхахьан. Аха урҭ зегь раасҭа хьаас иамаз есааира аблақәа алашара аахьрыцәмаҷхауаз акәын.
Аҭакәажә  иҟәнылшьаз арбаӷь иагеит ҳәа, ишнеи-шнеиуаз Маҟыш аблақәа цаӡеит, илашәхеит. Уи ныҟәгатәны аԥа хәҷы иаадхалт. Уи нахыс Мышәҳәыс хәыҷ иалшоз ала ан карҿанаҵон, ирыцҳанашьон…
Зны урҭ ҟәба-ҟәшәо рҭыҩраҿ иштәаз, Маҟыш ус аҳәеит:
– Нан, сҵәҩаншьап, абарҭ сыблақәа рзы ҳнашәа-аашәар шԥоубари. Мала атәара аҵкыс мала аныҟәараҳәа, иудыруазеи џьара хәшәык ҳзыԥшааргьы…
– Изаманоуп, сан, быблақәа ирыхәо акы ҳзыԥшаауанда, уи акәымзи ахазына!.. – аҳәеит Мышәҳәыс.
Шьыжьымҭанказы рымҩаныфа аашьҭырхын, амҩа инықәылт. ицон Мышәҳәыс хәҷы аԥхьа игыланы. Акры мышныҟәа иныҟәахьан еиԥш, иаарԥылт имлакы-млаҵәо абга Қәыџьмажә.
– Шәабацои шәеибарҳәаго, дабоугои Мышәҳәыс уан аҭакәажә? Џьара дыбжьаурхәашара уҟоуп лажәымҭыҽха.
– Дабазгагәышьахуеи, лыблақәа цеит, умбои; џьара хәшәык ҳауазра ҳәа ҳдәықәуп, – аҭак ныҟанаҵеит Мышәҳәыс.
– Оо, аблақәа уҳәама? Абла атәы мариам. Саа)соуп акәымзар, уи атәы здыруеит сара, – ҿаанаҭит Қәыџьмажә.
– Сукәырбанхааит, ус кәзар унҳазрыхәаԥш сыблақәа! – аҳәеит Маҟыш хәарҭарак ауаз џьшьаны.
– Ибзиоуп, исылшо шәыгсыжьрым, ахәшә шәзыҟасҵап. Аха зны ӡыхьла иҿыӡәӡәаатәуп уан лыблақәа. Мышәҳәыс, уара уцаны ӡыхьк ага, уаанӡа сара ахәшә сырхиап, – аҳәеит Қәыџьмажә.
Мышәҳәыс аақармҽан, ӡаагара ицеит. Аӡы ахьыҟаз ԥыҭк набжьан. Уантәи ихынҳәны иааизар – уаӷеимшхара: Маҟыш ашьа аҿыҵҩруа икажьын. Уи арыцҳа аԥа аныҩахагыла, аҽаарыӷәӷәашәа ус аҳәеит:
– Қәыџьмажә ауп сызшьы, Қәыџьмажә ҽеи ҟанаҵахьазма зныкыр, ҳамҩаныфагьы мҵарсны инылахәаша ицеит, сымч мыохакәа… – Уи акәхеит, Маҟыш аҽааиҵнахт.
Мышәҳәыс ан иԥсыз инадтәалт игәкыҵәыкуа.
Ус шәарыцаҩык амҩахәасҭала дшааиуаз, Мышәҳәыс гәеиҭеит. Азнык азы ишәақь аахаиршалан инақәикит, иамхацәгьахан иҽааникылт. Ашәарыцаҩ идырт урҭ аха Мышәҳәыс аҿаԥхьа иԥсны икажьыз амшә аниба, залымдарак ишақәшәаз. Ашьшьыҳәа дара рахь шьаҿақәак ныҟанаҵеит Мышәҳәыс хәыҷ мшәакәан, ан иахагылан.
Ашәарыцаҩ ишԥеиурыз, гарӡганла Мышәҳәыс хәыҷ ашьапқәа ааидҿаҳәаланы инышьҭеиҵан, Маҟыш ацәа аахыхны, ахәамц аыншә нақәиҳәҳәан, Мышәҳәыс хәыҷ иман иҿынеихеит. Мышәҳәыс хәыҷ уажәы-уажәы игәыкуа, ан ахьжыз ахь ихьаԥшуан.
Ашәарыцаҩ ахьшьцәа иреиуаз аӡә иакәын. Мышәҳәыс ԥыҭрак ахьшьцәа рқьалаҿ иҵаҿаҳәан, иарҭоз ахш ахәапаҳәа ижәуа. Ианрышьцыла, агарӡган ашьапы инахадыршәын, иноурыжьт. Уи нахыс ихмәаруа, ибажәгәаламуа ааԥҭраҿы ирылан. Ахьча лақҵ\әаҵәҟьа ирышьцылахьан. Знызынла ан ацәа илатәаны ибылгьон иара, усҟан ан аԥсы анҭаз еиԥш агәы ааҟалон. Мышәҳәыс иахашҭуамызт Қәыџьмажә ирызнауз, иалшозыз акәымзар…
Ҽнак, ахьшьцәа арахә ырманы хара игәарҵит, рыхьча-лақәагьы уахь ирыцын. Аҭыԥ иаанхалт Мышәҳәыси, зшьапы зыхьуаз џьма-гыдыки.
Қәыџьмажә млашьуа иахьгәараз, арҭқәа гәанаҭан, ус агәы иаанагеит: «Ахьшьцәа рлақәагьы даргьы арахь иҟоуп аҭыԥаҿ уаҩ дахымзар акәхап, слықәԥш-ҩықәԥшып, издыруада акы сҿаҳар». Аҿыланахан, ааԥҭрақәа рааигәара инеит, аха лашбжь гомызт. Ишьҭагәаны иҳәазауа, арахә рбора авара аҟнынӡа инеит. Иԥшызар, ақьала аԥхьа Мышәҳәыс шыхмәаруаз абеит, уи аладахьшәа ижаҳәо итәан аџьма-гыды.
Қәыџьмажә ахаԥыцқәа аҿҿа рыҵго, аҟырҟмыџь ныҭҳәаны, Мышәҳәыс ахь абжьы наргеит:
– Уара Мышәҳәыс, аранӡа уааишь, аранӡа!..
Мышәҳәыс хәыҷ шанхеит, еиҵакы-еиҵакуа, ишәаны аҿынанахеит.
– Уара уоума ԥшәымас ааԥҭра иахыу, уаҳа иҟада?
– Уажәазы сара соуп аԥшәма, – аҳәеит Мышәҳәыс. – Сан лыншьан абра икҿоуп, снапы нықәсшьлоит, сгәы ааныскыларацы.
– Уан илуазеи дыԥсыма? – акгьы азымдырӡозшәа абыӡгәырқәа ҩеиланаргылт Қәыџьмажә.
– Дҭахеит залымдарыла, – ахы ааланарҟәит Мышәҳәыс.
– Дҭамхеит, аха ахьшьцәа дуцәыршьит. Урҭ ахьшьцәа закәқәоу сара ибзианы издыруеит. Уи аҵкыс санцо усыцца, иуаҳауоу? – Мышәҳәыс инақәцәҟьеит Қәыџьмажә. – Уажәы унеины ани аџьма-гыды аранӡа исаазци… Уласы! Уласы!
Мышәҳәыс хәыҷ иҟанаҵара азымдыруа, илак-ҩакуа ус аҳәеит:
– Усҵәҟьа аргама ари аус уҽазумкын, анна ақьалаҿ Мура ыҵатәоуп, уаагәанаҭар, уусқәа быжьнахп. Еиӷьми, унеины, ани абора унҭагәгәр. Мурагьы уабарым, уахь гәҩарас иҟанаҵаӡом уи. Аџьма-гыды уа иузҭасцалап…
Қәыџьмажә, Мура аӡбахә анаҳа иаакәанызанит. Мышәҳәыс иаҳәаз инақәшаҳаҭхан, илеин абораҿ инаҭгәгәт, ацламҳәақәа ырлаго, аҿаҵахәы иазԥшны.
– Амарџьа, маҷк абора ашә саахап. Мура уфҩы акыр ҟалоит, шәара ақәыџьмажәқәа шәҟҩы цәгьоуп, – аҳәан Мышәҳәыс ачалт ду ныднажьлеит, лаба ҩыркгьы ныланажьт, ахьшьцәа ус ҟарҵо амбахьазыз.
Ус ахьшьцәа, агәырқьҳәа арахә рыманы, ааԥҭра аҩадахьы ахәала иаахалт. Мышәҳәыс хәҷы қарамҽо анапқәа ҟьо, инарԥылт.
Ахьча-ла мурақәа иаразнак Қәыџьмажә афҩы ркын, иҵаруа, ауама рымҽхаку абора иаакәшеит. Қәыџьмажәгьы шаҟь-шаҟьо абор ашә илагәыдлеит, аха уаҵәы уцара уҟоуп…
Адырҩаҽны Қәыџьмажә ацәа рҟацаны ақьала аԥхьа амра ицәкнаҳалан. Ахьчалақәа рыбзи рқьышәи ааихьшьуа ахшьырахь акәац иахан.
Мышәҳәыс хәҷы ан ацәа илатәан, аблақәа цәныршьо, ихәымсысӡа, ус агәы итаанагон: «Еҳ, сан рыцҳа, Қәыџьмажә ацәа сара ишызбаз быблақәа ирбарауазыз!»

Ацҳа

Аҵыхәтәантәи аурок алгаразы аҵәҵәа-бжьы геит. Уи заҳаз Адгәыр, ажәжәаҳәа ишәҟәқәа ишәыра инҭагәаны, хыма-ԥсыма ашә ахь деихеит. Иаԥхьа инеиуаз руаӡәы ихәдаџьал днықәсит, даҽаӡәы лыхцәы данкны днеиԥырицеит. Гәышԥыла дҩарылҵәраан дындәылҟьеит.
Аҵаҩцәа зегьы акласс ианындәылҵ, рышьҭахь инеиуаз арҵаҩы Арда Ҭамшьыгә-иԥҳа лылаԥш нақәшәеит адашьмаҿ икаршәыз каламк. Иаашьҭыхны днахәаԥшызар, ҳәызба ԥынҵала иҭаԥҟаны абӷаӡараҿы ианпыҟҟала ианын: «Адгәыр Гәлба». иахаз аперо аԥынҵа азварак ыдӷьырхьан, иеиқәжьакца иҟан…
Адгәыр икалам ҭаҿаҟәа лышәҟәқәа руакы инагәылалҵан, дындәылҵит арҵаҩы.
Арда Ҭамшьыгә-иԥҳа сынтәоуп раԥхьаӡа рҵаҩыс ҳәа аусура даналага. Уи 4-тәи акласс аҿы аԥхьатәи аурокқәа дрыцәшәауа, лгәы ҭӡыӡаауа акәын ишымҩаԥылгоз. Аха уажәшьҭа дашьцылеит, дыԥҽит. Уимоу, аԥышәа ду лымоушәа ауп уажәы дманшәаланы аурокқәа шрылҭо. Лара даҽа қыҭак аҟынтәын. Лыԥшәмарҭа ашкол ааигәара иҟан. Аҽны аурокқәа рышьҭахь, лыԥшәмарҭахь дцарц ашкол ашҭа дынҭыҵит.
Дцон мҩахәасҭала. Ус дышнеиуаз адәҳәыԥш ахьаанҵәоз абардрақәа данаарывала, лҩадахьҟа хәыҷқәак рцәажәабжьқәа ллымҳа инҭасит.
– Шәналцәнымхааит Арда Ҭамшьыгә-иԥҳа. Уи иаашәалҳәо зегь ҟаҵауа, шәхы лгәашәырԥхарц ауп шәызҿу. Лҿаԥхьа, шәқьақьала аласбақәа реиԥш, шәкәырбзо. Ларгьы уи азы акәхап шәызлырҽхәо…
Адгәыр ибжьы лдырит арҵаҩы.
– Уи  ҳахьлырҽхәо уаҟара уаҵашьыцуазар, џьым, уаргьы улеишәа аарбзианы, уурокқәа ҵаны ашкол ахь унеила, – наиаҭеикит Адгәыр иҩыза. УИ ибжьгьы лдырит арҵаҩы: аԥшьбатәи акласс аҟны Адгәыр идтәалаз Гәдиса иакәын.
– Илырҽхәац шәлырҽхәалааит. Уи слырҽхәоит сара аурок ҟасҵом. Уи аҵкыс уаала сахьцо, аашьышьҭыҩра усырбап, – дцәажәон Адгәыр.
– Сара суорокқәа ҟамҵакәа џьаргьы сызцом. Ҳарҵаҩы ус узлыхцәажәои, Улцәымӷыу џьушьома. дуцхраар лҭахыуп. Уаала, зны ҳаурокқәа еицыҟаҳҵап, нас аашьышь-ыҩрагьы ҳцап, – инаидалҵеит Гәдиса.
– Дысмыцхраакәа ззуҳәахуеи, дысцәынхом, ус ларгьы уаргьы шәацәнымхо шәхәы шәфааит. дсыцхраар лҭахында, аҳасабра анҳамаз аҽны утетрад сахәаԥшуа саналага, исалҳәаз угәаламшәои: «Аӡәы итәы уахәамԥшын, ухала иҳасаб» – лҳәахт. Схала… схала исзыҳасабахуандаз лареи уареи ишәзызуа. Уи еиԥш ацхыраара илырҽхәақәо ишәымаз…
Ишәыра аашьҭыхны ихы данынҩаха, Адгәыр иблаҵарқәа абардра иналҵәраан, Арда Ҭамшьыгә-иԥҳа дахьгылаз иналықәшәеит. Зныказы иблақәа дыржьаз џьишьеит, аха ишлабҿабаз анидыр, акы дарырҳазшәа, ашырҳәа иаԥхьаҟа иҿынеихеит.
– Саргьы суццоит, Адгәыр, уаангыл, зны. Адгәыр… –  инаишьҭеиҳәеит Гәдиса. Аха Адгәыр даанымгылакәа, даахьаҳәын, Гәдиса ихы наиқәкны иқьышә инапы наԥыреикит: – «Уҿы еихакы, уҿы, анышә зҭарԥсаша. Сыхьӡ умҳәан»… ҳәа аанаргауа:
Адгәыр, абгахәыҷы еиԥш дқәасқәасуа дышнеиуаз, амҩахәасҭа ахьааҟаиҵауаз данынаӡа, ибла дынцәыҵыԥшшәа даахьаԥшит. Лнапы Гәдиса ижәҩахыр иқәкны, диацәажәауа дааиуан арҵаҩы.
– «Дааицәнымхааит… Дыргәыбзыӷны сыцәгьақәа илырҳәозар акәхап. Иабыкәу арахь дахьцо? Ҳара ҳахь акәзар?! – ишьаҿақәа ааирласит Адгәыр. «Аԥхьан исҳәақәаз лмаҳазаргьы, Гәдиса илмырҳәои, уаҳа зымҳәаша», ԥыҭрак ҵхьаны деиҭаахьаԥшит иара. Аха уажәы, Арда Ҭамшьыгә-иԥҳа лхала лакәын иааиуаз, дара рахь игаз амҩахәасҭа данын лара.
– «Шара ҳашҟа ауп дахьцо, сыцәгьақәа лҳәарц акәхап, зыбз ахы шьшьа… Бааила, бааила… Аха сара сакәзар, иахьа ҳаҩны бнеиртә иҟасҵарым!» – Абас ааиӡбан амҩахәасҭа ааихҵәаны дықәчаразаауа ахылаӷьара дынҭалт Адгәыр.
Адгәырраа рҿы унаӡаанӡа, маҷк набжьаны илеиуан Аӡиқәа. Аӡиқәа ихыз алтә цҳа днықәылт ахәҷы. Ацҳа ааирдырдырит зназы ишилшоз. Нас ихы ырнааны днахәаԥш-аахәаԥшит. Нырцәҟа днырын, ишәыра аԥаҩ инықәижьт, ацҳа ахы иаҵаз асаҟәа имч лажәҵаны днагәҭасит. Ацҳа аагарыгаҽан, илхыҩрны аӡы иҩалаҳаит. Иаргьы аӡы неиҿаҟьеит. «Шьҭа уаҵәы бнеип!» – иҳәан, ишәыра аашьҭԥааны иҿыҩеихеит.
Арда Ҭамшьыгә-иԥҳа аӡаҿы даннеи, ацҳа абаҟахыз, ихырҩрны иҭажьын. Длак-ҩакуа аԥаҩ даахықәхалт, иҟалақәазгьы лдырзар акәхап, дааԥышәырччан, лшьаҵатәқәа лышьхыршәшәаны аӡы днырит.
«Уԥши уара, ари акы иннамкыло аӡә лакәзаап, – иҳәеит Адгәыр гәаныла, дхьаԥш-кәаԥшуа дахьҩеиуаз. – Ацҳа хырҩрны аӡы ишҭасыжьуаз лбазар, зыбла егьамбаша? Убрыгьы насзацлап, нас феида урчеит Адгәыр», – иааиӡбеит ихазы. Убри аамҭаз аҳаҷаҳәа иааигәалашәеит рџьаргәал-ца ду аҵаҟа рла Ҟарабашь шҿаҳәаз. Ҟарабашь – ла цәгьак акәын, ахы ианақәиҭу, ахаҵа-аԥҳәыс амамызт, зегьы ирзыҭрысуан. Убри азы ҽынла иҿаҳәан, уахынла ишьҭын.
Адгәыр днеин Ҟарабашь злаҿаҳәаз адаҷ аамиршәан иноуишьҭит. Ахақәиҭра зауз Ҟарабашь шаҟь-шаҟьо, агәы ҵкапуа, иаразнак амӡырха ааимнадеит. нас аԥацха авараҿ иааин ахьыруа-чуан ахьырӡәӡәало инышьҭаԥш-аашьҭаԥшит. Уа акгьы анамба, аблақәа цырцыруа, аҽыргәааны ианынхьаԥш, агәашә анҭыҵ ԥыҭк набжьаны агәарабжьарала иааиуаз Арда Ҭамшьыгә-иԥҳа даагәанаҭеит. Аақ-аақ арган, асаса еихҳәаны, агәашә инхыҩрын, арҵаҩы иналгәыдлеит.
Арҭа Ҭамшьыгә-иԥа азныказ лгәы нҭыԥсааит, дшәаны. Аха ашәара акгьы ишылмыхәоз лбан, ала ахьӡ лдыруан аҟнытә, – Ҟарабашь, Ҟарабашь, уеилагама, иҟоуҵозеи, уԥхамшьаӡои? – лҳәан, дԥышәырччо, лнацәкьарақәа еихьшьуа, аргәыбзыӷра лҽазылкит.
Ҟарабашьгьы аҵыхәа ду аарқьақьан, аҽааиқәнакит, уаҳа илыламкьыскәа. Урҭқәа зегьы днаԥшны ибон Адгәыр. – «Уаапкит аиеи! Абжьааԥны угыг-цәа ргыланы ҳаҩны амԥан дықәужьломызт, уажәы иулырбазеи, иаразнак угәы хьаԥссартәы», – ааигәахәын, иҽынаԥхьеикит.
Лассаамҭа аҩны дкылымсит Адгәыр. Ашьҭахь дкылԥш-кылӡырҩуа, Арда шьҭа илҳәаша ҳәаны дцахьазаргьы дцахьеит анигәахә, ркәасқьа ашьҭахьтәи амардуан ала даахалт. Дӡырҩызар, Арда Ҭамшьыгә-иԥҳаи иан Аграфинеи абарҵа аҟнытә реицәажәабжь иаҳаит. Ирҳәоз анизеилмырга, аҭуан ахь халагас имаз хыхьтәи ахышә хәыҷы кны дыҩкыдыззалт, дмадаӷьмадашәо. Аҭуан дҩхалан, абарҵаҿ ицәажәоз рызиаша қьырсҭак днықәтәеит дӡырҩуа.
Ахәыҷы данынатә иаԥхьаҵәҟьа иаразнак илаԥш нақәшәеит алаба ихшьны аџьынџьыхәа ахькнаҳаз. Иҿгьы аӡы аауа иалагеит. Уи игәалашәеит, иан лџьынџьыхәақәа аҩнашьҭахь абарҵаҿ илырҩарц ианкналҳа, иара изымычҳакәа днарылсуа, ираӷо даналага, ишицәылҵәахыз. «Аха, абар уажәы сахьналаҳаз» – игәы нҭгәырӷьаан, уӷәук аџьынџьыӷәа ажәҩа нылаԥҵәан, даахеит. Аха даагарагаҽан, ишьапы ақьарсҭа ианнықәҟьа, аҭуан аҿҿа аақәгеит.
Адгәыр аҩны дшыҟаз, дышкылаӡырҩуаз аҟара гәҩарас иҟалҵеит Арда… нас дааԥышәырччан, Аграфина дналҿахәыҭ-хәыҭшәа, уажәраанӡа зыӡбахә даҿыз дааҟәыҵын, Адгәыр ирҽхәага ажәақәа аҿаалырхеит:
– Аграфина, Адгәыр гәрҵҟәылла егьырҭ аҵаҩцәа аӡәы диеицәоу џьыбымшьааит, дагьреиӷьуп. Ус агәарҵҟәыл рымандаз егьырҭ… Шьоукы ашәҟәы рҽадшьыло, рхы аақәымхӡакәа ауп ишырго. Бара бхәыҷы иҭаххар, игәеилгара зеиԥшроу ала, дреиӷьынгьы иҵо ҟдалоит, ицәаҩа џьбарацәоуп бымҳәозар. Аха убри ицәаҩагьы ҳаазқәылаз аҽаԥсахт, иурокқәагьы иаҳа игәцареикуа далагеит, – дцәажәон арҵаҩы.
– «Илҳәо закәузеи, мшәан, ари дызҿу дарбану? Сара соума? – Мап, сара ас санбаҟалахыи… Ас аӡәы санбаирхәахьаз, мшәан. Сара егьсызгәаҭомеи»… – Иаҳауаз уамашәа ибон Адгәыр.
– АРда сбыкәхшахааит, бара быбзоурала ауп уи дызлеиӷьхаз. Ҳара ҳҳәатәы хеиҵауама. Ашкол ахьынтә даар аҵәы дахоуп, амца далоуп, ахәмарра дханагалоит. бара бнапаҿы издыруада акы илҵыргьы. Нан, бнапы дануп уи ҳабзамыҟәажә!... – налаҭалкит Аграфина.
– Уи егьаурым, иахьа уаҵәы дахазаргьы дышнеи-шнеиуа деиӷьхап. Ус иҟоу иаҳагьы ауаҩра илҵуеит, – Адгәыр длырҽхәон Арда Ҭамшьыгә-иԥҳа.
Ԥыҭрак ашьҭахь Арда Ҭамшьыгә-иԥҳа дцарцы дҩагылт.
– Арда, нан, ҿмырҵысы бцарцу? Ма џьынџьыхәак агьама бысмырбари, џьбеит, Аграфина дааццакит.
Адгәыр дахьықәгылаз игәы нҭыԥсааит: – Сан аџьынџьыхәазы аҭуан дықәлар, сақәылкыр ишԥазуеи?» – игәы иааҭиҳәааит.
– Мамоу, Аграфина, иҭбауп. Сцалароуп, исцәыхәлоит. Даҽазны санаауа аџьынџьыхәагьы алаҳагьы нҳажьрым… Амала, Адгәыр ҳицхраап зегьы.
«Уԥши уара, анцәа ииныҳәаша, сахылмырԥеи!..» – игәы нҭыԥсааит АДгәыр, аџьынџьыхәа ҟаҟо, дҷам-ҷамуа дахьықәтәаз.
Арда ргәашә дынҭыганы, ԥыҭк днаскьаганы Аграфина аҩны данааи, Адгәыр аббы ихга, аҩны ашьҭахьтәи абарҵаҿ дтәаны иурокқәа рыҟаҵара дшаҿыз лбеит. Уи дааигәырӷьеит ларгьы.
– Уан дукәыхшахааит, ушԥалырҽхәеи, сымш Арда…
Адгәыр даалахҿыххеит: – «Сан лажәақәа зеиԥшроу рыла, ҳарҵаҩы илҳәақәаз зегьы халҵазаап, анцәа ииныҳәаша», – ааигәахәт. Аха аҽны иҟаиҵақәаз анааигәалашәа, игәы нҭыԥсааит, дааршаҟьшаҟьеит.
Аурок ԥхьатәқәа ҵаны данрылга, аҩрахьы диасит. Аха иабаҟоу икалам? Убри аамҭазы иан дааихҭыгәлан ус ҿаалҭит:
– Нан, абарҭ аҩыга каламқәа Адгәыр исызиҭа лҳәан. АРда сызкәыхшоу данцоз иузынлыжьт. Калам умаӡамзи?
– Исыман, аха избомызт, – Адгәыр ибла ҭраа иан дналыҵаԥшын, иаалымихит акаламқәа ҩба. Руакы ажьакца ахатата, иҭаҿаҟәаӡа, иара итәы акәын, егьи ҟаԥшьшьӡа, перо ҿыцкгьы ахан. Адгәыр ари аниба, зынӡа дшанхеит!
Адырҩаҽны актәи аурок дагхеит АДгәыр. Арда Ҭамшьыгә-иԥҳа ахәыҷқәа рсиа зныз ажурнал анаалыртуаз аамҭаз, иаргьы дкәанызануа акласс ашә даалагылт.
– Уҩнал, Адгәыр, уҩнал! – лыбжьы налыргеит. Адгәыр дныҩналт дыԥхашьа-ԥхаҵо.
– Адгәыр иахьа уагхара зыхҟьаз здыруеит, гәыбӷан усҭом, ацҳа хҩырны аӡы иҭажьуп. Шьапыла аӡы урзар акәхап. Утәа уҭыԥаҿ.
Адгәыр деиҵак-еиаҵкуа иҭыԥаҿы днатәеит.
Аҽны аԥсуа бызшәа аԥхьаразы, ҿырҳәала ажәеинраала аҳәараҟни «ԥшьбақәа» иоуит Адгәыр.
Аурокқәа рышьҭахь аҩныҟа иҿынеихеит дгәырӷьаҵәа. Ашҭа данааҭалаҵәҟьа, амӡырхаҿ иқәыз аҳәарақәа еибарԥо, иаҳзааигазеи ҳәа акәатақәа идгьежьыло, рласба хәҷы ҵыхәаршәшәо, Ҟарабашьгьы ахьҿаҳәаз игәыбзыӷӡа ихәаԥшуа, рыцгәгьы ахы ихьшьуа, зегь лыхҿыхӡа, зегь иеигәырӷьаҵәа иԥылозшәа ибеит. Урҭ зегь ус рҳәозшәа игәы инаҭон:

Адгәыр, уҵатәқәа ҵала,
Урҵаҩ илҳәо нагӡала,
Убас «ԥшьбақәа» ҳзаагала…

Адырҩаҽны шьыжьымҭан Адгәыр иан имаҭәақәа руанҭара дшаҿыз, иеиқәа аџьыбаҿ уӷәк аџьынџьыхәа ааҭылгеит.
«Аа, сџьынџьыхәақәа ахькнаҳаз убеит акәу?» – иааџьалшьеит лара.
Адгәыр деилаҳәа-еилаца, ишәыра хәыҷ кны агәашә дынҭыҵит. Ԥыҭк данынаскьа, иџьыбахь инапы ндәықәиҵеит, аха аџьынџьыхәа уаҵәы иубар иааг.
«Изгазеи, мшәан, исамхафахьоума?» – даалакҩакит.
Акласс аҿы актәи аурок алагамҭаз арҵага шәҟәы ҭызгоит ҳәа ишәыра данынҭала, иџьанџьыхәа уӷә шҭаз ибеит. Ахәхәаҳәа иҿыҵа аӡы аҿаанахеит. Аха аурок иалагахьан. «Иаачҳа Адгәыр, иаачҳа, аџьынџьыхәа абауцәцои, аурок уалгар аҭыԥ иқәуҵап», – ианаҳәеит игәы.
Аҽны Адгәыр аҳасабразгьы «ԥшьба» иоуит. Уи шамаха аҳасабраз «ԥшьба» имоуцызт.
Аҵыхәтәантәи аурок аџьаус акәын.
– Иахьатәи ҳџьаус азаҳкып ацҳа-хҵара! – лҳәеит Арда Ҭамшьыгә-иԥҳа. – Адгәырра рааҩс, Аӡиқәа ихыз ацҳа хыҩрны аӡы иалажьуп, шәаала! – днараԥшыланы лҿыналхеит. Аҵаҩцәа аӡы аҟны ианнеи, рҽааҩшаны нырцә-аарцә ацҳа еимакы-еиҿакны ахҵара иалагеит.
Адгәыр ихы дҩахан арцәак иҩызцәа рыбла дызхыԥшыломызт. Игәаҿы ак хьыу-хьыууа ицрыхо, ҭыԥ инамҭошәа ибон. Аха зегь реиҳа иара иакәын аԥхӡы зҿашы, зыҽҟьаны аус зуаз. Арда Ҭамшьыгә-иԥҳагьы уи дгәалҭахьан, аха рацәак длаԥшықәылҵомызт.
Ацҳа хҵаны ианаалга, арҵаҩы днықәс-аақәсны цқьа игәалҭеит. нас дааин, аҵаҩцәа днарылагылан, дԥышәырччо ҿаалҭит:
– Аџьаус иахьатәи ҳаурок аҿы зегь шәеиҳа ҽышәала аус иуит Адгәыр Гәлба. Уи изықәсыргылоит «хәба». – Ажурнал аахлыртлеит арҵаҩы.
Аҵаҩцәа зегь рылаԥшқәа Адгәыр инеизхеит, идырныҳәалар рҭахны. иаргьы агәадура иныԥшын, ихы ҳаракны, иблақәа ҭҳаца дгылан. Уажәы ауп раԥхьаӡа аџьаус азы «хәба» аниоухьоу.
Ацҳа ахҵара ианалага, Арда Ҭамшьыгә-иԥҳа аҵаҩцәа рыҩныҟақәа рахь иоулышьҭит. Адгәыргьы ацҳа днықәсын, аҩныҟа иҿынеихеит. Аҩны дахьнеиз акы дарҭынчуамызт, ацҳа ихырҵаз амаакыра ахьамамыз игәы иааҭыхеит. Абӷьааҳәа дааимдан, ҵәымӷқәаки, анапыла хьархь, аикәаӷеи ааԥшааны, агәашә дылҭҟьеит.
Аӡиқәа аӡы аԥшаҳәа даваланы амаакыра азы ибзиахашаз алабақәеи ауарганқәеи иазқәанҵа ацҳаҿ дҩеит Адгәыр, ԥыҭк ааҵхьаны. Аидара дызҵаз нкаижьын, аԥхӡы илхәаҭа, илабақәа ршьапқәа ҿыҟьҟьаны ацҳа иадичаԥалт. Ашьҭахь ауарганқәа нарыдҵаны аҵәымыӷ рааирхеит. Ацҳа аҵаҟа аӡмыжь иҭаз аԥсыӡқәа зны-зынла илаԥш иааҵашәауан, аха урҭ раха имамызт уажәы. Аусура дахьаҿыз игага аӡыжь ихын иара деицанакуазшәа, иццакы-ццакуа…
Ацҳа амаакыра аҭаны даналга, днықәлан иааирхыџхыџит. Ишыӷәӷәаз, ишшәарҭамыз агәра анига, иуасҭа маҭәахәқәа аашьҭыхны аҩныҟа иҿыҩеихеит, игәашьамхы иҵԥраауа, ацҳа ашҟа дхьаԥш-кәаԥшуа. Игәы иаанагон:
– «Ҳаи, шьири, Арда Ҭамшьыгә-иԥҳа абыржәы аҩныҟа даауашәа дыҟандаз!..»
Длах-ҿыхӡа ргәашә дааҭалт. Амӡырха иҭаз аҳәарақәа еибарԥо, рласба хәҷы иаваԥало, рыцгәыӷраҵәҟьа ахы ихьшьуа, ркәытқәа идгьажьло, Ҟарабашь ахьҿаҳәаз ихаҵгыло, зегьы иара иеигәырӷьаҵәа иԥылозшәа игәы иабон. Урҭ зегьы ус рҳәозшәа игәы инаҭон:

Адгәыр, уҵатәқәа ҵала,
Урҵаҩ илҳәо нагӡала.
Аџьаусгьы гәцаракла,
Убас «хәбақәа» ҳзаагала!...


































Мушьни Папасқьыр

Изаҭәаумшьо аҳәак иҟәнуп
Схы иахҳәааны ажәақәак

Уаҩы дазҵаар алшоит сара аџьмақәа сышрыцнагалаз атәы. Сара даҽа занааҭк сҽазыскуа џьысшьон, аха мап, сгәы иаанагоит, сдухар убарҭ срыцлар ҟалап ҳәа – шьцылароуп иҟоу, уаҳа акымзаракы.
Нанеи бабеи сара саныҩеидаслак, сыззыркырц ирҭахқәоу зынӡак даҽакқәоуп.
Нана илҳәалоит с-Џьыргәын (сара ҭаҭлан сыхьӡуп, аха убас ауп лара дышсышьҭоу) ддухар, адәқьан дыҵагыларц сҭахыуп ҳәа. Аха убри аҭыӡшәа анцәырылгалак, лажәа баба илҿаирхьуеит. Уи игәаԥхом ахәҳахәҭра амҩала сара аусура салагар. Избан акәзар, адәқьан аҿы амал самхафаны, ма аҳасаб әсеилаганы ауал иқәшәар ҳәа дшәоит.
Иара иҭахыуп стапанча суаҭәа инадҳало, смилицианы сҟаларц. Амала, усҟан стапанча сышьҭахь иҟаҵа, слеиҩеиуа санырбалак, харантәилагьы иагаҩ сеихырхәаларын… Ааи, баба иҭахыуп сара смилициахарц, избан акәзар, ибзианы игәалашәоит аӷьычцәа ԥыхьа иҟарҵақәоз. иаҳа ирыцҳаз, иаҳа иҭынхадаз анхаҩы урҭ иаҳа ичычозаарын. Излеиҳәо ала, баба ихаҭагьы «фыӡа ирыԥсаз» аҽы бзиақәа ицәырӡахьан. Зегьы ирҳәоит ақәнамгақәа ԥыхьеиԥш уажәы иҟам ҳәа. Аха уеизгьы, аӡәы акы ицәырӡеит, ма қәнамгак дақәшәеит ҳәа баба ианиаҳалак, ашәшәра далагоит, иармарахьтәи ибла ырлацәҟәысуа. Зегьы иаадыруеит ус иара ианыҟаиҵо, ӷәӷәала игәы акы аналсуа шакәу. Убри азы акәхап ашьҭахь иара ихаҭагьы араион аҿы амилициара дзалалаз. УАҟа аусура даҟәыҵӡомызт, аха инхара изкамыжьит.
Уажәы баба дыхьчоуп, аколнхара афермаҿы аус иуеит, убри алоуп саргьы аферма арахә сыларыднагалаз. Аԥхьа, нана џьара данцо сыгәра ганы аҩны саанмыжькәа, аҭыԥахь иара сигаларазы иабжьылгон. Нас ашкол аҟынтәи санхынҳәлак, сара схалагьы уахь сцо салагеит. Уи лгәаԥхомызт нана, лҳәатәы хасҵомызт. Ҽнак баба иҟны убри аҭыӡшәа анцәырига,, иара ус иҳәеит: «Акгьы амам, днеилааит ҭаҭлан, арахә дрышьцылар цәгьаӡам. Ддухар, иаргьы имарымажаха иааӡалап». «Арахә рааӡаха иоуама, с-Џьыргәын ашкол дҭоуп» анылҳәа нана, баба игәамырԥхакәа дааԥышәырччеит:
Аҵара змоугьы ахш бзиа ибоит, убри аҟынтә, уигьы арахә иааӡалар цәгьаӡам, – иҳәеит иара.
Ажәакала, аҭыԥахь сныҟәон, арахә ахьҭакыу анеира бзиа избон. Аха аџьма дуқәа сшәаны сызрылаломызт. Ртәы цқьа иансзымдыруаз зны, аанда слыкҿадырӷәӷәан, сыршьырц акгьы рыгымхеит. Урҭ дара рхала ианыҟоугьы иҭынчӡам. Еимаркуа сыздыруам, аха есымша аҟыгә-сыгәҳәа есиуа еилоуп.
Аӡарақәа ртәы даҽакыуп. Урҭ иаҳагьы иҭынчымкәа атрым-срымҳәа иԥо еилазаргьы, умч иаҳа ирықәхартә иҟоуп. Ҳәарас иаҭахыузеи, урҭ зегьы еиԥышм. баба санимбо, ачалт скылкәрны дара рҿы санынҭалалак, ишәаԥырҳаԥуа, зхы ахьызгара змоуқәоз ыҟан. Аха реиҳарак снеира иазыгәышьуазшәа, ихырбза-кәырбзо иааины иаасыдгылон. Урҭ, рԥаҵа хәыҷқәа рҵысҵысуа, снапсыргәыҵа арбзара рҽазыркуан, мамзаргьы ус ыцрыхара иалагон. Усҟан ргәы иырцҳанашьон, амла инҵәозшәа збон, арахь рымгәа хәыҷқәа хәаԥ-хәаԥӡа ичын, унацәа рылаломызт. Аха сгәы иаанагон, амла иамкуаны абас ҟарҵарымызт ҳәа. Аџьықәреи, ашыла, ашәыр, иаасымԥыхьашәо маӡа исыманы срызнеиуа салагеит. Ашкол сҭан, сурокқәа зынӡак игәгәаҭсыжьыргьы ҟаломызт. Аҩны стәаны ашәҟәыԥхьара сшаҿу, аӡарақәа ажәжәаҳәа снпы иахо, сымнеир, иԥслымтыр\крызшәа, рыкрыфашьа анаасгәалашәалак, амца насыцралон, ауха акы рызнасымгар, ирызхымгарашәа сгәы иабо сҟалон. Сҩагыланы ашьшьыҳәа ацахьы сҿынасхон, мамзаргьы сҳәарԥсаруа акҿыҩра сныкҿаланы, иаасымԥыхьашәо афатәқәа сшәыра рҭаҵара сналагон.

Ашкол аҿы сыцәгьа шырҳәаз

Аҩны ҭыӡшәак ҳаламызт, ҳҭаацәа еизганы ашкол аҿы аизара ҟарҵаанӡа. нана дсыманы сахьцаз, убраҟа сыцәгьа ларҳәеит, ҭаҭлан аашьара ҵигеит, ԥыхьеиԥш аҵара иҵом ҳәа.
– Ахәыҷы шәихылаԥшны иурокқәа ишәырҟаҵалароуп, ԥыхьеиԥш ақәҿиарақәа имам. Иара гәырҵҟәылла дхәыдаӡам, дмаашьакәа аус иулар, зхы иҭало аӡәы иоуп, – иҳәеит арҵаҩы Адгәыр Џьгәанаҭ-иԥа, нана дахьлацәажәоз.
Адгәыр ЏЬгәанаҭ-иԥа, дангәыбзыӷыу, цәгьа длахҿыхыуп, дхаҿхаччоит, аха дангәаауагьы, иҿаԥшылара цәгьоуп. Уажәы дызлазбоз ала, иара дагьгәыбзыӷмызт, уеизгьы-уеизгьы дагьгәаамызт.
Адгәыр Џьгәанаҭ-иԥа, иԥаҵа исацыԥхьаӡа ихгьы исон, абжьааԥны еиԥш уажәгьы ихы цырцыруа иҟан.
Нана илаҳақәаз дара ихьымӡӷылшьеит, аҵара абжьааԥны ибзианы исҵозшәа дахьызжьозгьы сирс илбеит.
– Уара, мцахәыцәа, уажәнатә амцҳәара уалагама? – ҿаалҭит нана ҳандәықәла, дааҭгыланы, лҭаҷкәымқәа раҵәаны дсыхәаԥуша. – УИ ҵугар аҵкьыс, уԥсыр иаҳа иузеиӷьуп. Уара ус узыҟаларызеи уаби сареи амцхәгьы ҳуаа иашақәоупеи!
Сан лыҽлырҭынчуамызт. наҟ-наҟгьы амцҳәара ҵызгар ҳәа дшәазар акәхап, ҳахьаауаз акырынтә дысзыҭрысит, аха скырҭа лысымҭеит. Сҽылцәыхьчо хара-харала саауан. Улымҳа ҿсырҟаԥшьаап ҳәа акәын илҳәоз, аха сара сшәон уи аҿгьы даанымгылакәа ахәац салырблыр ҳәа – амҩа азааигәара уи рацәан.
УБри нахыс бабагьы уаашьаҩуп ҳәа сӷыӷгара далагеит, уаҳа абнахьгьы сигомызт. Сишьҭаланы аҭыԥ аҿы саннеилак, ус иҳәон:
– Уаахма, ҭаҭлан? Уара избо зынӡак ашкол уҭыҵра уҟоуп.

Бабеи сареи ашьхаҟа ҳдәықәлара

Иааит аԥхынра. Изулакгьы, ԥшьба сырхыҵит, акгьы сыгымхакәа. Аха уажәраанӡатәи сҵашьа абаҟоу: уажәы еергьҳәа «хԥа-хԥа» соуит, ԥыхьа «хәба-хәба» ҳәа сцон.
Баба уажәы аакьыскьа кәадыр хәҳара ақалақьахь дахьцаз, ҳаным ҳәа иаҳзыҟаз ԥҳәыскгьы длықәшәеит. Уи дынхон арахә ахькарцалоз ашьха азааигәара. Убриижьҭеи баба ашьха ацара аҭыӡшәа иртәомызт. Ҳаным лҿы адгылара иҭахны акәзу, акәадыр ҿыц иааихуаз ақәтәара игәы иҵаланы акәзу – сыздыруам.
Аха иџьоушьаша, иаҳа дахьыццакуаз азы цасҳәа иҟалазшәа, баба ашьахҟа иццоз иҩызцәа рҽырмазеины амҩа ианықәгыла, иара игәы бааԥсхеит. Хәҷык хар имамкәа дшааҟалаз еиԥш, ддәықәлеит. нана макьана амҩа уқәлартә уҟам лҳәеит, даҽа ԥыҭрак дылмышьҭырц лҽазылкит, аха лҳәатәы хеимҵеит. УБри ала иҩашьомызт бабагьы арахә дара бзиа ишибоз, мхык иҭалан ианибалак, «мқамгариа шәагааиь» ҳәа ишәилон, аха.
Баба аҽырмазеира даналага, саргьы сдәықәлеит, аха нана сылмышьҭырц далагеит, дшәеит машәырк сыхьыр ҳәа. Избон араҟа сылшара шмаҷыз, бабагьы мап аниҳәа, саанхон, уаҳа ԥсыхәа амаӡамызт. Сан илмуӡо даналага, бабагьы лажәақәа лҽеимырхьуазшәа анызба, аҵәыуара салагеит. Уи ԥхашьаран сара сзы, аха ԥхынра наҟьак аӡар сымбо аҩны атәара сцәыуадаҩын. Слаӷырӡышо саниба, баба дақәшаҳаҭхеит, аха зегьы акоуп, нана илуамызт. Абжьааԥны лара лакәын иаҳагьы срыцҳазшьоз, аха араҟа лҽылрыцәгьаӡеит.
– Ари дгатәым, – лҳәеит нана баба ишҟа.
– Даалааит, уиам, – инлаҭеикит иара.
– Ари макьана ииуеи ииҳәои издырӡом, машәыр уцәихьуеит, – ҩаԥхьа ҿаалҭит лара, лыблақәа ырхааны дсыхәаԥшуа, аха сара сылақәа рыцәгьаны акәын лара сышлыхәаԥушаз.
Ҵаны, уи азы уеизгьы-уеизгьы нана гәыбӷан узлыҭо дыҟамызт, илҳәоз ззылҳәоз ыҟан.
Ҳҿаԥхьа ииасуаз акәара аӡмыжь аҿы аԥсыӡ рацәаны иҭан. Ҵыԥх ҳгәыла ҷкәынак исырбан, алаԥан ҭаҳҟәаҟәарц иҭаххеит, аха сара исымуит. Избан акәзар, ашкол аҿы иҳарҳәахьеит, аха сара исымуит. Избан акәзар, ашкол аҿы иҳарҳәахьеит аӡмыжь алаӷәым ҭажьреи алаԥан ҭаҟәаҟәареи шахәҭам. Усҟан неиҩымсрыда аԥсыӡқәа зегьы нҵәозаап. «Убасала аԥсыӡкра еиԥшуп, – иҳәеит ҽнак Адгәыр Џьгәанаҭ-иԥа – ауааԥсыра ԥымкуа, хәыҷгьы дугьы, ԥҳәысгьы хаҵагьы нырҵәауа афашистцәа реибашьышьа». Урҭ зусҭцәазгьы ҳаиҳәеит – згәы мбылқәоз џьоукы шракәыз.
Ҽнак сара исыӡбеит ҵәгәырла убраҟа аԥсыӡ скразы, аха уи аӡмыжь ахықәахьҵәҟьа анеира уадаҩын. Ауразоуроу амӷышра ахысны иҟан. Амала, хәҷык аӡмыжь уҽазааигәатәны уҭаԥшыр, џьашьахәран, еилаҳәызымызуа акалмаҳақәа еилан. Уеизгьы-уеизгьы, сҽазыскыҵәҟьар, амыӷқәа срылсны ахықәахь снеир ҟаларын, аха изӡар акгьы иаԥсам, сшәон. Избан акәзар, амҩа унымҩахыҵны уҿыноухар, анна-ара абӷьыжәқәа рҿы ҵыхәаԥҵәарада ахәар-хәар бжьқәа го иалагон. Ихәархәаруаз закәу седру, кыркалмышәу, ӡырлашәу, еинцәышу, мамзаргьы маҭу?
Аиашазы, ҳара ҳҳаблаҿтәи абнақәа рҟны, сан илҳәалоит еиԥш, аҳәазақәа рацәоуп. нана амаҭ лҳәаӡом, аҳәаза ҳәоуп уи дшашьҭоу, избан акәзар, лабхәа Умаҭ ихьӡын. «Амаҭ» «Умаҭ» иахаршалоуп, изларҳәо ала, уи иаҳагьы уаҩы разык иакәын, аха.
Аӡмыжь ахықәаҿ инааӡа рашык гылан, убри схы иасырхәарц иақәскит. Ҽнак сыԥсы ӡаны сықәлеит, аха аԥсыӡқәа сгәарҭан, рхы ахьынахаз ӷәара-пара ицеит. Иҭынчрахар ишԥацәырымҵри ҳәа сҟытбжьык ыҟамкәа сықәтәан, аха аӷәарџьа ҭыԥ снаҭомызт. Зны уи варала аҵәгәыр иаӡывасны ахәац аҿнаршәеит (ҩаԥхьа уи аҿаҵарагьы мариамызт!). Даҽазныкгьы убас ҟанаҵарц ианалага, аҵәгәыр ырҭырсны сахеит. Убасҟан сгәааны мыцхәы сҽысҟьазар акәхап – амахә салҟьеит. Аӡмыжь сналаҳауаны, нана лыҳәҳәабжь слымҳа иааҭасит – амаҭәа илыӡәӡәаз аӡы рыҵлыршарц даауазаарын.
Абри уажәы ашьхаҟа сандәықәла, лара исаҽԥнылкылоз. Аха зегьы акоуп, баба акыр днахәыц-аахәыцқәан, иӡбоит сигарц. Араҟа сусқәа зламаншәалахаз ҳәа сгәы иаанаго, иара игатәы рацәан, ҩ-ҽык ыҟан.
– Бымшәан, уи хлаԥшыда дынхом, даалааит, ашьха ҳауагьы ифап, – иҳәеит баба. Ус днасыхәаԥшын, иажәа инациҵеит: – Иҽырҟәыбҷаны сҳәатәы хеиҵар, есышықәсагьы дызгалап.

Амҩан

Ҳдәықәлеит ашьхаҟа. Саби сареи, мышныҟәа ҳныҟәахьан, ихәло ианалага, абрахь схы смырхандаз сҳәо сҟалеит. Избан акәзар, ауха сара Ҳанымаарахь ҳамҩахыҵыр акәын, сара сыԥхашьон – шамахамзар атәымџьара саанымгылацызт.
– Уааԥсама? – дсызҵааит баба, иҽы аӷәра имахәар иахаршәны саԥхьа дгыланы дахьнеиуаз, даахьаҳәын. Мап ҳәа ажәа иасҳәаз агәра мгакәа, иара ианциҵеит:
– Умшәан, шьҭа ирласны аԥшәымара ҳнеиуеит.
Уи акәын сара исҭахӡамыз, аха иҟасҵоз. Издыруан, аха цқьа еиылскаарц сиазҵааит:
– Баба, Ҳаным лҟны аума ҳахьнеиуа?
– Ааи, абан лыҩны, – инапы неирххан лынхарҭа сирбеит.
Иӷьазӷьазуа ҳҿаԥхьа игылаз ашьха ду ашьапаҿы нхарҭак сназыԥшит. Еиҵәҟаҟараӡа еиԥынчыла иҟаз аҵла рацәа ирылҳәҳәо ҩнқәак убон. баба, ашьхантәи дхынҳәны данаалак, заҟантә иҳәо саҳахьаз, иаха ҳаным лҿы сыҟан ҳәа. Иҩашьомызт баба игәы каршәны уа дышнеиуаз. исаҳахьан Ҳаным лԥацәа рыӡбахә, аха заҟаҩ ыҟаз сыздыруамызт. Саниазҵаа баба исеиҳәеит ҩыџьа шылмаз, аӡәы Манча шихьӡыз, егьи – Уазамаҭ.
– Дара уаа бзиақәоума? – сиазҵааит баба.
– нас ишԥа! – иҳәеит иара.
– Иреиӷьда?
– Аҩыџьагьы бзиақәоуп, – иҳәеит ихы ааирыҵсын.
– Аҵара рымоума?
– Манча захьӡу имоуп, амаҵурагьы далоуп…
Ҩаԥхьа саниазҵааз, исеиҳәеит Манча аус ахьиуазгьы. Ақыҭаҿы ашәахтәқәа рылигон.
– Нас аҵара змоу иаҳа деиӷьми, баба? – ҿаасҭит, уи аҵара усгьы иахьеи уахеи сауаҿыхмыз! иара сажәақәа рцымхәра неиҳәеит. Уазамаҭ аҵара имам, аха ахшыҩ имоуп ҳәа.
Аԥхьап мап скит, аха сара дара сааԥсаны сыҟан. Аидара рацәа зқәыз ҳаҽқәа, зны ҳзықәтәоз, зны заӷәрақәа кны ҳцоз ракәзар, ашәаҟьа ргәыҵач, рԥынҵа ауарақь ҭҟьа ицон. Аабс ауп амҩасра шџьабаау, амашьына ахьыбжьам. Убри анаҩсангьы иҳәатәуп ҳҽы Кьынта сара дара сшарԥхашьаз.
Ашьаҟацәа рзы иҟаҵаз агәашә хәыҷы ауп баба иааиртыз. Сҽы убри ианнадгыла, изҭымсыр ҳәа ишәаны акәу атәымџьара анеира сара сеиԥш бзиа иамбауазу – иџыџӡа иаагылт, арахь аҩыза цахьеит. Сныҵыкка сцеит, ауарчанра ҵнагазар ҳәа сшәан. «Ачу, закәузеи, алақәа рхәы, иҟоуҵо?» – сҳәан ишсылшоз аӷәра сахеит. Ахы ааҟьаны аҿаанахеит, аидара иақәыз апҟаҩҳәа ашьаҟа иланҟьаны ашҭа иагьааҭалеит.
Иаразнак иӡыӡымкит, ашьара иқәҟьеит, аԥырцәқәа еилагылт, алақәа ҭҵәраа ицон. баба ибжьы нақәрганы, иҿааихеит, аха уи аамҭаз, дышьқьыруа дааиуан даҽаӡәгьы. Уи – аԥшәма ԥҳәыс Ҳаным лакәын. Уи данаба иԥхашьоу баба ибжьы иацәшәоу сыздыруам, аха Кьынта иаҳа аҽарҭынчит.
Ҳбара дазгәышьуа дыҟазшәоуп, Ҳаным ҳхаҵкы камыршәуа ҳашлыдылкылаз. Аҽқәа анҿаҳҳәа, лнапы ыргьыжьны баба даагәыдылкылеит, сара сакәзар, саалгәдлыҳәҳәалан, баба ишҟа лхы нарханы дҵааит:
– Ари шәарԥыс иами?
Лажәа аҭак анлаҳа «дзаҟарахазеи, дхаҵахазаап» лҳәан днасыгәӡит. Санхәҷыз, зны ҳаҩны дыҟазаарын, аха уи сара исгәалашәом. Абас еицәыхараны ауаа анынхо, амҩагьы маншәаламкәа ианыҟоу, аигәыцхәцәа ишақәнагоу еиԥш изеибабом.
Аҽқәа аидара ирықәыз рықәхны амаҵурҭахь иԥхьаҳкит. нас аԥшәма ԥҳәыс дҳаԥгыланы лҿыналхеит, абнацә тәыҩа дуқәа ахькнаҳаз, акәасқьа абарҵахь.

Ҳаными Манчеи
Ԥыҭраамҭак аԥшәма ԥҳәыс дҳацәажәо дтәан. Ус ҵасны иаԥуп. бабеи нанеи, иага еилахазаргьы, убас ауп аҩны аӡәы данааилак ишидтәало.
Ҳаным, уахьлыхәаԥшуа, наӡа-ааӡак лоуп, аԥшьреи аиқәареи деимаркуа. Аха абри лаҟара ахцә ду даҽа ԥҳәыск илықәны дсымбац, – лмаҟҿаҳәара илаыхсуан. Шьоукы ҳахцәы кыдҵаны ицоит ҳәа иашшуеит, шьуокы ртәы агарҭа амам… Ҳаным лхы-лҿы иназыхәхәаны, афархьрахь иаҳа дназуԥхьаӡаратәы дыҟоуп. Даныччо лхаԥыц ԥшӡақәа ихылтуа, аҟәараш еиԥш ишкәакәоуп, аха урҭ џьара-џьарагьы ичаԥоуп. Шәбара ҳазгәышьуан рҳәозшәа ауп, лыбла ӷра гәыбаақәа хааӡа ишҳахәаԥшуаз. Аха дцәажәо дышнеиуа, зны-зынлагьы урҭ иаархылалон, акыр гәаҟра рхыргахьеит уҳәаратәы, лахьеиқәҵарак.
Ҳаным сара сахьлыхәаԥшуаз иаркы-ирцәҳәа иҟоу ԥҳәысҿак лакәызшәа дызбон, егьсыздыруамызт абас дзыҟаз: аԥхын унацәа ӡааукылар ихнаҵәо, ихьшәашәаӡа иҟоу рӡыхьи ашьха аҳуеи ракәзар, иара ус лкан бзиазу.
ԥыҭрак ашьҭахь Ҳаным – сыхшара усурантәи ихнымҳәыц – лҳәан, аԥсшәа нышьҭаҵаны амаҵурҭахь дцеит. бабагьы ашацаҳәа длышьҭаланы иҿынеихеит. Саргьы иара сишьҭаларц иақәскит, аха амаҵурҭаҿы избозеи сҳәан, сҽааныскылеит. Стәан снаԥшы-ааԥшуа. Араҟа иааины зышьҭахьҟа ахынҳәра згәамԥхара дубап! Уаԥхьа ишьҭоуп ам амшын иаҵәаӡа, иӷәӷәаны ампыл уршәыр, агәы ихшәалартә иааигәоушәа убо. Аҩны ашьҭахь иахагылоу ашьха ду ауарҳал еиԥш еилыџьџьаауеит. Аха уи сара уажәы сахьтәоу цқьа избом, аҩны иавҳәҳәаны иааԥшуа азымҩатәирахьк ауп.
Дук мырҵыкәа, баба даахалан, ҳаҩны дыҟазшәа, ашә аартны азал дныҩналаны, аҭӡы икыдыз асахьақәа дрыхәаԥуша, ԥыҭраамҭак дҳәар-ԥсаруа дыҩнан. нас, аԥенџьыр скылԥшны излагәасҭаз ала, днеины ацәарҭаӷәы днықәиеит, амарҭак ихы иаҵаҵаны.
Ицон аамҭа. Аԥшәма ԥҳәыс дгьагьо аҩны дыҩнан, баба ишьҭыбжь ыҟамызт. Ҩынтәҟагьы аԥенџьыр аҿы снеины сӡырҩхьан дыцәоу, дааԥшуоу збаразы, аха исзеилымкаауа схынҳәуан, избан акәзар, ихәда абжьы гомызт, арахь дҳәыцы-мыцуа иҟытбжьыкгьы саҳауамызт.
Акәытқәа наԥхьаца-ааԥхьацо, ҳәыс ӷрак ажәырԥ-жәырԥҳәа иҳәуа ашҭа иҭан. Аӡыси аҳәыси узеидкылом. Аӡыс гызмалуп, аҳәыс бзамыҟәуп.
Аиаша аракәа ауҭра иазымкыз џьушьап, аанда иаақәлан ашҭахь ԥыҭкгьы аҽынхнарҳәҳәеит, ҵаҟа акы ацәкашәаны ишьҭнахырц аҭахызшәа. Аҳәыс ӷра абни алаԥш иҵашәеит. Уи акәхеит. иҟасҵо цәгьоума, ибзиоума ҳәа иазымхәыцкәа, ахы иааҩаханы иламҵасын, ихырҟәҿааны аракәа афара иалагеит. Ашырҳәа слаҵҟьеит иаҟәсцаразы, аха абыркьыл саннадыххыла, сҭыԥаҿы саангылеит. Ихәымбабисаӡа ла дук, алацәақәа еиқәыжьны, амардуан азааигәара итәан. Уи агәы иҭаз сара исыздыруам, цәгьаразу, бзиаразу, иара убас исыздыруам ҳаннеиуаз иахьыҟазгьы. Усҟан сара исымбеит, иаргьы ҳамбазар акәхап. Аха ишакәхалакгьы уажәы сымариа асымҭеит. Избан акәзар, зынкымкәа нана илҳәо саҳахьан, ауаҩы амҩа данықәу, даҽаамҭанык еиԥышмкәа агәҽанызаара имазароуп ҳәа. Уи аамҭазы агәашә иааҭалаз аӡәы ашырҳәа длышьҭасны хаҳәык аашьҭԥааны иршәит. Ахаҳә шнеиуаз аҳәыҳәа уаҭәа инақәшәан, иҟааны аанда иладҟьеит, ашьапгьы изықәымгыло инацрыҩрит. иаргьы убас хаҳәык иаасырхар цәгьа сиымбо, сгәы ԥжәо, аҳәыс рыцҳа сазԥшуан, аха иузрыз – сара ссасын. иара иҟаиҵаз ицәымӷымхакәа дыҟам, азынк азы аҳәыс ашаҟа иҿааихеит. Аха даахьаԥшны сара саниба, дыԥхашьазар акәхап, днаҵәины амаҵурҭахь ддәықәлеит. Ҵаны, аҳәысгьы уи аамҭазы такә иааскьахьан, аҩны аҵаҟа шыҟоу ахы рха. Амаҵурҭа абраҵа иара данныҵала, ихаҟәӡа ацгәы абыркьыл иқәтәаз апҟаҩ аахиргеит, «абрааума уара иахьутәарҭоу» иҳәан.
Аума иақәшәеит ацгәы рыцҳагьы. Аҩны иҩнырцозар, абыркьыл иқәтәар ҟамлозар, нас иабацари?!
«Заҟа дуаҩгәымбылузеи!», – сгәы иенҭысҳәааит сара.
Ари дызусҭыз ашьҭахь издырит – Манча иакәын.

Амра
Уа бзиала шәаабеит ҳәа Манча илақәа ҵархәрыланы абарҵа даахалоз џьысшьон, аха дмааит. Акы дахнагеит.
Дук мырҵыкәа сара сгәы шҿыӷьыз лдырызшәа дааины аԥсшәа салҳәеит ӡӷаб хәыҷык, дыҵәрышкәаӡа. Аԥенџьыр днадыххыланы аҩны дныҩнаԥшын, баба дшықәиаз анылба, лнапы лқьышә иадкыланы дхәыҭхәыҭуа ус лҳәеит:
– Шәлиман дыцәоуп, думырҿыхан!
Исҳәара сзымдыруа саанхеит. баба сара дышԥасырҿыхоз, лара длырҿыхар ҳәа сшәон акәымзар…
– Уара Ҭаҭлан ухьӡума? – дҵааит саԥхьа дгылан.
– Ааи, – сҳәеит сшанханы слыхәаԥшуа.
Лцәажәашьагьы ларгьы акалашәа ыдҟан, апатырқал еиԥш деикәаԥхо.
– Сара Амра сыхьӡуп, – лҳәеит лара, – Ҳаным сылмоҭоуп.
Убас анылҳәа, иаҳа лымкаала сналыхәаԥшит, аиашазы, Амра деиԥшны саԥхьа дгылазшәагьы сгәы иабеит. Лара дшыҟаҵәҟьаз аҳәара сара исцәыуадаҩуп. Дызбахьоу дибахьеит, дзымбацгьы, зегьы иреиӷьуп иблақәа рыла дибар. Ашәҭкакаҷ сахьақәа анпыҟҟала аҵкы илшәыз бырфын лыхын. Лшьаҵатәқәа илышьаз ацәажәара бзиа избо аԥҳәыс гәыраз илеиԥшын – лшьапқәа еихылгацыԥхьаӡа аҷҷа-аҷҷаҳәа илышьхацәажәон.
– Баргьы усура быҟазма? – слызҵааит сара.
– Ааи, – лҳәан инасаҭалкит. – Уазамаҭ ашьхымӡагәара деиҳабуп. Аус ахьиуаз сицын. Аҩе\нгьы иҳамоуп ашьхымӡақәа…
Сара салахҿыххеит.
Амра ланду лыԥшра лхылкаауан, аха лхы-лҿы иқәубаауамызт дҩеидасыр, иҵегьгьы дшыԥшӡахоз. Лара гәазхарала дҭәын, аҽхәарагшьы ԥыҭк лылан.
Сара акы сзеиылмкаауа слыхәаԥшуан. Абарҭ лымаҭәақәа шылшәу абнахь дыҟазма? Ус анакәха, изҟьашьымзеи? Лара иҵегьгьы ддузар, даҽакын, усҟан саҳәшьцәа реиԥш дныҟәозар акәхарын…
Аҩны сасык даннеилак, сара саҳәшьцәа (дара аҩыџьагьы хаҵа ицахьеит), бжеиҳан рҽырӡон амаҵурҭаҟны, ма аказармаҟны. ҭаҭлан!.. Ҭаҭлан уабаҟоу ҳәа, усҟан рыбжьы ныҵакны аҿыҭра иалагон. Убасҟан акәын сара санырҭаххозгьы аџьынџьыхәеи алаҳарҩеи аныҟарҵоз акәӡамызт. Адәы изықәымло рҽыҵәахны аҿыҭра ианалагалак, иҟалаз здыруан – акәасқьа аҟынтәи рымаҭәа бзиақәа рызнагатәын. Ишәҭахқәоу иарбану ҳәа снразҵааны, сҿаасхон. Аҩны ашьҭахьтәи ашә ала сыҩналаны аԥшаара салагон.
Амра, ҳәарас иаҭахыузеи, убас ҟалҵаӡом, уажәы ус аӡәгьы акәасқьахь даалмышьҭӡеит.

Агәыла ԥҳәыс лҟны
Амра, – лыбжьы аалыргеит Ҳаным, – иахьбасҳәаз бымцаӡои?
– Сцоит уажәыҵәҟьа.
– бабацои? – слызҵааит сара иаасцәымыӷхан.
– Агәылара, – лҳәеит лара. Ус инсабжьылгеит саргьы слыццаразы… Сгәырӷьаҵәа слыцны сҿынасхеит. Ашҭа абжара ааиҩаҳшоны, ҳаным лыбжьы лыргеит.
– Амра, дабабгои уи ибыцу?
– Сахьцо дызгоит!
– Амҩан машәыр быцәихьуеит, дырхынҳә! ҳара ҳаиԥш ани ашьхамҩа дашьцылоу џьыбшьоума?!.
– Ухынҳәы уҭахызар! – лҳәан, Амра сышҟа даахьаҳәит.
Сара иаасцәымыӷхеит. Изура сзымдыруа, слакҩакуа саанхеит. ҳаным абас анылҳәа, ҳахьаауаз аҵкыс амҩа еицәазаргьы ҟалап.
– исҳәаз умаҳаӡеи? Ушәозар, уҟаз! – лҳәеит Амра лыбжьы иаҳа хҷәык иааҭганы.
– мамоу, сшәаӡом, сбыццоит!
Амра лхы неиҵылхын ланду лышҟа лыбжьы налыргеит.
– дааларц иҭахыуп, саргьы исҭахыуп дсыццарц!
– Акы бцәимыхьааит, акы! – иҿацаӡа ҩаԥхьа Ҳаным лыбжьы аалыргеит.
Ҳахьцо ааигәан, аха сгәы самжьаӡеит, ииашаҵәҟьаны, амҩа дара ибааԥсын. Азнык азы схынҳәыр еиӷьын сҳәо сҟалеит.
Амра исалҳәеит ҳзызцоз. Ҳаным лгәыла диԥхьон уаха асасцәа сҭоуп, аџьабаа убоит, аха суҳәоит уааиразы ҳәа. иара иеиԥш ҩыжәҩы дыҟамзаап, знык дантәагьы, даашьаанӡа дымгылаӡозаап…
Аха аԥшәма дҳақәымшәеит. Амаҵурҭаҿы ҳахьтәаз, асасцәа ишәҭоу зусҭцәада ҳәа, аԥшәма ԥҳәыс Амра длызҵааит.
– Аӡәы абри иоуп, – лҳәеит Амра лнапы насықәылкын, – егьи ари иаб иоуп.
Аԥшәма ԥҳәыс дԥышәырччо, даасыхәаԥшын, акҿыҩра дныкҿалеит. «Акырзуаанӡа шәаанымгылар ҳәа сшәоит, уахьгьы ишәзыԥшызар акәхап» лҳәан саан ду казна асаранџь ааганы Амреи сареи ҳаԥхьа иқәлыргылеит. Ацха арҭгьы ирымазаап сҳәан, саагәырӷьеит.
Сара ацха еиӷьасшьо фатәы ыҟаӡам. Амра аҭыӡшәа лҳәеижьҭеи, сгәы иҵаланы сыҟан. Аа, уажәы саан дуӡӡа казна ҳамҵагылоуп. Аха араҟа Амра сгәы ишаанамгаӡоз ала дныҟәеит. Ԥыҭк-ԥыҭк анааҳфа, сара дысзымҵааӡакәа «абарақьаҭра шәымазааит» лҳәан, асаан зықәгылаз аҟәардә даанаханы, дҩагылеит, ацара лҽазкны. Аԥшәма ԥҳәыс иҳадылцылеит иҵегьгьы ҳфарц, аха нас сара исымуит.
Аиаша ҳҳәарами, Амра иҟалҵаз сгәы ннархеит. Уи ларгьы илдырзар акәхап, амҩан абас дансазҵаа:
– Уара, ацха бзиа иубома? – лҳәеит, саԥхьа дгыланы дахьнеиуаз, сышҟа даахьаҳәын.
Имӡаӡакәа иласҳәеит уи еиӷьасшьоз акгьы аԥсабараҿы ишыҟамыз.
– нас аҩны ҳаныҟаз, иуҳәарауаз, – Амра – иаалцәымыӷхеит.
исалҳәеит уажәы ацхафара ҳахьаҿыз, ирласны дызгылаз атәы. Ирацәаны ацха ҳфар, аԥшәма ԥҳәыс ахәыҷқәа амла иакуа иҟазаарын ҳәа лгәы иаанагон, уи ԥхашьаран дара рзы.
– Умшәан, иага узыфозаргьы, ацха ҳара иҳамажьуп, – лҳәеит Амра.
– Ирацәаӡаны ишәымоума?
– Ааи.
лажәақәа ааџьасшьеит. Ахьымӡагәара ҳаргьы иҳаман, аха бжеиҳан иаҳфаша ацха  ҳазрымхуамызт. Ацхаԥшраан баба зны-зынла шьыхмӡак иамхны, даҽашьыхмӡак иазҭеиҵон ус ҟоумҵан ҳәа нанеи сареи ҳашивагьежьуаз. иаҳҳәоз иара иирҳауамызт, избан акәзар, ашьхақәа аӡын ирфо рмоукәа иԥсыр ҳәа дшәон.
Абас, баба ргәырҩа даго ишиааӡозгьы, дара ашьхақәа рҭагылазаашьаз ргәы наӡомызт. Иубарын зынӡак иқәҵны ицаразы рҽеибарк иандәықәлозгьы. Усҟан хәыҷгьы дугьы ҳаҿҟьаса ҳаҩны ҳнарышьҭалон, алагьанқәа ҳырсуа.
Ҳара ҳашьхақәа зеиԥшраз Амра ианласҳәа, иџьалымшьаӡеит. «Изҭоу аиаҳәақәа зеиԥшроузеи?» – лҳәан дсазҵааит. «Аиаҳәа хәхәақәа ирҭоуп, ашьаҟақәа ирықәгылоуп» сҳәеит.
Амра илгәамԥхаӡакәа лхы налырҵысит. «Ҳара ҳтәқәа рыҭрақәа даҽакала иҟарҵеит, – ҿаалҭит лара. – Ашьаҟақәа ирықәгыалӡом. Ихәыҷқәоуп акәымзар, аҩнқәа рсахьа рымоуп».
Амра абас анылҳәа, сара издырит зегьы зыхҟьоз. Ҳара ҳҟынгьы шәышьхақәа рыҭра ԥсахтәуп ҳәа баба иарҳәо заҟантә исаҳахьаз. Аха иара ҿымҭ ус дааиуан. Убри азы акәзаап ацха рацәагьы «заҳҿеиҵо!».

Амреи сареи иҟаҳҵаз
Ишыхәлара ихәлеит. Сара аҩны сыҟазар, шьҭа акрыфаны сышьҭалахьазаарын. бабагьы дгылеижьҭеи такә ааҵуан, аха макьана крыфара ҳәа акгьы аабомызт. Амлагьы сакуан, ацәагьы сакуан. Ус, Амра ашацаҳәа абарҵаҿы сахьтәаз даахалан, аконверт илкыз аархханы ус лҳәеит:
– Сҩыза ашәҟәы сзаалышьҭит, аԥхьара саҿын.
Убри акәзаап лара уажәраанӡа сышҟа дмааикәа дынзырхаз.
Аҩны дныҩналаны иҵәахны данаадәылҵ, дсызҵааит:
– Уаргьы уҩызцәа ашәҟәқәа узырыҩуама?
– мамоу, – инлаҭаскит сыбжьы рхәыҷны.
– Хьаас иҟоумҵан, сара иузызыҩлоит.
– Иангыбҵои? – слызҵааит.
– Ианысҵашагь акы ҟалап, – лҳәан, сылманы амаҵурҭахь дцеит.
Ахәышҭаара ааигәара санынатәа, Ҳаным ашькаԥ дынҭаԥшын, ацха зҭаз аԥаҭылка асаан аҵакны ахы лалырхеит, аха уаҳа умԥсуандаз… Ацха аауамызт. Уажәымзар уажәы иҭыҵрыз џьшьа, ҳаным аԥаҭылка кны данаагыла, Амра ус лҳәеит:
– Уаҟа акгьы аҭӡам, амала аџьабаа ыбмбан.
Ҳаным аԥаҭылка нықәлыргылан, сара дсыхәаԥшны даацәажәеит:
– Ацха аҩцара аҟынтәу ашьҭан иаазгоит. Амла усцәакит, сыҵабгааит, уажәы имазеиу чысқәак ыф!
Чашә саки ачеицарсақәеи асаан ианҵаны саԥхьа иаақәлырыглеит. Агәыларатәи ацха аҭоурых Амра ланду илалҳәахьазаарын, ишлалҳәаз сыздыруам аха.
Ииашаҵәҟьаны, ҳаным уажәы аҩцарахьы ацаха лымамызт. Ачуан иҭылгаз акәты лӡырц аҵәы иахылҵахьан. Сара исҭахым сҳәан исымҵалыргылақәаз сымфеит. Аҩны сыҟамызт, амла сынҵәозшәа сҽыҟасҵар, ԥхашьаран, насгьы исылҭақәази ацхеи абеидукылои!
дук мырҵыкәа, Амра ашә днылагыланы лнацәа лырҵысит. Уи иаанагоз усҭахыуп, уааи ҳәа акәын. Санындәылҵ, слымхны лҿыналхан, аҩцара аԥхьа ҳаннеи, ус лҳәеит:
– Сан  Манча дизыԥшуп, макьана акыркнылхӡом, ацха уҿасҵарц уаазгеит. «Мап, иахәҭам сзыҟаҵом» сҳәан схынҳәны ацара сҽыназыскит. Аха «ацхафара акгьы амаӡам, уаала, уаала» лҳәан Амра илымукәа, снапы санкны слыма лҿыналхеит.
Ҳныҩналеит аҩцара. Илашьцан, уаҩы акы ибо иҟамызт, аха ацарҭа-аарҭақәа лара илдыруан. Џьара сналыртәан, дысԥырҵны дцеит. Ус ҟәџьал дук ааганы аҟыгәҳәа сывараҿы асқам иаақәлыргылеит. «Амҳаҵә аагар акәын, аха ианҳзаамгахгьы егьамам» лҳәеит лара аҟәџьал ахҩа ахыхуа. иара ауразоуроу саранџьла иҭәын.
Салагеит афара. дара исымпыҵыкәкәозаарын, аха ашьҭахь ауп иангәасҭа.
Амра ацха лымфеит, «сгәы хнарҷеит» лҳәан. Убас ауп ишыҟоу: аӡәы игәы зыхшәахьоу, даҽаӡәы даҿынҵәаауеит.
Амра исалҳәеит ацха аҩныҟа инамгакәа, сара абрахь сзаалгаз.
– Сара уахынла акәаҷаб сыҭаны аҩцарахьы саарышьҭӡом амца акы иацрасҵар ҳәа ишәаны, – лҳәеит лара имӡакәа. – Аха уаргьы уаҳа уԥышрц сҭахымхеит.
Амра лажәақәа рықәҿысымҭит. Иылмбеит, аха ус схы аасырҵысит.
– манча дабаҟоу? –такә аамҭа аабжьысхьаны слызҵааит, аӡәы изхара анифа, иԥсцәа игәалашәон ҳәа.
– Аҩы дашьҭоуп, – иснаҭалкит лара. – Арыжәтә иҳамаз нҵәеит, шьҭа аҿаҟынӡа ус ҳнеилароуп.
Исыздыруам аҩы зырҭахыз: баба дазыҳаҵҳаҵо ижәуам, сара изжәуам. Аха дара ҵасны ирымоуп, асас даныҟоу, арыжәтә рымамкәа астол дырхиаӡом, убас ауп ҳара ҳҟынгьы иышҟоу.
Заҟа сфаз сыздыруам, аха ацха акыр сфеит. Нас Амра ачачхалеи аҿы слыманы днеин, сҽысыӡәӡәеит. Ацха знык амаҭәа иалаҭәар, алхра уадаҩуп, аха уи сара уеизгьы-уеизгьы хьаа дус иҟасымҵеит. Сыблуз иара аԥштәы акәын иамаз – иҟаԥшьы цәеиқәараӡа. Иара акыр ихнаҩон сеиқәа, амала, ҩаԥхьа аӡы салаҳазшәа, сбааӡеит.

Акрыфараан
Дааит Уазамаҭ. иара аусура ашьҭахь акы дыннархеит, изакәу сыздыруам. Уи атәы баба иеиҳәеит, аха сара сазымӡырҩит. УИ аамҭаз, сара снапы сышьҭахь иҟаҵаны маӡа сыблуз сырон. Амреис ареи уи ҳарҩаз џьаҳшьеит, аха ԥыҭрак ашьҭахь хәҷы-хәыҷла аҿацәқәа аӡы рылыкәкәо иалагеит.
Уазамаҭ ҳаниба, дара дҳаигәрыӷьеит. Имышҭыкә хәхәаӡа, аҭаҭын дахо, даатәеит дцәажәо.
Иара, уахьихәаԥшуа, иуаҩыбжара дҭысхьеит, аукы, шәпа-жәпак. Сынтәа шәаарыхрақәа зеиԥшроузеи ҳәа баба данизҵаа, «ишьахәуп» иҳәан аџьықәреии аҭаҭыни уҳәа аҽаҩрақәа хкы-хкыла рылацәажәара далагеит.
баба ус ауп дшыҟоу, аԥхын харатәик данибалак, амхқәа дырмазҵаар иуӡом. Ус дааит Манчагьы, аԥхынгәеиԥш ихы-иҿы хәҷы кәымпылӡа.
– Аԥхьан уцәоуп ҳәа ансарҳәа, арахь схамлакәа сцеит, бзиала уаабеит! – иҳәан, днеины баба инапы ааимихит, аԥсшәа иеиҳәеит, аха сара сышҟа дагьхьамԥшит. Азынказы сгәеимҭаз џьысшьеит, акәакьҭахьшәа стәан, ацәыҵлашьцара сҽаҭаны. Аха акрынфараангьы симбарыз? – исҭахым, – сҳәеит, аха ирымукәа, иҿаԥхьа астол сахадыртәеит.
Сымцҳәаҩушәа сҟалеит сара. Ус ансзырҳәа, сзыԥсоузеи! Аԥхьан арыжәтә сыжәӡом сҳәеит, уажәы сылақәа кәалыкәаџьо стәоуп. Аха ацха исфаз саршызар акәхап – сӡышон. даҽаӡәызар, иҵегьы иамхажәуан.
Ирхысҳәаара сыздыруамызт Манчеи Уазамаҭи. Ацәажәарҟынгьы аҩыжәраҿгьы аиҳабыра змаз Манча иакәын. иара илахь ҵырҟәыҿы даатәон. Уазамаҭ акы иҳәарц даналагалак: зны-зынлагьы даҽакы ныбжьагаланы, иҳәарц ииҭахыз неигӡаанӡа даҟәихуан.
Иҩашьомызт аишьцәа шеизыуаамыз, аха аиҳабыра зимоузеи Манча? Аҵара ахьимоу азыа ума? Аха сара издыруеит астол аҿы аиҳабыра убри ала иышҟам. Иҩашьом Уазамаҭ иаҵкыс Манча дшеиҵбу…
Баба аҵәца шьҭыхны Уазамаҭ даниныҳәоз ус иҳәеит:
– Уара, дад, анхаҩ бзиа ззырҳәо уоуп, ууаҩы хандеибуп, ҩба зыӷроу аӡә уакәм, ууаҩ қьиоуп. Аха иара убасгьы, акыр гәаҟрақәа ухыугахьеит. Уџьабааи уиашареи уаԥхьаҟа ибзиараха, иқьафны иуԥылааит!
– Ахандеиразы иуҭозеи, ирҳауа амал ахы изаҭом акәымзар, – иҳәеит Манча, ибжьы хьырвырӡа, ианцәхыԥ аҟәнақәа зқәыз имаҟа иавҵаҵа дахьгылаз.
– Аҵәеилаҵара шәаҟәыҵрауазеи! – ҿаалҭит Ҳаным, дқәықәма-шәықәмаха ҩаԥхьа афатә ааго, акҿыҩра дахькҿаз. Лара лылахь ааиқәылҵеит, лылахҿыхра лхы-лҿы инықәбеит.
– Егьамам, сан, хьаас иҟабымҵан, – иҳәеит Манча, илақәа кылырпаӷь Ҳаным лышҟа дынхьаԥшын. – Шәлиман дтәымуаҩӡам, баб рыцҳа ианшьа иоуп, ҳазлоу ахынҭаҩынҭарақәа зицәааӡарызеи?!.
Сара иааџьасшьан баба снеихәаԥшит, ихы имахьха акрыфара дахьаҿыз. дук мырҵыкәа, аишьцәа еимакыс ирымаз алацәажәаара иалагеит. Уи сара ишеиылскааз абас ауп:
Фраҭ ҳәа ргәылак дыҟоуп, уаҩы чмазаҩык. иара ианакәзаалакгьы анхара-нҵыра  бзиа имамызт, аха имазгьы иҷкәын хәҷы иблызаап, асԥычка еихьшьуа аҩны дааҩналан. Убри азы амии адуцәа бжеиҳан ҳара ахәыҷқәа ҳагәра зырымго. Абс шыҟаҵатәызгьы абни иарымҳәацкәа дыҟазма? Уи иангьы илыхьыз сыздыруам, лхәыҷы дзеиԥшраз шԥалзеилымкаацыз?
Ҳаным лԥацәа Еснаҭгьы Манчагьы хаз-хазы инхон. Уазамаҭ иакәын зан илҿыз. Еснаҭ данҭарк, иаақәырццакны иԥҳәыс дыԥсит. Нас Уазамаҭ иашьа инхара дахылеит имырӡразы. Ахәҷы Ҳаным длааӡон (Амра лоуп сызҿу). Такә аабжьысхьаны Еснаҭгьы дышҭахаз раҳаит. УИ ашьҭахь, Уазамаҭ ҩаԥхьа иан лышҟа диасырц иақәикит, ларгьы уи лҭахын, аха иашьа инхара дааннакылон. Ус, Уазамаҭ иан лышҟа диасит, Фраҭ иҩны анблы, еснаҭ инхара уи днахаҵаны.
Манча иҭахымызт Фраҭ уахь инагара. «Фраҭ шьҭа дажәит, имч иаҳа-иаҳа иагымхозар, аицлаӡом, ԥхьаҟа ихы дзахәо дҟалап ҳәа уҟоума?» – иҳәон иара. Аха Уазамаҭ урҭ ажәақәа рыгәхьаа имкит. УБриижьҭеи Манча аҭыӡшәа иртәомызт. «Ҳашьа рыцҳа имал акы иалаҳәаӡамкәа даҽаӡәы иуҭеиТ» ҳәа цәымӷцәгьала Уазамаҭ дӷыӷигон, усҟан Ҳанымгьы азнык азы лгәы аабжьажьаны дхьыркәкәа-сыркәкәо, гәнымаӡарала аҟәындшәындра далагон.
– Фраҭ иҩны шыблыз иаҳа изеиӷьхеит,  ибаргәузеи. Аԥхын абаҳчара дыҵоуп, аӡын ауаџьаҟ хәажжаӡа дадиалоуп, қьаф иуеит, – иҳәеит Манча уажәы абри алацәажәара иахьаҿыз.
– УИ бзанҵыкгьы ахьҭа адкуа дыҟамызт, нхара дук имамзаргьы, аха уажәы иуҳәаз иашазаргьы, ус иахьыҟалаз дара сеигәырӷьоит, – иниаҭеикит уи Уазамаҭ.
– Угәы ишахәо саргьы издыруеит, ауаа удырҽхәартә еиԥш, ухы абзиара аургеит, ҳашьа иԥҳазаҵә лынхарала. Аха уи лаԥхьаҟа лымҩа злабзиахарызеи ҳәа азхәыцра акәын иаҭахыз…
Иажәа далгаанӡа иазхоуп шьҭа, Манча, ҳәа ибжьы ҿацаӡа инаиргеит Уазамаҭ. – Уаӡәыҵ шьҭа убри, иҳаҩсыз усуп. Фраҭ дзыҩнымҵыргьы, Амра анхара-анҵыра лыгны дҟалаӡом. Ланду лыҩны дыҟоуп.
Манча иблақәа ашьа рхыжжыла иашьа днеихәаԥшит, аха ҿимҭит. Сара уажәы издырит аԥсҟы аҟныҵәҟьа инеибацар, Уазамаҭ иаҳа дшииааиуаз…
Акрыфаны ҳангыла, абарҵаҿы снапы ахьысыӡәӡәоз, Амра сналҿаԥшын, ус сҳәеит:
– Бара бҭыӡшәоуп уахантәарак еиҿырхо ирымоу.
Иҳәатәымызт аха ус самхаҳәеит. лара, аӡы сзаашьҭуа дахьгылаз, лылахь еиқәҵа инсаҭалкит:
– Урҭ еиԥшны сара сырбаӡом.
– Бзиа бызбо дарбану? – слызҵааит, снапқәа рызна аӡы ныҟаҵаны апҟаҩҳәа иласҿаҭәаны. Исаҳақәоз  сышрызхәыцуаз, исхашҭит аҿыӡәӡәара уажәы ишаҭахымыз.
– Уазамаҭ сицәымӷхеит. Срызхәыцуан, аха ирхысҳәаарыз сыздыруамызт. Иаҳа иуаҩкьакьаны избоз Манча, уажәы дыгәбылыҩхеит, иаза ауаҩра илоуп ҳәа сгәы изаанагоз Уазамаҭ, дуаҩгәымбылны дҟалеит.

Амаӡажәақәа исаҳаз

Зегь ҳкараха ҳаҟан, крыфаншьҭахь уасҟак ҳнымхакәа ҳашьҭалеит. бабеи Уазамаҭи рыхқәа еилан, сара усгьы баба ишьҭахь сиан. Ҵоуп, аԥшәма ԥҳәыс хазы сышьҭалҵарц иақәылкит, аха баба имуит, – ҭаҭлан изыҳәан хазы аиарҭа ҟаҵара заҭахыузеи, – иҳәан. Ҳанышьҭала, Ҳаным ацәымза сырцәару, ус инсыжьру ҳәа баба диазҵааит. Уи идыруан алашцьара шысцәымӷыз, аха иара убас идыруазаарын Уазамаҭ алашьцараҿы дшызмыцәоз. Ҳәарас иаҭаыхузеи, баба аԥшәма ишиҭахыз дныҟәеит, – адуи сареи усгьы ҳҭаххарақәа абеидукыло!
Ҭынчроуп захьынџьара, џьаргьы шьҭыбжьы ыҟам. Иууаӡа иҟоуп, аҳаԥы аҿы ҳаҟоушәа. Аамҭа цоит, ацәара иаамҭоуп, аха сзыцәом, сыцәа ахьҟьалаз акәу.
– Уазамаҭ, уааԥушама? – иныҵакны баба ибжьы иргеит.
– Ааи, – иҳәеит аԥшәмагьы, ибжьы рхәыҷны.
– Афы асындаз, аҭыӡшәа шәыласҵеит, – ҿааиҭит баба дук мырҵыкәа. – Аҟыба-ӡыба шшәылаз Ҳаным ақалақь аҿы дахьызбазгьы исалҳәеит.
– Уи акымзаракгьы. Уара исабжьугаз ахшыҩҵакы амоуп, Манча аӡәгьы диҭахӡам, ахара ихәыцуа уаҩым, – иниаҭеикит Уазамаҭ.
– Фрҭа аҩны иҩнаҵара сара ишуабжьазгаз Манча идыруама? – дҵааит баба.
– Мамоу. Уи идыруазар, абасҵәҟьа дымгәынқьырҟ аларын.
– Иасҳәоит сара! – ҿааиҭит баба.
– Иаҭахым. Уи уҳәеит ҳәа аимак иҵегьы иӷыӷнагаргьы алшоит, аус акгьы иахәом, – иҳәеит Уазамаҭ. – Уаргьы цәымӷыс ухы зиуҭозеи!
– Ех, Манча, Манча! Даара дуаҩы махәалахьзаап, – иҳәан баба даақәԥсычҳаит. Ус иажәа инациҵеит: – уара иҟоуҵаз зыҟоуҵаз иара идыруеит, нас иҽзаанимкылозеи, ианаџьалбеит?!
Ааҭынчрахеит. Баба уаҳа ҿиҭамызт. Уазамаҭгьы иара дизҵаауамызт. Сара иаасцәымыӷхеит. Маӡак ыҟоуп, аха изакә маӡоу, аллаҳ идырып. Сара бзанҵыкгьы сгәы иаанагомызт исзымдыруа акы баба иҵакны дыҟоуп ҳәа.
Оҳ, гәышьа ҳәа баба данаауазыр, – ҩаԥхьа ацәажәара далагоит убома! – сҳәан, слымҳа кыдҵаны сааӡырҩит, сҿы ахьааихысхызгьы, уа иаанхеит. Амала, уи дара мдырраны исыхьит, ҳәарас иаҭаыхузеи! Исхашҭит нана исалҳәақәахьаз ажәақәакгьы, уҿы еихамккәа ацәарагьы аынҟәарагьы ҟалом ҳәа. УИ ҵабыргуп. Избан акәзар, имҩасны иԥырны ицо хәаҷак машәыршәа иуҿашәар, алшоит. Саргьы уажәы уабсҵәьа сыхьит, уаҳа исаҳарызеи ҳәа сҿы раҳаны сшыԥшыз; атахҳәа акы аҽаасыхәланаршәит. Егьаасыгымхеит убасҟанҵәҟьа сыхәда исцәылбааҟьарц, аха изулак сыбз ала арахь исҿысхит. Аԥхьа уи хәаҷаз џьысшьан, сара дара сшәеит, аха ашьҭахь еилыскааит изакәыз – ҵысхәзаарын.
Баба даацәажәеит, шьҭа ацәа дагазар ҟалап ҳәа сгәы ишаанагоз.
– Уазамаҭ, уи атәы сҳәарц сгәы иҭамызт, избан акәзар, саргьы хәҷык саланакуашәа сыҟоуп, аха иудыруазар еиӷьуп, уажәы шәыҩнуҵҟа аусқәа шыҟалаз ала, – ҿааиҭит баба. – Фраҭ шықәсык зны шәара абзиара ду шәзиурц дашьҭан… иареи сареи ҳанмилициацәаз.
Баба иҵегьгьы ибжьырхәыҷны ацәажәара дналагеит, саргьы слымҳақәа кьакьаӡа сӡырҩуеит… Аии сӡырҩуеит. Избан акәзар, ушьҭан иара сиазҵаар, ажәабжь сеиҳәап ҳәа уҟазу! Даҽаӡәы диазҵаар, иеиҳәашаз акәын исеиҳәоз. Сара издыруеит баба дара бзиа сшибо, аха цәаҩашьарак ақәымкәа шьҭа еилыскааит, сыгәра ганы амаӡа шсеимҳәо. Уи ус закәугьы здыруеит – сара схәыҷуп, иара ддууп. Убас акәхап адуцәа зегьы рхәыҷқәа ишырзыҟоу, ахәыҷқәа адуцәа рҟны иаҳагьы ргәы аартуп, аха.
– Ҽнак мыш мыждак азы адҵа соуит шәашьа Еснаҭ икразы, – ҿааиҭит баба, ибжьы дырдыруа. Сыԥсит, аха иҟасҵоз, сҭагылазаашьа зеиԥшраз уадырп. Сара амҩа сықәларгьы, сзаашамызт. Фраҭ дааԥхьаны иасҳәагәышьеит Еснаҭ ишҟа ихы ирхаразы. Фраҭ ԥсы ихаӡамкәа, ақьаад еиԥш дышкәакәаӡа дааҟалеит. Сара саҵкысгьы деицәахеит. «Кәасҭа игәахәтәы неигӡеит, убама, иаргьы саргьы  ҳаицыԥсындаз» иҳәан, инапы қачқачо ашәҟәы аасымихит. нас саҳәара далагеит, хымԥада еснаҭ харак имаӡамкәа, цәгьаҳәарала дшыӡуаз. Кәасҭа итәы саргьы ԥыҭчыҭқәак здыруан, исызмдыруазгьы Фраҭ сиеиҳәеит. Аха иара амца икыуп, уқәшәира дшыҟамзаара дыҟоуп. Аҟгьы ихараӡамкәа дшыӡуа збоит ауаҩы, иӡуагьы сыԥсы еиԥш избо иоуп, аха ԥсыхәас иаҵазгыларызеи?!. Саргьы изура сзымдыруа, исҳәара сҿамшәо сгылуоп. Ус Фраҭ ҿааиҭит: – Шәлиман, сажәақәа шудукыло сыздыруам. Аха сара сгәы иаанаго сҳәоит, еснаҭ изы сзықәшәалакгьы, усс исымам. Харад иӡуа ауаҩы ирӡра қәнагам, дыбнасҵоит, сақәиҭтәы. – Ус аниҳәа, аиаша уасҳәап, саргьы саагәырӷьеит. Сиқәшаҳаҭхеит. Илықәыршәны Фраҭ дааит, аха игәы иҭеикыз изынамгӡеит. Избан акәзар, иара дзықәгәыӷны уи атәы зеиҳәаз дахамӡгылеит.
– Уи дызусҭадашь? – дҵааит Уазамаҭ.
– Изууазеи, уи, – иниаҭеикит баба.
Сгәы сҭахәыцуан, баба заҟа маӡа имоузеи ҳәа. Иџьоушьаша, иидырқәо зегьы аԥшәмагьы иеиҳәарц иҭахым. Уазамаҭ ҩаԥхьа диазҵаар сҭаххеит, аха ҿиҭуамызт.
– Баба, изумҳәозеи еснаҭ имыцхрааз дарбану? Уазамаҭ, уи деиликаарц иҭахыуп, – ҳәа илымҳа сынҭахәыҭхәыҭырц егьаасыгымхеит. Ус шызымуыз ауп мамзар еиӷьу сшашьҭаз, еицәаз ҟасҵон, рцәажәара убраҟа аҵыхәа ԥысҵәон.
– иҟоу уасҳәап, Шәлиман, уаха  ианцәыругаз, сара абри атәы еиылскаарц сҭаыхуп, – иҳәан Уазамаҭ убри аамҭазы дҩыҵыззашәа ҳашҟа даахьаҳәит. Ибжьала иҩашьмоызт иара иҳа иҽшаҳзааигәеитәыз. насгьы уажәраанӡа баба иеиԥш иаргьы игәы аҩада ирханы дцәажәон, аха, сгәанала, уажәы мгәацәха диан. иара инациҵеит:
– еснаҭ рыцҳа, иеиқәырхара иахамҵгылаз иӡбахә саҳәа амарџьа ҳәа иудысҵом, Шәлиман, аха иара дызусҭоу сара исҳәозар, уара мап ацәумкын… Манча иоуп Еснаҭ ибнаҵара зҭаыхмхаз, ус акәӡами? Аиаша!
Ҩаԥхьа ааҭынчрахеит. Сара исаҳақәаз схаҿы еилаҩынтуан. Ахәыҷқәа бжеиҳан ируеи ирҳәои рыздыруам рҳәоит, аха дауцәа ҳара ҳаҵкысгьы ианеицәахо ыҟазаап, Уазамаҭ уажәы ииҳәаз сахьыӡырҩуаз. Ус иара ҿааиҭит:
– Уара уи злеилукаазеи, Уазамаҭ Фраҭ иуеиҳәама?
– Фраҭ акгьы сеимҳәаӡеит, аха манчеи иареи зны Еснаҭ деимакны ишеицәажәоз срыхҭыгәлеит, – иҳәеит аԥшәма. – Усҟангьы акы ышҟаз аҟара агәҩара соуит, аха изакәыз сзеиылмкааит. Фраҭ Еснаҭ иҩны дыҩнуоҵар бзиан ҳәа ансоуҳәаз аахыс, убри гәҩарас исыман. Уахатәи уажәақәагьы изааӡарызеи, уахь ихоуп, уажәшьҭа угәы уажьоит уҳәаргьы, исызхамҵар ҟалап.
Баба мап иызмкит. Еҳ, зауалеи ҳәа даагәырм-шәырмаын, ҿааиҭит:
– Сара исзеилымкааит Манча дзакә уаҩу. Усҟан иҟеиҵаз саназхәыцлак, ссиршәа избоит.
Ԥыҭрак ашьҭахь Уазамаҭ ацәажәара далаегит.
Дара ахҩеишьцәа рахьтәа кы илҵып ҳәа уаҩы дзықәгәыӷуа иҟаз еснаҭ иакәын. Уи аҵара иман, дуаҩ иашан, ҩба иӷрамызт. Ажәакала, арҵаҩы ишиқәнагоз дыҟан. Еиванагалеит ақыҭсовет ахантәаҩы Кәасҭеи иареи. Уи аамҭазы Манча аус иуан Кәасҭа иҟны маӡаныҟәгаҩыс. манча Еснаҭ иабжьигон ақыҭсовет ахантәаҩы акгьы имеимкларазы. Зегь акоуп, иара иаҳа илшоит, саргьы смаҵура самихуеит, уаргьы уԥхасҭеитәуеит ҳәа иеиҳәахьан. Уазамаҭ ишиаҳауаз, усҟан манча иажәақәа рцымхәрас еснаҭ ус иҳәазаап: «Кәасҭа иахәҭақәам ҟаиҵоит. Ауаа еилихуеит, ашкол аҿтәи уҳсураҟынгьы даҳԥырхагоуп. Гәыбӷан сумҭан, џьым, ақәнамга баны ақәыҿмҭыкәа сзаангылом». Даҽазынгьы «уара амҵақьақьара бзиа иубоит» ҳәа Еснаҭ Манча дизыҵҟьазаап. «Ибзиоуп, нас, ууаҩдура уахькылнаго аабап!» иҳәан егьигьы дгәаазаап убасҟан.
Сара иааџьасшьеит ажәа «амҵақьақьара» ансаҳа. Ауаҩы изы уи ажәа рҳәо сара исмаҳацызт. Амала, нанеи бабеи акырынтә ирҳәо саҳахьан аԥины хәҷы иҳамаз азыҳәан. Уи аҵыхәа ршәшәо, иыркәшаны иамырныҟәо ианалагалак, зны-зынла шьапыла инагәҭасны ирҳәалон: «Унаскьа анҟ, уаапкааит, амҵақьақьара бзиа ишԥоубои!».
Уазамаҭ дцәажәон, аха сгәы ҭӡыӡаауа сахьиаз, иажәақәа сара уаҳа сырзымӡырҩит. Избан акәзар, сҿаԥхьаҵәҟьа адәахьала слымҳа иааҭасит. «Амшә ааит, убоо» аасгәахәт азнык азы. Амала, уи џьашьатәӡам, избан акәзар баба излеиҳәо ала ашьха амшәқәа рацәоуп. Убри азы ауп ҳара ашәақь зышьҭаҳхызгьы. Аха ицәагьарахаргьы, уажәы уи ҳара иҳамԥыхьашәо иҟамызт – амаҵурҭаҿы икнаҳан.
Заҟа исҭаыхузеи, џьара кылҳарак скылԥшырц, аха сааигәара акгьы ыҟамызт, иҟазаргьы, избоз, аҵх лашьцан.
Дук мырҵыкәа, Кьынта кьыркьырит, нас издырит иҟалазгьы. Уи абжьы сара исыцәҩашьаӡом, ы-ых-ыҳ ҳәа иаҳа иццакыуп егьи аҽы абжьы аҵкыс. Кьынта акәчама абӷуазарын, ақьарсҭа аҽадырҳәазало, уи азы ауп адыԥ-дыԥҳәа абжьы згозгьы.
– Иара анасыԥда, игәы мыблуа дыҟаӡам, – Уазамаҭ Манча дихцәажәон. – Дызхамыӡгылоз иашьа дышҭахаз аниаҳа, ахәыҷқәа реиԥш ааҵра дыҵагыланы даҳзаҟәымхуа акьыжыҳәа дҵәыуон. Аха уи ҳаҭырс иақәузеи?
Еилкаауп иара еснаҭ дзимыцхраазгьы. Уашьҭан ихаҭа акы даланакыр ҳәа дшәеит. Фраҭи иареи реицәажәара санаахҭыгәлаз, ус иҳәон: – Зегьы акоуп, шәара иҟашәҵаз дазеиқәырхомызт, акгьы иалаҳәаӡамкәа шәара уи шәлаиқәхәаша шәцон. «Шәара» ҳәа баша иҳәон, иара ихы ауп дзыцәшәоз… Абас ауп Манча дшыҟоу, ихы амцароуп дзышьҭоу. Ус ауаҩы даынҟала, аламысгьы ицәыӡуеит, ауаҩрагьы ихашҭуеит, иҭахгьы дижыр алшоит… Уажәы ицәажәашьақәа шыҟу умбои – амал аӡбахә џьеи иҳәап, ахәҷы лоуп ҽыҵгас иҟаиҵо. Лгәы мыцхәы иԥнажәар ҳәа сшәаны, ҳан лахь сара абарҭқәа шсызцәырымго идыруеит.
– Кәасҭа уажәы дабаҟоу? – дҵааит баба даақәсԥычҳаны.
– Уи лахь иҭаны имаҵура дамырхижьҭеи, шьҭа ԥыҭк ааҵуеит. Игәы бааԥсны диоуп, адабла исны, – иниаҭеикит Уазамаҭ.
Ацәажәара иаҟәыҵит. ԥыҭрак ааҵхьаны еиҭалагоу сыздыруам, аха нас дук мырыҵкәа сара ацәа сиааит.

Агәырҩа исоуз
Амаӡажәқәа исаҳаз смаҳаӡандаз сҳәо сҟалеит, адырҩаҽны сангыла. шьҭа издырит баба уажәы аҵыхәтәан даазқәылаз ашьхаҟа аара дзахыцакуаз. Уажәраанӡа баба сара сымацара дыстәыз џьысшьон, схәыцырҭа рацәахеит, иара ишҟа агәрагара исымаз ыӡит. баба сара сеиԥш игәы аартны дышҟамыз, шьҭа иҩашьомызт! – Уазамаҭи Манчеи, аҩыџьагьы неидкыланы иуаа бзиақәоуп! – иҳәахит амҩан ҳахьаауаз. Аха урҭқәа ракәым аус злоу. Заҟа ақәнамгақәа ыҟоузеи абраҟа. Баба уажәы заҟа илахь еиқәузеи, уисыр шьакәарак илшәом. дара сгәы дырцҳанашьон Амра. лара заҟа дразузеи, аха Кәасҭа ила изакә рыцҳароузеи дзықәшәахьоу. Аус злоу, лара джьоуп иахьа уажәраанӡагьы. Иаҳа дзықәгәыӷуаз лаб иашьа дыгәрамгазаап, лара лгәырҩа зынӡагьы икӡамзаап.
Манча ҩаԥхьа дааит. Уажәада симбацызшәа, «ушԥаҟоу арԥыс?» иҳәан днатәеит. Ҿымҭ, сыблақәа еихмырсыӷь сихәаԥушан, сиқәыжьцәар моу сымамкәа. Изларҳәоз ала Уазамаҭ ашьыжь шаанӡа џьара дцеит, дымцар ԥсыхәа имамызт. Уи данцоз бабагьы диацәажәо, такә дицнаскьазаап, еибырҳәаз сыздыруам аха. Уи ус шакәыз еиылскааит, баба аӡаӡа дарбааӡаны данызба. Уазамаҭ данцоз сыцәан, аха баба даныхынҳәыз сгылахьан.
Баба дымԥшӡакәа аҽырмазеира далагеит, амҩа ҳақәларазы. Амшгьы хәарчаруашәа иҟан, ақәа ҳахьӡар ҳәа дшәон, амҩагьы усҟак иааигәамызт, излеиҳәаз ала, макьана, мышбжа ныҟәа бжьан. Аха Ҳаным «Акрымфа-акрымжә шәцар ҟалома!» – лҳәан, иаразнак акрура лҽазылкит. баба уажәы ашьыжь иаҳҭахым ҳәа иага иҽишәандазгьы, ахьурӡы икнаҳаз акныхра дақәиҭылымтәит. баба итәы сыздыруам, аха сара, аиашазы, акы сгәы иаго сыҟамызт. хымԥада убас сҟазҵазгьы иаха исаҳаз амӡоуп. Мамзар, сара шьыжьла акрыфара сҭаыхмкәа бзанҵыкгьы сҟамлацызт. Нана акыркнылхаанӡа, бжеиҳан аиҵарҟәаҟәа сылҭон, ашкол ахь сымцакәа аҩны санаанхалоз.
Крыфаншьҭахь, ҳдәықәлеит. Ашьха ду ҳавҵаланы ҳцоит, амҩа-па ҳаныланы. Зегьынџьара дара иԥшӡароуп, аха улаԥш зҵа имнаӡо атышақәагьы рацәоуп. Џьара ҳаԥуп, џьара ҿыбгароуп, ҳәызбала ирцәызшәа, ихәхәа-хәхәаӡа инеибеиԥшым ахаҳәқәа еилоуп. Шьҭа издырит баба ашьхантәи даныхынҳәуаз амақьа ԥшқвқәв вхьфнтәинеигоз.
Аҳәара мариоуп ашьха сцоит ҳәа, аха ацара цәгәоуп. Ҳкараха ҳахьнеишаз ҳнеит ашьыбжьышьҭахь. Ажәҩан агәы казказуа еилган, ихәажжаӡа амра ԥхон, аха ҳара ҳахьынхо еиԥш аҭакар ыҟамызт. Ахьшәашәара аҵаны, игәрԥсаҳәагаха аԥша асуан, аха иахьынтәиаауаз сара исзеилкаауамызт, избан акәзар, исцәеилаган сыҟан амргылареи амраҭашәареи.
Ауаҩы дара агәҽанызаара имамзар, дҭахар ахьалшо атыша бааԥсқәа шыҟоугьы, игәазырҳагоуп, иансыԥуп ашьха аҟазара гәырҩа змам изы. заҟа ирацәоузеи аҵла дуқәа еицклашьшьы еилагылақәоу: алабашьақәа злырхуа аԥсақәа, ахьақәа, ахмаҷырқәа злырхуа ачамҳақәа, убас егьырҭгьы. Амра анырҿаҷҷо, заҟа иԥшӡоузеи ацаҟьақәа, зҽеиҵҳәа игыланы иааԥшқәо! Убжьы ургар, урҭ рыбжьы дыргоит, аршәаа уасыр – иасуеит.
Аҭыԥ аҿы уаҩы дыҟамызт, арахә рыманы абнахь ицахьан.
Амла ҳакуан. ҳаԥсы ааиҭакны ҳҿи ҳнапи ӡәӡәаны акрыфара ҳалагеит. Ауаа, ашьха ианыҟоу, абысҭеиԥш ашә рфоит, ахырҵәгьы меиӡгарахда иржәуеит, ачаҟәа дуқәа ирҭаҭәаны. ҳаргьы ашьха аҳҟан, убас акрыфара ҳналагеит…
Ицеит мышқәак. Сгәы дышҭац дыхьшәашәаӡа дҭан Манча, сгәы дышҭыхац дҭыхон Амра.
Исаҳаз амаӡа иаҳа еилыскаауа сҟанаҵеит. Уи нахыс, аӡарақәагьы даҽакала срыхәаԥуша салагеит. ԥыхьа аӡар санрылало, ихырбза-кәырбзо иҩны иааиқәоз ракәыз џьысшьон иаҳа игәаҟуаз, иара ирыцҳаз, иаҳагьы бзиа сызбоз. Шьҭа издырит иҭынчӡа акәакьҭаҿы игыланы иааԥшқәо аӡаргьы, иара убас сышҟа аира рҭахны имааиуазар шалшо. ԥыхьеиԥш аӡар ирызназгоз афатә уажәы араҟа иҟамызт, абнаҿы ашәыр соуаз џьысшьон. аха сгәы сажьеит. Ахәыҷы имацара изы уахь аныҟәарагьы шәарҭоуп.
Араҟа иарцәаз аҿа-маҿа акәын, уи дара аӡар алагылан, аха иара убасгьы ргәы зҭәуамызт – уи сара хьаас сиыман. Иналаршә-ҩаларшәны ахш сыманы срызнеилон. Аԥхьа исыжәло аӡар шьҭа аԥхьа ирымҭакәа, егьырҭ рышҟагьы анеира сҽазыскуан. Ахау сҟан сзаҩсны сдәықәлоз рҽыдрыцәгьон, сырԥырҵны сцошәа анырбалак, зшьапы цқьоугьы, зшьапы ҟьашьугьы ыԥаны исгәыдԥало иалагон. заҟантә сырҟьашьхьаз, заҟантә асармалықь шәагааит ҳәа срыӡӷасхьаз, дара ирхыҟьаны заҟантәгьы сыхш каҭәахьааз!.. Уажәраанӡа аӡарақәа ракәын хәыцырҭас исымаз, шьҭа Амрагьы дсоуит хәыцырҭас. Аха ари акы деиԥшны дысзыҟамызт, иахьеи-уахеи дызгәырҩон.
Аԥхын ашәҟәы саԥхьаларц арҵаҩы исыдиҵан, арҵага шәҟәы аазгарц сгәы иҭан, аха исхашҭны сааит. Иаазгаргьы уажәы уи сгәы сзақәкуамызт, мчыла сладтәаларгьы, схы акгьы ҭамлар ҟаларын…

Аӡарақәа исзыруз

Ҳаибга-ҳаизҩыда ҳхынҳәит аҩныҟа, баба иҳәан еиԥш, «ашьха ҳауа ыфаны».
Иааит ашкол ҭалара, сшәыра насазқәынҵаны сцеит саргьы. Аӡәы игәы иаанагар ҟалоит ҭаҭлан изхара аарақәа дрыцныҟәеит, шьҭа ԥыхьеиԥш дзыгәцарамкхар ҟалап ҳәа. Уи иашам. Урҭ моу, шьҭа аџьма дуқәагьы бзиа избо салагеит, рыблақәа цәыркшаԥаны исысырц ишысзыҵҟьалозгьы. Аха ус сызцәымыӷқәоу рхыԥхьаӡара шьарда еиҵоуп, бзиа сыбо раҵкыс. Аӡәы уизгәааны. жәпаҩык цәымӷс иҟоуҵар ҟалом – убас ауп араҟагьы.
Ишысҳәаз еиԥш, ҩаԥхьа сналагеит аҵара. Уи шмариам ашкол иҭалахьоу дарбанзаалакгьы идыруеит, аха игәазырҳагоуп уахыҵуа уанцо. Аԥхьатәи амш азы унеины акласс ҿыц аҟны уанынатәо, уаҟара уцлазшәа убоит, ҩы-шықәса џьарак иаанхогьы, аиҟара игхазшәа ибозар акәхап.
Адырразы урҭқәа зегьы аусзымдырхуа, уажәы саазқәылаз инеиԥынкыланы аҵара сгәы сзақәкуам акәымзар.
Мызкы аҟара хар сымамкәа сныҟәон, сурокқәа сырхырҟьаны арҵаҩцәа лахь сырымҭацызт, ианысҭаххалозгьы, аҭыԥахь сцалон, аха ашьҭахь дара аудаҩрақәа срықәшәеит.
Ҽнак баба ашәч ааигарц абнахь дцеит; сара аҭыԥаҿы стәаны ашәҟәы сшаԥхьоз, ӡыскгьы аҟаабжь геит. Зны иаҳа иӷәӷәахон, зны иаҟәыҵуан. Иахьыз збап ҳәа ашәҟәы сахәаԥшуа сҩагыланы сҿынасхеит. Снеиуан, иналаршә-ҩаларшәны абжьы игоз усҟан хырҩаа аызмуа, избана кәзар, акгьы рмыхьӡакәа аӡарақәа убас акырынтә сдыршәахьан. хыхь сынхаланы ашш санынкылԥш, избеит ашьапы ашш икылаханы иышҟаз. Уи аамҭазы ӡыскы иара илаӡӷасын, илеизнарҟәаҿит, иахькаҳазгьы атәыҩа хәыҷқәа рыла асра иалагеит.
Излымшо абыҭқьра зеиԥшроу усырбап ҳәа смақаруа, ашә ааимԥааны сылҭаххын, акшара иаҿыз аӡыс ахәдацәа сламҵасны искит. Аха уи аамҭазы егьырҭ аӡарақәа «Ахрестоматиа» исҩыҵаркыз ажәырԥ-сырԥҳәа сышьҭахьала илахан, иласымжәаны ҵаҟа икарыжьит, иақәԥалеит, ирҟьашьит.
Ассир сзыруеит. Ииашаҵәҟьаны, исшьыр моу сымамкәа сҟалеит, аха заҟа сшьрыз? Иаҳа ыруа изхароугьы аилкаара уадаҩхеит, аха иара усгьы сгәы ззҩақәаз ҩба-хԥа ираахеит.
Наҟ срылҵит, ашьапхыц иадыргаз сышәҟәы сыманы. Арҵаҩы уи анҳаиҭоз, ус иҳәеит: «Ибзианы иныҟәыжәга ари ашәҟәы, ҳаԥхьатәи ашықәс азы хәба рахь иахыҵуа шәҩызцәа ирҭаххоит». Убас ҳаицәажәоижьҭеи ма такә ҵуандаз!
Ашкол аҿы сара аԥхьашәа стәан, аха сышәҟәы ус анахь, арҵаҩы ибар ҳәа сшәан, ашьҭахьҟа сиасит.
Ицон амшқәа. Ашәҟәы ахьҟьашьыҵәҟьаз абӷьыцқәа аӡәгьы исырбарц сҭаыхмызт, избан акәзар, аӡәы ибар, иҩызцәа иреиҳәон, ус-ус зегьы ираҳар, сыцәгьа зҳәашагьы дҟалар ауан.
Абар шьҭа урҭ абӷьыц ҟьашьқәа ҳархысны ҳнықәлеит, аллаҳ иџьшьоуп, арҵаҩы имбеит сҳәан, саргьы сгәы аакасыршәит. Ииашаҵәҟьаны, уи санахон, саԥхьа итәаз Цац лакәымзар. Цац Амра длеиԥшуп, аурыла иаҳа деиҵоуп акәымзар. УИ леиԥшҵәҟьа дыԥшӡамзаргьы, лӡамҩақәа убас иҟаԥшьуп: иԥаны ахцәы илықәугьы, ибырфынха убас еилбзаауеит. Аха Цацу лҟазшьа ҽеим, ашхырцәаӷь даҩызоуп. Ҵоуп, лара аҩыза ицхыраараҿы дыцәгьаӡам, исзеилымкааит ҳәа аказы улазҵаар, ухы иҭалаанӡа дуҟәаҵуам. Аха акы данаҿу, ма арҵаҩы данизыӡырҩуа, улылацәажәар, усԥырхагахеит ҳәа дыҵҟьоит, дуҿаԥаланы улақәа ҭылхуеит.
Лара хцә дук лықәуп, хар змам ԥҳәызбак лакәу џьушьап – уи Амра лтәы аҵкысгьы еиҳауп. Арҵаҩы иҿыцу акы ҳаҳәара даналагалак, Цац дааҳәцымыцны, аҟәардә дзықәтәоу аарҿыж-ҿыжны лыхцәы аԥара лышьҭахьҟа  ианлыршәуа ыҟоуп. Зны ишиаауаз апҟаҩ аасыхнаргеит. Даҽазныкгьы убасҟак иызмааӡеит, аха сԥынҵа иаахеит – усҟан сыла иҭасыргьы ауан. Убри нахыс сгәы каршәны сзымтәаӡеит. Цац лҟәардә иҿыж-ҿыжра ианалагалак, сара аҭынчра сцәыӡуан. Ус аҟазара сԥырхаган, ҳәарас иаҭахыузеи. Цацу лгәы каршәны арҵаҩы данизыӡырҩуа (усҟан лара зегь лхашҭуеит), сара ахыхьчара салагон. Убас ҟабымҵан ҳәа зны ианласҳәа ашьҭахь сааҭкгьы бжьымыцкәа, армарахьтәи лыхцәы аԥара лыршәит. Уи иаҳагьы иӷәӷәаны исаахеит, избан акәзар дазҿархасырҭамыз џьшьаны уиарахь сҽырнаашәа стәан.
Сгәааит. – Исбырбап ауаҩы ииҳәо ахаҿы аамгара зеиԥшроу – сҳәан, ауха аҩны ашашәа аасырмазеин, исыманы ашьыжь ашколахь сцеит. лыхцәԥарақәа ацахақәа неидысҳәалан, сыстол аҿы ҵәымӷ хәҷык алҳәҳәон – убри адҿаҳәалара салгеит.
Абниа ҟара схараны стәан, аха Адгәыр Џьгәанаҭ-иԥа (иара сынтәагьы аурокқәа ҳаиҭоит) сгәеиҭазаап, схы ақәырԥс лыхцәы аҿаҳәара сшаҿыз, дааины даасхагылеит.
– Ҭаҭлан, угыл! – иҳәан сышәҟәы аақәихит.
Адгәыр Џьгәанаҭ-иԥа сышәҟәы абӷьыцқәа еихиршәшәацыԥхьаӡа, илақәа иаҳа-иаҳа иҟәазхон. иара уаҩ цәышк иакәын, ихы-иҿы хәхәаны, ахау ажәы апырпыл еиԥш дҟаԥшьхеит.
Сара сгылан, снапқәа сышьҭахь иҟаҵаны, исеиҳәарызеишь ҳәа сгәы адыԥ-дыԥҳәа еисуаз сҭахәыцуа. Усҟан аӡарақәа ржьы сымазар исфон, ркәац иара усгьы сҿахьы иҩасымгац сҳәар цмуп, аха.
– Ижәбома иҟеиҵаз? Ашәҟәы заҟа ибзианы иныҟәиго?!. – арҵаҩы днагьежьын, ашәҟәы хәыҷқәа инадирбеит.
Урҭгьы зегьы ауеиԥшыхыу, џьоукы рхы ҟьо иџьаршьоит, аха ҿыруҭамызт, џьоукы аҟыр-ӡырҳәа иччон.
– Ари иахьзеи? – дсызҵааит Адгәыр Џьгәанаҭ-иԥа.
Ҿысымҭит. Иахьыз сҳәар, ахәыҷқәа иҵегьгьы исхыччар ҳәа сшәеит. Даара сырԥхашьаны дцәажәеит Адгәыр Џьгәанаҭ-иԥа, ииҳәақәаз зегьы уажәы ирзаауазеи!
– Уца аҩынҟа! – иҳәеит аҵыхәтәан, ашәҟәы аасиркын. – Уани уаби руаӡә думаны уаа…
Арҵаҩы дшәыԥхьоит ҳәа  нанеи бабеи ианарсҳәа, ирцәымыӷхеит. Аҵара ахьысымҵоз азы акәыз џьыршьан, дызҳаԥхьазеи ҳәа исмазҵааӡеит, иансмазҵаа, саргьы изиҭахыз атәы арсымҳәаӡеит.
Нана лгәы еиҟарамызт, баба дсыцар акәхеит. Адырҩаҽны ашацкыразы баба сиргелыеит, арҵаҩы ашкол аҿы заа днеираны дыҟаз џьушьап. Аха баба ус ауп дшыҟоу: зегьы иара дырхыццакуеит. Ашколаҿы заа ҳнеит, аха заа иаабодаз! Ҳаԥшын.
Адгәыр Џьгәанаҭ-иԥа данааи, ауада ҳныҩнеигалан, ашәҟәы аасымхны иазиуз убома ҳәа баба инеимҵеикит. Баба ашәҟәы дахәаԥшуан, иҟалаз изымдыруа, абӷьыцқәа еихыршәшәо. иара илақәа акыр ирыгхахьазаап, џьара-џьара аӡар ршьап ҭыԥқәа ианыз ашәҟәы асахьақәа ицәрылаҩашьеит… Ашьҭахь абас шԥоуцәыҟалеи ҳәа баба дансазҵаа, исыхьыз атәы сҳәеит.
Ари амацара акәӡам, егьырҭ сҩызцәагьы изларҳәо ала, ахәҷы абжьысрахь ихы ирхеит, – ҿааиҭит Адгәыр ЏЬгәанаҭ-иԥа. – Уи атәы иангьы илаҳҳәахьеит. Аурокқәа раан дӡырҩӡом, иахәҭақәам дырҿуп.
Адгәыр Џьгәанаҭ-иԥа абас ӷәӷәалаҵәҟьа дысзашшит баба иҟны, сабгьы дара илахь еиқәны, еиманы аҩныҟа дхынҳәит.

Нанеи бабеи сус иалацәажәоит
Ауха аҩны саннеи, нана дшыҟаз еиԥш, бзанҵык дсымбац. Лара дара дгәаан, ллакҭа сҭалырԥшуамызт. Уажәымзар уажәы дысзыҵҟьоз џьысшьон, аха мап, уи лҽазылкуамызт, амала, ирлас-ырласны дқәыԥсычҳауан. Абас дҭынчӡа дахьыҟаз иаҳагьы сшәон. баба данааи, инсазҵаа-ҩсазҵаақәан, сҭыӡшәа аҳәара иалагеит.
– ԥазаҵәык иҳаузгьы дҽеимхеит, шьҭа ҳзықәгәыӷрызеи! – лҳәеит нана, ахәшҭаара дахьыҽҳәатәаз, лхы рҵысуа. Ус ианцылҵеит: – Иара дыԥшқаӡам шьҭа, аха дыԥхашьом, хьымӡӷ имаӡам.
– Дырԥхагәышьеит ари, ибҳәо иашоуп, – иҳәеит бабагьы, ихы ааирҵысын. – Ҳара ҳажәла ауаа еилҟьақәа рылиаауан, урҭ ззуклак аҿы рхәы дырӡӡомызт, абри дзеиԥшрахаз сыздыруам!
– Сара сышьҭрахь думырхаӡан, урҭ ашкол ианҭала, аҵаразы хәарҭа рымаӡам, – лҳәеит нана.
«Уи азы акәхап баргьы дара аҵара збымоу», – сгәы инҭысҳәааит сара, схы ларҟәы сахьтәаз.
– Араҟа ҳара иаҳхароугьы ыҟоуп, – лҳәеит нана, деиԥхьхәыцаауа, – аџьмақәа дхаргалт ахәыҷы. Ашкол аҿы дзеиԥшраз атәы сара иануасҳәа нахыс, зынӡак убрахь дноумышьҭалар акәын.
– Ирыдубалазеи уара аӡарақәа? Иахьа жәантә рыҭра уҭалоит, – ҿааиҭит баба.
– Усҟан ада сҭамлаӡац, – иниаҭаскит сара. Амцҳәара шхәараҭмыз сзымдыруа сыҟамызт, аха ишԥазурыз, иара бабагьы иҳәалоит!
– Ҿумҭын, ақьаафыр! – днасықәҟааит баба. – Уҭалоу, уҭамлоу сара исзымдыруа џьушьома? Ашә аркышьалагьы избоит.
– Ииҭахыузеи уара аӡарақәа рҿы? – нана диазҵааит.
– Иалыздыраауазеи ииҭахыу, – инлаҭеикит иара.
– Уи азы акәзаап аҩны дзымтәоз. Дзеиԥшрақәоу умдыруаз, абрахь узимыҵҟьоз?!. Диида, машәырк акы изанургьы ишԥаауаз! – лҳәан нана дара иаалцәымыӷхеит.
Акраамҭа сҭыӡшәа еимдырххо иалацәажәон, ԥхьаҟагьы ари дҽеимхар ҟалап, ишԥеизааури ҳәа.
– зегьы дреицәаны ашкол дҭазар аҵкыс, дҭаӡамзар еиӷьуп, – лҳәеит нана дсыхәаԥшуа. – Аҵара имҵозар, уажәнатәгьы дҭыҵааит, дрыцзааит аџьмақәа, ишуҳәо ала, иаҩысҭаацәа усгьы урҭ ирыдыԥсылт. Ақәа ааихәдхасуа ажәырҭра дылаз еиӷьу ҟаиҵозар, иаԥхьаҟа ибап… Мамзар ари закәызеи? Шәхәыҷы аҵара иҵом ҳәа арҵаҩы дашшижьҭеи, егьыҵӡом, убас изырҳәо уаҳа иҽшыҟаимҵоз ала усҟан ажәа сиҭеит… абар уажәы ҩаԥхьа…
Нана лгәы нырханы абас такә аамҭа дцәажәон. Салалыршәарц илҳәозар ҟаларын уаҳа изымҵозар, ашкол дҭыҵааит ҳәа… иага амш цәгьазаргьы, сгәы бааԥсымкәа мышкы сагхар луамызт, нас абни уажәы ашкол зынӡа аҭыҵра сақәиҭылтәрызма!
– Аџьмахьчарагьы бара бгәы ишаанаго еиԥш имариаӡам, уаҟагьы аҵара аҭахыуп, – иҳәеит баба. – Сара заҟа аџьабаа збо бдыруама? Ацифрақәа рҩышьа ҟыжәбыжәла исҵаанӡа, аӡари аџьмеи рхыԥхьаӡара сцәеилагар ҳәа сшәаны, рыцԥхьаӡа алабыҵәқәа ԥыҵәҵәаны, ма сџьыба инаҭсҵон, ма амҿы сҿаҟәон. ҭаҭлан ихаан аҵара змам афермаҿы аусурҭа зынӡагьы имоур ҟалап.
– Уаб ииҳәақәо уаҳауеит, угәы иаанагозеи Ҭаҭлан? – дсазҵааит нана. – Абзиара уҽазукуоу, уҽазумкуоу цқьа еилыскаарц сҭахыуп!
Иҩашьомызт нана лҽылрыцәгьарц лгәы ишҭаз. Уи аамҭаз, аҩнашә аартны дааҩналеит аԥошьҭамҩангаҩ. Иарҭмаҟ дынҭаԥшын, шәҟәык ааҭыхны дԥышәырччо иаасиркит. иааибаргәырӷеьит нанеи бабеи. Сара уажәада асалам шәҟәы смоуӡацызт. Иара шҩуагьы сыздырӡом: уаԥхь рҳәар, сзаԥхьартә иҟоу, иҟаму.
Аконверт ахыхь ианын: «ҭаҭлан Смырба иахь. Амра Мрамба лҟынтәи» ҳәа. Ашәҟәы узынасышьҭуеит ҳәа Амра исалҳәаз сара исхашҭхьан, ахал ара илгәалашәозаарын.
– Иԥжәеишь, иҭоу аабап, – баба ибжьы анирга, иԥжәаны ашәҟәы аашьҭихит. иара маҷмызт: хԥа-ԥшьба бӷьыц ыҟан, милан ҟаԥшьыла иҩын. Уи амилан зхыхыз шьамашәыгазар ҟаларын, иҟаԥшьы уаркалеиуа ишыҟаз ала.
Аԥошьҭамҩангаҩ данца, сыбжьы рдуны аԥхьара салагеит.

Асалам шәҟәы Ҭаҭлан иахь!
«Зегьы раԥхьаӡа иргыланы сазҵаауеит. ҭаҭлан угәабзиара шыҟоу? Сара хар сымам… Даара сгәы иалоуп адырҩаҽны ашьыжь шәанцоз, уареи сареи ҳахьеибамбаз. Мҩаныфас ацха усҭарц сҭахын. Шәаниасуа шәымҩахыҵуаз џьысшьон, аха шәыдымгылаӡеит.
Адырҩаҽны ашьыжь шәара амҩа  шәанықәлоуп, сара ацәа саналҵ. Ашырҳәа снықәтәан аҽеитлаҳәара салагеит. Хыма-ԥсыма сымаҭәақәа сышәҵаны ацәарҭа саннылҟьа, иабаҟоу сшьаҵатәқәа руакы? Иҟалаз сзымдырит. Иџьашьо анахь-арахь аимдара сшаҿыз, наскьа акаруаҭ аҵаҟа бжьык саҳаит. Снаҵаԥшызар, ҳацгәы Шәышәка сшьаҵатәы алахәмарра иаҿуп. Сгәаԥсахы ԥжәо сныҵаххын, Шәышәка ашьапы лҭарсны икны сахеит. иара сшьаҵатәы акын зегьы еибарҳәага иааҵызгеит. Схаԥыцқәа еихарӷәӷәа Шәышәка алымҳа ааҿсырҵәиит, апҟаҩ аахсыргеит. Уажәы иҟанаҵаз азы мацара акәӡам иара усҟак сзазгәааз, иаҳа саныццакуаз даҽа зныкгьы убас сызнаухьан, аха усҟан иагазс ыҵкы ауп.
Ҭаҭлан, уажәы лысбак ҳамоуп, изеиԥшроу убандаз! Ацыӷ еиԥш аҵыхәа бабаӡа, иахьа хәлаанӡа уацхәмарлар бзиа избоит. Иара Манча иҳаиҭеит, – алеишәа бзиацәоуп, ауаа акуа иҟалом, ишәҭахызар, шәара ижәга – иҳәан. Ииашаҵәҟьаны, ацҳара захьӡу иара иаздырӡом. Аӡәгьы иеишӡом, иабалакгьы игәыбзыӷӡа иҩны ирԥылоит. Шәышәкеи уи аласбеи аицыхәмарра ианалагалак ициркыуп, сшыччо сынҵәоит.
Ашьыжь хыма-ԥсыма сҽеилаҳәаны санындәылҟьа, шәара агәашә шәыҭсны, архәара шәыбжьаланы шәнеиуан. иҟасҵоз, сылахь еиқәҵа абарҵаҿы снеины снатәеит: Уара уажәы угәы иаанагар ҟалоит ацәара мыцхәы бзиа избошәа. Мап, уи иашам. Уи акәӡам ашьыжьтәи сымгылара зыхҟьаз. Асас иныҟәгараан, аԥҳәыс лусқәа рацәоуп. нандуи сареи шәара шәышьҭахьгьы акраамҭа ҳмышьҭалаӡеит –а чанахқәа ҳаӡәӡәон.
Аха угәы иаанамган, ҭаҭлан, шәара џьабаа ӷәӷәак шәыдаабалеит ҳәа сҳәар сҭаыхушәа. Ҳара ирлас-ырласны асасцәа ҳҭаалоит, араҟа мҩануп, ҳаздыруагьы ҳаззымдыруагьы мҩахыҵуеит. иара убас, угәы иаанамган асасцәа рныҟәгара нанду дацәаашьоит ҳәа. лара илҳәалоит, ауаҩы анеицәа-ааицәа рзы ихы дамеигӡалароуп, иара ус аԥсабара ақәзаара мацара ҳаҭыр ақәым, уи зыԥсы ҭоу зегьы ирылшоит ҳәа.
Аха урҭқәа ирзаауазеи, иуасҳәап, Ҭаҭлан, ажәабжь шәара шәышьҭахь аҭыӡшәақәа иҟалаз ртәы. Урҭ зызкыузеи ҳәа уҵаауазар, иугәалашәома, крыфаншьҭахь, унапы анусырӡәӡәоз, уара ухаҭа зҭыӡшәа цәыругаз?
Шәара шәанырԥырҵ , нандуи Манчеи хынҳәны рҿаархеит. Манча дааиуан ымҭ, ихы иқәыжь, цәгьарак ҟаиҵазшәа, ихылԥарч ихаршьшьы. нанду акы далацәажәон, иналаршәҩаларшәны лнапы рххо. иансзааигәаха, издырит уи акы дазгәааны дшыҟаз. Гәразыла иҭәыз лхы-лҿы уажәы ицәеиқәараӡа иҟан.
«Сара абасала уаҳа исычҳауам!» лҳәеит нанду, амардуан дахьхалоз. «Ичҳаҳәагьы басҳәаӡом!» – иҳәеит Манча длышьҭаланы дахьааиуаз. «Изакәызеи иҟашәҵо? Асас даныҟоу акәым, иарау сгьы аҟыҟ-ҿыҟ ҳаҩнаҭа бзанҵык иаздыруамызт». лара лыхәда адақәа еибархха иҟан, ачамгәыр арахәыцқәа реиԥш. Нанду лгәы иалан ауха аишьцәа гәацәыхьажәала иахьеицәажәоз. Еилукаазар ҟалап урҭ ҭыӡшәас ирымазгьы – уи сара смал ауп. «Уацәымшәан, уи ыӡӡом, Фраҭ уаҩы ҳаҭыруп» анылҳәа нанду, Манча дааччан инлаҭеикит: – «Адәахьтәи аԥсшәа аԥсышәоуп, сан, амал – малуп. Ари бара ишԥабзымдыруеи?.. Аԥсшәа зегьы еибырҳәоит, амал еимакны аҭаацәарагьы есиуеит… Фраҭ дҳажьрацәарам, даҽакала даҳзыҟам. УАҩы разык иоуп ҳәа мацара днаганы анхара дахиҵеит: дандәылҵуа ҳәа ҿҳәара амам, дышдәылҵуа ҳәа инапы ақәкны егьҳамам… базхәыци сан, бдинаныс! Абри аҭыӡшәа анцәырзгалак, иаҳҭахызар, иахьагьы Фраҭ аҩны ҭеирцәуеит» иҳәоит Уазамаҭ. Иаҳҳәап, ажәаҟнытә убасгьы акәзааит. Аха Фраҭ  уаҩы чмазаҩык иоуп, дынкаҳаны дыԥсыр? иашьа дыҟам, иаҳәшьа ыдҟам… Хҩык асабицәа мзоу аԥҳәыс дабацап зыбгәахәуа?.. Дааҳарӷәӷәар, схаҵа ахә ишәахьан, убри азы ауп аҩналара ҳазлақәиҭхаз лҳәаргьы ауеит, ус акырҟоугьы сыздыруам, аха…»
Сара снаҭрысит, «ииашаҵәҟьаны Уазамаҭ ҳаҩны ахә ыҵихрызма» сҳәан сцәа сааҭаӡыӡеит.
«Уазамаҭ акы иумырҳан: анцәа иныс, убз ҭоумыргылар, убрии уареи шәшесиуа!», – ҿаалҭит нанду лҿаԥшылара аарцәгьаны. Ус деиԥхьхәыцаауа, лажәа инацылҵеит: – Сақәшаҳаҭуп, хык аҭаны иҟаҵатәуп. Ари мышкызны насыԥк лоураны дыҟазаргьы, аӡәы дигаанӡа лчан анҳарӡ, ҳшыбзаз ҳаԥсит. Уазамаҭгьы уи ауиҭахыхыу, аха аӡәы акы аниҳәалак, ус акәу џьишьоит».
«Амрагьы шьҭа зынӡак дыԥшқам, – иҳәеит Манча, инапы аасықәикын, – иабихәа, ҳара ҳагәхьаа имкызаргьы, ма лара длазҵаарауазеи, абас ҟасҵар сҭахыуп, бгәы иаанагозеи ҳәа. Иҳәатәы дахымԥаргьы, аӡӷаб лгәы ҟанамҵари».
Ҳәарас иаҭахыузеи, ҭаҭлан, Манча ииҳәақәо иашоуп. Абжьааԥынгьы иара ирлас-ырласны дсыхцәажәагәышьоит – есымша игәы сҭоуп.
Ҭаҭлан, араҟа салгоит сысалам шәҟәы. изҩыша ҵҩакы амамкәа иҟоуп, аха шьҭа аха сымам, нанду амаҭәаӡәӡәарҭаҿы слыцхраароуп. Уаргьы исызҩы асалам шәҟәы, ашьха аамҭа шухыугаз, уажәы узҿу, аҵара шуҵо! Нас саргьы еиҭоузызҩуеит. Бзиала!
Амра Мрамба».
Ашәҟәыԥхьара салгаанӡа, баба ҿымҭ ажәак иаҩмыжь дӡырҩуан, акыр џьара СШАҿыхозгьы. Аха нана усҵәҟьа ҭынч дтәамызт. Зны акәасҭхақәа рхы еиҿакны амцеиқәҵара далагаларын, уи ада ԥсыхәа ыҟамызшәа, зны иԥхьамтәацызт, акәҷарақәа кны акалаҭ иҵалыртәаларын, уажәы убас ылмур, ахьшь рылаларызшәа.
Ашәҟәыԥхьара санаалга, «ирыҵалазеи, мшәан, убарҭ?», лҳәан нана дҵааит, аха баба лажәақәа рҭак ҟамҵакәа дҩагыланы, инапқәа ишьҭахь иҟаҵаны, дшәышәуа адәахьы иҿынеихеит.
Ари ала иҩашьомызт Амра аҵыхәтәан жызлацәажәаз бабагьы дшалахәыз, аха нана уи атәы ҳәа акгьы шылзымдыруаз. Ари дара уаҩы дархәыцыртә иҟоуп. баба имаӡа нанагьы илыздырӡом, иара изымдыруа амаӡа сара сеиԥш, нанагьы илымамзар ҟалап аха.

Апионер отриад аҟны
Адырҩаҽны ашкол аҟны аҵара ҳаналага, апионер отриад аҿы аизара ҟарҵеит. Иқәгылан сызҵаара. Аӡар ирҟьашьыз сышәҟәгьы аотриад аиҳабы иаԥхьа астол иқәуп.
Иара ҷкәына фархьк иоуп, аха зегьы дҳаиҳауп ҭеҭԥшлагьы дыррылагьы. Уи Шамил ихьӡуп, акомҿарра далалахьеит, ашкол сынтәа далгоит. зыхцәы астол иадысҳәаларц сҭахыз Цацугьы аӡәы диалмцәажәо анкьапышҭеиԥш дхәаԥӡа дычны агәҭахьшәа дәтоуп. лара ара данызба, дара иаасцәымыӷхеит, аҳаҷаҳәа сгәы иааҭашәеит аотриад асовет дшалазгьы.
Сыӡбахә алацәажәара иалагеит. Шамил астол дахагыланы дцәажәоит, асовет ачленцәа, хҩы-ԥшьҩык рҟыт бжьык ыҟамкәа, иахьтәоу иӡырҩуеит.
– Абжьышықәса иамҩанызаҩу аотриад ҳәа ахьӡ ҳхыларазы иаҳа уҳсура анҳарӷәӷәашаз аамҭазы, егьырҭ аотриадқәа рышьҭахь ҳгылартә ҳҟалеит ҭаҭлан ихҟьаны, – иҳәеит иара уажәы-уажәы сышҟа дхьаԥшуа. Ашәҟәы астол иаақәихын, – аа иазиуз, – иҳәан иаартны дҩаханы иааикит.
– Уи аабахьеит, уаҳа ҳахәаԥшырцгьы ҳҭахым, – лҳәеит Цацу.
Шамили ажәа инациҵеит: – иаҳҳәап ажәа аҟынтә, Ҭаҭлан абри ашәҟәы машәыршәа абас ицәахьит, даҭаҳҵарым ҳәа, аха егьирахьгьы дзеиԥшроузеи? Аашьара ҵигеит, иурокқәа ҟаиҵом. Шәара шәазхәыцишь ус акәымзар? ҭаҭлан октиабриатаа данрылаз ибзиаӡаны иҵон. Уажәы «хԥа» рҿы дааит, дышнеиуа «ҩба» рахьгьы диасуазар акәхап, нас ҳотриадгьы зынӡак аҳаҭыр бжьысит ауп.
– Зегьы зыхҟьо, аиаша шәҭахызар, аашьара ақәӡам, аӡарақәа роуп, иара убас агәалақәагьы сымоуп, – аасҿыҵҟьарц егьасыгымхеит, сылахь аԥхӡы алыжжуа сахьгылаз.
– …Аха ари нахыс ус ҳзеибауӡом, – ҿааиҭит Шамил, иҿаԥшылара рыцәгьаны даасыхәаԥшын. – Иаҳҳәап, уҩызцәа урхьымӡоны ацхыраара уҭахызар иҳаҳәа, уи азы ҳара ҳахиоуп, мап анакәха, аус уулароуп ԥыхьеиԥш…
Абас зысҳәо, арҵаҩы данузҵаауа ахәшьара «хԥа» рҟынтәи «ҩба» рахь аиасра егьаҭахӡам азы ауп, иара «хԥа» ҳәа узҿугьы, уара иуаҭәоуп ҳәа иҳазҳадкыло иҟам, аха.
– ҭаҭлан иҳәааит абас дызҟалаз, – аӡәы ибжьы ааиргеит.
– Уи  аҵыхәтәан ажәа иаҳҭап, уажәы Цацу ҳлазҵаап, аурокқәа раан ҭаҭлан дызҿқәоу ҳалҳәаразы, – иҳәеит Шамил, зыхьӡ иҳәаз лышҟа ихы неирхан, нас иара днатәеит.
Цацу, убарҭ ажәақәа дырзыԥшызшәа, адыхҳәа дҩагылан, лыбла гәаақәа аасыхәарԥшны, ус лҳәеит:
– Изакәу сыздыруам, ҭаҭлан сыхҟәы гәргагас иоуит!
Зегьы неибарччеит.
– Избан акәзар, иршәны исгәдыбҵоит, – лажәақәа сгәы иааҵаххны инлаҭаскит саргьы.
Ҩаԥхьа иааибарччеит.
– Уара уфынӡагьы уа ауаа тәалон, аха ус аӡәгьы дмашшӡац, – лҳәеит Цацу, лыхцәы аҵыхәа ажәырԥ-жәырԥҳәа дацрыхо. Иҩашьомызт шьҭа дук мырҵыкәа ишлыршәуаз.
– Урҭ ԥхашьаны ирымҳәозар акәхарын, – ҿаасҭит сара, снацәа аалықәсырххан. – Убри азы акәзаргьы ҟалап бжеиҳан уаҟа уаҩы дызтәамыз.
– Уаҟәыҵ ацәажәара! – шамил ибжьы насықәиргеит.
Снатәеит. Сгәы иалан уажәраанӡа Цацу Амра дахьлеиԥшнысшьалоз.
Цацу такә аамҭа дцәажәон. лара данцәажәо дыԥшӡаӡам, лхаԥыцқәа ааҭәырӷәы еиԥш иҟьаҟьа-ҟьаҟьаӡа. Уажәы сахьылҿаԥшуазгьы, дгәаазар акәхап, исзеиӷьыз ҳәа ажәакгьы ылмҳәеит. Уи лышьҭахьгьы ицәажәақәеит апионерцәа. зегьы сара хьаас срыман.
– Ҭаҭлан ида ҳара зегьы ҳасирқәаны аҳҟаӡам, – иҳәеит аҵыхәтәан Кәбта, аҷкәын хәыҷы, дцәышәшәнеиӡа, аха иаҳагьы иҟәыбҷоуп ҳәа ирыԥхьаӡоз (сара аиаша сҳәоит, дсыдымгыелит ҳәа аҩыза дызлаҟоу зӡом).
– Аха, араҟа рыцҳарас иҟалаз, – Кәыбта дцәажәон, – шамил иҳәан еиԥш, ҭаҭлан даӷаҷиеиԥш шьҭахьла ддәықәлеит. Ԥыхьа ибзианы иҵон, уажәы даҟәыҵит… Иҳаиҳәааит ари нахыс дзеиԥшрахо: дышпионеру даанхауоу, иҵегьгьы адаӷаҷиа деиԥшхауоу?
– Ҭаҭлан, арахь уааишь! – шамил ибжьы ааиргеит, саргьы слыҵашәкәа сцеит, сгалстук схихырц снеигоз џьысшьан.
– Ацхыраара уҭахызар, ҳара иуаҳҭоит, аԥхьан ишысҳәаз еиԥш, – иҳәеит сыхәда сыкәарҽ снеины иаԥхьа санаагыла. – Егьи иаҳҳәақәоз усгьы иуаҳаит, аашьара акәӡам, аӷьараҳәа аусуроуп иаҳуалу. Иуаҳҳәақәаз ухаҟны иааганы, уанбзиамха, нас ҳара вба ҳамам… Апионер иуалқәоу умдыруеи?
– Издыруеит, – иниаҭаскит сара.
– Иҳаҳәишь даба?
Уажәы абас иансыдиҵа, схы иҭаз лҭыԥраан, иахьца ҳәа сымбао, инҭԥшша ицеит. иашаҵәҟьаны, урҭ сара издыруан, ишыздыруаз иаргьы изымдыруа дыҟамызт – иахьа симбаӡеит. Урҭ анысҳәалак, нас «ушыҟалақәаз ирыдкыланы ухәыц» иҳәозар акәхарын… Сгылоуп сыцламҳәа ҵысҵысуа, дара сгәы иҭоуп, арахь ажәақәа сҿашәом.
– Абан, анаҟа аҭӡы иахькыду! – инапы неирххеит Шамил ԥыҭрак ашьҭахь. Изныз аӷәы сара исымбацкәа сыҟамызт, иагьараан садгыланы саԥхьахьан, иара уажәгьы сҿаԥхьа иҟан, избомызт умҳәозар… Сылаԥш аннақәшәа нахыс, аԥхьарагьы сҭахымхакәа апыҟҟаҳәа аҳәара сналагеит.
«Апионер зегь рыла дҿырԥшыгоуп… Апионер аӷьараҳәа дыҟоуп, акгьы дацәшәаӡом… Апионер аусура бзиа ибоит…»
– Иазхоуп! – Шамил сааҟәихын дсызҵааит: – Нас иҳауҳәозеи?
Ҿысымҭит, схы ларҟәны сгылан.
– Ууалқәа угәаламшәеи? Даҽазныкгьы абас уара уҵыхәала ҳаизараны ҳаҟоума? – ҩаԥхьа дсызҵааит. – Аа? Уалга, аҭак ҳаҳәа!
– Мамоу, – сҳәан инаиаҭаскит. бабеи нанеи ражәақәагьы сара исгәаламшәо сыҟамызт…
«Бзиала аӡарақәа! Ари нахыс шәареи сареи уаҳа ҳаибабараны аҳҟам!» – сҳәон гәаныла, аизара ашьҭахь аҩныҟа санцоз.

Асалам шәҟәы Ҭаҭлан иҟынтәи Амра лахь!
«Амра! Иҭабуп асалам шәҟәы ахьсзаабышьҭыз. Аҩны зегьы дара еигәырӷьеит, иаҳәоз рылахь еиқәнаҵазаргьы. «Убжьы рдуны уаԥхьа!» анырҳәа, слатәан саԥхьеит. Амала, аиаша басҳәап, Амра, бара араҟа бзыхцәажәақәо дара хьаас исымоуп, аха исылшарызеи? Амра, сазыԥшуп ҩаԥхьа бара бҟынтәи ашәҟәы. Баб иашьцәа реимак атәы инагӡаны исаҳарц сҭахыуп, исаҳахьоугьы маҷым аха. Сҵакы шыбзиоу бгәы аызмҩо быҟам, сыгәра ганы агәнҷыхьақәа ишәымоу анцәырбга. иага ҳаҽҳарҟәыбҷаргьы, адуцәа рымаӡа ҳара иҳарҳәом, Амра, аха ҳара-ҳара ҳагәра еибагалароуп…
Сгәабзиара базҵаауеит, Амра сара хар сымам, амала, ибцәызӡом, уажәы саазқәылаз аҵараҿы сманшәаламкәа сааиуан. Еиҳарак исԥырхагахаз аӡарақәа роуп, урҭ рыдагьы ахьаақәа сымамкәа сыҟам, аха. Аӡарақәа сырхаргалан, сурокқәа сзыҟамҵо салагеит. Дара срыхҟьаны ашкол аҿгьы аҩнгьы лахь соуит. Сызқәшәақәаз зегьы уажәы ирзаауазеи, зны ҳаибабар ибасҳәап! Шьҭа сиыӡбит аӡар иага бзиа избозаргьы, рымԥынҟа сықәымло сҽырҟәыскырц. Аҭыԥ ахь зынӡагьы снеиӡом. Аҵарада шьҭа даҽакы уаҳа схаҿы иаазгараны сыҟам.
Сара акәашара дара ибзианы издыруеит. Сшьацәхартәуеит ибзианы, иарау бас ашәаҳәараҿгьы схәыдаӡам. Апионер дружинаҿы уажәы еиыркааит ашәаҳәаратә куржок. Уаҟа зегьы раԥхьагьы ашәҟәы санырҵеит, аха мап, сара акружок салалом ҳәа арсҳәеит. Ашьҭахь уи атәы нана ианласҳәа, слырҽхәеит, ишахәҭаз уныҟәеит – лҳәеит, бабагьы дақәшаҳаҭхеит. Сара сацәшәеит ашәаҳәареи акәашареи ҩаԥхьа сырхаргалар ҳәа. нанеи бабегьы иаахтны ирымҳәеит, аха убри акәхап изыцәшәаз, мамзар зны-зынла гәырӷьарак, ма ҳара ҳгәылак ианимоу, даргьы ециыкәашалоит. Акәашара акгьы иаԥсамзар, дара иагьзырҵазеи, иагьзыкәашозеи? Мшәан, дара рами саргьы уи сзырҵаз! Аха, ишысҳәаз еиԥш, нана уажәы даҽакала дцәажәон.
«Мыса иеиԥш ашәа зҳәои икәашои дабаҟоу, аха днымха-хымҵәа адәы дықәуп, иифо имаӡамкәа, избан акәзар, акәашараҿы ацыӷ даҩызоуп, аха аусураҟны ибӷа ԥҵәоуп, – лҳәеит лара. «Аиеи, дад аиеи, аҵароуп, усс иҟоу, уаҳа даҽакы акәӡам, – иҳәан, нана дналықәшаҳаҭхеит бабагьы.
Урҭгьы абас шсабжьаргоз здыруан азы ауп акружок сзаламлаз. Уажәы аус шызуа бдыруама? Уахынла ашәҟәы сшаԥхьо, зны-зынла санамхацәалогьы ыҟоуп. Убриа ҟара сааԥсоит, аха адырҩаҽны ҩаԥхьа сгәы еицҳауа сҩагылоит.
Аҭыԥахь агнеирагьы сҭахыуп, акружок салазаргьы бзиа избоит, аха убарҭқәа зегьы сырҟәаҵны аҵара сҵалароуп, избана кәзар, аҵара зегьы ирыцкуп. Уи ада ԥсыхәа шыҟамыз баба иҳәеит, уи ииҳәақәазгьы басҳәап, зны шаиқәшәар. Уи аҵыхәала аотриад еизара аҟынӡагьы снаргеит, аха урҭқәа зегьы ирзаауазеи.
Амарџьа, Амра, бара аҵара акы бахнамгааит. Ҵоуп, бара быӡӷабуп, аӡӷаб уиаҟара дрызҿлымҳам аџьмақәа, ашәаҳәареи акәашареи былоугьы сыздыруам, аха урҭ рыдагьы даҽакы бԥырхагахар ҟалоит. иаҳҳәап, аха урҭ ырдагьы даҽакы бԥырхагахар ҟалоит. иаҳҳәап, ма аласба, ма ацгәы, мамзаргьы акәҷар рацәа ишәымоуп.
Аҵароуп усс иҟоу, уаҳа даҽакы акәӡам. Иумҵар арҵаҩы дуацәҳауеит, уҩызцәа ухыччоит, уҭааҟәа рылахь еиқәырҵоит, избан акәзар уаԥхьаҟа акгьы уаԥсамкәа уҟалоит. Бара, Амра аҵара бымҵар, анҟ-наҟ аԥсаатә рфермаҿы аусура баладмыргаргьы ҟалап. Уа аԥсаса рферма аҟны аҵкысгьы еицәоуп. Уаҟа заҟа кәты, заҟа кәҷар ыҟоу бдыруама?
Сара акәтқәа рфермаҿы снеихьеит, бара иббахьоу сыздыруам. Ашкол аҟынтәи ачаи бӷьы аҿыхра ицоз сахьрыццаз, уаҟа снанагеит.
Ҭаҭлан Сымрба».
Ачеицарса асахьа аманы иҟасҵаз аконверт абри ашәҟәы лҭаҵаны идәықәсҵеит Амра лахь – илоуу, илмоуу сыздыруам. Убри гәҭыхас исымоуп. Аха ииашаны адрес сызҩызар, ишԥалоурыз. ииашаны зысҳәо, аконверт адрес ақәҵара сара сиылымшоны акәӡам, нана иахьсалҳәоз деилахәазар ҳәа сшәаны ауп. лара ашьха дымцац, дмаац, Амрарааҿы дымнеижьҭеи иҵуазеи! Ус анакәха, деиламхәо илдыруамашь урҭ ахьынхо? Ашәҟәы андәықәысҵоз, баба лыҟамызт. Аха абжьааԥны нанеи иареи анеицәажәало, лара еиҳа лдыруашәа ауп дышҟоу – убри сақәгәыӷуеит.
Акы анеимарклак, зны-зынла «бара бдукатуп, быцҳәа аҳәара уадаҩуп» ҳәа баба дҩагыланы дцоит.

Ауаҩы иажәа дахымԥароуп
Сара аҵараҿы сусқәа еиӷьтәуа сааиуан, аха абжьааԥнеиԥш лахҿыхра сымамызт. Амра илҳәақәаз гәҭыхас исыман. Ари нахыс иаалыцҳарызеишь ҳәа сыԥшын. иҟаҵатәыз здыруан, аиаша леилыркаатәын, аха уиа ҟынӡа сымч снанагаӡомызт. иахьеи уахеи уи гәырҩас исыман, арахь агәҿыӷьрагьы схьаанагон. Ауаҩы дзышьцылоу аҟәыҵра ицәыуадаҩуп рҳәоит, уи шиашоу сацәымҩашьо уажәы агәра згеит. Ахмәаргақәа ашкол аҿы иамҷӡам, аҩнгьы иҟақәоуп, аха аҭыԥахь сахьымнеиуаз акы еиԥшны избомызт. Знык снеир, мыцхәы саанхар алшоит, адырҩаҽынгьы самханеиуеит, убриа ҟнытә изӡбит зынӡак уахь сықәымларц. нана дгәырӷьаҵәа дыҟан ашкол аҟынтәи аҩны санааилак, џьара сымцо сахьылбоз, аббагьы уи игәы иахәон. Аха сара аҭыԥахь исыхон, зны-зынлагьы ацара илақәсырххуан.
Ҽнак ҳгәылара ԥсхәрак ыҟан, нана убрахь илгашаз ачыс мышкы хәлаанӡа армазеира даҿын. Еидарак афатә лыманы дцеит, аха лнапқәа ыркало дыхнымҳәӡеит; илгаз аҵкысгьы лырҭазар ҟалап баба ихәы ҳәа. Иара ақыҭсовет ахь иԥхьан, иҽеилаҳәаны дцарц аҩны дахьаакылсыз, «ачыс аабымгар акәын» иҳәан азнык азы нана авба налиҭеит. Аха нас \ымҭ днатәан, изхарафа-изхаражә амҩа днықәлеит. Нана – ссаанқәа рцәеилагеит, даҽаӡәы ирҭаанӡа сцароуп! – лҳәан, хәба-фба чанах еихаргыла, иылманы ҩаԥхьа аԥсхәрахьы дцеит.
«Знымзар-зны аҭыԥахь сцараны сыҟазар, абыржәы сеиӷьым, – сгәы инҭысҳәааит сара. – Баба уаҟа дыҟам, нана араҟа дыҟам, аӡар ирзызгаша афатә ашькаԥ иҭажьуп».
Сҩагылан, сшәыра ашәҟәқәа ҭыхны џьара иԥхьакны, иреиҳаз хаҷапырк ԥҽҽны илҭасҵеит; уи иацҭасҵеит имаҷымкәа ахаа-мыхаақәа. нас аҩны ашьҭахьтәи ашә сындәылҵны сҿынасхеит. Сцоит, аха сшьапқәа сыргом. Акала сгәы ҭгәырӷьаауеит, аха даҽакалагьы иҟасҵо шхәарҭам збоит.
– Аҵарада ԥсыхәа ыҟам, исҵалароуп. Уаӷоу акгьы изеилымкаауа дҟалеит, мамзар уи ус шакәу сарҳәеит аҩнгьы, аотриад аҿгьы, иара уаанӡагьы уеизгьы-уеизгьы схы акгьы ԥнамҟо сыҟамызт, аха… нас сзаауазеи уажәы арахь? Иахьа сана, уаҵәгьы самхаауеит, уаҵәы сана – уаҵәашьҭахьгьы?! – ҳәа сгәы сҭахәыцуа, алакҩакра салагеит сахьцоз.
Сназааигәахеит аххьа-хьхьаҳәа инеиуаз акәара. Снаскьа-цыԥхьаӡа сгәы ҭынчымкәа иаҳа-иаҳа схәыцра иацлоит. зны сиыӡбит схынҳәып ҳәа, аха нана аԥсхәра аҟынтәи даахьазар, ушәыра уманы ахәылԥаз уабаҟаз ҳәа дсазҵаар алшоит. иара аасымхны дылҭаԥшыргьы, ассир! Ачыс аҩнынтәи ишызгаз лдырыр, усҟак лымҳәаргьы ауеит, аха аԥсхәра аҟынтәи иаазгаз џьылшьар ауп, аума сақәшәараны саныҟоу!
Мап, акыр снахәыц-аахәыцқәан, изӡбит схынҳәырц, аха ачыс сыманы аҩны сымнеирц. Ус анакәха, икасмыжьыр ада ԥсыхәа ыҟамызт – уаҳа иабазгарыз? Азнык азы ҳгәашә азааигәара сҽыԥсахны Муреи Кьынцеи ирысҭап сгәахәт, аха урҭгьы аԥсхәраҿы иҟан, шьыжьы аахыс иқәгьежьаауа иҟарҵоз џьышьахәуп, уажәыгь ихнымҳәыцзар ҟалап.
Ахаа-мыхаақәа ачеицарсеи ачаџьи изулак сара исфеит, ахаҷапыр касыжьҵәҟьарц иақәскит. Амҩа снымҩахыҵын, ашәыра аҭыхра СШАҿыз саԥхьа еинцәышк лаҵҟьан аҿынанахеит. Арҭ ацәгьа-мыцәгьақәа рхәы саҵаланы саазшәа иҟалоит сҳәан, сҽааныскылеит. Урҭ ирыхҟьаны исыхьхьазгьы схамшҭыцызт (аӡмыжь саналаҳаз атәы ауп сызҿу). Слагьежьын, акәараҿы снеиТ; сынхықәгылеит аӡмыжь. Ари зны зыӡбахә сҳәоз акәара акәӡам – ҳаҩнашьҭахьҟа ииасуеит, ус анакәха, аӡмыжьгьы сызлаҳаз акәым. иара усҟак иҵаулам, аха иаҳагьы ирацәаны аԥсыӡқәа ҭоуп. Арҭ акыррҿарҵаларазгьы егьамам, ауаҩы имыхәозар иԥырхагам ҳәа сгәы инҭысҳәааит, рҵыхәақәа ршәшәо, ишьқьыруа еилаҳәазымымзуа иахьеилаз срыхәаԥшуа. Аха дара рымацарагьы ракәмызт аӡмыжь иҭаз. Абан аӷәарџьа, аԥаҩ иҭыҵны иахьааиуа акәуа, ус сылаԥш нақәшәеит Кәыбта сыздикылаз адаӷаҷиагьы. Ачашәс ыманы сшааиз адырызшәа, сышҟа ахы рханы иара ааиуан иццакы-ццакуа, адгьыл аҽеиуатәны. «Кәыбта ҭасҳаԥгьы абри садикылеит, ихаҭа ма ԥшӡак иакәхындаз!» сҳәан, сҽааларҟәны адаӷаҷиа сахәаԥшит, ииашаҵәҟьаны, шьҭахьла акәу, ԥхьала акәу ишныҟәо еилыскаарц. Аха уи агәаҭара уадаҩын, избан акәзар, иара ахи-аҵыхәеи узеиҩдыраауамызт, иԥацхаламӡа, акалашәақәа иҟан… Сус нхоит ҳәа аҭыԥахь санымца, акраамҭа араҟа иҟасҵоз, схаҷапыр аԥсыӡ иларыҭаны аҩныҟа сҿынасхеит. Сахьцоз гәаныла исҳәон: «Знык иуӡбыз ноугӡароуп, акы хәшьадуа, даҽакы ҟауҵо уалагар, акгьы иаԥсам. Уҽеимхар, иҽеины иухцәажәом, иеиӷьым духыччаргьы алшоиТ», Убас ҳаихыччалоит хәҷык. Уажәы аакьыскьа аурокқәа ҳанрылга, Адгәыр Џьгәанаҭ-иԥа ҳмышьҭыка акраамҭа дҳацәажәон аиҵбыратәи акласс аҿы итәаз хәҷык иҟеиҵаз иахҳәааны. Уи ахәҷы ҽнак ашколахь сцоит ҳәа иҭаацәа ираҳәаны, кьаброу асра дцеит. Амҩан, дхынҳәны данаауаз, ицәыхәлан ма дымҟьалеит, ма акы имбеит, аха иарау с дшәаны дыҳәҳәазаап. «Ауаҩы игага дацәшәо акәымкәа, аӷьараҳәа дыҟазароуп» иҳәеит Адгәыр ЏЬгәанаҭ-иԥа. иара убас, гәынамӡала дрыхцәажәеит уи ихьыз здыруаны, заа изымҳәаз маӡала дрыхцәажәеит уи ихьыз здыруаны, заа изымҳәаз иҩызцәагьы. «Ацәгьа здыруаны ақәҿызымҭуа, иаргьы уи ацәгьара далахәуп!» – иҳәеит Адгәыр Џьгәанаҭ-иԥа ирлас-ырласны ихы инапы ықәшьуа.
Ауха нана крылуит, акрылымургьы ауан, аха. Усгьы сара уаҳа акы сҿахьы иҩазгос ыҟамызт, бабеи лареи акрнырфозгьы, уи ашьҭахь шьардаамҭагьы стәаны саԥхьон абиблиотекаҿы исырҭаз ашәҟәы. Уи ианын ажәабжьқәа.
Адгәыр Џьгәанаҭ-иԥа излеиҳәаз ала аурокқәа рыҟаҵара мацарагьы азхом ибзианы аҵаразы, ахәҷытәы сахьаркыратә шәҟәқәагьы ирыԥхьалатәуп.

Нанеи сареи ҳҳәатәы иаҳаргоит
Абар ааԥынра ҳааҭагылеит, амшцәгьақәа цеит, шьҭа ԥхынрахеит. Абаҳчақәа рҿы ашәырҵлақәа какаҷны, ибыбышӡа еилагылоуп, абнақәагьы ахаафҩы рыҵышәшәа ицоит. Ашколахь санцо аха сымам, аха санаауа усҟак сыҽрыдмырхалакәа акакаҷқәа сыҟәшәоит. Уаҟа аԥсаатә рыбжьы ухы ҵырхуеит, анна иҷырҷыруеит, ара иҷырҷыруеит, рашәаҳәабжьқәа хааӡа игоит. Урҭгьы аусура иаҿымкәа иҟам, уажәы ауаа тәамҩахә ҟамҵо адәқәа ишрықәу еиԥш. Даҽакы акәым, заҟа шьҭа збахьоузеи акакаҷқәа ахьысыҟәшәо, рыҽрықәырԥс ирықәтәаны! Урҭ ашьхақәа зтәу анцәа идырп – ҳара ҳакәу, ҳгәылацәа ракәу. Аха ҳара ҳтәқәа ракәхап, акакаҷқәа рыҟәшәара сара саналаго, аҩны азааигәара санааилак ауп. Зны шьхақәк насҭхашәа сгыланы срыхәаԥшуан. Урҭ ашәҭыц рҽақәырԥс ишақәтәаз ала иашьомызт рҽазҵәылхны аусура ишаҿыз. Ус баша рыԥсы ршьозар, абанс рҽырҟьаларызма, ҭынч имтәарыз? Иџьоушьаша, зегьы убас ауп, рыҭрақәа рҿы ианыҟам, ҭынч шьхакы тәаны иубом.
Абарҭқәа рыла иуҳәар алшоит ацха хаауп, аха аҟаҵара дара иуадаҩуп ҳәа. Сгәы ирыцҳанашьоит урҭ ашьхақәа, рыҭрақәа ахьҽеимыз иахҟьаны рџьабаа усҟак иахьырԥымлоз азы. Аха даҽакалагьы дара рызҳара ацха баба ирзынижьуан, ҳара ҳакәын изыгхоз. Уажәы аакьыскьа баба игәаласыршәеит Амрараа ацха рацәаны излароуз атәы.
– Издыруеит, Ҭаҭлан, ҳашьыхмӡаҭра шыԥсахтәу, – инсаҭеикит иара, – аха иабаҟоу, аха сымам. Уажәы изҭоу аиаҳәақәа рҩызцәа абна сахьылоугьы иҟасҵоит, аха уара узқәоу рыҟаҵара ус имараиӡам.
– Баба аԥаразы иҟазҵо дыҟаӡами? – сизҵааит.
– дад, иабаҟоу аԥара? Иумоума? – ҿааиҭит иара иааџьеишьан; иажәақәа саргьы иааџьасшьеит. Сара аԥара сызҭода, макьана акгьы схашәалом, аха иара иабеигеи ҳәа дылкыр ҳәа дшәозар акәхарын.
Ҽнак нана дазырхәыцны иласҳәеит Ҳанымраа ацха рацәа злароуз атәы. нана баба лҽизылкит ашьыхмӡаҭра ҿыцқәа ҟаиҵарц. Уаха ҳанааидтәалалак, ицәырылгон, ианылхашҭуазгьы, сара схы налҿакны маӡа илгәаласыршәон. Аԥхьа баба аҟаҵаха сымам ҳәа сара исеиҳәоз нанагьы илеиҳәон, аха аԥара сымам иҳәаӡомызт, иабоугеи ҳәа дылкырҳәа дшәозар акәхарын.
нана акы лҽазылкыҵәҟьар, лаҟәыхра уадаҩуп, иҵегь санеиҵаз ауаа рпалта аҳәынҵәрақәа срыхьҵәыуаны ишҿысхуаз даҩызоуп. Ҳәарас иаҭахыузеи, лареи сареи ҳҳәатәы еиқәшәаны ҳҽыззаҳкуаҿы баба ҳаиниауеит… Уажәы аҵыхәтәан ларгьы саргьы ҳгәырӷьаҵәа ҳаҟан. баба дрышьҭалеит аӷәхцәа – ауасҭацәа. Ашьхымӡаҭразы акәхап ҳәа, мамзар аӷәы иазиуазеи баба? Ҩныла-гәарала ҳаиқәшәоуп, афермазы акы иҭаххар, аиҳабы изиԥшаауеит.

Асалам шәҟәы ианқәаз џьашьахәуп
Хьаас исыман акраамҭа Амра лҟынтәи ашәҟәы ахьысмоуаз. иҟалаз сыздыруамызт: илыздәықәысҵаз сышәҟәы лмоуу, ацынхәра дәықәылҵаны сара исмоуу? Сара иаҳа еиӷьасшьон аԥошьҭа иасҭаз сышәҟәы лмоукәа, абас иҟалазар аҵкыс, лара идәықәылҵаны сара исмоузар. Избана кәзар аԥхьа ишысҳәаз иҟалазар, ацымхәра сымҩыз џьышьа лгәы сзынхар алшон.
Саргьы Амрарааҿы исаҳаз амаӡа мышкы иансгәаоламшәо ыҟаӡам, ашьҭахь лара илҳәақәазгьы, гәҭыхас ишсымаз исымаӡан. баба ила санҭаԥшлоз игәы иаанагозеишь сҳәон, иҩашьомызт иаргьы илахь шеиқәыз. Ҵоуп, урҭ рҭыӡшәа сараи сҿыҵасыршәом, изысҿыҵасымршәо аҵара сханагаланы акәӡам, уажәы саазқәылаз уи исханаршҭуазгьы маҷым, аха… изасҳәода? бабеи сареи ҳагәра еибагом. Нана лыгәра ганы амаӡақәа сызлаҳәом – баба иалҳәар ҳәа сшәоит. УИ лҟазшьақәа шыҟоу ала лҵакы усҟак иҽеимзар ҟалап. Зны-зынла лара дыҵҟьоит лгәы иалсша акы анаалаҳалак, афархь агаз ақәҭәаны амца анацроуҵо еиԥш. Убас ауаҩы даынҟало игәы иҭоу мҳәакәа изычҳауама?
Хыхь сзыхцәажәоз хьаас ишсымаз, ҽнак саагәырӷьеит. Ашкол аҿы аҵара ҳаалгоны, сгәы сҽанӡамкәа исоуит Амра лҟынтәи асалам шәҟәы. Ахәыҷқәа ласықәеибаҳәа сыркит изҩыда, ианузеи ҳәа. Џьеи идсырбарын, «баба иҭәуп» сҳәан, иаразнак сшәыра илҭаҵаны аҩныҟа сҿаасхеит.
Аҩны сшааиз еиԥш, акрыфарагьы сҽаызмкыкәа, асалам шәҟәы аахсытрлеит.
«ҭаҭлан, аԥхьаӡа иргыланы уиасҳәарц сҭахуп уажәраанӡа ашәҟәы зузымҩыз атәы – ҳәа далагон Амра… Шәара шәахь нанду слыманы днеирц лгәы иҭан, усқәак рҵыхәала Шалиман диацәажәаразы, урҭ закәу ари ашәҟәы уанаԥхьалак еилукаауеит.
нанду зны-зныла лажәа иалаҵаны илҳәалоит жьрацәарала Шәлиман иаҵкыс иааигәоу аҭынхацәа сымоуп имаҷҩымкәа, аха иара иаҳа сиқәгәыӷуеит, ишахәҭоу еиԥш ала ҳашзеибамбогьы, избана кәзар, ахшыҩ змоу уаҩуп ҳәа.
Аха ҳара ҳызмнеит, нанду лыгәқәа бзиамызт, иара уажәгьы усҟак дҽеиӡам. ҭаҭлан, уажәы зны уара иуҳәақәаз рҭак ҟасҵоит, нас сиасуеит иузынасыцҳарц иуҭахқәаз рышҟа.
Уара аҵараҿы ухьысҳахеит уахызгақәоз ҟалан. Аха ашьҭахь еилукааит уи ала ԥсыхәа шыҟамыз, убриа ҟынтә, ҩаԥхьа уҽазҵәылхны ашәҟәы укит, ашкол аҟынтәи аҩны уанааилак, ухы умҩаха аԥхьара уаҿуп, ашәи-ҭышәи уамнеиуа. Даара ибзиоуп аҵара иаҵанакуа ахьеилукааз. Аха, Ҭаҭлан, иуасҳәарц исҭахыу абриа уп: ашәаҳәареи акәашареи ркружок уалалар еиӷьуп, угәы азцо, бзиа иубозар. насгьы зынӡак узаҟәыҵзеи аҭыԥахь анеира, аӡар урышьцыланы рыгәбылра умазар? Акружок аҟны хмәарроуп, кәашароуп. Аҭыԥ аҿы уахьнеиуагьы убас акала угәы урҿыхозар акәхап, уеизгьы-уеизгьы даҽа уск уара иҟоуҵарызеи? Аҵара усуроуп, ишудыруа еиԥш, аусура аԥсшьарагьы аҭахыуп. Ахәмарра ԥсшьароуп, аԥсшьара хәмаррам, аха.
Ҭаҭлан, уара шьҭа сара сеиԥш асааҭ умазар акәын. Сааҭла уаамҭа ушалар, цәгьа уманшәалахоит. иара ашкол ахь агара ахәаҭӡам, уаҟа иагьуҭахӡам. Аха аҩны уахьыхәмаруа уи умазар, акы уазхагалом. Усааҭ уахәаԥшуа ахәмарра уаҿуп, уаамҭа анааи, илкажьны уцоит. Аха уара асааҭ удыруама? Иузымдыруазар ҟалап, даҽазны ҳанеибабо иусырҵап.
Уани уаби ргәы уақәшәо уҟазар, Ҭаҭлан асааҭ сҭахыуп ҳәа роуҳәар, сгәанала, иузаархәоит. Сара иаҳзыҟоу аӡәы амала исиҭеит. Уазамаҭ исырҵан, сааҭ дук ааганы иуадаҿы икнаҳаны иман, аха уи сара исгәаԥхом: аус анауа абжьы дуцәоуп, аҟәарҟәар иаҩызоуп. Аха иара бжеиҳан аус ауӡом, избан акәзар Уазамаҭ архиара ихашҭуеит.
Шьҭа иаазыркьаҿны иуасҳәап аԥхьатәи сысалам шәҟәаҿы ибжамҽамны иаансыжьыз Манчеи Уазамаҭи реимак атәы. Уи нагӡаны иуасҳәарц уаргьы иуҭахыуп.
Шәара шәанца Манчеи нандуи еибырҳәаз атәы зҩит – иудыруеит. Ауха Уазамаҭ данааи, ахҩыкгьы неидтәалан, ҩаԥхьа аус алацәажәара иалагеит. Манча авба ӷәӷәа Уа Уазамаҭ ииҭон. иара шамахамзар, ҿиҭуамызт, зегьы ицәа иалалон – изичҳауаз, ихаразар акәхап. «Уара, џьым, адәахьы ҿуҭуам, аха дара уаҩы еиӷрабаак уоуп. Уара уҵыхәтәа ыҟам азы ауп абас узыҟалаз. Амреи сареи сыӡӷаб хәыҷи раԥхьаҟа изықәшәарызеишь ҳәа рыгәхьаа умкит» – иҳәеит Манча игәаԥсахы ԥжәо.
Ҭаҭлан, уара иузымдыруазар ҟалап, Уазамаҭ аԥҳәыс дааимгаӡац. Иԥҳәысаагара ахыԥаны дыҟоуп, аха данааиго уаҩы издырӡом, аӡәы даага ҳәа аниарҳәалак, ҿиҭӡом. Манча аԥҳәыс дааигахьеит. Иԥҳәыс уаҩы дылмоуӡо, уаҩы длымоуӡо дшааиуаз, иаалырҟьаны ԥҳак длоуит.
Еимакуа иалацәажәон сыҩны аҭыӡшәа. Манча иҭахын Фраҭ ддәылаҳцарц, ма дандәылҵуа аҿҳәара аҭаны, ақыҭсовет ахантәаҩы имҳәыр лаарханы ашәҟәы имаҳхырц. Аха Уазамаҭ иуамызт, Фраҭ игәы иалсыр ҳәа дшәон. Манча инапы насықәирххан, ус иҳәеит: – Даҽакы акәым, абни ахәыҷгьы думбаӡо, иӡыӷәӡа игыланы иааԥуша? Иҟоуҵаз уи дақәшаҳаҭу џьумшьааит! Уазамаҭ – уи уара иалудыраауазеи? – аниҳәа, сара Манча сышиқәшаҳаҭыз расҳәеит.
Мшәан, Фраҭ ихәҷы дықәихызар сара исхароузеи, ма иара Фраҭ сара сидырхуандаз! Сибацыԥхьаӡа, «дад, бара  бжьыԥҳада?» ҳәа дсазҵаауеит. Фраҭ «з» изҳәаӡом, уи ацынхәрас «жь» ауп ииҳәо. Аколнхара аконтораҿы сусмшқәа еилоугеит ҳәа зны абригадир гәацәыхьажәала даниацәажәоз, иҳәон: «Дад, ажьалымдара сжьууит, дад, ажьалымдара».
Ҵоуп, Фраҭ, сара схи-сҵыхәеи аниасҳәалак, анцәа бнеигӡааит ҳәа саашьҭыхны сгәыдикылоит. Уи агәабзыӷра иаҵоу сара исыздыруам, аха исаҳахьеит, саб данҭаркуаз дырбаандаҩны дызгаз иара Фраҭ ихаҭа иоуп ҳәа. Игәаӷ иманы дигозар акәхарын, амҩан дышныҟәигазгьы аллаҳ идырп, иара бџьарла деиқәных дыҟан, баба рыцҳа акгьы имаӡамызт.
Зегьы ҳгәааит. Ҳара ҳахҩык: нандуи, Манчеи, сареи Уазамаҭ ҳизгәааит, Уазамаҭ ҳара дҳазгәааит. Манча иаԥшьгарала ҳдәықәлеит Фраҭ иахь. «Шәхынҳәы! Сышәмырԥхашьан, убри аҭыԥ сара иқәсҵоит» ҳәа Уазамаҭ ибжьы шҳақәиргоз, ашҭа ҳҭысит. Ԥыҭк ҳааскьахьаны, нанду Манча дизҵааит «Издыруада, Фраҭ ирласны дыҩныҵынр, аҩны иҩнаҳҵарыда» ҳәа. Зыгәра аагаша аӡәы дҳаԥшаап, ма сабхәында ҳиԥхьап, иага ыбмҳәан, уи дгәыцхәуп», – иҳәеит иара. нас Манча ибжьы рхәыҷны нанду акы лаҳәара далагеит, аха ииҳәоз сара исмаҳаит.
Ҳнеит Фраҭ иҿы. Иара иакәын аҩны иҟаз – игәы бааԥсны диан. ԥыҭк ианеицәажәақәа рышьҭахь, нанду ицәырылгеит ҳаззнеиз атәы. Лара дара лажәақәа ырхааны дцәажәон. нанду илҳәон, иара игәра ҳамгоны акәым, аха изтәыз иразҟы зеиԥшрахаз ала шәҟәыла иҟаҳҵар шеиӷьаҳшьоз. «Ҵоуп, еснаҭ уажәы ддыриашеит, аха ԥыхьа авба иман; убарҭқәа ҳнарызхәыц-аарызхәыцқәаны абас ҳаӡбит, угәы иалымсуазар!» лҳәеит нанду.
«Уажәыҵәҟьа удәылҵроуп, амарџьа» лымҳәеит лара; дзеиԥшраз анылба, лгәы дрыцҳанашьазар акәхап.
нанду лышьҭахь Манча ацәажәара далагеит, аха иара дагьуаҩыхԥаразаап (ус аҭахызар акәхап, адуцәа иҟарҵақәо зегьы ззыҟарҵо ҳара иҳаздыруам). Манча аҩны акала дцәажәон, араҟа – даҽакала. Аҩны Фраҭ қьышәцәа ихеикуамызт: «Фраҭ, ырцҳа… Фраҭ ччиа… Фраҭ ахымхәа…» ҳәа дихцәажәон, уажәы иара иахьиаҳуаз Манча иажәа иалаҵаны иҳәон: «Уара, Фраҭ бзиахә… Фраҭ агәыраз… Ауаа ециырдыруа Фраҭ дуӡӡа, аха арыцҳара иақәшәаз…».
Манча иажәақәа нанду илҳәақәаз шьақәдырӷәӷәон акәымзар, урҭ дырхысны иҿыцыз даҽакы имҳәаӡеит, аха иара убасгьы урҭ Фраҭ игәамԥхеит. иара дфархьӡа аиарҭа дахьыларшәыз, иаҳа-иаҳа иҿаԥшылара цәгьахон. Саргьы сҿаԥшылара рыцәгьаны илакҭа ҵаулақәа ирҭызбаарц сырҭаԥшуан саб диаԥцаны абахҭахь данигоз иакәымз ала дизныҟәо, ажәа ҟәандала диацәажәозу. Ахал ахҿыхрак змамкәа урҭ ирҭыԥшуаз ила хәаԥшшәылақәа исарҳәоз маҷын. Ааи, имаҷын урҭ исраҳәоз, аха уи амаҷра иазнараҳуан иара иҿы агәрамгара исымаз.
Аҵыхәтәан Манча ус иҳәеит: «Сан ишылҳәаз ауп. Уара иаҳҭахыу, ҳазҭахыу уаҩуп, Фраҭ. Уҭагылазаашьа зеиԥшроу мбакәа, абыржәы аҩны удәылҵ амарџьа ҳәа уаҳҳәарц ҳмааӡеит. Ари уара ухалагьы уҩнамлаӡеит, сашьеиҳаб иануабжьига, уааит. Уҩназ иахьынӡоуҭахыу. Амала, угәы еихьнамшьуазар, сан ишылҳәаз еиԥш азакәан ԥшра аҭаны иҟаҳҵап. Убас иҟазар иаҳа еиӷьуп ҳәа ҳгәы иззаанаго атәы лара илҳәеит, аиҭаҳәара аҭахым.
Аҩны даныҟаз Манча иажәақәа ӷәӷәан, араҟа иԥсыҽын. «Ари дыԥхашьаны ауп абас зихыз, – инҭысҳәаан сгәы, иара ишҟагьы ҿаасҭит: – Иахьынӡоуҭахыу ҳәа аҿҳәара зыҟоуҵоузеи, ҳаҩны ҳаргьы иаҳҭаххар алшоит». «Бара ибухуазеи?! – ҿаалҭит нанду, аха Фраҭ иаарласны ус иҳәеит. «Аиашаҵәҟьа гәҭыӷьӷьала исажьҳәажь абри лоуп, анцәа днеигӡааит, ахәҷы игәы аартуп ҳәа ирҳәо иашоуп».
Фраҭ иҳаиҳәеит ииуль мза иахымгакәа аҩны шҭеирцәуаз: зымч  маҷу ауаҩы дзықәгәыӷуа ибонаҵы, ихы дзамыхәар шалшо. иара аԥхьаӡа абрахь диамсыр, иусқәа иаҳа ишеиӷьхоз. Избан акәзар хыҵакырҭа имаӡамкәа даынҟаз, иҳабла изнеизаап, аҩны аргылараҿы ицхарарц, аха Уазамаҭ иабжьгарала арахь даарц игәы иҭан аҟынтә, ирхынҳәны идәықәиҵазаап.
Урҭ ажәақәа Манча игәы иааҵаххын, ус иҳәеит: «Изакәузеи, машәан, Фраҭ иуҳәо. Ахәҷы ихьрым уара иухьыз». Фраҭ иааицәымыӷхан, аҭак ныҟаиҵеит: «Усҟан ааԥынран. Сара сшықәхажь анырба, иааит акәмжьар, рхы амца аркыжьар арцәаха рымамыжьт, ԥыҭрак ашьҭахь схы сахәап сгәахәт, аха сеицәамхажьар сеиӷьымхеит»,
Фраҭ ашыӡ ихьызшәа, ицламҳәақәа қәаџқәаџуа аҵыхәтәан ииҳәаз ажәақәа нанду иаалцәымыӷхеит. Аԥхьатәи лажәақәа рхьаршшара даналага, «Иазхоуп, сан, акы ҳәо, еиҭаҳәо ҳтәар, Фраҭ ихы ҭҟьоит, уи аҵкыс ҳдәықәышәҵа, саргьы аусқәа сымоуп», – иҳәан Манча дҩагылеит… Ҳҿанынаҳха, «шәҭахыжьар иара усгьы ашәҟәы ҟаҳҵап», – иҳәеит Фраҭ «Мамоу, џьушьҭ, мызқәак рзыҳәан изаҭахыузеи» иҳәан, Манча инапы неиҟьеит. Ачымазаҩ днеихагыланы иеиҳәеит аҩныҟаҵаразы абнаҿы аусура даналаго иаргьы дышицхраауаз. Абарҵа ҳныҵыҵуаны, Фраҭ ибжьы ааиргеит: «Уажьамаҭ иҭабуп ҳәа сыжбиашәҳәа иахьау ажәраанӡагьы ахыҵакырҭа ахьсиҭажь азыҳәан».
Амҩан ҳахьаауаз нандуи Манчеи Уазамаҭ иӡбахә акәӡан ирҳәоз. «Иара дарныгыуп, Фраҭгьы уи иаҵкыс деицәан, дижьеит, иҵыхәа ԥиҵәеит… Мамзар усҟанҵәҟьа аҩны ҟаҵаны дыҩнарҵон», – рҳәон дара.
«Аус ишыԥхоу иукыроуп, шьҭа ацхырааразы аӡәыр дизаауа дыҟоума, анхара аамҭа ааит. Аԥсшәа аҟынтә исҳәеит акәымзар, саргьы сзимыцхраар ҟалап» ҳәа ҿааиҭит Манча, данцоз аҵкыс уажәы иаҳа длахҿыхӡа дахьаауаз.
Нандуи сареи аҩны ҳанааи, Уазамаҭ инапқәа ихы иаҵаҵаны ацәарҭаӷә дықәиан. нанду диламцәажәеит – дизгәаан, иаргьы длыламцәажәеит –  длызгәаан. Саргьы ԥыҭраамҭак ҿысҭуамызт, аха нас снеины снеидтәалан, ажәабжь иасҳәеит. Иасҳәеит «Иҭабуп» ҳәа Фраҭ Ишизааицҳазгьы.
Убри нахыс Уазамаҭ ила ччаԥшьк ыҵашәомызт, днеихаԥсы дыҟан, аӡәы дҳалацәажәомызт. Агәашә нҭыҵ аказарма игылоу мчыбжьы наҟьак аҵышшара даҿын. Уи ԥыхьа, ҭаҭын казармас иҳаман, аха аҩны азааигәара аҭаҭын аарыхра ҳнаҟәыҵ, ус ахы иақәиҭны иҵыкка игылан.
Ҽнак Уазамаҭ акаруаҭи, астоли, аҟәардәқәеи аҩны идәылрууааны адәахьы рыршәра далагеит. иаадырит иҟалаз. Дгәааны даҳԥырҵит, иҳәантәы нанду лхахьы иахьаалымгаз азы. Манча ишҟа сыҩны сдәықәлеит, аха уи дшәан дмааит. нандуи сареи ҳҵәыуара акгьы иамыхәеит… Иҟоумҵан абас, ауаа рахь шыбзоу ԥсроуп, акгьы ҳҳәаӡом, Фраҭ имазааит уи аҩны иблыша ҳәа иалҳәеит нанду, аха лажәақәа рцымхәрагьы имҳәеит.
Ажәак ала, абас ауп, ҭаҭлан, Уазамаҭ даҳԥырҵит. Ҳахәда ԥиҟеит; харак ҳамаӡамкәа, ециырыдруаз бабаду иҩнаҭа ахьымӡӷ аиргеит, Уара иуаҳахьоу сыздыруам, – бабаду ҭаҭуаз ихьӡын. нанду аԥхьа илызхымгоз џьысшьон, убас дыҟан…
Манча иԥҳәыси иареи лыдтәалагәышьоуп, убарҭ роуп лгәы аазҟажаӡо… Уазамаҭ ицәаарагьы аабом. Шаанӡа дцоит, уаха даауеит – иеиха кны иахьа хәлаанӡа абна дылоуп. Иҳаздыруам аус зиуа: аколнхаразы акәу, ихазы акәу, Фраҭ изы акәу. иара ус мацара дызцо џьишьоит, акгьы ҳхараӡамкәа хара ҳкаижьит, аха. Ҳара ҳрацәаҩуп, иара аӡә иоуп иҟоу.
Ҭаҭлан, амцхә узызҩит ажәа уасыршьит, аԥхьара угәы ԥнаҵәар ҟалап. Аха сгәы иамуит, шәара шәышьҭахь ҳзықәшәақәаз ртәы сымҳәар.
Бзиала ҳаибабааит! Арау ааир, уажәы ҳышҟақәоу убап!

Амра Мрамба».

Акы ӡыбтәын изакәызаалак
Шьҭа акы сыӡбыр акәын, уаҳа ԥсыхәа амамызт – ҿымҭ атәара шыбзаз ԥсран. Арҭ ажәақәа рыла уаҩы игәы иаанагар ҟалоит бабагьы дшыбзаз дыԥсит ҳәа. Аха ԥхьаҟа уи иҟеиҵашаз, ииушаз, ииҳәақәаша сыздыруам, сара стәыа уп исҳәо. Сара спионеруп. «Апионер дфырхаҵоуп, акгьы дацәшәаӡом». Абас аными акәакь ҟаԥшь аҿы икыду аӷәы?!
Ари ашәҟәы нанеи бабеи санырзаԥхьа, дара хьаас иҟарҵеит. нана дыҵҟьеит Уазамаҭ изы, «ифеиҵозеи деилагама» лҳәан. Баба ҿиҭуамызт, аха иармарахьтәи ибла ҭынчымкәа, дшәышәуа дахьтәаз иҿаԥшылара дара ицәгьан. иҩашьомызт иҟалаз – баба даара ишыгәнигоз, избан акәзар, аԥхьаӡа иргыланы иаргьы далоуп, баба ихьаа саргьы исхьауп, сара схьаа иаргьы ишихьаау еиԥш.
Амра лгәыразреи лыхшыҩ ҟәыбҷеи рыла сара изакә бзиарақәоузеи исзылухьоу. дара рҿы саныҟазтәи уҳәару, уажәы лысалам шәҟәаҿы исабжьалгақәоз ртәы уҳәару.
«Ахәмаррагьы ԥсшьароуп, ашәаҳәаратә кружокгьы уалала, аҭыԥ аҿы унеиларгьы ҟалоиТ» ҳәа илҳәаз лажәақәа нанеи бабеи ианрасҳәа, «заҟа ахшыҩ лымоузеи» рҳәан иааџьаршьеит. «Уи ус шакәу ҳаргьы иаадыруеит, аха, ҭаҭлан, напы злоукуа уханагалацәоит, аҟәҵшьа уақәшәом, ҩаԥхьа акы уарҟьалар ҳәа ҳшәаны ауп ашәҟәы амацара уадтәалазарц зуабжьаагаз» рҳәеит нанеи бабеи. ирасҳәеит Амра асааҭ шлымаз, саргьы убас исымазар, схы ишасырхәоз. Убри анаҩсгьы нанеи бабеи исзаархәар, сара ишысҵалак еиԥш, даргьы ишыдсырҵоз. нана дааԥышәырччеит. «Азамана, асааҭ уҭахызар, иумоур ҳәа ушәома?» лҳәеит лара. Ус баба ишҟа дынхьаҳәын, ҿааиҭит: – Изааҳхәап, уара абри асааҭ… Ада ԥсыхәа сымам иҳәеит, иумаҳауеи? Иара иҳәан еиԥш, мамзар ҩаԥхьа ахәмарра дханагалар ауеит. Ҳаргьы иаҳирҵарц дашьҭоуп, зыҩны икнаҳақәоу срыҵашьыцуеит!
«Ҳанымрааҿгьы сааҭ дук кнаҳауп» сҳәарц сҿы ааихысхуаны, баба дааԥышәырччан, нана лышҟа ус иҳәеит: – Хшыҩла шәҩыџьагьы шәеиҟароуп… Асааҭ ари иазиуазеи… Мышкгьы идирхалом, ма ирӡуеит, ма иԥиҽуеит. Азҵаара лылақәа ирыхубаало, нана данаасыхәаԥш, сқәит, асааҭ иагьшсымрӡуаз, иагьшԥысымҽуаз ала, бабагьы ажәа исҭеит ԥыхьеиԥш аҵара ҩнапыкла иышскуаз. Уи усгьы саҿын. Аҵыхәтәантәи сықәҿиарақәагьы цәгьамызт.
Асааҭқәа ҳқыҭаҿтәи амагазин аҿгьы иҟоуп, аха баба исзааухәозар, ақалақьа ҟынтәи иааугар еиӷьасшьоит ҳәа иасҳәеит. Нанагьы уахьынтәи иаагатәуп лҳәеит; уашьҭан агәылацәа рҿы дыҽхәо ахцәажәара даналаго иаҳа аҿа лнапҭозар акәхарын.
Аха уажәы излацәажәатәу уи акәым, Амра иаалыцҳақәаз рзыа кы ӡыбтәын, уаҳа ԥсыхәа ыҟамызт. Амра леиԥш иҟоу аиаша еилылкаартә улыцымхраар ҟалома?!
Слатәан, иаазыкрьаҿны ашәҟәы зҩит. Ахҩылара аҭахымхартә исзыҟаҵозар ҳәа салагеит, аха аиқәаҵәахьы исцәиасит. Ҿыц иахызымҩылаацызт, аха абар уаҟа ианысҵақәаз:
«Амра, бзиа бызбоит бҟәыбҷаразы, буаҩразы… бара исзыбҩыз ашҟәәы соуит. Бажәақәа рыбжак дара сгәы иалсит, аха егьырҭ акыр сиыхәеит. Сара дара агәала сымоуп. Шәара шәҿы саныҟаз аахысижьҭеи акы басҳәарц сҭахын, аха аҳәара сцәыуадаҩын, ишԥазури ҳәа есымша сгәы сҭахәыцуан. Зны-зынла адуцәа рымч ахәыҷқәа ртәы аҵкысгьы еиҵахоит, урҭ рыгәаӷьра дара имаҷхоит. бышәҟәқәа рышьҭахь сшит скеи-кеиуа, ыҿмҭ аангылашьагьы сымаӡам. иуҳәарц иуҭаыхузеи ҳәа бҵаауазар, баб иашьа Уазамаҭ, цәымӷыс иҟаҵаны иыбмоу, бгәырҩа дагошәа ибышьҭоу Манча иаҵкыс бзиа бибоит. Амра, изларҳәо ала, адәахьтәи ауаҩы иҟазшьала акәӡам ихә шшьатәу, угәырҩа зыкӡамгьы уиҭахыушәа ихы ануирбо ыҟоуп. Убри аҟынтә, агәаҟраҿы ауп ауаҩы дахьеилукаауа. Сара баб иашьа манча  дбаӷоуп ҳәа абсҳәарц акәӡам исҭахыу, ибасҳәарц исҭахыу ибаӷоушәа иббо баб иашьа Уазамаҭ даара бшиҭахыу ауп.
Баба ҩаԥхьа ашьха сызицнеиуазар ҳәа сгәы иҭоуп; уи сылшар ҳаицәажәап уаҟа бареи сареи. Издыруада, сзымнеир ашәҟәы зыҩуеит. УАжәы уаҳа аха сымам. Уаҵәашьҭахь ашкол аҿы ҳаурышьҭуеит, аҵатәқәа ӷәӷәаны исымоуп.
Амра, сышәҟәы салгеит шысҳәоз уажәыа кы сгәалашәеит. Уи схашҭны сыҟан, ԥыхьатәи ашәҟәы изҩызгьы ианысымҵаӡеит. бара базҵаауеит ашьха аамҭа шысхызгаз атәы.
Аԥхьа саннеи, ахырҵәы ласхарахан, даасымгакәа ԥыҭк сшәандаз иҳәо дҟасҵеит баба. Акраамҭа абысҭа сҿарҵон аҩны саныҟаз еиԥш, ршыла абжак сара исфазар ҟалап. Ашьҭахь ԥыҭк аабжьысхьаны абнахь баба сахьиццаз сҟьалан, зегьы гәыҭҟьа-ԥсыҭҟьаха иҟалеит, ауха сырцәылаханы амшә сырфар ҳәа ишәан. Атрышә иасуа анахь-арахь ауаа ҟьо идәықәын, алашәага хыҵызшәа. исышьҭаз рыбжьы сара исаҳауан, сара сыбжьы дара ираҳауамызт.
Баба ахмаҷыр ахьыҟаиҵоз снеиԥырҵын ҵаҟа арҩаш ахь сылбааит, иара аҭыԥахь сцаз џьишьеит. Аха  ашьҭахь рыбжьы усгьы еиқәтәомызт, сара исыԥшааит, дара сахьырԥшааз егьыҟам аха! Сара, Амра, Аӡӷаратәи аӡҵәыҵәы аҟынгьы сыҟан. Баба сганы исрибеит. Аӡы афҩы заҟа ибааԥсузеи, аха знык уашьцылар, уҿахьы даҽакы узҩагом иҳәеит. Аҩы еимаркуашәа, ауаа еикәшаны итәаны уи аӡы ржәуеит ахмаҷыр дуқәа рыла.
Ажәакала, Амра, ашьха аҟазара дара ибзиоуп, ҳәарас иаҭахыузеи. Агәала шсымазгьы, арыцҳареи аԥхашьареи сышрықәшәазгьы, аамҭа бзианы исыхзгеит. Бзиала.
Ҭаҭлан Смырба».

Ҳаззыԥшыз асас дааит
Ахәылԥазы стәаны асалам шәҟәы ахҩылаара сшаҿыз ахыу-хыуҳәа алақәа наҵҟьеит. Нана дындәылԥшын, «ҳан, ҭаҭлан, аӡә даауеит» лҳәан иаразнак аҟәардәқәа днарыха-аарыхо, аҩнеилырагра дналагеит. Сара сындәылҟьеит.
Иаауаз иҿаԥшыхаҵәҟьа смоуит, убриа ҟара Муреи Қьынцеи рыҽиныршәон, иара лаба ҽеигьы икымызт. Ауаа ишыруло еиԥш, алақәа сыбжьы нарықәсыргеит, аха уиазы ишиҟәамҵуаз здыруан, избан акәзар, сара сыбжьы баба ибжьы акуамызт. Сҽазыскит мура ашьапы самҵасырц. Убри алоуп аҩны сара сыдуа уаҩы даынҟам, дара ауаа изларҟәысцало. Знык Мура сзаанкылар, Қьынца ахала иаангылоит. Аха уажәы исымԥыхьашәомызт мура ашьапы. Қьынцеи муреи асас икәшо, агьаргьаласеиԥш игьежьуан. Мура ашьапы санамҵаслак, Қьынца ашьапы сымԥыхьашәон, уи сызкуамызт сшәаны. Избан акәзар, аӡәы изгәааз, уара иузгәааз, Қьынца агәаау уалакьысыр иуцҳауеит. мурагьы уи бзиа иабаӡом, аха ацҳараҵәҟьа азыгәаӷьуам: ма ишәоит, ма иаҳа агәы ԥшқоуп.
Асас илаба ԥҵәеит. Алақәа рыҽдырцәгьеит. Нана лхабар збомызт, сара уи дзыдхалазгьы сызмдыруа сыҟамызт. Аласа мыжда лыцҟьон – уажәы уи аԥхьакра даҿызар акәхарын. Уаҳа иҟасҵарыз ансзымдыр, мура сҽынагәыдсыжьлан ахәда сламҵасны искит. Уи агәаӷьра цәгьан, аха сара исыцҳар иаҳа еиӷьын, асас ицҳар аҵкыс, избан акәзар, асас дсасуп, аԥшәма исас дихьчароуп.
Мура ахы иааҩахан асаса ааихнаҳәеит, ахаԥыцқәа хырџьаџьа. Аминуҭ азы сара сышҟа ахы аархеит, аха убри аамҭаз Қьыца сыхәазар ҟалап, избана кәзар, уи шааиуаз наҟтәирахь ала иара иадҳалт. муреи Қьынцеи еиқәмақаруа ианааиҿаӷӷ, сара сыԥсы соун, наҟ снаԥырҟьеит, ус нанагьы дҳахьӡеит. Убас, Қьынца мура иамаахар, иҟанаҵарыз сара исыздыруам: исыцҳарызу, срыцҳанашьару. Аха ишыҵҟьаз ала, исыцҳар ҟаларын. Амала, знык игәааҵәҟьаны Мура ацәгьара аҽазанкыр, алмалагьы иаангылаӡом.
Нана алақәа рзы даӷьуа, лнапы ыргьежьны згәыдкылара далагаз асас санынаихәаԥш, сныҵакка сцеит. ԥыхьа аасҭа уажәы иаҳа дцәышын умҳәозар, абар Манча, ихы-иҿы кәырмашаӡа, ацәкша атәыҩақәа реиԥш, икостиум цәыш ажәҩақәа ылганы.
«Ҳаи, аԥсра уқәшәандаз, издырыр уара ахәымга, алақәа уҟәысцозма, иаҳагьы наҟ иужәсымҵоз!» – инҭысҳәааит сгәы. Сҭаҷкәымқәа раҵәаны саԥыцқәа ааихасырӷәӷәеит, умааин арахь ҳәа сыбжьы иқәсыргарцгьы егьаасыгымхеит. иара сихҟьаны ала сырфон убриа уп иџьшьатәу!
Аха иаарласны сыхшыҩ азцеит убас ҟасҵар сышиашамзоз. Санеилашәа исхашҭит ҳәа. уи ззакәу еилкаауп, амала, иара асас иҟазшьақәа ракәын уаҩы иџьеишьашаз.
Манча алақәа дышдыршәаз ҩашьмоызт, аха уи убасҟак инмырԥш, дхаҿхаччо дцәажәон. нанеи иареи аԥсшәа анеибырҳәа ашьҭахь, сара сышҟа даахьаҳәын, сгәыдикылеит, сышьҭыхрагьы иҽазикит, аха сара сҽаасырбалыбаҭан исымуит. иара иҩны уаннеиуа  ила хтым акәымзар, уҩны данааиуа цәгьа длахҿыхзаап.
Асас иҿынеихеит нана длацәажәо. Манча уажәы амаҵуразы араионахь диаргазаап, дааит ҳқыҭаҿы уск аҵыхәала.
Дук мырҵыкәа бабагьы дааит, аԥсшәа еибырҳәеит. Сара баба сылаԥш ихын, аха уеизгьы-уеизгьы, игәы акы алоуп ҳәа даҽаӡәы иҳәартә ыдҟамызт. иааиз ибара иҭахызшәа, дԥышәырччалон, амала, иналаршә-ҩаларшәны излак иҟанаҵац ҟанаҵалон. Мап, бабагьы аллахҿыхра игын. Абас ааигәа ҳаҩны имааиц даҽа гәыцхәык иакәзар, ҳәара аҭахыума баба иҵегь дгәырӷьа-гәырӷьо диԥылон. Аха иара усгьы абас дызлаидикылазеи, адуцәа ргәы акы ҭакны даҽакы аныҟарҵо ыҟоуп акәымзар!
Асас дныҟәгатәын. дук мырҵыкәа нанеи бабеи ндәылеибаԥхьан, инеицәажәа-ааицәажәаны уск-уск рҽырзыркит. Иуҭааз дуҭахызаргьы дуҭахымзаргьы ҳаҭыр иқәуҵароуп, избан акәзар дсасуп.
Ус анакәха, сара сиашам аԥхьан сгәы иаанагаз аҿы. Манча данааизҵәҟьа дыздырргьы алақәа шиҟәысцаз еиԥш иҟәысцар акәын. Саргьы имаҵ зуроуп, ҳаҭыр иқәуҵароуп, избана кәзар дсасуп.
Ус анакәха, сара сиашам аԥхьан сгәы иаанагаз аҿы. Манча данааизҵәҟьа дыздырргьы алақәа шиҟәысцаз еиԥш иҟәысцар акәын. Саргьы имаҵ зуроуп, ҳаҭыр иқәсҵароуп, баша сгыларгьы сдыргылаӡом. «Ҭаҭлан, уабаҟоу?.. Ҭаҭлан, уааишь арахь!» – ҳәа уажәыҵәҟьа аҿыҭра иалагоит, ма амаҵурҭахь нана лышҟа, ма адәынҟа баба ишҟа.
Дук мырҵыкәа даакылсит ҳгәыла ԥҳәыс Хьфаф, изларҳәо ала, ԥшьынҩажәа шықәса ирҭысхьоу, аха иахьа уажәраанӡагьы тәамҩахә змам, зегьы ирышьҭоу, зегьы хьаас измоу. Еиҳабык ҳқыҭаҿы дааит ҳәа анлаҳалак, Хьфаф дыҩны убри иҟны дцоит. ЏЬара қәнамгак дақәшәаны дыҟазар, убри иалҳәароуп: лхы дахашшароуп, аӡәы дизашшроуп, уаҳа илуӡом.
Хьфаф асас дынгәыдкыла-хыдкыланы, даатәеит дцәажәо. Манча Ҳаным дшылԥаз анылдыр, иџьалшьеит, илакәылшьеит, – ссирс иҟалҵеит! Уи лара дылдыруазаап, иара ихаҭагьы данхәҷыз акырынтә дылбахьан, уажәы дылцәеилагеит акәымзар. Ҳаным лгәабзиара дышԥаҟоу ҳәа длазҵааит, дизҵааит УАзамаҭ. Илҳәеит лара абри амчыбжьк ала уахь дцараны дышҟаз. Лҭынхацәақәакгьы Манчараа ирцәыхарамкәа инхозаап.
Ԥыҭрак ианеицәажәақәа ашьҭахь, Хьфаф ицәырылгеит уажәы дзааз. Аусҳәарҭаҿы аӡәы илеиҳәеит араион аҟынтәи аиҳабы дааит усқәак рҵыхәала, уаҵәы аизара ҟалараны иҟоуп ҳәа.
– Уара ухи-уҵыхәеи уи издыруамызт, аха илдыруан уажәы ухы ахьурхаз, – лҳәеит лара. – Нас сымԥшӡакәа, сушьҭаланы сҽынканҵо арахь сҿаасхеит.
Хьфаф абжьааԥны еиԥш уажәгьы дашшуан, аха уажәы дыззыԥшуаз аӡәы иакәмызт, ҩыџьа ракәмызт, лҳабла уаа рзы агәынҷыхьа лыман.
Хьфаф Манча ицәымӡакәа иалҳәеит ԥыхьа дышҟәдырԥаҩыз. Аха ашьҭахь уи дашҟәыҵыз, ауаа ржьара шламысдараз анеилылкаа.
– Уи саҟәыҵижьҭеи анбатәиу, аха сгәылацәа аӡәырҩы сыхьӡ «аҟәыдырԥаҩ» иацрырхуам «Хьфаф-аҟәыдырԥаҩ» ҳәа исышьҭоуп. Заҟаҩы ирымакны срацәҳахьоузеи! – лҳәеит лара лгәаԥсахы ԥжәо.
– аиҟәыҵуам, аха ҽыҵгас иҟарҵозеи? – дҵааит Манча.
– жәытә-натә аахыс ҳашцьыланы ҳаҟоуп, быхьӡ анаҳҳәо иаргьы ҳҿашәоит – рҳәеит.
– Бгәанала, уажәы сара сызлабыцхраарызеи? – ҩаԥхьа длызҵааит Манча.
Хьфаф инаиаҭалкит:
– Нана, уаҵәы аизара ҟалоит ҳәа саҳаит, исҭахыуп убраҟар ирылоуҳәарц абри нахыс иаҟәыҵразы. Изҳәо лхы апҟаҩ аақәыргазар, иага дашцьылазаргьы, адҟәыҵуан, аха иабаҟоу! – Шьҭа сажәит, уаанӡатәи сымчқәа сымам. «Ҳаи, џьушьҭ, ус аӡәгьы иҳәаӡом» ҳәа аизараҿы игылар, мап зкуеи сареи ҳаиҿагылап; имцуп, хьфаф аҟәырԥара даҟәымҵӡац, ҳәа даҽа шьуокы ықәгыларгьы, ус шакәу урҭ исықәԥырҽып.
Хьфаф акы даршуан, сара – даҽакы. Сара сгәаԥсахы еибакны ашәаҿы сгылан, снапқәа сышьҭахь иҟаҵаны.
Манча дзеиԥшрақәоу аҩыожәы иҳәазар, Хфьаф адунеи иахьылгӡара дыҟан. Ари еиҭалҳәаша акы лаҳар, иззлаҳаз длыуазаргьы дтәымуаҩызаргьы, имҳәакәа даагылаӡом.
Хьфаф сара ибзианы дыздыруеит. лара ажәабжьқәа арахь ишаалго еиԥш ауп, наҟгьы ишылго. Урҭқәа рзыҳәан Хьфаф дагьтелефонуп, дагьтелеграммоуп.
Сара схәыцуан, акы смыӡбыр ԥсыхәа сымамызт, аха сусқәа зламаншәалақәамыз ыҟан – нанеи бабеи сызгәаауан. Усҟан сҵыхәтәа ԥҵәон, ашьхагьы сзымцар ҟаларын, сцара уеизгьы-уеизгьы акала баба ихәо имбар. Аха урҭқәау сҟак усс исымамызт. Араҟа даҽакы ԥынгылас иҟан. Аԥхьан ишысҳәаз еиԥш, манча дсасуп. «Ишԥазури?… Сышԥеизынҟәари абриа уаҩ?» ҳәа сышхәыцуаз, нана лҿыҭбжьы геит.
Рбаӷьк ктәын, хала ианаму, мчыла ҳалагеит, аҟәардәқәа хыршәҭуа, иргьежьуа иҳама амаҵурҭа ҳааҩналеит. нана, нас аихагьы аашьҭылхын иылманы дындәылҵит, аха акәты сара илзысшьыр акәын. Акәтқәа анылшьуаз, есымшагьы рыхәда асаҟәа гнақәкны илкуан, сара аиха цҳафыр днымҩанҵаны иаахысҵәон. Ахау ажәы абжьааԥны сеиԥшымызт, акыр сеилашәаны сыҟан. Сшәон нана лнапы сасыр ҳәа. Убри аҟынтә, баба ишьырц сҭаххеит, аха уи дыҟамызт – мҿаагара дцазаап.
– Абыржәы иҟоуҵаз даҽазны иҟоумҵан, – лҳәеит ԥыҭрак ашьҭахь  нана, акәты ашьа ацрыҩры иахьԥаҭԥаҭуаз дахәаԥуша. – Абзамыҟә, ала уҽаҿоумҵан. – Лара аԥхьан дыԥхашьаны акәзаап егьзылымҳәаз, мамзар уи дара хьаас илымазаарын.
Нана дсабжьон, илҳәозгьы иашан. Иахьугалакгьы ала лоуп, агәра уаӷоу игеит, Ус аҽагәыдыжьлара ҟалома? Убасҟан, нана илҳәан еиԥш, сеимыжәжәа слықәнаҵрагьы ззын сиыхьуаз дызусҭада?
Нана аӡахьы слыццеит, аха схәыцрыҭақәа даҽаџьара иҟан. баба акырынтә иҳәо саҳахьан, хаалоуп акәымзар мчыла аус узыҟаҵом ҳәа. Даҽа ԥыҭк сдузар, иҟасҵашаз здыруан, аха иабаҟоу! Усҟан Манча снеидтәаланы ҭынч сиацәажәарын.  Иасҳәарын Амра лҟынтәи ашәҟәқәа шсоуа. Урҭ шҩу гәнҷыхьала иҭәны. Сара схаҭаҵәҟьагьы ишыздыруа, зегьы цәымӷыс иҭәны. Сара схаҭаҵәҟьагьы ишыздыруа, зегьы цәымӷыс иҟарҵаз Уазамаҭ уаҩы разык шиакәу. Ус анакәха, иара Манча ишихәҭоу иашьеиҳаб иҳәатәы дазыӡырҩлароуп. Усҟан иҵегьгьы исҳәақәашаз сыԥшаауан. Манча иажәақәа зеиԥшрахо ала гәацәыхьажәак сҿамшәо снацәажәаларын. Усҟан абас сымҳәар сгәы иаушамызт:
– Шәара ижәдыруеит, Уазамаҭ Амра шәара шәаҵкыс деиӷьаимшьозар дшеицәеимшьо. Бабеи иареи лыҩны иҩнарҵаз ауаҩгьы изгоит ҳәа дықәгылаӡом. нас ахәҷы лаб иашьа цәымӷыс дзылшәырҟаҵозеи?
Аха баба итәы сара исҳәозма, дара ирҳәомеи?.. Ааи, исҳәон. Аиаша зегьы иреиӷьуп, ауаҩы иага игәы иаахаргьы. «Манча Ҭаҭуаз-иԥа, сминауаҭуп иахьшәасҳәо, аха иҟашәҵо қәнагам, – ҿаасҭрын ҩаԥхьа. – Шәара усҟак шәазхәыцуоу сыздыруам, аха ахәҷы изы аду иажәақәа шьарда акыр рыҵаркуеит. Шәцәажәашьақәа Амра Уазамаҭ длаӷоушәа дылдырбоит.
Араҟа аҿырԥштәқәа маҷымкәа иаазгарын.
Аха иабаҟоу, схәыҷуп. Ус акы сҽазыскыр «узажәӡа уахьԥаҟоьу» иҳәозар акәхап. Заҟа исҭаыхузеи даҽа ԥыҭк схыҵуазар. Адуцәа рықәра маҷзарц рҭахыуп, ахәыҷқәа ҳақәра еиҳазар еиӷьаҳшьеит. нана бзанҵы лықәра ииашаны илҳәаӡом, бабеи лареи есымша убри еимаркуеит. Иара убас, лара зегьы  ҳақәрақәа еиҵалтәуеит, аха ҳгәалацәа рықәрақәа еиҳалтәуеит.
Хьфаф асас диԥырҵны шьаҿак днеиуамызт, сыззхәыцуаз аҳәара сҽазыскыргьы, сара сакым, адуцәагьы ауха изцәажәо иҟамызт. бабаҵәҟьа акы иҳәарц аниҭаххо, ҩынтә-хынтә далаганы даҟәыҵуан. Шамахамзар иара асас ихаҭагьы ажәа иоумаызт. Хьфаф дызламцәажәоз егьыҟамызт. Ацәажәара даналаш, имҳәакәа илзымчҳазар акәхап – Манча диазҵааит иана лыҩнаҭаҿы иҟалаз агәнаҳарақәа ртәы азгьы. Урҭ лара ллымҳа аҟынӡагьы иааӡахьазаап.
Манча азнык азы ииҳәарыз изымдырызт, даалакҩакит, аха нас  лажәақәа рҭак аҟаҵара далагеит. Иара ииҳәоз лара аҵәы налалҵо, лара аҵәы злалҵо иара иҵегьгьы инақәирӷәӷәо мацара, Уазамаҭ ицәа ихырхит, аӡы дазымыӡәӡәо дҟарҵеит.
Баба уи аамҭаз уа дахьыҟамыз сгәы иалан; ҿымҭ даангылозу, акыр иҳәозу еилыскаарц сҭахын.
Крыфаншьҭахь ауп ҳасас ихы данақәиҭылтә. Аишәа дахыҵны дангыла, ахаҵгыла акрылфаанӡа ҳәагьы дымԥшыкәа, нана лхы налҿакны ус лҳәеит: «Сиарҭа ди, сиарҭа!.. Схы сыԥсуеит. Уаха усгьы сышәҭоуп, шьҭа сабацо».
Нана иаразнак Хфьаф дышьҭалҵеит. Ани аҟара зымҳәацгьы аӡәы лхы лыхьхьеит, иара убас аҩыжәраҟынгьы уеизгьы-уеизгьы дхәыдан узҳәом.

Ахаҵара иҟасҵаз
Аҵара ҳалгеит, ашкол аҿы ҳаурышьҭит. Ашьыбжьышьҭахь аҩынҟа сымцаӡеит, иҟалараны иҟаз аизара сналаԥшырц сҭаххеит.
Акала сылахь еиқәын, аха даҽакалагьы сгәырӷьон. Фба рышҟа ахыҵра мариаӡам, сара сшахыҵыз еиԥш. «Баба манча акы иамҳәаӡакәа ддәықәиҵомашь?» ҳәа сгәы сҭахәыцуан. Нана илҳәазгьы анаасгәалашәалак «ала сыцҳар, уажәы сышԥаҟазааришь» ҳәа сцәа сааҭӡыӡоин. Аха иага убас акәзаргьы, ишысҳәаз еиԥш, сгәырӷьон даҽакалагьы. Амала, заҟа аус ӷәӷәаны изузеи, аҵара ҩаԥхьа ҩнапыкла искижьҭеи! Иага иуцааиуазаргьы, уаԥхьалароуп, уанамыԥхьа, ашәҟәы иану ахала ианыҵны ухы иҭалаӡом. Заҟа ажәеинраалагьы ҿырҳәала иҵатәыз!
Баба ажәа сиҭахьан шьҭа уеизгьы-уеизгьы ашьха симгар шимуаз, асааҭгьы шысзааихәоз. Ҽнак нана ус лҳәеит: «Ҭаҭлан, урыцҳашьаны ҳара уззҳаҳәақәо акгьы угҳажьуам, убри азы уара ҳгәы уақәшәо уҟазароуп».
– Нана, шәгәы сақәшәо аҟаларазы иаҭахыузеи? – ҳәа санлазҵаа, лара инсаҭалкит:
– иуаҳҳәо хаҵала! зегьы рзы уҳазҵаала!
«Ргәы сақәшәо» сҽыҟасҵаҵәҟьеит ауха араҟа… Ишысҳәаз еиԥш, ашьыбжьышьҭахь аҩныҟа сымцаӡеит.
Ауаргьала ишысҭахыу сақәымтәеитжьҭеи такә ааҵуан, ахәыҷқәа анеимплак ашьҭахь Кәбтагьы дгьаларц иҭахын. Кәбтеи сареи аҳиыншәахьеит, уажәы дара бзиа ҳаибабоит. Саргьы сиҵашьыцуам, иаргьы сдыҵашьыцуам. ҵаны, ҳаззеиҵашьыцуа ҳәагьы егьҳамаӡам: шьҭа аҵараҿы ҳаиԥшуп, ауаргьала аҟынгьы – иара заҟа аҩада дхало аҟара сагьы схалоит, иаргьы сара заҟа схало аҟара дхалоит.
Ҳара аҩнгьы иҳамоуп ахмәаргақәа, узлагьалшагьы ыҟоуп, аха уи ҟәарҟәанҽоуп,уаргьалаӡам. Ашкол аҿтәи зынӡак даҽакыуп. Ари шахала иҟаҵоуп. Уқәгыланы угьалоит, ажәҩан уалаларц уҭахыушәа, нас ушнеиуа, уқәтәаргьы ауеит.
Акраамҭа ҳахмәаруан Кәбтеи сареи. Ус, аизара ансгәалашәа, дсыманы сыҩны уахь сцеит. Аклуб ҭәын, атәарҭа ыҟамызт. Аха иҟазаргьы, Кәбтеи сареи ҳаҽӡырганы ҳтәаӡомызт – шәхәыҷқәоуп, шәара араҟа усс ишәымоузеи ҳәа  ҳдәылырцар ҳәа ҳшәаны. иара усгьы ҳаидырбалар аҵкыс, хазы-хазы ҳаҟазар еиӷьуп ҳҳәан, наҟ-ааҟ акәакьҭақәа рахь ҳнеит.
Баба дахьыҟаз лаԥшыла исыԥшааит – агәҭахьшәа џьара дтәан ихҭарԥарқьақьа ихаҵаны. Абас аизара аныҟоу акәым, ус аҩны уантәоугьы, ухылԥа ухыухыроуп, аха баба уи агәхьаа икӡам.
Ахьҭа аныҟоу, зны-зынла адәахьы хылԥада дныҟәоит, ашоура аныҟоу, даҽа зных ахылԥа, ма ахҭырԥа ихаҵаны ахәшҭаара дыҽҳәатәоуп. «Баба иҟоуҵо иашам» анысҳәалак, аҩны дантәоу, аҭҳарцәҳәа ихылԥа ааихихуеит, аха акгьы ихамкәа адәахьы даныҟоу, сажәақәа иирҳаӡом. Уажәы исҭаххеит снеины баба игәаласыршәарц, аха иара имацара иакәмызт, даҽа ԥыҭҩыкгьы ус итәан.
Зхылԥарч зхаршьшьы сҿаԥхьа итәаз ҷкәынак сара сышҟа данаахьаԥш, сгәы ааилашәан, ихихразы снапы сҟьеит.
Уи иҵалаз сара сиыздыруам: бзанҵык ашкол дҭамлацзу, иарҳәақәоз ихахьы  имааиу. Иасҳәаз ссиршәа ибоу сыздыруам, убри нахыс иара сышҟа ахьаԥшра хҭеикит.
Аизара иалагеижьҭеи шьҭа ԥыҭк ааҵуан… Уажәы ҩыџьа аигәыалцәа рус иалацәажәон. Рҭыӡҭыԥ дгьылқәа ҿыц ишәаны ирырҭаз ихәхәаӡа дгьыл хәҷык рыбжьахазаап. Убри еимаркуан. Ишакәқәамыз рыгәқәа нибархан, иакәқәамыз ажәақәакгьы еибырҳәазаап, нас еизашшит.
Урҭ ирыхцәажәоз ауаҩы иажәа даналга, аизара ахантәаҩы иԥаҵадуқәа ыршаны, дҿараҳаӡа астол дҩахагылан, Манча ажәа ииҭеит, акыр иаԥсаз еиҳабык иаҳасаб ала аҳаҭыр иқәҵаны. Манча дҩагыланы ацәажәарҭахь днеит. Иланарԥшыга иџьыба иааҭихын, илақәа ирыҭан (урҭ ишрыгыз усгьы иҩашьомызт) дааҳалаԥшын, ус иҳәеит.
– Ажәлар, абзиара шәызҟалт, сара зегьы раԥхьаӡа иргыланы исҳәарц сҭаыхуп ауаҩра атәы. Акапеи даԥсам ауаҩы даниашамха, акы ҟаиҵо, даҽакы иҳәо даналага. Изыхсҳәаауа, иахьа зҭыӡшәа ҳамақәоу руаӡә иоуп. Игәыла иакәмыз ажәақәа иеиҳәеит, арахь исымҳәаӡеит ҳәа дгылоуп.
Манча гәынамӡала дзыхцәажәоз ихьӡ иҳәеит, аха сара схараны сгыламыз, исмаҳаит. манча ицәажәашьақәа ссиршәа иҟан. Иара мцла дҭәуп, амцҳәара ламысдароуп ҳәа уажәы ауаа дрылагылоуп! Абар ассир!
Афымца аркымызт, хәҷыкгьы илашьцаран. иара арҵәира иаҿын, аха иҟамызт. Сара азынк азы, ацәажәара иалагаз иажәақәа шыҟаз ала даҽаӡәыз џьысшьеит. Ҵоуп, аизара ахантәаҩы «Манча Мрамба» аниҳәоз саҳаит, аха ҩыџьа еижәлантәугьы хьӡык анрыхьӡхо ыҟоуп. Ҳара ҳҳаблаҿы убас ҩыџьа «Шьмаҭ» рыхьӡуп. Аха иџьоушьаша, ҭеиҭԥшла иаҳа идуу «Шьмаҭ хәҷы» ҳәа ишьҭоуп, иаҳа ихәыҷу – «Шьмаҭ ду» ҳәа. «Абас изыҟалазеи?» ҳәа зны нана санлазҵаа, исалҳәеит сажәа аҭак: – Ԥыхьа «Шьмаҭ хәҷы» амал иман, убри дардуит, «Шьмаҭ ду» дӷарын, убри дархәҷит.
Аха Шьмаҭраа ракәым уажәы аус злоу, аус злоу исцәеилагаз Манча иоуп. Ари даҽаӡәызар ҟалап шысҳәоз, афымца ххаӡа ианакы, ҳасас Манча снеиҿаԥшит. Ааи, иара ихаҭа иоуп, иқьышә ҵаӷаӡа, акы рцәыӡызшәа иблақәа цыхцыхуа, иԥшаауа. «Ари шеиҭануп, сҽырхааны снацәажәара кәын ҳәа аԥхьан исгәахәыз башоуп!» – инҭысҳәааит сгәы.
– Акгьы злаӡамыз азыҳәан шәгәқәа нибархеит, аҩызцәа, – дцәажәон иара. – Уи адгьыл хәҷы еимашәкуа шәзашьҭоу, нас ҷыдала шәхы иашәырхәаларц ауп; иқәаашәрыхуа аҽаҩра, шәҭыӡҭыԥ иахьаҵанакуа иҭыжәгошәа, шәца иҭашәыԥсаларц. Ус акәӡами?..
Манча иблақәа ырхԥараны дԥышәырччо, ҿымҭ даагылт. Ԥыҭҩыкгьы неибарччеит. Ус, иара иажәа инациҵеит: – Ҭаацәарак реиԥш бзиа шәеибабо, шәнапқәа еикәырша шәыҟазарц ауп ишәуалу. Аха шәҟәазшьақәа рыла иаабоит шәара макьана ажәытәра шәшалымҵыц, ахатә мал шәазыҳаҵҳаҵо шәшашьҭоу… Ԥхашьароуп, аҩызцәа, ԥхашьароуп.Арҭ ажәақәа рышьҭахь сара сеилашәеит. Баба ишҟа саанаԥшит, аха баба баба иоуп, зегьы ицәа иалаӡоит, дтәоуп ҭынч, дыштәац. Уи сҳәеит ҳәа, сара изласаҳахьоу ала, баба иакәым аус идирхалаӡом. Аха иара дыццакым: акы иаҳар ишәоит, изоит, икапануеит, уи даҟәҵӡом. Мап, ариа ус уаҳа ачҳара уадаҩын…
– Ари ихаҭагьы дҽеиӡом, – сҳәан ауаа сыбжьы нарыласыргеит. Ус, снапы рыхханы сцәажәо иара ишҟа сҿынасхеит: – Уаргьы амал уашьҭоуп… Ухы иазеиӷьу убар, иага бзиара узиухьазаргьы, аӡәгьы игәхьаа укым… Уҭынхагьы дуҭиуеит…
– Днышәкыл, изакәызеи ииҳәақәо?.. Иара усгьы акалашәы ыдҟоуп абри ахәҷы. Днышәкыл, – аӡәы ибжьы ааиргеит, аԥхьан ухылԥа ухых ҳәа сызҿыз иакәзу. Саргьы зны-зынла иахсырҟьацәоит акәымзар, уи сидызцалаз!
Убасҟан «ахәҷы иааиашәарӡа, акы ахьырҳәо акы ыҟоуп» ҳәа ҽаӡәы ибжьы ааиргеит. Сара исҳәарц исҭахыз зынк ахы аныск, сангылахуазма, рҿаасырхеит издыруаз зегьы. Аха аӡәы ашырҳәа длаҵҟьан, сыжәҩахыр даамҵасны икит. Уи аамҭазы сылаԥш налықәшәеит иҟасҵаз ззымбатәбараханы итәаз Хьфаф. Манча иакәзар, уисыр шьакәарак илымшәо дцәышҟҟараӡа дгылан.
Уазамаҭи бабеи ргәы иҭыхо, аха ацәыргара рцәыхьанҭаны ирымаз аус «изаҭәоумшьо аҳәак иҟәнуп» ҳәа, абасла сара ауаа идсырҳаит…
Хьфаф деибгазар, шьҭа атрышә дасып, ари ажәабжь Амра лҟны еиԥш, егьаџьара инаӡап!
























Алықьса Лашәриа

Салам шәырҭоит
Ҳаԥсадгьыл ҳәаҭыхла аӷа данагәыдлоз,
Баагәаран гәышԥыла аӡәыкны иазгылаз,
Салам шәысҭоит ҳар,
Ҳаԥсадгьыл аԥацәа!

Аибашьра мцабз аҿы ахьӡ ду зчаԥаз,
Аӷа дыцҟьа-шәҟьа, дԥыххаа дызгаз,
Салам шәысҭоит ҳар,
Ҳаԥсадгьыл аԥацәа!

Шәыҽхәаԥхьыӡ ҳәаны, ашәа анышәзырҳәо,
Ицәгьахәыцуа аӷа игәыхәтәы дахьзырхәуа,
Салам шәысҭоит ҳар,
Ҳаԥсадгьыл аԥацәа!

Арабӷь хәыҷы, ика ҟата

Арбаӷь хәыҷы, ика ҟата,
иамырҿыхац иҟада,
Ашацкыраз – кәу-кәу, кәу-кәу –
Абжьы рхыҩуеит абна, ахәы.
Ацәа иалҵыз аҵарақәа,
Ирҭаҷырҷыруеит акәарақәа.

Арабӷь хәыҷы еиҵахом,
Ацәа иалахарц ҟалом.
Есшацкыраз – кәу-кәу, кәу-кәу…
Абжьы  нархыҩуеит абна, ахәы.

Амшә

Амшә ӡыннаҟьак иааԥымҵәаӡакәа,
Амшәҭыҩра иааҭымҵӡакәа,
иаашьаны ишыцәаз, иаалымҵӡакәа,
Аӡынра ҭакәкәа ицахьан…
Зны хәылԥазык, лашьцахьан.
Аҭыҩра иҭыҵит, иагәаӷьит,
Аха ишәан
Шьҭахьҟа иқәгьежьит.
Агәы есиуан аҭҳара,
Сабаанагеи мшәан ари?!.
Ҳаи, сышҟьалаз анцәа иныс…
Азныказы агәы ҭрыст.
Аха нас агәы рӷәӷәауа,
Ацаҟьа инадгылт ибӷаӷауа.
«Фатәык сымазар ицәгьамызт…
Ари аҩыза џьанаҭ, ашьам!
Қьаф ула амшәузхара…»
Азынказы агәырӷьа нықәлеит ахаҿы,
Аха нас иахьраҳаз иаанхеит аҿы.
Агәы есиуа аԥсара-ԥсара
Ахы ианаҭеит азҵаара:
«Ишԥа, сыԥсҭазаара салҵхьану,
Ҵабыргыну?
Аа, уи… уи…»
Иныҩныхәааит азаақь, – 
«Ибзиоуп, сыԥсхьазааит,
Аха џьанаҭ исызҭада сара аҭыԥ?»
Агәы цон, иҭыԥ.
«Ишԥа?
Уаҳа гәнаҳа сымаӡамкәаныу?!
ҵабыргныу?!»
Мап, мышә гәнаҳала уҭәуп, ушеибакыу,
Аха иҟоу умбои изакәу,
Ӡынрак уцәан уҭаҳәах,
Уара уцәан, аха ашьхауаа ус иаутәах.
Урҭ аӡәк иеиԥш еицгылт,
Арҩаш рҳәынҷан афымца ҭадыргылт,
Рышьхара дырлашеит икаҷҷа,
Ушыцәаз амч ацәыргеит аӡҭаҽҽа.
Абриоуп иҟалаз мышә.
Уцәалахеит ауп, уара анышә.
Ҽнак иадамхаргьы амыцхә уаныцәа,
Ԥсык уиеиӷьны урыԥхьаӡом.
Ашьауардын иахьӡараҳа аӡыцәа
Аԥсҭазаара уара узахьӡом.





























Нури Бараҭелиа

Аиаша умҩа арлашоит

Абар зегьы зыҿҳәароу ааԥынра ааит. Уахьынаԥшлак ашәаԥыџьаԥ рхашьшьы, иаҵәа маҭәала рыҽ-арҳәҳәахьан. Аԥсаатә рашәаҳәабжь хааӡа иахьумаҳауа џьара кәакькгьы ыҟамызт…
Дызусҭа иамеигәырӷьоз ааԥынра! Аха ахәыҷқәа раҟара уи аамҭа иеигәырӷьо уаҩ дыҟоуп ҳәа сыҟам.
Урҭ ррыԥхаг маҭәақәа нкаԥсаны, блуз заҵәы иласкәантраӡа, икашәкаҷо, рышколқәа рахь, урсурахь, рспорт дәқәа рахь рҿынархоит.
Агәуаа ршкол иҭоу аҵаҩцәагьы раамҭа еигәыӷрьоит. Урҭ аҵареи аусуреи адагьы аспорт абзиабара рымоуп, еиҳаракгьы – аимҵакьачара.
Иахьа аԥшьбатәи акласса ааицәажәан, ашкол анҭыҵ адәаҿы ампы иасырц рыӡбеит.
Иахьеибырҳәаз ианеиза, нырцәааи аарцәааи ҳәа рҽааиҩыршан, ампыл иасуан. Аха саагылазаргьы урҭ иахьеиԥш абас еиздаҭланы ампыл иасуа сымбацызт.
– Ма ҳара, ма шәара! – аарцәаа рҭаҷкәым хәыҷқәа раҵәаны инаддырбеит нырцәаа.
– Ҳаи, ҳаи, ишәмуӡахт!  Шәара шәзы ҳахьтәоугьы ҳгылом! – хәмаршақә абас иааиқәмақарт аиҩызцәа. Ҵабыргны, «Кәыдры зырмақаруа Амтҟьал ауп» – ҳәа, нырцәаа зырмақаруаз Баҭыр Ануа иакәын. Уи абжьобжьыкь еиԥш ихахәы еиларгыла, уаҩ дихәомызт, аҽыҩ бзиеиԥш, деилыхха, дҵарӡа дыҟан. Знык ампыл шьҭԥаа данҩаҵҟьа, «нас уишьҭамлан» – рҳәон иҩызцәа.
Уи иеикануаз ҳәа аарцәаа иырмаз Машьыхә заҵәык иакәын. Уи деилаџыхӡа ыдҟан. Мычлагьы зегь реиҳа дыӷәӷәан, шьамхыла Баҭыр иаԥигон акәымзар.
Баҭыр дахьынаҵыслак дишьҭан, дишьклаҳәуан. Мпылк ааимԥыхьашәаргьы, ибӷа аиҵыхха ииҭомызт, ашәи-ҭашәи днаишьҭуамызт. Уи иԥсахы еибанаркуан  Баҭыр, игәаӷгьы иман цәгьала.
Ахәыҷқәа ампыласра еиҳа-еиҳа иалашыҩкуан. Ршыкьбжьы цәгьан. Иагьы рундазгьы нырцәаа аԥыжәара шрымазгьы, џьара мпылк машәыршәагьы ирызмгацызт.
Абар аарцәтәи аимҵакьачаҩ ампыл ааганы иааидыркит. Уи инаихыкны ҵәҩанҵәы ампыл иршәт, иҩыза иаԥхьа дасырц.
Егьи дааццакцәан, ампыл сымбахь идәықәсҵоит ҳәа, илаба аҿынеирхеит. Ампыл аабрын, асыҩцәа ирхыууаа ицан, аколнхацәа рпатыркалҭра иҭаҳаит.
Аимҵакьачараҿы ампыл зго дахьыркуа амҩатә аҵанакуеит: ампыл иызмгаргьы, дахьыркуа иамариаша игыланы еимҵакьачароуп.
Исзымгаргьы, ампыл шьҭыхны ԥыҭк снаскьап игәахәын, деиҵас дыууаӡа аанда днахыԥеит Баҭыр. Уи дҩышьҭасын, ампыл  аашьҭиԥаауаны, ишьҭархх иааиуаз ҷкәынак шьапҿаршә ааизиун, баҭыр иҽизынмкылакәа ахыԥҳәа дныцәыҵаҳаит. Ампыл нимҟәыҵҟьан инкашәеит.
Машьыхә днышьҭасын, ампыл шьҭкәыцәаа, дҩаҵҟьан дыҩт. Аддыҳәа апатыркалҭра шьаҟьауа, ишьҭеибаҵа иааиуаз зегьы агәара инахибаҳәеит.
Баҭыр Машьыхә изы ихы ааимраџьаҟәт. Деиҵаӷәӷәа-еиҵаӷәӷәа дҩеихазар, апатырқалшьап ыҵахжәаны икажьуп. Аха агәхьаа имкцәеит. Машьыхә ампыл рымҵԥаа дахьнеиуаз акәын игәы зеиҟәаҷҷоз.
Баҭыр дӡагә-ӡагәуа иҿанынеихоз аамҭазы бжьык ҭахәаҽӡа иылмҳа иааҭасит.
– Ааит, уара амӡышәа. Ишԥыкәу апатырқал шхыужәаз!.. – дқәаџ-қәаџуа, илаба ырмақаруа даауан ҭаҳмадак амбатә рҿио.
Баҭыр, уи даниба, дшәеит. Ахьшәҭҳәа абардра иҽнавакны даахьаԥшзар, аа, абар, аколнхара ашәырбаҳча ахылаԥшҩы Кәанач.
Уи дҳәар-ԥсаруа агәашә дшааҭыҵызҵәҟьа, Машьыхә илаԥш дааҵашәеит. днаимҵасын, имахәар нҭарсны дааникылт, апатырқал хызжәаз Машьыхә иакәыз џьшьа.
– Ацәгьара уны, уҩызцәа уҽрылаурӡырцу? Мап, уи зыҟалом! – иҳәеит иара.
– «Ҟеҳ шьыри-шьыри! – игәы ааишьышьит Баҭыр. Ишԥоубои! иуирбап уи. рацәа уаҿашәеит ацәҟьа! Ус ауп ишуқәнаго!» – дцәыҷаччо абардра дкылԥшны дааԥшуан Баҭыр, иара ацәгьара ихҟьаз Машьыхә ихараз џьшьа дахьыркыз игәы иахәан.
– Сара акымзарак схарам, даду. Апионер иажәа имуо аныс, амц шысымҳәо. Ихаҵа, даду! – Машьыхә дӷьаҵәы-ӷьаҵәуа ихы арқьиара иҽазикит.
– Ԥсал-ԥсал! Баша умқәынишь, арԥыс хԥарашәа иҟоу. Уара уакәымкәа, нас дарбану ихызжәаз? Да,  исаҳәишь!..
Машьыхә иҽеихарԥс дгылоуп. Ҿиҭуам.
– Дарбан, уара, ихызжәаз? Зҿумҭуазеи? Исаҳәа уааласны! – Кәнач Машьыхә дилаҳәаҵа дикит аиаша иирҳәаразы. Иагьа изиундазгьы, Машьыхә аҭак ҟаимҵеит, иҽеихарԥсны дгылоуп. Мшәан. нас ишԥа, иҩыза динаԥхозма?
Кәанач есааира иԥсахы еибакуан.
– Ҿуҭуам акәу?.. Ее, гьиди, сабиц! – ҿааиҭит Кәнач аҵыхәтәаны. – Аколнхара правдение ахантәаҩы дахьыҟам уԥсы иаԥшәмахеит. Уаха, даар, иасымҳәозар умбари. Уи  иуирбап ақәнамга аҟаҵара зеиԥшроу! – даамақар-чақарын Кәнач наҟ иҿынеихеит.
Баҭыр иааџьеишьеит. иара иеиԥш Машьыхәгьы ампыл ахьеимаркуа дгәааз џьишьон. Уажәымзар-уажәы сабаинаԥхои ҳәа дыԥшын. Аха мап. Машьыхә дымнаԥхеит.
«Мшәан, сыӡбахә шԥеимҳәеи?.. – уамашәа ибон Баҭыр. – Уаха ахантәаҩы даар, иҟалаз зегьы иаҳашт. Қәнамгаҟаҵаҩыс дрыԥхьаӡашт. Иацәҳашт. Апатырқал ахәгьы идыршәашт. Избан? Ихароузеи машьыхә?!. Ампыл  сыпыҵиԥааит закәыхи! Сара сеиԥш иаргьы икоманда ахьӡ аргара дазықәԥоит. Игәаӷ зсымоузеи?..»  – абас агәаанагарақәа дааимҽхаркит Баҭыр. Илахь еиқәшьшьы, ихы ҟәыншьо абардра даалҵит. Иҩызцәа даарылагылт. Ирҳәарызеи ҳәа днарҿаԥшы-аарҿаԥшит, нас рыламҿымҭкәа дынрылҵын, ахәацаҳәа иҩынҟа иҿынеихеит.

* * *
Амра ажәҩан агәышҵа ҩыҵырҟаԥшьааауа, икакәкәа  аҭашәара иаҿын. Аԥсаатә ҷыр-ҷыруа аԥхьарылара рҽазыркуан. Ажәқәагьы ааин, иӷзы-мызуа ажәгәара иадгылан. Зегьы аԥхьарылара рҽазыҟарҵон, баҭыр ида.
Уи дгәырӷьаҵәа акәасқьа днылбааҟьеит. Ааҵраҿы икыдгылаз ажыга днамҵасын, афырҳәа ауҭра дынҭаԥалт.
Дыццакы-ццакуа патырқал шьапык анышә шамаҳ иааҵихын, ажыгагьы иаргьы игәыдырӷәӷәала икны, дҩаҭрысын, аколнхара ашәырҭрахь дыҩт.
Баҭыр дахьынхози ашәырҭреи акрыбжьан. Иааилашәшәуаны уа дкылҟьеит.
Дҳақь-ԥсықьуа аколнхара ашәырҭра дынҭалт. Ихжәаз апатырқал шьап аҿы инышьҭеиҵеит ацынхәра иааигаз аиҭаҳатә. Иблақәа шаҟь-шаҟьо апатырқалырҭа ааимидеит. Шаҟа иҭахыз Баҭыр абаҳчахьчаҩ Кәанач дибар, ихы ирқьиарц, Машьыхә ицәгьа имҳәарцаз диҳәарц, аха аԥсабара алашьцара ахаԥахьан, уаҩы далимбааит.
Ишԥеиуаз нас, уи димбеит ҳәа апатырқал еиҭаҳатә иааигаз аҩныҟа игозма!
Баҭыр игәы каршәны аиҭаҳатә еиҭеиҳарц анышә ыҵарҟаауа ажра даҿын.
Убри аамҭазы Кәанач апатырқал шьапқәа иҽрыҵаҵәахны дҵиҟә-ҵиҟәуа дааиуан, аӷьыч дыскуеит ҳәа. Кәанач ашьшьыҳәа дааскьо-дааскьо, илабашьа ҩыҵирззан ирқым-қымуа даацәырҟьеит.
– Еи, уарбану апатырқал шьапы ыҵызхуа?.. – дхәааит ишимчыз.
Баҭыр игәы нҭыԥсааит. Ахьышәҭҳәа даахьаҳәзар, аа Кәанач. Ижыга нкаиршәын, иааигаз аиҭаҳатә аашьҭиҵаан, Кәанач дааиԥыххылт:
– даду Кәанач! Аа, абар ихжәаз апатырқал шьап ацынхәрас иаазгаз, – дхахаӡа апатырқал еиҭаҳатә џарџаруа инаиирбеит. – даду, апатырқал хызжәаз Машьыхә иакәӡам. Сара соуп!..
Амра анҩыҵхахо, ажәҩан агәышҵа шҩыҵнарҷҷаауа еиԥш, КӘнач иаҳаз ажәақәа илакҭа аадырлашеит.
– ҳаи, уԥсынҵры духааит! Сара уӷьычҩыз џьысшьан, – иааибарччеит. – Зыгха здырыз дад, изгымхаӡаз диҩызоуп. Уаргьы аиаша ахьуҳәаз – уаара зегьы ухыухит. Аиаша умҩа арлашоит, сбаба, – иҳәан, Кәанач Баҭыр дааигәдиҳәҳәалт.
Баҭыр игәырӷьара ҳәаа амамызт. Аидара хьанҭа иқәыз нихҳәаны икаижьызшәа, длахҿыхӡа дааҟалеит. Ихы-игәы дақәгәырӷьо, ахьышәҭҳәа ажыга аашьҭиԥаан, апатырқал аиҭаҳара иҽазикит.
– Дада, ари апатырқал еиҭаҳатә аҩны ирамҳәакәа иааумгазааит, – дҵааит Кәанач, ақәнамга иахьыҟауҵалакгьы – қәнамгоуп ааигәахәын.
– Мамоу, даду Кәанач! Машәырла апатырқал шысцәыхжәаз атәы аниасҳәа, саб исиҭеит. – Баҭыр дҷыр-ҷыруа апатырқал ашьапы анышә адзыҳәҳәало Кәанач иацәажәара даҿын. Кәанач апатырқал ашьапы риашаны икын.
– Иахәа даду… – ҿааиҭит Баҭыр дкәанызануа, гәалак шимаз мҩашьо, дыԥхашьа-ԥхаҵо, – Машьыхә иакәыз џьшьа ахантәаҩы иоуҳәама?
– Мамоу, дад, шәарҭ ахәыҷқәа машәырк шәымпыҵҟьеит ҳәа, сыҩны сцаны ахантәаҩы иасҳәап ҳәа шәыҟазма! – наиаҭеикит Кәанач адаԥышәырччан.
Баҭыр дәырӷьаҵәа дааҟалеит. Анышә агәӡара зегьы ааизыҳәҳәаны апатырқал ашьапы иадиҳәҳәалт. Аԥашә ӷәӷәахаанӡа, аԥша иамырҵысырц, ихнамжәарц азын Баҭыр дцан, ҵәҩанк ааиган, апатырқал иаварсны иадҿеиҳәалт. Нас дцан аӡы ааганы иаҵеиҭәеит.
– Уҵх аабзиахааит, даду! – ҿааиҭит Баҭыр дҿаԥха-ҿаччо, русура иалаган иҿанынеихоз аамҭазы.
– Унаскьазгоит, сбаба, – Кәанач илаба ахьыҵаркьакьаз иааҵихын, данскьеигарц дшәаргә-маргәуа днаишьҭалт.
– Мамоу, даду, схала сцоит. Сшәаӡом сара. Хьаас иҟоумҵан. ухынҳәы!
– Уҵеимшхааит, дад, уԥсынҵры духааит! – дааҭгылт Кәанач, баҭыр анаскьагара анимуӡа.
Аҽкәар бзиеиԥш, баҭыр ишьапы сса-сса еихго дцоит иҩныҟа. Кәанач илабашьа иҽанҵаны такәаамҭагьы дизыԥшуан уи, иҟәыбҷарақәа дрызхәыцуа.

Инаҩааит аҿар рыхьӡ-рыԥша

Агәхаа рхәы иқәыршәу адәеиужь аҿы ҩба-хԥа ҭӡы ракәӡан иқәынхоз. Уажәы араҟа баҳчаркырахеит. Иқәӷӷаа ауу нхеит. Аҩны еихачаԥақәа дыргылт. Иҿиеит, ирызҳаит, қыҭа духеит. Ахьыбҿар еиҵагылаз рзы икашә-каҷо ирыздыргылт ашкол.
Уантәи иубоит еихыҳәҳәо-еиҵыҳәҳәо ахәы ҳаракқәа. Ааигәаӡа, урҭ ирылукаартә, иԥшӡаӡа убла иаахгылоит Ахьара ахәы. Уи хьы иаҵәала иҭалаҳауп. Икахәхәа-кахәхәа, маҟаҵас ачаи радқәа ахәы иамӷаҵаны инашьҭуп.
Аҩхаа ибжьаршәу адәы уахьнықәԥшуагьы, ичқәырҭыл-чқәырҭылӡа, зхы иеиҷаҳауа арԥыс иеиԥш, иҵрыффа-иҵрыцқьаа, игәазырҳагаха чаила иҩычоуп.
Убраҟа акәын убри аҽны Агәхаатәи абжьаратәи ашкол иҭоу аҵаҩцәа аус ахьыруаз. Урҭ еибарҷыр-ҷыруа, ачаи чықьрақәа ирылмыҳәҳәо, звено-звенола рыҽшаны абӷьы ҿырхуан. Иԥарџаџо, нахьхьи, лбаа анаара иаҿагылоу ахьа амҵангьы гәыԥҩык ахәыҷқәа ачаибӷьы иҿырхыз ркапануан.
– Џьым, шьыбжьон ҳәа ҳаԥсы ҳшьаргьы цәгьамызт, – ҿаалҭит Қәеиза, лчаз хылԥа ду ала аԥша аалындауа. Амра реикануазшәа аҭакар канарццеиуан.
– Мшәан, беилагама, абарҭ арадқәа намыгӡакәа ҳашԥаҟәыҵуеи! – иаалҿаирхьт аффаҳәа ачаибӷьы ҿыхуа лышьҭахьшәа иааиуаз Асҭамыр.
– Ииашоуп! Иахәҭоуп ҳаԥсы ҳшьарц! – Самԥалгьы Қәеиза илҳәаз дақәшаҳаҭхеит. – Ее, Адгәыргьы аӡыхь ахьҳзааигауа, – «Аӡә иуааҳәцәа ашьахҟа ирԥшуан» – ҳәа, дыҭаӷачаӡа агәгәым иаҵақь иааиуаз Адгәыр иахь иҩызцәа нхьеирԥшит.
Аԥсшьара ҟаҳҵару, иҟаҳамҵару ҳәа иныеимарк-ааимаркуаз, егьи азвено иалаз аҵаҩцәа ашәа ааҭдырҟьеит.
Асҭамыргьы урҭ рашәа аарымидан, ачаи қыцәқәа хыҟәшәо иҿынеихеит. Убри иазыԥшызшәа, егьырҭгьы аӷыуҳәа ицырӷызуа инаишьҭалт.
Ашәа ҵыхәаԥҵәарак амамкәа ихааӡа иааҩуан.
Убри аамҭазы ахәы нхыҵынтә арҵәаа-арҵәааҳәа ҳәҳәабжьык аараҳаит.
– СИшь, сишь, шәӡырҩи, уара! Аҳәҳәабжь ааҩуеит, – аҿар рашәаҳәабжь ааиқәтәеит.
– Иааҩрада инамҩааит! – нараҭеикит Самԥал ивагылаз ҷкәына шьҭаӷача хәҷык, адуцәа реиԥш даахыхәмаршәа.
– «АҲәынаԥ ԥсуан, ацгәы хәмаруан» – ҳәа, уара алаф уҳәоит, – иааиҿаирхьт Самԥал.
– Кәадац дычмазаҩын, акы имыхьзааит, уара! – нараҭеикит зхы-зҿы аԥхӡы ықәзырбоз даҽа ҷкәынак.
– Ме, Кәадац ииуазеи, удагәоума, уара! Ари ахьго АХьара ахәы нхыҵоуп, иумаҳаӡои! – иааимаркит егьырҭ иҩызцәа.
Ус, ҵаҟа лбаа ачаибӷьы ҿызхуазгьы иабыкәушь аҳәҳәабжь ахьго, ҳәа, рыбжьқәа ааиқәдыргеит.
Ахьшәҭ-сышәҭҳәа ахәыҷқәа ркаҵкәырқәа нкаԥсаны, еихьыс-еиԥысуа ахәы ианаҿалт. Џьоукы ркаҵкәырқәа зларыдҿаҳәалаз аҷапырхәақәа рызԥмыртлазт, ашьамҭлаҳә еиԥш иашьаҳауа инеиуан. Адгәыр хәыҷгьы аӡы злааигаз игәгәм наргыланы, иҩызцәа ихибаҳәа ицошәа аниба, дқарамҽан дрышьҭалт.
Зегьы Ахьара ахәы иаақәгылт, изҿаԥшуаз анаара ду иқәгылаз аҩнқәа блала еимдауа.
Ацәашьы ԥшӡеиԥш икахәхәа-кахәхәа ирбоз аҷандарқәа инархыкны ҩынк алҩа иахылҵуаз еилаҳанто ажәҩан архәашьуан. Аҳәҳәабжь ахьгоз лбаа ачаи плантациа аҟны акәын. Уи абылра иахҟьозу, ԥсӡык лаҳаны ԥҳәыск дыҳәҳәозу рзеилыргомызт ахәыҷқәа. Ибжьажьо рнапқәа рыбла иаԥыракны ахара иԥшуан, ирбоз еимакуа.
– Ҳаи, абааԥсы, шәеиха! шьханыҟәа иҩны былуеит, Шьханыҟәа! – ахәыҷқәа ураӡәк ибжьы ҵар аарылаҩит.
Аддыҳәа алаӷьа иҭалт зегьы.

* * *
Аеҵәа кыдырԥаартә, игәыҭшьаагаха иҳәҳәоз Шьханыҟәа иԥҳәыс Мсыгәда лакәын. иареи игәылацәеи хара џьықәреи рашәара иҟан. Мсыгәда арахә-ашәахә ааиллыргеит. Агәарҭ нҭыҵ-ааҭыҵ аԥссара дахьаҿыз, лхәыҷы дбажәгәалеиуа длыцын. Ахәҷы изхара даныхәмар, криҿаҵаны длырцәеит. Схәҷы дыцәанаҵы, ԥыҭрак аус зуп лгәахәын, рааигәара ачаи плантациаҿ дынхылан, лгәы каршәны ачаибӷьы аҿыхра даҿын. Акәты арыц шаҟәшәо еиԥш, атта-ттаҳәа ланцәкьарақәа ачаи  қымфыфылра иахыкәласуан.
Ус, лыбӷа ааиҵыхны даахьаԥшызар, лыҩна аԥыр-ԥырҳәа амца шакыз лылаԥш иааҵашәеит.
Ишлымчыз дыҩны амарда днаҿалт. Деихеит, деихеит лара уахь, аха лымч днанагомызт. Лоуԥшәыл иԥеиԥшыз зегьы, ҳаӷеиҭа лыбла иаахгылон, лыԥсы ҿикаауан, лымч канаԥсахьан.
– Аа, абааԥсы, схәыҷы дыблит, схәҷы! – ауаҩԥс гәымчҳа даргәыӷьыртә дҵәаа-ҵәааит Мсыгәда, агәара дахьынадыххылаз дызхымҵкәа, лыԥсы аалылшәшәан днаваҳаит.
Ахьышәҭ-сышәҭҳәа иналымҵасит аԥхьа иааиуаз ахәыҷқәа. Егьырҭ аддыҳәа аанда инахибаҳәеит. Али-ԥси рыбжьара абылра иаҿыз аҩны ашҭа иааҭеибаҳәеит.
Ааигәа-сигәа инхоз аколнхацәа неибҩымсрыда зегьы усура иҟан. Раԥхьаӡа иааихьаз ашкол хәыҷқәа ракәын.
Аԥша асуан. Илакьы-лакьуа, амца қьауқьад аҩны иахьнагӡон, еиҳа-еиҳа еимҽханакуан. Уи ихәыҵнарҟьоз алҩеи амцабзи еиларҵәи-еиларгьежьуа, амаҭ абз еиԥш, зны ажәҩан арблакьон, нас иаахьатины афақь ықәрчуа, ифырҭынха ашҭа иқәсуан. Акәасқьа акәша-мыкәша аҳаскьынқәаҵәҟьагьы ақәҷҷиаара иаҿын. Амзаша зхьыкәкәо аҵла амца шакуа еиԥш, есааира аҽеибанаркуан. Икаԥха-каҷҷо Шьханыҟәа имахәҿа иалиршаз икәасқьа ҿыц, имал ақәццышәаара иаҿын. Далабылуан иҵәҩан шьап, игәӷырҭа.
Уи иҵәаа-ҵәаабжь иахҭыгәлаз зегьы ргәы ҭнашьаауан, ирҳәо-ируа иақәымшәо, иҳәалаханы агәжәажәара иаҿын, еилаҭыруан. ршьа-рда зегьы ибылуаз акәасқьа еиԥш еилабылуан, рыбла шааԥшуаз ауаҩԥсы – ауԥшәыл хәҷы иеиқәрхаразы акгьы ахьрылымшоз ргәы ԥнажәо.
Ус, Асҭамыр иҩызцәа дынрылҵәраан, акәасқьа аҵҟатәи ашә днадыххылт. Ашә аҩнуҵҟала аӷәарӷәал ылан. Ҵаркантк ааимԥыхьашәан, ашәваз иаҿарԥаны ишимчыз данаха, иҩаҿҟьан, ашә ааимиԥааит. иаразнак ахылҩ-ԥсылҩи амцабзи ижәлеит. Даабалыбаҭеит. Аха хьаҳә-хьачарак ҟаимҵеит. Ашырҳәа ауада дныҩнаххит. Азал иҩнҟьоз амцаԥшь ашәваз аԥыр-ԥырҳәа амца анаркхьан ахыб, аҭуан акәын – абжеиҳарак еилабылхьан. Амарҭақь хыблаахақәа жжа-жжаӡа иалҟьаны инеиуаз, аҭуангьы иннамкыло абық-чықҳәа асаара иқәҳауан.
«Ҳаи, сҭәаны сцома, анаџьалбеит», – ааигәахәт Асҭамыр, амца аҭакар анижәла.
Ахәҷы акәакь иҽкыдыршәланы дҳәаҵәы-ҳәаҵәуан. Иблақәа алҩа хылан, ирҟәыҷуа дҵәаа-ҵәаауан. Аҭакар иднарццеилоз имахәар-шьахәарқәа ҟаԥшьӡа ипеишькырц акгьы рыгмызт.
Убри аамҭазы ауԥшәыл напык дааимҵнаԥааит. Уи Асҭамыр инапқәа ракәын. Хаҳәырҵәиа, амацәыс еимҟьара ибжьыԥрааз иаҳасабала ахәҷы дигәыдырҟәҟәланы даақәгьежьааит. Ауада дныҩныԥоны, марҭақь хыблаахак аалҟьан, ижжаӡа амца шакызА сҭамыр ишьклаҳаит. даагазҽазын, ахәҷы дшикыз иҽааизынмкылакәа, хагәха, амардуан дналҟьеит. Уи аамҭазы аколнхацәагьы ааихьан. Аҟыԥ-сыԥҳәа инаимҵасн, ахәыҷгьы иаргьы аашьҭырԥааит.
– Нан, на… – уаҳа лзымҳәеит мсыгәда, деимацәыхаа, лхәыҷы дихыԥсаауама уҳәартә, аҟәараҳәа деиаҵсуан дахьыркыз.
Ахәҷы ихахәы қымфафыли иџьымшьи хыблааны иҟан. Абылфҩы ихышәшәа дцон. Алҩақ иҿататаз илабжыш аҭыԥ анпыҟҟала дахьыркыз, иан даниба, дрымҟәыҵҵәраан, инапы ҭахә хәыҷқәа рхаханы деихеит иан лышҟа.
– Дад, сыҵәҩан шьап умырӡит, иҵеимшхаша, уара арԥыс! – абылра иалҵыз реиҵкьысгьы деицәаны, иԥштәы ихыгга, дқач-қачо Асҭмыр дааидгылан дааигәдирӷәӷәалт, инеимда-ааимдо иблақәа гәдкыло ахәҷ иаб.

* * *
Адырҩаҽны ачаирҭа аҟнытә аҵаҩцәа рашәаҳәабжь шгац игон. Урҭ рашәаҳәабжь хааӡа Ахьаруа ахәы иахыууаа иааҩуан.
Асҭамыр дышьҭан. Амарҭақь цбылха зышьклаҳаз ишьапы инархьаауан, иҿаҳәан инапгьы. Иҩызцәа рашәаҳәабжь аниаҳа дзышьҭагылозма, иҽеилаҳәаны иҿааихеит.
Асҭамыр илаба иҽанҵаны изнапык игәыдҳәаланы ахәы даақәлеит
– Асҭамыр, Асҭамыр!
– Асҭамыр даауеит, Асҭамыр! – анна-ара иҩызцәа иеигәырӷьаҵәа рыбжьқәа ааиқәдыргеит. Ебарст зегьы иара ишҟа. Иҿаԥха-ҿаччо икәаӷӷаа иаагылт Асҭмыр иҩызцәа.
Амра ашәахәа аҿар еимдо, еиԥхьышьшьаауа ирҿахәмаруан. Наҟ-ааҟ иааиҵагылан, Асҭамыр ишьапқәа дрықәмыркьысӡакәа ашәшьырахь дырма рҿаархеит, убарҟа, ахьа амҵан, ачаибӷьы ахьыркапануаз. Акеиҩҳәа «Агәырӷьара ашәа» аацәырылгеит Қәеиза. Аӷыуҳәа иаалыцдырӷызт зегьы.
Иааҩааит, инаҩааит аҿар рашәа! – Самԥал ибжьы ҿацаӡа иаарылаҩт, ашәаҳәара анааихсыӷьуаз.
– Иааҩааит, инаҩааит аҿар рыхьӡ-рыԥша! – рыбжьқәа ааиларыԥсеит егьырҭгьы.
Аԥша урҭ рашәа нарымҵԥаа, аҩхаа инҭкәыцәаа иама ицон, ицон хара.



Салмақәа иҩны

Уи аҽны амра, алакҭа узҭамԥшуа, имцаԥшьха ажәҩан икыдын. Шьыбжьон шымаацызгьы, аҭакарҵәҟьа канарццеиуан. Адгьыл еиҟәԥԥа, ибашҳакны иҟан, иӡышон. Иӡышон аԥсы зхоу зегьы: ашәаԥыџьаԥ риаҵәара рыхҟьан, ҽаҩраҭагалан еиԥш, ицәҩеижьӡа, рбыӷьқәа рҳәны игылан. Кындыӷ аҵла ҭуоӷан дуқәа, ажәҩан ҵыԥссо, зымаха-шьаха еилышьны игылаз, аԥша рҳәынҷон. Шоурабааԥсын.
Абри абнаршәыра дылхо, ажәырҭ зегьы еимгәыцҟьаауа даауан арԥыск.
Усҟан, Кындыӷ инаркны Аӡҩыбжьа ақыҭа аҟнынӡагьы бнатоураны инашьҭын. Уахынла акәым, ҽынлагьы уи абнаршәыра алалара гәаӷьыуацәан, гыгшәыгла иҭәын. Илан арҳцәагьы.Урҭ ааухадыршҭыртә, еиԥхьытта-еиԥсытта амбаду рымҽхакны ианын, ар, еибарҟыҿы-мыҿуа. Кәдрыҟа рхы рханы ицон дара.
1918 шықәсазы акәын. Аԥсны – Бзыԥи Аҟәеи ауездқәа рҿы ҭауади аамсҭеи ықәрцахьан, абольшевикцәа рнапаҿы иааргахьан Самырзаҟан ауездгьы.
Аԥсны зегьы абольшевикцәа ирцәыргар ҳәа ишәаны, Қарҭтәи аиҳабыра Аԥснытәи аменшевикцәа ирыцхраарц рыӡбеит. Иагьӡзыргеит Очамчыра ақалақь аҿы ҵҩа змамыз ар. Уажәы урҭ аркәын ицоз Кәыдры афронт ашҟа. Ари арԥыс урҭқәа зегьы иҽырцәыхьчо, дцәырҟьа-цәырасуа дцон дышзахәоз.
Дызусҭда ари арԥыс? Илихуазеи агыгшәыгқәа рҭыҩра? Гәаҟрас имоузеи?
Ари д-Ҭырқьбан, Мкан ихьӡын. Апартизанцәа ротриад «Кьараз» иалаз уаҩын. Уи иқәыԥшра мҩа дшықәызгьы, иидыршаз идырхьан.
Уажәгьы, кьаразаа рштаб излаиднаҵаз ала,  зыҽҟәырымгакәа аус зуаз Очамчыратәи апартиатә комитет иалаз ашәҟәымаӡа рыҭаны, ацкы иманы даауан. Аха мҩакы данылартә, қыҭак дналалартә иҟамызт. Уахьымҩахыҵлак аиҭаҳәаҩцәеи аменшевикцәеи рсолдаҭцәеи цхлымуа иуԥымларц залшомызт. Мкан очамчыра ақалақь аҿы аиҭаҳәаҩцәа длаԥшықәырҵан, аха дрыцәцеит. ииулак Аӡеиқәа иҽҭажьны дырт. нас Аҳәыҳәкыра ҳәа иахьашьҭоу апҟызраҿ ишьҭамҭа ирӡт.
Али-ԥси рыбжьара Мкан Аӡҩыбжьа днаӡеит, аха ари ақыҭаҿы дырҩ димамызт. Амҩа ааихҵәаны сцап ҳәа иҿынеихон, гәԥҩык аҽцәа абӷанҷ еимгәцҟьаауа ишаауаз ибеит.
Ивҟьаны ианца, мацәыс еимҟьарак ахимырҵт, амҩаду аихҵәара. Иҿыҩеихеит дышзахәоз.

* * *
Мбатәык иҳаракцәамкәан кәасқьак гылан, ҟауарла ихыбны. Абаскақәа ақәбаахьан аҟауарқәа еидкыланы измаз, абаска ҵәымӷқәа аркәын. Аха аԥшӡара ахымҟьацызт: убри аҟара шахыҵуазгьы, агыдра злаҩагаз ахьатә ӷәқәа, хьӡыла иршәызшәа ицырцыруан. Ҳарџьԥсараха ихыркын абыркьылқәа. Агәараҭа ҭбаан, хәажә быцала ишшын.
Ахьаца ашәшьыраҿы, амарҭақ ихы ықәҵаны, дыцәан аԥшәма. Ижәцәеимаақәа иладахьшәа ишьҭан. Иҷкәын хәыҷ Ноурыз, акәасқьа абарҵа ацәырҭаӷә дықәиан.
Ари Аҭара ақыҭан, Шьааҭ-иԥа Салмақәа инхарҭа акәын. рашәара дыҟан, дкараха дыцәан.
Шьыбжь ихыҳәҳәахьан. Кәыдры ашшы ахга, абжьы ааҩуан имитәха.
Ус, аԥшәма дҭахәхәа дшыцәаз. бжьык илымҳа иааҭасит:
– Аԥшәма уҟоума, аԥшәма?!
– Ҳаи! Иауазеи сыҟамкәа! – ижәцәеимаақәа ишьамҵакәа, ашьҭахьҟа абжьы ахьгаз ахь иҿынеихеит.
Ааиҩ ахҵысҭаҿ дгылан. ноурызгьы иаб днаишьҭалт.
– Бзиала уаабеит, дад! – инапы ааимихын, ааиҩ днеиҿаԥшит. Уи, ихы-иҿы ааизыхәхәашәа, имыҳәхә ааинылахьан: жәҩахыр ҭбаак, имӷаз иҟәбас маҟа дҭыԥартә, иӡара паӡа.
– Сишь, усзымдырит, уара?! Цәгьароу бзиароу, дад? – Салмақәа ааиҩ иҿықәыз аԥхӡы аниба, дааџьеишьан днаиазҵааит.
– Сара с-Аҟәатәуп… Акырӡа зҵазкуа, жәлары руск аҵыхәала абрахь саарышьҭын, аха… – ааиҩы ахәҷы днеихәаԥшит, уи иаҳарц шиҭахымыз удырыртә.
– Мамоу, дад! Уи уихәамԥшӡан. Сара сыҩнаҭа асас дзыԥсахуа уаҩԥсы дыҩнам. Иҳәа узыргәаҟуа!
– Гәаҟрак сақәшәеит. очамчыра слаԥшықәырҵан, ҽырххыла амилициацәа сышьҭоуп. Хәлаанӡа ԥхьакырҭак сҭахын…
– Дад, асас бзиа иааира – иара иусуп, ицара – аԥшәма иусуп. Аҳаҳи акы уацәымшәан. Исылшо аказы схы сеигӡом уара узы. Усзеиқәыршәаргьы убап. Амала, зны аҩныҟа уааироуп, дад! Акы унацҳап, иааԥсаха иҟоу, уԥсгьы ааиҭоукып. Нас, умҩагьы уқәсҵап.
– Мап, мап! Урҭ уадаҩым, уххьзгеит! Аус исыду, ахеиҷаҳара сылнадом. Уахаҵәҟьа нырцә смырыр ада сԥыхәа сымаӡам.
– Аха, зхы иамеиҷаҳаз игәахәтәгьыизынагӡом. Сҳәатәы уацныҟәа! Усышьҭаланы уҿаахеишь, дад! – уаҳа иимырҳәакәа, асас диманы, иҿааихеит аԥшәма.
Салмақәа ирахә аҳәынҵәа ҭырымҟьарц, агәарԥ анҭыҵ нахьхьи аккараҿы, абора ылаҟаҵаны иман. Уахь уаҩы иҿархасҭамызт. Аԥшәма исасдахь абораҿы диҵәахын, аҩныҟа иҿааихеит.
Ноурыз амаҵурҭа ашә дылагыланы дыԥушан, асас ииҳәақәаз ажәақәа дрызхәыцуа. иаб данааивала, ихәыцрақәа даарылҵын, днеиԥыххылт.
Салмақәа, иҷкәын асас дшихылаԥшышаз наибжьганы, иҽага аашьҭихын рашәара цдеит.
Шьыбжьы нхыҳәҳәахьан. Нуорыз ахьаца шәшьыра дыҵатәан.
Ус иаалырҟьаны апҟаца-пҟацаҳәа аҟамч ԥҵаҵа абжьы геит.
Ила мура ҩаҵҟьан, иааиҩнаҵәарашәа, ахыу-хыуҳәа ишуа, хаха агәашә инажәлеит, аҿақ-аҿақҳәа ахаԥыцқәа еихакшо. нуорыз ахьышәҭҳәа дҩаҵҟьеит. Днаԥшызар, иимбацыз гәыԥҩык аҽцәа бџьарла еиқәных агәашә анҭыҵ игылоуп.
Ноурых игәы нҭыԥсааит. Ииурагьы иызмдыруа дахьгылаз даашьақәхеит.
– Уааишь уара аранӡа! Уббаӡа угыланы узҳахәаԥшуазеи? – бжьыкгьы ааҭҟьеит агәашә ахь иҵәыҵәӡа. Агәашә анҭыҵ ҽеиқәа дук дақәтәаны аӡә дгылоуп, иԥаҵақәа харшаланы, ичынқәа еилаарцыруа. даҽа гәыԥҩык рабџьарқәеи дареи еиқәӷьазӷьазуа ишьҭахьшәа игылоуп. Ноурыз агәашә хәҷ ааиртын, дшәаԥырҳаԥуа аԥхьа игылаз днаимҵагылт.
– Иҟада, арԥыс, аҩны уара уда? – диазҵааит уажәы иҽаардадашәа.
– Аҩны сара соуп иҟоу. – Ноурыз ихы дҩахан, иаԥхьа игылаз днаиҵаԥшит.
– Уаҳа уаҩ дышԥаҟам? Умацара уоума нас аҩны иахыу?
– бабагьы дыҟан, аха рашәара цдеит. Арахь шәҭал, Баба дышәҭахызар, дышәзаазгап, – ишәарақәа ааихҟьан, аԥшәма хәыҷ агәашәахь днеихеит иааиртырц.
– Ҟаи! Мамоу, дад, акгьы аурым! Шәыԥшишь уара, шҟа дхәыҷ ҟәыбҷоу. Анцәа днаигӡааит, – нараҭеикит уи ҽамыршьагала ахәҷы дырҽхәо, иҩызцәа рахь даахьаԥшын. – Насыԥ имоуп Салмақәа, абри иеиԥш аҵеи бзиахә дызмоу. Абас еилыхха иҟоу ахәҷы сара цәгьала бзиа дызбоит… Ишсоуҳәара, сбаба хәыҷы, дабаҟоу ари асас ишәҭааз? Аиаша соуҳәар, аа, абри зегьы усҭоит, – иџьыба дынҭаԥшын қьаад ԥара гәарҭак ааҭиган инаиирбеит.
– Аҩны уаҩ дыҟам! – аԥшәма хәыҷы ихы неиҵихын, иҟьаҟьаӡа иирбаз ақьаад ԥарақәагьы днарыхәаԥшит.
Аҽеиқәа иақәтәаз, иаразнак дааикәашәеит, икьацә-кьацәӡа ирҳәы иҿатәаз иԥаҵақәагьы аақәацқәацеит. Иҟамчгьы икәадыр амаха инықәикшеит. Иҭамӷьарӡа, ибла гәырӷақәагьы шапшапуа инаилаирҟацан даахәыцт. «Мшәан, уажамәы ҳаиҭаҳәаҩ абас аӡә дыбжьҟьа, Салмақәа дахьынхо шыҟоу дцеит» ҳәа анҳаиҳәоз. Дабацарыз? Иааимҟьаны бжьра-быжьҵәа анышә дыҵалама? Салмақәа диҵәахыра рашәара цдарызма? Иҳәом, иҳәом аиаша, иҵашәаз ахәҷы! Абри ахәырҭлаӷьҵәҟьа уаҩы дихәом! – игәаара хышхыҵәан, ацаркь еиԥш дарчит. Уимоу, ашиҵә-шиҵәҳәа аҟамчы ихиҟьарц дагьыҩеихеит, аха иҽы ӡыӡымкын, данаарҭахаҭхашьеи, иҽеиқәкшәа даахьаҳәын, зыгәра игоз милиционерк днаиалацәҟәит.
Уи ахьышәҭҳәа дынҽыжәԥан, иҽы аӷәра иҩыза инаииркит. инапы, ахәҷы ихәда инахишьын, дгәыбзыӷ-ҿыбзыӷха, дима агәараанда днавалт. Ԥыҭк ианынаскьа, инапы ихәда иаақәихын, иаԥхьа даагылт иҽааимырҿаҿашәа. иара уаҩы гьаргьаласа дук иакәын: Ноурыз хәыҷы ишьапы хырҟьаҟьа дахьгылаз, кьанџьа хәыҷык иаԥхьа игылоуп уҳәарын. Инеихда-ааихданы ҟанҭаруазла дҩычан. Иаҳәа аҵыхәа лакьҭаӡа, иварахьшәа икнаҳан икәалкәало. Иара ицәа дҭатитиуа, зны аҽыкәаша еиԥш дԥашашо, даҽазных ҩыза бзиак иеиԥш иҽиаҟаратәны, ахәҷы иргәыбызӷра даҿын.
– Закә насыԥузеишь иузыԥшу удыруандаз, сбаба хәыҷы. Абри ҳначальник ихаҭа уигәаԥхеит, анцәа иынс. – Имҽыӷра наиларбаны, ноурыз дааигәдиҳәҳәалт. – Ҳамҭа бзиахәкгьы иузкны ишҳамоу удыруандаз… Ы-ы! Уара акәашара удыруоу, акәашара? – днаиазҵааит уи аҵыхәтәаны дааиҟәиҭхашәа иун.
– Ишԥасзымдыруеи. Издыруеит!
– Аа, ари убо, – аӡәы иҟәнижәахьаз акы акәымкәа иҟамызт, раӡны ҟама чаԥа хәҷык ԥшӡаӡа, ашырҳәа иџьыба иааҭиԥаан, инарҳәы-аарҳәуа иирбеит. – Абри умӷаҵаны, ассаҳәа ушьацәхыртәуа, ахьшь еиԥш, уқәԥраа укәашо уанаақәлалак, уџьазымшьара дызусҭда! Абригь уаҳҭарын, шәара шәҟны иҟаз дахьыҟоу ҳауҳәар. Ани дначальнкиуп. Кәдры ауезд аҿы амилициацәа зегьы дреиҳабуп. Игәы уақәшәар, иузыҟаимҵара иҟоузеи. Абриа ҟама иақәнагахаша акәымжәи акабеи узиӡахрын. Ари ихьыжә-кәыжә иушәу акәмызцәа блузеи аиқәеи наҟ икажьрын. Иуаҳама исҳәо?
Ноурыз, амилиционер ииҳәаз игәамԥхакәа дыҟам, дагьамхаччеит. Иблақәагьы аҟама инадхалт. Уимоу, инапы нагӡаны иааимихырц акгьы игымхеит. Ҵабыргны , аҟама хәыҷы иакәым, адугьы дыхнахрын, убас иԥшӡан, аха Ноурыз аминуҭ азын дааикәашәеит. иааигәалашәеит иаб иажәақәа: «Сара сыҩнаҭа иаҭааз, дзыԥсахуа уаҩ дыҩнам!»
– Атәым уаҩ дыҟам ҳаҩнаҭаҿы! – амилиционер ишибоз ноурыз даакәаҷалакит, ихгьы наикәаҽын, ҭынч даагылт дхәыц-хәыцуа, асаба иларшьшьы иикыз  ашьацәхыԥ ду дахәаԥшуа.
– Аҩны ахьгылоу асасгьы даҭаашт. Сасык дышәҭаазар, уи акрмоума? Изумҳәозеи? Узыцәшәои уара? Иҳаҳәа аиаша! АРигь маҭәа ссирӡак ауп, ианумӷоуҵап. – Аҟама имӷаиҵарашәа ахәҷы имгәацәагьы инадиҵеит.
– Аҳы уалга! Иҳаҳәа аиаша. Ара судгылоума сара! – амилиционер ичҳарақәа зегьы хыжжын, ахәҷы днаиқәхәааит.
– Исҳәои, мшәан, аҩны аӡәгьы дыҟамзар?
– Нас, абраҟа иаисны ицозгьы думбаӡеи?
– Аӡәгьы дмиасӡеит!..
Амилиционер шьаҿак дааиҭаҵын, ибла шҳамқәа наилаирҟацеит. Ихаԥыцқәа аҿҿа аарыҵгеит. Ихы-иҿы абаҳҭ алҵызшәа ашәеиқәа аақәлеит. Есааира агыгшәыгцәа ихаԥо-ихаԥо дышгылаз, амилиционер ашырҳәа аҟама аҭра иааҭикәацәаан, аԥынҵа цырцыруа, ахәҷ иҷапан ахы инадиргылт.
– Абыржәыҵәҟьа аиаша саҳәа акәымзар, уеиӷрыжәа уқәсҵоит, алаԥынҵа икылшәаз!
Ноурыз уажәшьҭа ишыцәгьараз идырт, аха иааг. Афрангь иаҩызоу аҟама иҷапан ахы иадкыланы икыуп. Дҳәыҵәыҳәҵәуа агәара иҽнадирӷәӷәалеит, арҵәааҳәа дшыҳәҳәара.
Амилиционер абас дԥаԥашькны ахәҷы данааиҿагыла аамҭазыҵәҟьа, ноурыз иаб ахҵысҭа даахыԥан, аначальник ишҟа иҿааихеит.
– Ҳаи, аԥсра еиӷьын, ҳаиԥҟьамҭаз зеиԥш сасцәоузеи иаҳҭааз. Шәҭал арахь, шәыххь згеит. Шәҭал, мшәан, ашҭа! – агәашә ҟьаҟьаӡа иааиртын, аԥсшәа каирҵәеит Салмақәа.
Аначальник адҵа зиҭаз амилиционер данаахьаԥш, аԥшәма илаԥш дааҵашәеит. Ахьышәҭҳәа аҟама аҭра инҭеиҵеит. Игыгшәыграгьы ааихҟьан, иҽыуаҩтәны, акгьы ызмҳәаӡаз, акгьы згәы иҭамыз иеиԥш иҽыҟаҵаны, ахәҷы диҿахәмаруа, ихгьы инапы алшьуа даагылт. Нас, аҽыгә-ҽыгә дыччо, Ноурыз ихәда  инапы ахшьны иҿааихеит.
– Уабаҟоу, уара аиылмгажә? Ус ҳамамшәа, ҳшузыԥшыз уаҳа ҳалам! Дабаҟоу уара уҿы иааиз?.. – аначальник иҽхыршәаа Салмақәа иацәҳара даҿын. Салмақәа иоуразоуроу днеилыԥсааит, мбатәшәагьы дгәааит, ахау ажәы агәаара иусқәа зегьы шыбжьнахуа имдыруаз, зегьы илаигӡарц иҭахыуп.
– Сабаушьҭуаз, ухаҵкы аначальник. Анхаҩы дхандеилароуп, ҳамхандеир акыр ҳазҭода. Срашәоит ҳәа сынҭыҵын… Ҳаи, лшьапқәа ԥыҵәҵәандаз, ари афы зысызгьы лхәыҷқәеи лареи лҭаацәа рахь ицан, икыламӡи. Уара агаӡажә, асасцәа шаҳҭааз ануба, убжьы насықәургар, уаҳа акры аҭахызу? – даахьаҳәын, иҷкәынгьы гәыбӷан наииҭеит.
– Уԥшишь, уԥшишь уара, ари агызмал ииҳәақәо? Ҳара ҳизҵаауеит, иара амажәа еимырттаауа дылоуп! – аначальник даҟәыҵуамызт ацәҳара, иҟамчы ирқым-қымуан, ихаԥыцқәа аҿҿа рыҵго.
Салмақәа иаҳаз ажәақәа ааилыжжит. Аха иҩнуҵҟатәи иеилашыра инирԥшуамызт.
– Акры здыруа дагьуундаз, дагьуаӷандаз, апатын аначальник. Уара, иашоуп, аӡәы уишьаҭмкәа уҟам, аха даҽакгьы удыруеит. Уара уеиԥш акры здыруа, ҳаҭыр зқәаҳҵо аанчальник, аԥсуаа ҳқьабзқәа узымдыруа уҟам. Ухы саҭәашьаны уансҭаа, иашоуп, сынхаҩ ӷаргәышьоуп, аха суаҩуп. Абажә еиԥш исылаӡоит иуҳәақәаз… Усасуп. Бзиала уаабеит ҳәа уасҳәоит. Шәааҽыжәҵ зны, шәыҽқәа аԥхӡы рылабап, ӡыхькгьы шәнахәап. Аӡәыр дҵәахны дсымазаргьы дшәымбари… – Аначальник иблақәа аакәеицеин, аԥшәма  инеихижьт. Ибоит, уи иеиҳәақәаз шилыжжыз. Иҟамчы иаирҟаҵалоз шизамырҟаҵозгьы идыруеит. Аԥшәма имоу-ихӡу нықәццышәааны, деидҿаҳәалангьы дизгом. Идыруеит, уи иуаажәларгьы рычҳара шмаҷыз. Акәиц  амца қьоуқьад ахылҵыр ҳәа дшәоит. Уи аҵкыс аԥшәма ииҳәаз сҽаныршәаны, сиацәажәап, дсыргәыбзыӷып, дсыршәап, дсырпатап. Имуӡаргьы ҽакгьы зымдырхуеи игәахәын, имилиционерцәа днарылаԥшын, дныхыбкьит дҽыжәҵырц.
Уиакәхеит. Ишьапы адгьыл инықәсаанӡа иҽышькыл иадибагәалахьан. Салмақәагьы «алашә ииҭахыу ҩ-блакы» ҳәа, ииҭахыз убри акәын. Днеиҭаԥан, аӷәра нрымҵиԥаан, иҷкәын инеииркит. Уи аҽхырԥарҭа аӷәра нахишьын, аҽы амгәархақәа ааркәаданы иҿанааиха, иаби иареи рыблақәа ааиқәшәеит.
Салмақәа иҭаацәеи иареи цәаҩала еибадыруан. иаразнак, урҭ бала ирҭахқәаз ааибырҳәеит. ноурыз абӷьааҳәа даахынҳәын, акәасқьахь иҿынеихеит. Аҟәардәқәа ааидгәалан иманы дааин, инарымҵеиргылт. нас дҩаҵҟьан агәылара дцеит.
Аначальники аԥшәмеи неи-ҩеиуа ацәажәара иаҿын. Зны иҽхыршәааны дԥаԥашькны аԥшәма диҿаԥушан, зных иҽырмашьцашәа, хрыжь-хрыжь диацәажәо даагылон. Аԥшәмагьы «исасдахь» имаршәа кны иҟаҭәара даҿын. Нас, аначальник аҩны снаваԥш-ааваԥшып игәмхәкәа дыҟам, ус ишеицәажәоз акәасқьа ашьҭахь шыҟоу ианвалт. Аначальник акы иӡывасызшәа дџыхӡа даагылт. Иблақәагьы аажьаржьалеит. Рԥарцәақәак, арасаҭраҿ цәык ацәа ахыхра иаҿын. Аначальник иаԥхьаҟа ииаган иҟәныз имаузер кны, иҽааимарҿаҿашәа днагылан дхәааит:
– Ари закәызеи уара?!.
– Ари апатын, уххьзгеит, аҳәынҭқар иусқәа знапы иакыу шәанысҭаа, какалк шәкып сгәахән… саҭоумҵан.
Аначальник даагарыгаҽан, ичынқәа днырыҵас-аарыҵасит. Иԥаҵаԥшьқәа аакәац-мацашәа рун, ачара шырхылаз мҩашьахуа, иԥышәқәа аацәыҵыԥшит.
– Ҳаи, ус ҳзумундаз, Салмақәа! Ҳаццакуеит. Афаха ҳамоума, аибашьра иҟоу умбои?!
– Ҟеи, аибашьцәагьы акрыфароупҿтәа! – наиаҭеикит аԥшәма иҩнуҵҟатәи игәрӷьара инмырԥшкәа. –  Макьана цәыкьоуп. Шәеиласырхом, уара умсааит. Иахьа ҿашәак зымфац ауаа… иара ҳаргьы ҳанҵәазшәа иагьԥхашьароупеи! Ҳаи, рқәақәра згааит, сгәыла ӡӷабцәагьы ааит. шьҭа акы сацәшәом, ҳахиоуп! – ҿааиҭит аԥшәма, аҭыԥҳацәа ахьааиуаз аниба даареигәырӷьан. Урҭ ноурыз асасцәа шырҭааз реиҳәазар акәхап, иаргьы дрышьҭаԥало даауан. Аанчальник урҭ днархьыԥшит. Иԥаҵақәа ыршо, анҟ-ааҟ иӡамҩа ҭахәқәа инрықәҳәо, иблақәа ашәшьырахь инаиршәт.
Ашәшьыраҿ ауаа арцәаҩны данаарылаԥш ибла ҭамӷьарқәа аашеишеит.
– Нн, дад! Нн, даа! – ихы дацәажәошәа, имаҳмызқәа ирхылҵуаз ахьеҩ бжьқәа дрызхәыцуа, уахь иҿынеихеит.

* * *
Салмақәа азакәациа изыҟарҵарц ауездтә милициа ааит, аначальник ихаҭагьы дыҟоуп ҳәа анраҳа, хәҷла-дула аҳабла зегьы аазаап. Ашәшьыра ыҵырҭәаа итәоуп амилициааи дареи, стол гьежьык рымҵагылоуп. Саан ду казна арасеи аџьанџьыхәақәеи анԥсаланы иқәгылоуп. Ӡӷаб ҵәрышкәак лыхцәы шьқьыруа ауатка рызҭалҭәоит. Аначальник аҟәардә данымӡало иҽеимыртаӷа, абольшевикцәа рцәа рхыхуа, алақмараԥшь ҳәо, рыгәҭа дтәоуп. Аҿар еивасны афатә рхиара иаҿуп. ноурыз ишьҭыхтәугьы рыцышьҭыхуа, иаагатәугьы рыцааго, дҷырҷыруа зегьы дрышьҭоуп. Агәылара ицан столқәакгьы аарган идыргылахьан. Урҭ ааикәаргыланы, архиара ада ус рымамкәа ишыҟаз, аначальник зыгәра игоз милиционерк дааиԥхьан днеиҿахәыҭхәыҭит. УИ, ҩыџьаҟа иҩызцәа иман днарылҟьан рҽқәа рахь инеихоны, Салмақәа илаԥш нарықәшәеит.
– Апатын аначальник, арҭ абоушьҭуеи?
– Нн, даа! Урҭ… џьара имцар ԥсыхәа ыҟам.
Салмақәа иаразнак идырт урҭ уаха Наа апаром иахаҩарц ишишьҭаз.
– Ус ҳзумундаз, апатын аначальник! Акы инамыцҳакәа амла иамгои. Аа, абар астолқәагьы ааргеит. Архиарада ус ыҟам. Крырфааит!
– иашоуп, иашоуп, пату зқәу аначальник, уххьзгеит! Игәнаҳауп, крымфакәа ицар!
– Аԥшәма абраиҟара зыҟаиҵо шәара шәзын ауп. ҳуҳәоит игәы нумырхарц, – иааиларԥсеит аҭаҳмадацәгьы. Аначальник игәы аахьаԥссан, инапы ааиҟьеит. Амилиционерцәа рыҽқәа рҭыԥ инықәҵаны иаахынҳәит.
Арԥарцәа неивасын, астолқәа ааивадыргылеит. Али-ԥси рыбжьара астол чысла инықәдырҭәааит. Изықәнагоз зегь астол инахатәеит. Ианаамҭазгьы атолбашьгьы далырхит. Уи раԥхьаӡа аԥаҭхь ала аанчальник иныҳәаҿа диржәит…
Аҭараа рҩы даҽа ҩык иеиԥшым. УИ иара атәы ҟанаҵеит. Аначальник иус еиҵаҟәаҟәақәа зегьы иханаршҭит. Ибз аҟәаҟәа ԥнаҵәан, дҿараантәуа ашәак сҳәоит ҳәагьы дналагеит. Уи ҭаҳмадацәақәак иааимырдан, нас… нас еинҟьарахеит, кәашарахеит.
– нуорыз! ноурыз даажәг! – инеиларԥсеит зегьы. Ноурыз имахцәа нҭарсны рыгәҭа днарыладырԥалт. Уи дшыкәашоз рымдыруаз, иеигәырӷьан, дыдраҵас рнапқәа ааинырҟьеит.
– Асс-сса! Асс-сса! – аначальник, анапеинҟьацәа дрықәымшәо, инапы еиниҟьон. ноурыз хьшьҵас инапқәа ааиҵихын, аффаҳәа, ишьацәкьарақәа дрықәгыланы дшьацәхартәуа даақәлеит. УИ данаақәгьежьлоз, ани амилиционер иҟама иҷапан иадкыланы изкыз дынихәаԥшлон.

Амза мгылацызт, ажәҩан уапа еиқәаҵәала иҵҟьан. Ижәпаҳаҳараӡа, аккара алашцьара аҳратәра иҵан. Иааҩуан атыҩарҩар абжьы. Ҟармаҵарақәакгьы рашәа хаақәа еимырдон.
Аккара илхәраа, Кәыдры ахықә иаваршәны ицон ҩыџьа еиҽхьынтәаланы. Урҭ ноурыз исас Мкани иареи ракәын.
– Ус акәым, ауардын мҩа шәанымлан, аӡә дышәԥыҳалар ҟалоит ҳәа саб исеиҳәеит, – иҳәан, ноурыз исас иикыз аӷәра ааирҵәин, аҽы амҩахәасҭа инаниҵеит. Нас деиҭаналагеит, амилиционери иареи ирзеибауз атәы аҳәара. ноурыз ибжьы ныҵакшәа аҷҷаҳәа ииҳәоз, асас иаҟара ицнаҵон. Уи иажәа данаалга, асас даахьаҳәын, аҵәах-аҵәахҳәа нуорыз ихы днагәӡит.
Афырхаҵа, афырхаҵа, Нуорыз! Уара ахәҷы иулуршаз адугьы илшарым. даараӡа иҭабуп. Арҭ аменшевикцәа – амучацәа зегьы ықәцаны Асовет мчра шьақәгылараны иҟоуп. Ахақәиҭра ҟалоит анхацәа ҳзы. Шәарҭ ахәыҷқәа шәзы, қыҭацыԥхьаӡа ашколқәа шәыздыргылашт. Уаргьы, ушәыра хәыҷ угәыҵарҟәҟә икны ашкол ахь ушцо уажә избо џьысшьоит.
Ноурыз исас ииҳәақәоз игәы ҭнаргәырӷьаауа дрызхәыцуан дҟәыҟәа дахьихьҽныз.
Амза хааӡа иҩыҵхахеит. Ашәахәақәа изықәтәаз аҽы ашьапқәа ирышьклаҷҷаауан, ирыҵахмәаруа ирыҵан. Кәдры хышхыҵәан илеиуаз инхыҷҷалон. Уи гәрымуа, агыгцәа ргыланы, баагьы-ԥсгьы еинҟьо ицон амшын ахь иццакуа. Аха дара уи аҵкыс иццакуан. Рҽы шьҭхысаа икәаруа ицон.
нуорыз хәыцрала дҭәын. наа апаром ахьхыз ишазааигәахахьазгьы изгәаҭомызт. Аха уи уажәыҵәҟьа дзызхәыцуаз иаб иакәын. ЕИҳаракгьы дзыргәырӷьоз дхәыҷнымшьакәа иаб абри иеиԥш асас бзиахә имҩаԥгара, иара иахьианаишьаз акәын.

Акәты абгахәыҷы шажьаз

Кәтыӷра хәҷык хара аккарахь ицалон, фатәы ԥшаара ҳәа. Абӷьқәа нарҳәы-аарҳәуа ахәаҷа-маҷақәа ахәланаҟәшәалон, игәы рҭынчны.
Ҽнак, акәты амацара иӷәаԥсо аккара ишыҵаз, бгахәыҷык абӷьыжәра аҽыларшәаҟьаны ишеиҩаӡоз анаба, ишәан, иҩыҵԥраан, махәык иаақәтәеит икаркаруа.
– Унан, сымш узыршәазеи? Сара убжьы хаа сазыӡырҩырц сааитеи, – аҳәеит аҽарԥсшәаӡаны абгахәыҷы хрыбза-кәрыбзо.
– Мап, сызцәшәара ҳәа акгьы сымам. Сара сызхара анысфалак сԥырны махәык снықәтәаны ашәаҳәара салгоит. Усоуп ҟазшьас ишсымоу сара.
– Аа, уи заманоуп. Зеиԥш ашәа хааузеи иуҳәо, иуцзырӷызуа думам акәымзар. Улбаар ҵаҟа ашәа уцсмырӷызрыз? Саргьы уара уеиԥш ашәаҳәара бзиа избоит.
– Схәыҷны саагылазар абри уара уашәаҳәабжь смаҳацт. Да, сиыцырӷызлеи. Избап убжьы хаа зеиԥшроу. Ҳаиқәшәошәа збар, сылбаауеит. нас есҽны ашәа еицаҳҳәалап.
– Ҳабжьқәа еигәныҩуам ҳәа сгәы иаанагоит, сыхаара. Улбаа ҵаҟа!
– Ус анакәха, сзылбаауам ауп исыхь. Џьым, сара аамҭа баша исырӡырц сҭаыхм. – Акәты ӷраҷкәын иныхҵаӡаны дырҩегьых акаркарра иалагеит, ишәарӡыӡо иахьықәтәаз.
Абгахәыҷы аԥсы қымқымуа ахьаца ашьапы иаавахеит, арахь акәтыжь фара гәхьааганы исԥуеит. Игьежьит, ихынҳәит, иканӡаны иаҳәеит, иачеит, аҵыхәа баба шьҭакӡаны абӷьыжә ԥхьанаԥссеит, аха акәты ааҳәынгьы абгахәыҷы иахәамԥшит.
Абгахәыҷы гәааит, аха ишԥа. Ҵаҟа илбааганы иамазар ихәланраԥыԥышан, аха иааг. Гәаарылагьы хыхь акгьы шалымшоз абон. «Анаџьалбеит иҟаларызеи, иныҵакшәа ихааӡа сыбжьы аасыргар» – агәахәт иара.
Абжьы шааргаз аақ-сасқ дырган, аԥшәма илақәа аакылҟьеит. Анахь ицан ирмышьҭит, арахь иаан ирмышьҭит. Абӷьыжәра иладыркмпылт, рхаԥыц иадыргеит, аха ирымҟәыҵҵәраан, ееиргьҳәа аԥсы аманы ицеит.
Абнатораҿ алақәа аҵуран, иҵаруан. Акәты ӷраҷкәын хәыҷ, хшыҩла абгахәыҷы иахьаиааиз азы игәырӷьаҵәа аҩныҟа ицон икаркаруа, ихьаԥш-кәаԥуша.

Акәырҷыжь

Ҽнак, еснаҭ икәырҷыжь ҷапырхәак нацреиҳәан, иманы ашҭа дынҭыҵт. Икәырҷыжь ркәруа дышнеиуаз иҩызцәа Арсанеи Гәдисеи ааиԥылт.
– еснаҭ, уабацои уажәы? – дҵааит Арсана.
– Фархь аагар сцоит.
– ҳаргьы иуцаагоит. Сара издыруеит афархь рацәаны иахьыҟоу. Уара уурадынхьчазааит, ҳара  ҳацәҵарақәазааит. Афархь ылхны ианақәаҳҵалак, афырмахьҵә кны уҳашьҭаз. Ибзиоума еснаҭ? – днаиазҵааит иҩыза.
– мамоу, џьым! Ари сара истәуп. Схала иаазгоит афархь! – иқьышә нҭирқәацәын, еснаҭ икәырҷыжь иманы иҿынеихеит.
Арсанеи Гәдисеи цәгьашәа иаарцәымыӷхеит, аха иарҳәагәышьоз. рыблақәа ҭраа ишихәаԥушаз, еснаҭ икәырҷыжь далахмәаруа, имацара аккарахь дцеит.
Рышьҭахьҟа иаагьежьит Арсанеи Гәдисеи: рладахьшәа адәҳәыԥш аҿы акьаброу асра иналагеит.
еснаҭ аккараҿы афархь иҟәшәеит. Акәрҷыжь азна афархь ақәҵаны дшааиуаз, арӷьарахьтәи абарбал аҳәынҵәа илахеит. Иҭызгоит шиҳәоз, егьи абарбалгьы амыргә аҟынӡа аҳәынҵәа иныҵашьшьы циеит. имч еизыркәкәаны, ирҭрысны аҷапырхәа данаха иааԥҵәан, игәы хаххала, ақәыцра дынцәыҵаҳаит. Дыцәӷәыхаа, ихы быӷ-быӷуа дааин, акәрҷыжь длаха-ҩахеит, напыла иҭызгоит ҳәа, аха уаҳа умԥсит, иагьизмырқәацеит.
еснаҭ дҩаҭрысын, аккара дҩылкәраан иҩызцәа рахь дыҩт. Аҳәынҵәа-баа игәыҵатата, ҳәыгәрак днықәгылан, акиҳәа ҿиҭит:
– Шәгыланы шәызсыхәаԥушазеи, шәмааиуеи уара? Скәрҷыжь аҳәынҵәа илахеит!
– Ҳара ҳахмәаруеит, џьым! Уаха ҳамам! – Арсанеи Гәдисеи ааиҿаԥшын иааԥышәырччеит, «ҳҩызара ануаҭәаушьо, ҳануҭаххо ауп» рҳәарашәа.
еснаҭ иааицәымыӷхеит. Иҩызцәа мааиуашәа аниба, дмида-гәидаха днахынҳәит. Аха Арсанеи Гәдисеи уи имдырра даҭарымҵеит: еснаҭ икәырҷыжь ԥшӡа игәы иҵалан дҟыуҵәыууа дшадгылаз еибарҩны инкылсит.
еснаҭ игәы нҭгәырӷьааит, иҩызцәа ицхыраан, акәырҷыжь аҳәынҵәа инаҩылырга.




Нури Оҭырба

Ахьыжь шахьхәыз
Акыр ҵӡоит, зын аҳәыҳәи, аҟызи, ахьыжьи, аҳәынаԥи ҩызцәас ишьҭибахит. Ахьыжь ԥагьа еснагь иаҳәалон абас:
– Иалаҳхи абри иаҳәынаԥ хәыҷӡа, иҳалаҳцап, излаҳахәарҭоузеи!
– Аиҩызара иаша аҟны хәҷи дуи дыҟаӡам, – аҳәон аҳәыҳә, ахьыжь ас аҳәацыԥхьаӡа, аҟызгьы нақәшаҳаҭхалон.
Ҽнак ахьыжь ахьынҭыҵыз ацәҟьа иакит. Аҩызцәа ԥшит, еиҭа ԥшит, аха ахьыжь мааит. Нас зегьы шзахәоз иашьҭалеит: аҳәыҳәи аҟызи ԥрит, аҳәынаԥ кәрит. Зегь раԥхьа ахьыжь ацәҟьа ишакыз аҳәыҳә иабеит. Аҽхәыц хаԥыцла иахеит, аха иазыԥмҵәеит. Ахьыжь аҽаҟьацыԥхьаӡа еиҳагьы ихәаруан. Аҳәыҳә ахыкәлаа еиԥш шьҭахьҟа идәықәлеит. Иаарласны иабеит икәыр-кәыруа иаауаз аҳәынаԥ. Аҳәыҳә аҽеикәаԥсаны, ахаҳә еиԥш, хланҵы илҭалан, аҳәынаԥ аԥхьа илатәеит.
– Уласны сҟәаҟәа уқәтәа, – иҳәеит аҳәыҳә.
– иҟалазеи, ҳахьажь иакәым акы иақәшәама? – иааӷьаҵәы-ӷьаҵәит аҳәынаԥ. Атрымҳәа иԥан аҳәыҳә аҟәаҟа иҩықәтәеит, ашьаԥхыцқәа ахәы иаларԥсны.
Аҳәыҳә, аҳәынаԥ ианаҳәеит рҩыза зықәшәаз.
– Уи сара избап! – ахаԥыцқәа аачыхә-чыхәт аҳәынаԥ. – Абан ашәарыцаҩ, уласы! – иааццакит иара игәырӷьаҵәа ахьыжь ацәҟьа иакны иахьамаз ахь инеиуаз ауаҩы данаба.
Аҳәыҳә адгьыл аҿы илаӡаанӡа акыршагыз, аҳәынаԥ атрым арган, иԥеит ахьыжь ашҟа. Усҟан ашәарыцҩ дааигәаӡаны днеихьан. Абри аамҭаз ахыргәҳәа иаахнаҵәеит ахьыжь ахәда хәарны изкыз аҽхәыц.
– Уласы, дааит, дааит! – иуазыруа ирхаԥраауан аҳәыҳә. Аҟызгьы уи аамҭазы ахәда кылҳәа иаакылсит, аҩызцәа еилаҭыруа иахьеилаз.
Абар ашәарацҩгьы инапқәа наирххеит, ахьажь ҩышьҭԥраан, ажәҩан ахь иҩхалеит. Аҳәынаԥгьы аҳаскьынра инылашәкәа ицеит.
Уи ашьҭахь, ахьыжь аҳәынаԥ ззаҳ-ахыузеи ҳәа уаҳа иаҳәаӡомызт. Уи иадырит, ихәыҷӡоугьы аиҩызараҿы акыр иҳаԥсоу.




Арзамеҭи адәқьанхьчеи

Арзамеҭ хәҷы еилҟьак, ҟәыбҷак иакәын. иани иаби ласы-лассы рааигәара иҟаз адәқьан ахь дрышьҭлон, чак, шьақарк зҳәаз иеиԥш ааихәаларц.
Ҽнак Арзамеҭ иан адәқьан ахь дандәықәылҵоз диазҵааит:
– Иухашҭхьоума иаахә ҳәа иуасҳәақәаз?
– Мамоу! Ча-хык, кьылак ашьақар, хышә грамм ахәша, сапын ҟырак. Нас аԥара иахашәалоу ахә – аканфеҭ! Аканфеҭ сара исфоит, егьырҭ арахь ибзаазгоит!
Ан лхы аалырҵысит диқәшаҳаҭхо.
Арзамеҭ дгәырӷьаҵәа адәқьан аҟны днеит.
– Иуҭахыузеи, арыԥс? – диазҵааит адәқьанхьча.
Ахәҷы инеиқәиԥхьаӡеит ииҭахыз, иан ишиалҳәаз еиԥшҵәҟьа.
– Ишьахәуп, уажәыҵәҟьа! – днахынҳәит адәқьанхьча.
Раԥхьа хышә грамм ахәшә аакапанны, Арзамеҭ иаԥхьа инықәиҵан, ашьақар ҭеиԥсарц ақьаад арҳәра дналагеит. Ахау и аамҭазы, Арзамеҭ ибжьы ҿацаӡа иаагеит:
– Мап! Мап! Ус акәӡам!
Адәқьанхьча иқьаад арҳәра дааҟәыҵын, ахәҷы днеизыԥшит:
– Нас ишԥа?
– Сан ишсалҳәаз ус акәӡам! – ибжьы аарымчны, дгәааргьы цәгьа имбо, иан ишылҳәаз аиԥшҵәҟьа дырҩегьых инеиқәиԥхьаӡеит.
Адәқьанхьча даашанхеит. нас дааԥышәырччан Арзамеҭ ишеиқәиԥхьаӡаз еиԥш, афатәқәа акакала ирмазеины, аҵыхәтәан аканфеҭгьы ааикапанын, инеииркит.
– Шьҭа ииашоума? – адәқьанхьча дԥышәырччо, ахәҷы днеизыԥшит.
– Ааи, уажәшьҭа ииашоуп, – иҳәеит Арзамеҭ, иааихәақәаз иар)маҟ иҭаҵо.
Арзамеҭ иканфеҭ ыфо аҩынҟа дахьаауаз абас игәы иаанагон: «Сара ахәҷинӡара сан знык ада ислмырҳәаӡеит, ари адуӡӡа ҩынтә сиымҳәакәа исзеилымкааит!»

Ахыхь хәшәы

Иацы Манча хәҷы ахәмарра дханагалан, иҵатәқәа имҵеит, иахьа ашкол ахь ус дааит.
Аҵәҵәа ианас, аҵаҩцәа зегьы адруҳәа алкассқәа рахь рҿынархеит. Аҵаҩцәа ирышьҭархх дааит аҩбатәи акласс арҵаҩгьы. иалагеит аҵара.
Аҵаҩцәа зегьы тәан иҭынчӡа рҽыриашаны, рҵатәқәа ирызхәыцуа. Манча заҵәык иакәын зылахь еиқәшьшьы, зхы кны итәаз.
Арҵаҩы, ахәыҷқәа днарылаԥш-аарылаԥшын Манча иҿы лылаԥш аанылкылт.
– Иухьзеи, Манча? – дҵааит лара.
– Иацы аахыс схы сыхьуеит, – иҳәеит Манча, дҩыҵгәгәаны.
Манча зны ихы ӷәӷәаны ихьхьан, ҳарҵаҩы лхы знык иадамхаргьы илыхьхьазар, ишԥахалымҵари игәахәын азоуп схы сыхьуеит ҳәа зиҳәаз.
– Уҵатәқәа уҵоу? – деиҭаҵаахт арҵаҩы.
– Исымҵеит, – иқьышә лхьашьшьит Манча.
– Амра, цбаны аҵәцала ӡык аагеишь, сара сиымоуп ахыхь хәышә, – лҳәан, арҵаҩы лџьыба дынҭалеит.
Амра аӡы лыманы дааит.
– Ыҳы, усҭ, Манча – лҳәан, аҵәца неилыркит арҵаҩы.
Манча иарма напала аҵәца ааникылан, иарӷьа напы наирхеит, арҵаҩы ахәшә лымихырц.
Арҵаҩы Мнача ахәшә иҭара рацәак дахыццакуамызт.
– Ари ахәшә дара ихәшә бзиоуп: ухы ухьуазар, иаразнак иаланаргоит, иумыхьуазар сагома уҳәартә иухьуа иалагоит, – лҳәеит арҵаҩы.
Манча, инархханы иикыз инапы ааидихалт, дагьааҟаԥшьхеит. Арҵаҩы, Манча гәыбӷан иҭо, лхы аалырҵысит. Манча дгылан арҵаҩы длыхәамԥшӡакәа, илаԥш кыдхалазшәа адашьма ашҟа дыԥуша.
– Амц хара изцом рҳәоит, уимбои иаразнак ишааҵыҵыз. Аграқәа иреицәоу акоуп амцҳәара, уарԥхашьоит цәгьашәа, – лҳәеит арҵаҩы. – Утәа, Манча, уаҳа амц умҳәан, – нацылҵеит лара. Аҵаҩцәа зегьы блаҵыхәала Манча ихәаԥушан. иаргьы, дшахьхәыз мҩашьо ашьшьыҳәа иҭыԥаҿы днатәеит.

Акәты амаха

Уахык Мац иан акәты лшьит.
– Сан, амаха сара исыҭ, – иҳәеит Мац.
– Егьи амаха – сара, – дгәырӷьаны ҿаалҭит Хьыкәыр хәыҷгьы дахьгылаз.
– Ибзиоуп, нан, шәара ишәзыфондаз, – лҳәеит ран.
Ахәыҷқәа раб аҩны дыҟамызт. Акәты еиҿыхны асаан ианын. Мац астол дадтәаланы иҵатәқәа иҵон.
Иаалашьцоны дааит рабгьы. Ан абысҭа анылҵеит. Акәтыжь лшеит. Зегьы астол иакәшаны инатәан, акрыфара иалагеит. Аха Миха хәҷы – аҭаацәа реиҵбӡа – акрыфара инапы амыркыкәа, иқьышә кылшьшь, иҽырчны дтәан.
– Акырзумфозеи? –диазҵааит иан. Зегьы рыхқәа ҩышьҭыхны Миха иахь инаԥшит.
– Акырузмфозеи, уара? – дҵааит абгьы. Миха ихы ларҟәны иԥынҵа дҭацәажәо ак иҳәеит, аха уаҩы изеилмыргеит.
– Иуҳәаз закәызеи, нан? – дҵааит иан, лхы Миха инаидкыланы.
– Амаха акәын исҭахыз, – дынцәыҵԥшны иаб днаихәаԥшит.
– Уу, уан рыцҳа, уаҳа маха ыҟаӡамеи! бзиа иубоз агәышԥы акәымзи?! – лҳәеит иан.
– Агәышԥы сара исҭаыхм.
– Ибҭаз иҭахымзар, имҵыхны наҟ иҵәахы! – ибжьы ааиргеит аб.
– Аа, иуҭахымзар исҵәахуеит, – ан лнапы налырххеит…
– Миха, акәты ажәы ианықәу убахьоу? – дҵааит уи аамҭазы Мац, дыччауа.
– Избахьеит, уи уара уус алам! – Миха дгәаан Мац днаихәаԥшит.
– Нас акәты шаҟа шьапы аҵоузеи?
Зегьы ааибарччеит. Миха дҟаԥшьшьӡа деибакит, длак-ҩакуа даанхеит.

АРдеи ашәишәиқәеи

Ашәишәи хәыҷқәа рхәы ҟаҵаны иахьықәгылаз. Арда хәҷы иаақәлхын, амӡырха кәли-ҷалиҳәа иқәыз нарызҿылҭит:
– Фааи, фысҭ, иффа! – лсындыкәыргьы нарызлырххеит, аха дара ааҳәынгьы иналыхәамԥшит. Ҿылҭит даҽазнык:
– Фааи, абар фхәы! Иффа! – аха башан зегьы. Ашәишәиқәа лара лахь иааи акәым, еиҳагьы наҟ ишцац ицон.
Арда инеимаҭәаны аҵәыуара далагеит. Уи аамҭазы Лара ауҭраҿы ашьапкьаҿ-ҟәыд арашәара даҿын.
– Арда, бзырҵәуазеи?! – лҳәан, лхы дҩахеит ан.
– Абарҭ афифиқәа акрырҿасҵар сҭахын, фааи, фыст схәан, аха дара ааиуам, – лҳәеит Арда лылабжышқәа хаҟәҟәала.
– Нана, ус акәызма ишрыԥхьатәыз, «си-си-си» сҳәар, иааиуеит, – лҳәеит АРда лан.
Ашәишәиқәа ран раԥхьа игыланы агәарабжьарала кыр иҩаскьахьан. Арда лсындыкәыр лыманы дыҩны днарышьҭалеит, «си-си-си» ҳәа лыбжьы рхьыгӡо. Ашәишәиқәа рых хәыҷқәа ҩышьҭырхын иааӡырҩит, нас иаақәгьежьын иҩны Арда лахь рҿаархеит. Рангьы ҟау-ҟауҳәа инарышьҭалеит.
Арда длаҟәын рыфатә зныз лсындыкәыр  нарымҵалкит. Ашәишәи хәыҷқәа асындыкәыр илақәпапан, рқьышә хәыҷқәа рыла атах-атахҳәа ианысло, афара иалагеит.
Арда дгәырӷьаҵәа урҭ дрыхәаԥушан.

Макы-ҿакы
Зны хәылԥазык Марина хәҷы лан агәылара длышьҭит аагылара дара рҿы иҟаз лан лаҳәшьаԥҳа Рита длыцҵаны. ианцоз ан ус ралҳәеит: «Ақәаб ҿыц ҳәа ҳаарышьҭит шәҳәа нас еимакы-еиҿакны иаажәга иара – аӡәы шәымч ақәымхар ҳәа сшәоит».
Маринеи ритеи игәырӷьаҵәа еибарҩны ицеит рнапынҵа нарыгӡарц. Аха изызнеиз аԥшәмаԥҳәыс, бзиала шәаабеит ҳәа данаарԥыла, иԥхашьаны инапырҟәыҷы-шьапырҟәыҷуа инагылт.
– Арахь шәааи, – лҳәан, аԥшәмаԥҳәыс даарԥызеит, аха Маринеи Ритеи иахьгылаз еиҭамҵит.
– Шәааи арахь, мшәан, – дааҳәын днарыхәаԥшит.
– Бара иҳәа, – лыбжьы ныҵакны, Марина иналыдылҵеит Рита. Марина, лыблақәа цәыҵырԥшны Рита дналыхәаԥшын, лхы аалырҵысит.
– Мамоу, бара иҳәа! – лҳәеит лара.
– Сара исызҳәом, ахьӡ схашҭит, бара иҳәа.
– Бара боуп иаалышьҭыз, сара акгьы сыздыруам, – лҳәеит Рида.
Аԥшәмаԥҳәыс арҭ ирҳәаз цқьа еилылкаартә илмаҳаит, аха аказы ишаарышьҭыз аҟара лдырит.
– Акыраз шәаарышьҭма, бара? – лхы Марина иналықәылкит аԥҳәыс.
Марина гәаӷла ипеи-пеиуа иҭәыз лыблақәа рыла Рита дааимылдан, аԥҳәыс лахь лхы налырхеит:
– Ааи, мама ҳаалышьҭит… мама ҳаалышьҭит, – лҳәеит лара.
– Шәыззаалышьҭи нас?
– Ҳаалышьҭит, иахьӡузеи, мшәан?… Ахьӡ схашҭит, акалашәа иҟоуп… Бара, Рита, ба и.гәалашәозар? – лҩыза лахь днаԥшит Марина.
– Мап, исгәалашәом, уи акалашәа ахьӡ лҳәеит, ахаан исмаҳац.
Агәылаԥҳәыс дара дхәыцит, иззаалышьҭыз, дара иртәны ҳара ҳахь крыҟоума ҳәа, деиҭахәыцит, аха ус акрыҟаны лыздыруамызт.
– Аа, исгәалашәеит: макы… макы… даҽакгьы ацуп… – ҿаалҭит Марина ԥыҭрак ашьҭахь.
– Нас, нас изахьӡузеи «макы»?! – иааџьалшьеит агәылаԥҳәыс.
– Макы-ҿакы, лҳәеит, ааи, макы-ҿакы ҳәа ҳаалышьҭит! – ҩаԥхьа ҿаалҭыхит Марина иахьылгәалашәаз  дазгәдуны.
– Изахьӡузеи, бара, макы-ҿакы, сахьыжәбахьоу сааихьеит, аха ус акы иахьӡаны сыздыруам, – лҳәеит аԥҳәыс иџьшьо.
– Сыздыруам изахьӡу, аха мама ус лҳәеит, – лылахь хәҷык иааиқәлеит Марина.
Аԥшәмаԥҳәыс анахь илырхеит, арахь илырхеит, аха илзымдырит «макы-ҿакы» захьӡыз.
– Шәыззаалышьҭыз иалаҟалҵои, иззылҭахи, бара? – дҵааит аԥҳәыс.
– иалаҟалҵогьы ҳаздыруам, ус акгьы ҳалымҳәаӡеит. Ритеи сареи агәарабжьараҿы ҳшыхмәаруаз шцәаны иаажәга ҳәа ҳалҳәеит, – лҳәеит Марина.
– Усоуми, бара Рита? – Рита лахь днаԥшит Марина.
– Ааи, усоуп, аха даҽакгьы лҳәеит, цқьа исмаҳаит акәымзар.
Аԥшәмаԥҳәыс арҭ рыла еилыскаауа егьыҟам лҳәан, днаскьаны ахәы днықәгылан, лгәыла лызҿыҭны еилылкааит иззыналышьҭыз.
– Ҳаит, шәҿабаха мыӡааит, ақәаб акәызма ишәхашҭыз, – лҳәан, днеин ақәаб аадәылганы ианрылҭеит. – Ус ибызгом. Марина, еиамкы-еиҿакны ижәга, – ишыркышаз надлырбеит.
– Ааи, ааи, мамгьы еимакы-еиҿакны лҳәан, – дааргәырӷьахт Марина.
Аԥшәмаԥҳәыс дԥышәырччо дырзыԥшуан ахәыҷқәа хара циаанӡа.

Аԥшәма хәыҷы

Ардашьыл бзиа ибон рыҩны ааигәа лбаа иҟаз абна еилачыра ахьаанҵәо егьырҭ аҵлақәа инарылгашәа игьежьӡа игылаз ахьаца аҵаҟа атәара. Раԥхьақәа раан иаҳа иахьыманшәалаз уи ахьаца ашьапы ибӷа адҵан днадтәалон, џьара дыҟаны данаауа, ма џьара данцо мамзаргьы иара ус шьыбжьонла арахь дылбааны акраамҭа дтәалон иара абра. Зны иара иӡбеит абраҟа иманшәаланы ҩыџьа-хҩык раҟара акуа ҵәҩанқәак ларсны, ӷәҟьаҟьак нықәҵаны, иануҭахугьы уҽеиҵых унықәиауа иҟаиҵарц. Иагьыҟаиҵеит. Уи нахыс Ардашьыл  абра ласы-лассы уаҩы дибон ма имацара дтәаны ма игәылаки иареи еидтәаланы еицәажәо. Ус ишыҟаз ақыҭа ари аҳабла амашьына мҩа ҟаҵаны автобус анбжьарҵа, абра Ардашьыл дахьтәалоз ааигәаҵәҟьа иаанҿасуа иалагеит иара, иагьахьӡырҵеит раԥхьа Ардашьыл ихьаца амҵа, нас даҽа ԥыҭрак ашьҭахь Ахьаца амҵа. Ардашьыл иҩны ахьықәгылаз аасҭа ара акыр илаҟәырсҭан, аха алада, арахҟа уԥышр иҟьаҟьаӡа унапсыргәыҵеиԥш иубон амхурсҭақәа, абнарақәа адәқәа. Иубон иара убас илакьы-лакьуа урҭ амхқәа абнарақәеи инарывс-аарывсуа амшынахь ицоз ациас.
Ардашьыл иахьа ашьыжь акранааифа ақалақь аҿынӡа сцап сналаԥш-аалаԥшны саап иҳәан, иҽааилаҳәаны длалбаан. Ахьаца амҵан днатәеит. Ԥыҭраамҭакгьы ҵит, аха аладгьы машьына миасит, аҩадагьы.
Ус, Ардашьыл акы, дазхәыцуа дыштәаз дизгәамҭаӡакәа ишьҭахьала игәыла аҭаҳмада Шьаҳан дааидгылт. Ардашьыл ихьыз хәыҷык иԥхеишьеит, аха ахьышәҭҳәа дҩаҵҟьан, аԥсшәақәа ааибырҳәеит.
Илеибартәақәеит.
Иабақәук, Шьаҳан, иахьа, бзиаруо? – ибжьы акыр ирдуит Ардашьыл, избан акәзар Шьаҳан илымҳақәа акры ирыгхахьан.
– Ааи, бзиароуп, сԥа иҟнынӡа сцашт, ари амҽыша дмааит ихь сыздыруам, сынрылаԥшышт, мчыбжьык абжьара смаҭацәа сымбар исзычҳауам… Ари ҳавтобус ахабар убахьазар? – иҽымраншәаланы илабашьа иҽыланҵашәа Ардашьыл иахь иҿынаирнааит.
– Мамоу, макьана кьоу зҳәара машьынак сымбацт.
– Акыр ҵуама утәеижьҭеи?
– Мамоу, абуржә ааигәоуп санлалбаа.
– Ус акәзар, ак ҳауп, – иҽаариашаны днатәеит Шьаҳан.
– Аказы суазҵаашан, Ардашьыл, уара аҵара змоу уаҩуп, ашәҟәқәеи агазеҭқәеи урыԥхьоит, абри аԥсуаа рышәҟәы ҳәа акы аӡбахә рҳәоит, иаҳәозеи иара, насгьы иахабарузеи? – Шьаҳан Ардашьыл иахь ҩаԥхьа иҽынирнаахт.
– Аа, уи аума? Иашоуп иҟоуп уи аиԥш ашәҟәы, аԥсуаа аҵарауаа ирыз ашәҟәы. Уи ашәҟәы иаҳәоит, нахьнатә аахыс аԥсуаа зҭахым ақырҭцәа, анкьа иҟан аменшевикцәа ҳәа, нас Сталини Бериеи рхаан аԥсуаа еиҵыҵра шрырымҭоз, иара уажәгьы ақрыҭцәа џьоукы-џьоукы убри аполитика ишаҿу атәы. Убриа ҟнытә аԥсуаа убри ашәҟәы аҟны Асовет Аиҳабыра аҿаԥхьа аҳәара ҟарҵоит, Аԥсны қырҭтәыла иадганы, хазы ресупбликаны иҟаларц, иара аҩнуҵҟатәи аусқәа иара ахала иаӡбо, қарҭаа ирхьыԥышмкәа.
– ҳаи, убри знык иҟалонда, уаҳа акы сҭаыхмызт. ианыбкәыз аԥсуа ақырҭуа данихьԥшыз! Жәытә аахыс Аԥсны ахала иҟан, аӡәгьы ихьыԥшымызт…
– Убри ауми ашәҟәгьы иаҳәо.
– Иабаҟоу нас уи ашәҟәы, уаҩ дахәамԥшӡаци?
– Уи Москваҟа аиҳабырақәа  рахь ишьҭуп, уа иахәаԥшраны иҟоуп…
Амашьына лас аҿыжәҳәа рҿаԥхьа амҩан иаанҿасыз, еицәажәоз, Шьаҳани АРдашьыли реицәажәара ааиԥнарҟьеит.
Амашьына ныҟәызцоз дааҭыҵын, дычча-ччо итәаз рахь иҿааихеит.
Шьаҳани Ардашьыли ҩагылеит.
– Мшыбзиақәа, – иҳәеит иаарыдгылаз арԥыс ԥшӡа, деихатыруа.
– Бзиара убассит, дад, – рҳәеит Шьаҳани Ардашьыли.
– Ақалақь ахь шәцозар, шәааи, шәызгап, – иҳәеит арԥыс.
– Ҳаи, уқәра уахьӡааит, ааи, дад, ақалақь ахь акәын ҳахьцоз, аха ҳавтобус иахьа иҟам, иақәшәа ҳаздыруам, – рҳәеит арҭ.
– Шәааи, смашьына шәаҭашәшьозар, – и-Жигули ахь инапы наирххеит аҷкәын.
– ҞОи, иуҳәо закәи, умашьына ҳаҭәаҳамшьакәа ишԥаҳаҭәаҳамшьо, – рҳәан Шьаҳан раԥхьа днагылан амашьынахь рҿынархеит рыхҩыкгьы.
Амашьына ианазааигәаха, арԥыс дынраԥҟьан аԥхьатәи ашә ааиртит, аха уахь аҭалара аӡәгьы дақәшаҳаҭымхеит.
– Уааи, Ардашьыл, уареи сареи абра ҳнеидтәалап, – иҳәан Шьаҳан ашьҭахьтәи ашә ааиртын, дынҭалан днаскьаны днатәеит, Ардашьылгьы днаиватәан ашә наиркит. Арԥысгьы иаартны иикыз ашә наркны дниасын, иҭыԥан днатәан, амотор аус ааруны имашьына аҿынаирхеит.
Ардашьыл абри арԥыс дниҿаԥшижьҭеи дхәыцуан. Абри издыруа аӡә иоуп, аха дзусҭхарыдашь? Акыр дхәыцит, иидыруаз аҷкәынцәа, ашкол аҿы аамҭала аҵара зирҵоз зегьы еилирхит, аха абри иоуп ҳәа аӡәы иҟны дзаанымгылеит.
Амашьына цон, зыбӷа ҭынчу аҽы бзиа аиԥш. Ус асфальт ахьықәырҭәаз амҩа ианнықәла, амашьына «абӷа» зынӡагьы иҭынчхеит, аласрагьы акырӡа иацнаҵеит.
Арԥыс идырит, Ардашьыл дшизымдырыз. Убриа ҟнытә иӡбеит, ихала ихы иирдырырц.
– Саҭамыз, Ардашьыл Осман-иԥа, шәара сара сышәзымдырит ҳәа сыҟоуп, – аҭынчра ааилеигеит арԥыс.
– Иашоуп, акыр схәыцит, аха усзымдырит, аҵара зсырҵоз аӡә уакәымкәа уҟам…
– Ааи аҵара зшәырҵақәоз среиуоуп. Ишәгәалашәо, зны ҳаҩны шәаннеи, сҩыза Рауфи сареи шәхы ҳашнықәԥшыз ҳабналаны ҳашцаз…
– Аа, уара Мкан уоума?! – иџьшьаны дҵааит Ардашьыл.
– Ааи, Мкан соуп, – иҳәеит ишьҭахьҟа даахьаԥшны ихы ааирҵысит арԥыс. Аҵара зҭахымыз, изымҵоз, – нациҵеит иара.
Абри арԥыс уажә абыргцәа ақалақь ахь изго Мкан шиакәыз Ардашьыл ианидыр, омашәа изибаз амзыз аман. Акы, Мкан усҟан, ԥшьба рҿы акәу, хәба рҿы акәу, Ардашьыл цқьа игәалашәом, дантәаз, акан иҿаҳәҳәы хәҷы жьакцак, ызмаха-зышьахагьы реиҿартәышьа дарак еиҿкаамыз аӡә иакәын. Ардашьыл Мкан омашәа дбаны дихәаԥшуеит. Мкангьы уи илаԥш иныруеит уахь дшымԥшуагьы. Ҩбагьы, Мкан уажәы уахьихәаԥшуа дара иалаҟоу аӡәы иԥшра имоуп. Усҟан иаб иҭаацәара аарлаҳәа иныҟәызгоз нхаҩын.
– Мкан, ари амашьына уара иутәума? – раԥхьа аҭынчра еилеигеит Ардашьыл.
– Ааи, Ардашьыл Осман-иԥа, сара истәуп. Абар хышықәса инареиҳаны иҵлашт, сареи сҩызцәеи акооператив еиҿаҳкааижьҭеи…
– Изызкуи шәккоператив? – дҵаахт Ардашьыл.
– Ҳарҭ џьоукы-џьоукы акоопертивқәа еиҿызкааз реиԥш анна хәы мариала иаахәаны, ара хәы ҳаракыла еиҭазырсуа ҳреиуаӡам. Ҳара иҳамоуп арахә, ауҭраҭых, аџьықәреи ааҳрыхуеит, иҳамоу зегьы ҳара ҳнапала иаҳааӡаз роуп, зегьы ԥсабаратәуп, афатә-ажәтә ханы, ицқьаны иҟаҳҵоит, ҳахәгьы егьырҭ раасҭа иҳаракӡам…
– Ауаагьы рацәаны ишәызнеиуазар акәхап? – Мкан ишьҭахьала дихәаԥушан Ардашьыл.
– Ааи, ауаагьы ҳазнеиуеит, иҳазнеиуа пату рықәҵаны иаабоит, даргьы ҳара иҟаҳҵо пату ақәырҵоит…
– Иабаҟоу нас, дад, уи шәԥацха? Ус ауп ишрыхьӡу уажәтәи акакалкырҭақәа? – иажәа набжьеигалт Шьаҳан.
– Ҳԥацха, ааи, усоуп ишашьҭоу иара, аха иамоуп иара ахатәы хьӡы «Аԥшәма қәыԥШ».
– Избан ус захьӡышәҵаз? – дҵааит Ардашьыл, акы ицәа иалашәазшәа.
Мкан имашьына аныҟәашәа иагырхо, дааҳәны Ардашьыл днеиҿаԥшын, даччеит.
– Уи сара соуп ус иахьӡызҵаз. Уи аҭоурых амоуп, – Мкан зны иаԥхьаӡа имҩахь дыԥшуа, зны ишьҭахь иҭатәоу рахь дааҳәуа игон имашьына. – Уи, Ардашьыл осман-иԥа, шәаргьы ижәдыруеит.
– Иарбан, уара, саргьы издыруа? – хәҷык дыҽхарцәажәашәа, хәҷык иҽырҟасашәа дҵааит Ардашьыл.
– Аԥыхьа ишысҳәаз еиԥш, ишәгәаламшәо, зны ҳаҩны шәаннеи, ишәзызуз? УБри ахҭыс иадҳәалоуи иареи зынмзар зны ԥыҭҩык ахьыҟоу ирашәҳәар, уаҳа акгьы сҭаыхмызт. Убри сара сыԥсҭазаараҿы дара акраҵанакуа, амҩа иашахь скылымсыр ҟамло исзыҟалеит…
– Ҟои, дад, исашәымҳәо, анс, ус ҭоурыхк змоу акакәны иҟазар, – иаҳагьы даалах-ҿыххеит Шьаҳан.
– УИ  ҭоурых дук аманы сара исыздыруам, аха исгәалашәоит цқьа ибзиаҵәҟьаны шәҩны саннеи, нас уи адырҩаҽны ашкол аҿы – ара дааныглеит Ардашьыл, акы дазхәыцуашәа.
Мкан иҭахын уажәы абра иҟазар иара дыздыруазгьы, дызызмдыруазгьы зегьы, аха иабаҟоу? Изладурҳари урҭ зегьы, ара иҟоу уи уажәы изаҳауа Шьаҳан заҵәык иоуп.
– Уи арцәак зҵазкуа ҭоурыхым, аха ианцәыраага, иаҳҳәап, шьаҳан, игәы бжьажьо дынхар аҵкьыс, амала изҳәода, уара уакәу, сара сакәу? – Ардашьыл дихәаԥушан Мкан.
– Сара исзеиҿымкаарҳәа сшәоит, сшәыҳәоит шәара ишәҳәа, Ардашьыл осман-иԥа, акы аанмыжькәа зегьы шәҳәароуп амала.
– Ибзиоуп уара амашьына аԥсҟы укуп егьиуп, сара исҳәап. Уи аахыс иҵуазар ҟалап жәохәҟа шықәса. Усҟан сара аус зуан, шьаҳан, ишудыруа еиԥш, ашкол аҿы рҵаҩыс, – Шьаҳан ихы ниқәикит Ардашьыл. –Ишдыру уеиԥш, ахәыҷқәа зегьы еиԥшым, аӡәы илеишәа бзиоуп, иҵоит, даҽаӡәы аҵара иҭахым, илеишәагьы бааԥсуп. Аԥхьан иара ихала ишиҳәаз еиԥш, абриа ҷкәын аҵара зымҵақәоз дреиуан. Иара дахьтәаз акласс аҿы напхгаҩыс ирымаз сара сакәын. Ҽнак, иақәскит, иҩны сцап, иаби иани срацәажәап ҳәа. Ауркоқәа зегьы рышьҭахь сҿыҩасхан (ашколи дара ахьынхози акыргьы бжьан) сцеит. рыҩны саназааигәаха, избеит, Мкани ргәыла ҷкәынаки агәарԥаҿы ишеицыхмәаруаз. даргьы сгәарҭазаап. Схы ишнықәԥшызҵәҟьа, апҟаҩҳәа анҟтәирахь агәашә хәыҷы илҭҟьан, есс, ақәаҵа илыҵаланы илҭакәкәа ицеит. Сара агәашә саадхалеит. О аԥшәма! Сҳәеит, о аԥшәма! сҳәеит, аха егьырҭ зегьы архаҟа иҟазар акәхарын, аӡәгьы ибжьы смаҳаит. Араанӡа сана, сааԥшып ахәылԥазы аӡәы дышԥакылымсри сҳәан, избаз қдык снықәтәеит агәараҿы. Амра ахәы илавалон еиԥш, Мкан иаб еидарак афархь даҵаланы агәара дааҭалеит. Саниба еидара амҿырҟәараҿы илкажьны, дааин аԥсшәа сеиҳәеит. Ҳаи, умацара ушԥатәоу ухәҷымкәа-умҷымкәа иҳәан, асас данааи, дуԥымлаӡакәа илыҟаиҵазеи, иҷкәын дизгәааит аб, аха иааг, иҟалашаз ҟалахьан.
– Ашкол аҿы џьара мцурак ҟаиҵазар акәхап, аранӡа уаазцаз! – иҳәеит Махаз (ус ихьӡуп Мкан иаб).
– Мамоу, умшәан ус акгьы ыҟам, аха аҷкәын аҵара иҵом, иаҳҭо адҵақәа ҟаиҵом, арҵаҩцәа дырзыӡыруҩам, – сҳәеит сара.
– Ааит убри аҵыхәала заҟантәи алаба дыҵхны дыспҟахьоу удыруоу, аха иамуазаап. Сылахь агьанызаарымызт, сыхшаразаҵә,  дыԥхасҭахоит!.. – игәы ԥжәон Махаз.
– Иҟоуҵара уасҳәап. Апҟара зынмаало ахәыҷы дыҟоуп…
– Хаа бызшәала исымҳәац џьушьома! – сажәа днаԥылеит аԥшәма.
– Уажәы уареи сареи абас ҳаицәажәап. Уҷкәын дыбзиахар уаргьы иуҭахыуп ҳаргьы иаҳҭахыуп. Уаха данааиалкь, ыдмпҟаӡакәа, днартәаны уилабжьа, имырӷьеҩцәакәаны иаҳәа иҟаиҵақәо шыбзиам. Уи ала ҳаидыҵит, какалк анаҳк ашьҭахь.
Адырҩаҽны снеит ашкол аҿы. раԥхьатәи аурок ахьсымаз Мканраа ркласс аыҿ акәын. Ауада сныҩнашылан аԥсшәақәа нараҳәаны инасыртәеит. Аҽны аҵаҩцәа уиа класс аҿы зегьы ыҟан. Мкангьы иҭыԥ аҿы дтәан. Сара акласстә журнал астол инықәҵаны баша ажәабжь аӡәы ианиҳәо еиԥш снагылан, абас расҳәеит: 1937 шықәсазы, акгьы рхараӡамкәа ауаа аныршьуаз, иандырӡуаз, асовет жәлар ураӷоуп ҳәа ихҵаны ддырӡит аԥсуа шәҟәыҩҩы Шьалуа Леуарсан-иԥа Ҵәыџьба. зеижә шықәса рышьҭахь Сибра анаӡара аџьамыӷәа цәгьа ихганы 1956 шықәсазы Аԥсныҟа дхынҳәит ҳпоет. Убри ашықәсанҵәҟьа иҩит ахәыҷқәа рзы ашәҟәы. Уи ашәҟәы «Аԥшәма хәҷы» ахьӡиҵеит.
Сызхагылаз астол амгәа иааҭызгеит заанаҵ уа иҭасҵаз иара ашәҟәы. Иҩышьҭасхын, зегьы инадсырбеит. Ахәыҷқәа зегьы еиқәыӡырҩуа итәан. Ас иҟоу аҿцәажәарақәа дара дара иргәаԥханы иазыӡырҩуеит ианакәзаалакь. Мканҵәҟьагьы, «аамҭа» аниоулакь, ацәысра бзиа избоз, уажәы дара ихы кыдҵаны дӡырбуан. Абри ашәҟәы аатуеит ажәеинраала «Аԥшәма хәыҷы» ала, – иансыгӡон сара сажәа. нас ашәҟәы аахсыртын саԥхьеит ажәеинраала. иара анҵәамҭа

Ахәҷы асас
Днеиԥылан инеиҳәеит,
Дыццакуа, ажәак
Даҿамхаӡакәа: 
«Дии бабеи шьыжьӡа
Аха… са сыҟами…
Шәааи аҩынҟа!

Санаԥхьоз сыла неиҵысхын Мкан иахь снаԥшит. иара дааҟаԥшьхан ихы длахеит. Шәымбои, ари ахәҷы асас дшиԥыла, сҳәан, ашәҟәы ианыз асахьа зегьы инадсырбеит. Сара убри аан егьырҭ зегьы реиҳа сзызкылԥшуаз Мкан аикәын. Аха, сҳәеит сара, џьоукы-џьоукы ҳаҷкәынцәа асас иԥылашьа рыздырӡом, рыҩны уаннеилакь, дара рыҽӡаны ибналоит… Мкан дыԥсӡеит дахьтәаз.
– Иузсҭқәада ус ҟазҵо? – рҩызцәа инарылаԥш-аарылаԥшит.
Сара ус сгылан ҿымҭ ҳамҭакы.
– Убасҟан алаба аанкыланы шәылсхагыланы сышәԥҟар, иаҳа еиӷьасшьон, – дԥышәырччо дааҳәын Ардашьыл лаԥшы хала дааимидеит.
– Иузсҭҟәоу иалашәхи, аха ус иҟоу аҷкәынцәа абра итәоуп, – сҳәеит сара.
– Иҳашәҳәа, изусҭцәоу дара, – рҳәеит ахәыҷқәа реиҳараҩык.
– Уажәтәиала урҭ узсҭцәоу сҳәом, амала даҽазны убри аҩыза анрыдызбала, среигӡом, шәаргьы ишәсыдыруеит, агазеҭгьы иҿаҿаӡа иланысҵоит. Убри наыхс Мкан дузымдыруа иҽеиҭеикит, иҵатәхәқәагьы иҵо далагеит, илеишәагьы ирбзиеит. Амц сҳәозар, абар иара дахьыҟоу.
– Ҟоҳ! Ардашьылхеит, амц зныкыр иуҳәахьоума, ихасымҵакәа, уажә уара сужьома, – даацәажәеит Шьаҳан.
– Иахьа сара сызлаҟоу шәара ишәыбзоуроуп, Ардашьыл Осман-иԥа, шәара убасҟан даҽакала шәсызынҟәар, сара сыԥхасҭахар ауан. УБри азы еснагь иҭабуп ҳәа шәасҳәоит, сшәеихырхәоит адгьыл аҟнынӡа, – Мкан имашьына аынҟәашәа иагырхо даахьаҳәхт Шьаҳани Ардашьыли рахь. Ус ақалақь иналалеит. Убри ашьҭахь дук мырҵыкәа аиҳабыра сиаргеит усура даҽаџьара. Мкангьы уаҳа дсымбаӡацызт иахьанӡа, – иажәа хиркәшон Ардашьыл.
– Умбои, аԥышәа змам даҽаӡәызар. Мкан убри аамҭазы даҽакала дизныҟәар, уара ишуҳәахьоу еиԥш, дыԥхасҭахар алшон. Аха уара уажәы ҟәыши уҟазшьа бзиеи ирыбзоураны аҷкәын амҩа иашахь, абзиарахь дкылсит, ианаамҭоу ииашаны алабжьара акыр иаԥсами, – Ардашьыли Мкани ирҳәаз арезиуме ҟаиҵошәа днахцәажәеит аҭаҳмада Шьаҳан.
– Уажәы доусы иахьышәҭаыху аҭыԥқәа шәҳәар, шәназгоит, – иҳәеит Мкан Ардашьылраа рахь дхьаԥуша.
– Ақалақь аҿы уара иахьузыманшәалоу џьара иаанкыл, иҭабуп, дад, ҳааумгеи, ҳшьапы ҳақәмыркьысӡакәа, – рҳәеит Мкан ипассаџьырцәа.
Мкан амашьына аанкиылеит, ақалақь агәаҿы ианнеи.
– Уқәра уахьӡааит, дад, машәыр уқәымзааит, амҩа алԥха умазааит, – рҳәеит Шьаҳани Ардашьыли, Мкани дареи анеидыҵуаз.

Кәымф Ломиа


Ажьа

Акәымжәи акабеи
Ашәырҵеит ажьа.
Абџьар аҟәнырҵеит,
Ифырхаҵаз џьышьа.

Аха агәы рызҭамҵеит,
Ирзаҟәымхт ашәара.
Ажьа шшәыргәындаз
Иаанымхеи ара!

Наала хәыҷы лызҵаара

Аеҵәақәа хыҵны
Ажәҩан ҵдырҭәааит:
Иабацои урҭ ҽынла? – 
Наала хәыҷ дҵааит.

Аеҵәақәа ирылшоит
Ҽынлагьы икаҷҷарц.
Аха ҽынла ицәоит,
Уахынла иҷаԥшьарц.

Сареи аракетеи

Аԥҭа шкәакәақәа аҳра
Ахьырца инагӡаны.
Асар аҿоушәа ахра,
Са сгәы иабоит иаахтны.

Сракета хәҷы снақәтәаны,
Саргьы ахра сыхәнап.
Уа аԥҭа шкәакәа иалхны,
Ауапа сыжәҩа иҭасырԥап.

Уаҟагьы саанҿасрым, схала
Акосмос хара сазцап.
Аеҵәақәа рахь схалап,
Сзакә фырхаҵоу дсырбап.

Аӡын ахәылԥаз

Ажәҩан ӡлагарахеит,
Иланашьҭуеит асы.
Зегьынџьара иԥшӡарахеит,
Амахәқәа шьҭассы.

Ԥшак аабжьалан
Инеиааиуеит маӡа,
Иарҵысуеит ԥшьаала
Ашәаԥыџьаԥ рԥаҵа…

Амш еилабыџуеит,
Ахәларахь еихоит.
Аҵаа аҭра иҭыҵуеит,
Амч арӷәӷәоит.

Аха ижәдыруаз,
УАҵә амра анԥха,
Касыш цырцыруа,
Ишлеиуа ҵаҟа.

Аламыс
…Даара акраанагоит асԥуа ихы-игәаҿы абри ажәа
М. Лакрба

Жәытә аахыс аламыс рхы ақәырҵон
Рҽеибарк ицон еибашьра.
Ауал иаҵалон, ашьа рықәырҵон,
Уи ахьӡала иаԥылон аԥсра.

Иахьагьы ауаа убри иашьҭоуп,
Уи аидара шьҭарҵом бзанҵы.
Аламыс иарԥшӡоит ауаҩ иашҭа,
Аламыс дарԥшӡоит ауаҩԥсы.

Аламыс цҳауп, маакыроуп,
Аиашахь урнагоит есқьынгьы.
Аламыс хроуп, ҳаракыроуп,
Аламыс қәԥароуп есқьынгьы.

Аԥша-аҵәлаҩ
1
Аныда-абыда,
Изааӡада, изтәыда,
Мҩада-шьҭада,
Иацәыӡда, изышьҭада?
Иашәымкәа, иахамкәа,
Маҭәала ирыԥхамкәа,
Напыда-шьапыда,
Иналалт ақыҭа.
ИКыднаҟьеит ахышәқәа,
Ихнашәеит ахыбқәа,
Асаба ахьтата,
Асаба аҿатата
Анаара иаҿалеит,
Абаҳча инҭалеит,
Иланашьҭит ашәырқәа,
Иҟанаҵеит машәырқәак.
Абас еиԥш ӷәӷәала,
Аԥашӷьы зхалаз,
Изыхҟьа рыздыруам,
Иҵаауан, игәрымуан:
«Изкыда, изышьҭада,
Избада, изаҳада,
Мҩада-шьҭада,
Иацәыӡда, изышьҭада?»

2
Аԥашӷьы неиуан,
Аԥшаӷьы гәаҭеиуан.
Абна ааныжьны, 
Амҵәыжәҩа ааиужьны,
Аԥшаҳәа ианылеит,
Амхырҭа инҭашылеит.
Аџьықәреи бӷьы хьархьарит.
Аџьықәреи шьап мақарит,
рлапҟьақәа ргәыҵаҳәҳәа,
Акакеиҳәа ианаҵаҳәҳәа
Ирыжәлеит игәаан,
Ишьҭанаҵарц ираан,
Аҟәҟәа-ҿҿа рылгеит,
Шьаҭақәак иаарылгеит.
Абас еиԥш ӷәӷәала,
Аԥша-ӷьы зхалаз,
Изыхҟьа рыздыруам,
Иҵаауан игәрымуан:
«Изкыда, изышьҭыда,
Избада, изаҳада,
Мҩада-шьҭада,
иацәыӡда, изышьҭада?»

4
Аԥшаӷьы неиуан,
Аԥашӷьы гәаҭеиуан,
Аԥшаҳәа ааныжьны,
Амҵәыжәҩа ааиужьны
Амшын инхылеит,
Агыгцәа аргылеит:
Жәҩан ахь ишьҭнахит
Цәыкәбари шәахи.
Иаразнак иархәлеит,
Иаҟьеит рыхҭырԥашқәа,
Амшынҳәақәа, ажәҩашқәа,
Акәатақәа, аԥсыӡқәа
Неиуан  имԥсыцкәа.
Абас еиԥш ӷәӷәала,
Аԥшаӷьы зхалаз,
Изыхҟьа рыздыруам,
Иҵаауан, игәырмуан:
«Изкыда, изышьҭыда,
Избада, изаҳада,
Мҩада-шьҭада,
Изцәыӡда, изышьҭыда?»

5
Аԥшаӷьы неиуан,
Аԥшаӷьы гәаҭеиуан,
Амшын ааныжьны,
Амҵәыжәҩа ааиужьны
Ажәҩан иаҿалеит,
Аԥҭа еиднацалеит,
Заараны ирхалеит,
Рыхқәа еиднакшалеит,
Амацәыс лакьит,
Игәыргәырт, идыдит,
Иаатызшәа акранқәа,
Ақәа аҭра иамакуа,
Ацәыкәбар шәпаӡа,
Икыдхаҽеит зынӡа.
Абас еиԥш ӷәӷәала
Аԥашӷьы зхалаз
Изыхҟьа рыздыруам,
Иҵаауан, игәрымуан:
«Изкыда, изаҳада,
Мҩада-шьҭада,
Иацәыӡда, изышьҭыда?»

Абас ишгәаҭеиуаз,
Ирмыбаӡакәа аиуа,
Аԥшаӷьы ныҵабга,
Ашамҭаз иныҵабеит,
Икаҷҷаз амра,
Агәырӷьа-ачча
А-ықәҳәҳә инаԥхон,
Ацыԥхь канаԥсон!

Арбаӷь
Алакә

Шьыбжьонын. Рҽаҭан ацәа
Абарҵаҿ ииан алақәа.
Абгахәыҷы мцахәкацәа
Иаавҵит ақыдуахәа.

Аԥсы ӡаны иргыло ашьапқәа,
Инарылаԥшит еиваҩуа,
Ашҭа иҭаз акәытқәа.

Абгахәыҷы анакьаҭа,
Абар, абар иҟалеит.
Рбаӷь хәҷык ашьац татаҿ
Кашәарах хәҷык абеит.

Уи шабаз аҩызцәа ирамҳәа,
Идәықәлеит иҭҟьаны,
Арбаӷь хәҷ аика мцабзха,
Ишнеиуаз аандахь еиханы,

Бла цеицеик инхыԥшылан,
иаангылт ишанханы.
Абгахәыҷ уаҟа игылан,
Игылан аҽырхианы…

Аҽазнымкылт Арбаӷь уаҳа,
Ее, ажәҩа ҭҟьеит.
Абгахәыҷы асаса араҳан,
Ишеибгаз инаҿапҟеит…

* * *
Аамҭа цон, ицон иқәҳан,
Ицон хәыҷ-хәыҷы.
Амгәа аицло, адәы иқәхан,
Иҟан абгахәыҷы.

Амыжда аҩызцәа ирылкьны,
Амҩахәасҭа ианны.
Амлашьра ақьышә иқәкны,
Ишнеиуаз ҽнак зны:

Какыу-какыу, какыу-какыу-какыуҳәа,
Бжьык алымҳа инҭаст,
Азныказ уи закәу ҳәа
Азымдырит зынӡаск.

Абла цеицеит, абла ҟәазхеит,
Иҵархеит ашьамхы.
Алымҳа иҩахеит, киьацәхеит,
Еиҟәыҷҷеит аԥсахы.

Инҭалеит уаҟа ахшьыра,
Иӡагә-ӡагәуа иҵаауа:
«Рбаӷь бжьума, абнаршәыра
Илыҩны исаҳауа?!»

Арбаӷь ҩаԥхьа абжьы гахит,
Абжьы хәаҽуп омашәа.
Абгахәыҷы агәы иабахит,
Иаарласны иакрашәа.

Џьара илхо ажәырҭра,
Џьара илхоа фаса,
Џьара иҭысуа ашәырҭра,
Ишнеиуаз иҿҟьаса.

Гәашәк инадгылт, ахыр-сырҳәа
Амаҵуар ыцәам иказза.
Иҩаԥибарҟьан ашыр-сырҳәа
Инашьҭалт иԥхаҵа.

Абна иасит, абна илхеит,
рыбжьы цәгьахеит ӷәӷәашәа.
Абгахәыҷы ҩра идмырԥеит,
Иргеит еимҿыжәжәа.

Абгахәыҷы амгәа инҭыԥан,
Рбаӷь наӡак еикәаԥхо,
Амаҵуарқәа салам рыҭан,
Раԥхьа икаԥеит иҽырбо!

Амҵәыжәҩақәа адық-дықҳәа
Иаршәшәеит, иаркацеит.
Ахы рықәкны аки-киҳәа
Аҿыҭра ҭанаҵеит.

«Абар ассир, уара уабаҟаз?»
Ирызџьашьомызт алақәа,
«Сара сакәым, шәара шәабаҟаз,
Санагауаз сеимлагәа?»

Инықәԥало-иаақәԥало,
Аҵыхәа шьҭасуа, еилыхха,
Амаҵуарқәа ашьҭаԥало,
Арбаӷь ҭалон амӡырха.

Смели, Сааҭи, урҭ рыԥсаатәи

Шәаҳәабжьыла рыгәқәа шԥатәи
Смели, Сааҭи, урҭ рыԥсаатәи!
Амҩа иқәуп, ицоит џьара,
Иаҿуп амра рхаҷҷара.
Уахык еициит, еиқәлацәами,
Раб аӡә иами, ран аӡә лами!
Ргарақәа еиқәлацәами,
Изыҩнагылаз уадак амии!
Арҭ амырцәоз шьышьи-нани,
Арҭ анҿыхоз, раби рани
Амҵәыжәҩа аруан, иԥырран,
Дара рзыҳәан ааԥынран.
Аамҭа цон, аишьцәа гарҵит.
Аишьцәа рызмкит уадеи барҵеи.
Ибажәгәаламуа адәы инықәлеит,
Ара еизеит рҩзыеи рықәлеи.
ЕИқәԥеит, икаибажьт атаз-чазҳәа.
Ӡәы дыжәбома арҭ зырџьаз ҳәа?
Аԥхӡы рылҵит, аԥхӡы рҿашит,
Адәы цәырҟьеит, ашьац дырҽит.
Ашҭагь рзымхеит арҭ араҟа,
Амҩа ианылеит апыҟҟаҳәа.
Аҽыҩқәа реиԥш, еивас ицоит,
Ицоит, ицоит, зегьы ирыхьӡоит.
Зҳашьала ал иаԥысит,
Жәаба-жәаба шықәса рхыҵит.
Ихыџ-хыџӡа иӷәӷәаны,
Иурцәаӷәап еивакны.
Ашкол иҭоуп, хԥа-хԥа
Сынтәа ирылгоит, аха ишԥа!
Уажәы абар, аԥхын иоужьуп,
Ахра иаҿоуп зынӡа иаужьны.
Храра циарцаз рымацара,Рымҩаныфа, реидара
Наразқәнҵа, еилыхха
Иахьа иҭыҵит амӡырха.
Шәаҳәабжьыла рыгәқәа шԥаҭәи,
Смели, Сааҭи, урҭ рыԥсаатәи!
Амҩа иқәуп, ицоиит џьара,
Иаҿуп амра рхаҷҷара.
ЏЬара ицоит ба? ЏЬара уҳәоу?
Иҳамдыруеи арҭ рхы ахьхоу.
Азауад ахь, аӷәы ахьырхуа,
Ақыҭ дуқәа ахьеиҩырхуа.
Амҩа иқәуп арҭ шьапыла,
Инатәа-аатәоит хәҷ-хәҷыла,
Зегь гәарҭоит: Кәдры аӡмыжьқәа.
Џьара ибӷарҵоит ахаҳә ҟәазқәа,
Лбаа иҭаҳарц уаҟа атазҳәа.
Рлымҳа дырҵрит Кәыдры абжьала,
Кәдры ахыԥша арҭ арчалан, Арҭ аркаран зыҟалашам,
Аха насгьы аҽак ҳҳәашан,
Аҽак ҳҳәашан зынӡа иҿыцу,
Иарбан ԥсаатәу урҭ иырцу?
Уи ҳәыҳәуп, ашҵа пашәуп,
Аҭынчра ахьӡуп, уи иаԥашәуп,
Ирааӡамҭоуп Смели Сааҭи.
Уи иаԥызго закә ԥсаатәи?
Ихырхышам рыбла ихызар,
Рыкәаҿ идырцәоит иаҭахызар.
Иаезиҩыршоит рҿаҵа,
Еицырфауеит ихааӡа.
Дара ахьцо иаргьы рышьҭоуп,
Иацәеилагом рымҩа, рышьҭа.
Ақәа леиуаз, ишуаз амра,
Мҵәыжәҩала иауеит ҳаргьра.
Цҳаражәҳәара иазцоит иахан,
Иахьзымаауа уахык-ҩаха.
ЏЬарантә иаар уи гәкны,
Рыжәҩа иқәтәоит иԥыр-ԥырны.
Уажәгьы иырцуп арҭ ахьцо.
Ажәҩан иалоуп, аԥҭа еимдо,
Зныкгьы раԥхьа иааины итәо.
Иднардыруеит арҭ ара,
Ишырцәымцаз анҟ хара.
Шәаҳәабжьыла рыгәҭа шԥаҭәи
Смели, Сааҭи, урҭ рыԥсаатәи!
Амҩа иқәуп, ицоит џьара,
Иаҿуп амра рхаҷҷара.
Рааҵәа хәыҷқәа рыжәҩа икыдуп,
Аныҟәара –а кыр рыдуп.
Иныҵарыкшоит рлабақәа,
Амца хәыҵҟьоит еибакуа.
Бжеиҳан изго мҩахәасҭоуп,
Бжеиҳан рышьҭа бжьаӡӡоуп.
Рылаԥш агоит акаҵәара,
Ирымбаӡакәа ашьац иаҵәара
Инылагылоит, нас адәы
Иқәлан ицоит, рхы-ргәы ҭәы.
Аҟәара иқәло, абна илҟьо,
Кәыдры рыцуп игәырӷьа-гәырӷьо.
Смели Сааҭи шнеиц инеиуеит,
Ирхыкны ажәҩан шеишеиуеит,
Џьара илбааит, џьара ихалт,
Урҭ инрыжьит Дал, ҵабал,
Хара иныржьит Багада ацҳа,
Кәдры аԥшаҳәа, Кәыдры арха
Ианыԥшылоит игәырӷьаҵәа,
Кәыдры неиуеит иҭыҵны ацәа.
Кәыдры аҟәҵәа аӡыӷӷара
Ирызнеиит гәаҵаӷара.
Аха ирит Смели Сааҭи.
Смели, Сааҭи, урҭ рыԥсаатәи!
Иахьнырыз дгьылбхьахароуп,
Дгьыл иаҵәароуп, дгьыл ԥшӡароуп,
рымҩаныфа цәырыргароуп,
Инатәароуп, акрырфароуп.
Урҭ абасҵәҟьа ҟаҵаны,
Амҩа иқәлеит иццакны.
Иҟамлароуп арҭ ирцәыхәлан,
Уажә инеиуеит аҟәара иқәлан.
Хаҳәи-шьанҵеи еимырпуа,
Рышьҭа аԥслымӡ ианҵауа.
Кәыдры араҟа аҽаӡазаап,
Амҵәыжәҩақәа анартызаап,
Дәышкәаӷьазны агәышԥы
Арҭ рҿаԥхьа ианаты,
Ргәацԥыҳәо ԥхьаҟара,
Инеиуан иқәлана ҟәара.
Ус ҳаирпланк рхыԥрааит,
Аха ишнеиуаз лада инааит.
Нас инҭалеит наҟ хланҵы,
Бабышь иашҭаҿ итәарцы.
Уи зырԥыруа афырхаҵа
Даҵаҽырбоит ажәҩан аҵа,
Иҵашьыцуеит Смели Сааҭи,
Смели, Сааҭи, урҭ рыԥсаатәи.
Рыхқәа раҳан уахь аԥшра
Иаҿуп, изыԥшуам рызхара.
Ашьха ирхыкны ԥсҭҳәак цырцырит,
Инашьҭарххны уа игәыргәырит.
Адыд шзахәоз анҟ ибналеит,
Ажәҩан аҵкар иадырбалеит
Ацәаҟәа абӷа хәахәаӡа,
Ашьха акалҭаҿ илаҟәӡан,
Кәыдры ажәуан аргама ицәырҵ,
иаҭахызшәа иҭанарцәырц,
Ацәаҟәа иажәы ҳәа ишәаны,
Арахь иаауазшәа рыбжьы митәны,
Рҿаархеит ацәқәырԥақәа
Аԥаҩқәа ирысны ирбгауа.
Кәыдры ссируп, Кәыдры шьахәуп,
Ҳашьха рҩашқәа иара раҳуп.
Агәы ҷкәыноуп, иԥаџьԥаџьуеит,
Ьаахә дуқәа еиҿанажьуеит.
Акрахыҵуеит, иамоуп ақәра,
УАжәыгь иҳәынҷам, иаҿам аӷәра,
Макьаназ иаагам анапаҿы,
Еиԥшуп ирымбжьац аҽы.
Аха аамҭа бжьакәкәа ицашам,
Амшқәеи асааҭқәеи мҩасуам баша.
Маҷк,
маҷк,
маҷк ҳааԥшыпи,
Зынк ирҳәынҷар Егри Бзыԥи,
Кәыдры нрыжьшам ахакәачаран,
Кәыдры ыҟоуп икакаҷран.
Афымца станциа еилыџьџьо,
Шьыжьтәи амреиԥш икаҷҷо,
Сара избоит, избоит абар,
Ацыԥхь шалҵуа Кәыдры ацәыкәбар.

Аҽнышьыжьон ас, иахьада,
Кәыдры ыҟоуп икакаҷран.
Афымца станциа еилыџьџьо,
Шьыжьтәи амреиԥш икаҷҷо,
Сара избоит, избоит абар,
Ацыԥхь шалҵуа Кәыдры ацәыкәбар.

Аҽнышьыбжьон ас, иахьада,
Кәыдры хыҵуа избахьада?
Кәыдры, кәыдры ажәҩа ҭҟьама?!
Смели Сааҭи аршәаҟьама?
Аҟәҵәақәа ирыбжьацалан,
Аҟәҵәақәа леиагалан,
Рхы аимырхәа џьара акала,
Наҟ ирылгарц арҭ иахьала
Иашьҭоуп акәу нас, иара,
Зынӡа иахалан азаара!
Мап, еиаҭсуам арԥар ргәы…
Кәыдры жәылоит еимацәкәкәы.
СмелиС ааҭи ргәы рҽанылеит,
Еиқәыӡырҩуа зны иааҭгылеит.
Аа, ирбоит аӡы иашцлаз,
Ишаанаго, ақды, аҵла,
Аӡы ишаҵәахыз ахьҟәараз,
Шьҭа ирдырит шыцәгьараз.
Уаҩԥсы дыҟам рааигәа-сигәа,
Кәыдры аауеит еилашыҩкуа.
Иҟарҵазеи рхаԥсыра,
нырҟә ирбом нхара-нҵырак,
Рҳәыҳә акәын, агәы ҭынчым,
Рҳәыҳә иабоит акгьы шрымчым,
Нырцәҟа ирырц арҭ ара,
Иҩуа ишавоу аҟәара.
Аӡы иацлоит, аҟәара иагхоит,
Зынӡа иацлар, нас уи акәхеит.
Смели Сааҭи шьҭкәыцә иагар.
Уаҩы ибашам рхабар.
Аха ишәама Смели Сааҭи,
Смели, Сааҭи урҭ рыԥсаатәи,
Ишәаз игага дахҟьашоит,
Аҵла далҟьоит, дхәаш-хәашоит.
Ацҳа дзықәсуам, дыхбыкьуеит.
Дҳәыҳәикуеит, деиланакуеит.
Ашәарҭа, ашәараҭа амбатә амҽхак,
Игәрымуа, аууы амшха,
Абан иаауеит аӡы ихыхәхәала,
Аха блакы ҳәа иҭадырԥшит.
Иӡааҟәрылеит, ихәаҽит.
Уаҳа иамоуӡо уи гәаӷьырак.
Наҟ иаццеит аӡы аӷчьыра.
Уеизгьы ашәарҭа мцеит иниас,
Ихышхыҵәоит Кәыдры аӡиас.
Аҟәҵәа дуқәа араҟа еималарц.
Ацәгьа мҩасуам аламала.
Ацәгьа, ацәгьа ԥхаҵатәуп,
Ирырҳатәуп, агәы ҭҟьатәуп.
Смели Сааҭи зынӡа ианшы,
Ашәарҭа абла ианҭаԥшы,
Уаҳа иҟамҵа бжьажьарак,
Инеидтәалан уа џьара,
Шәҟәыбӷьыцк аарҩын хаха.
Иныларҳәеит ацаха.
Рҳәыҳә иадырт уи змааназ,
Инықәԥырт амахә изықәтәаз,
Раԥхьа инатәеит иԥыр-ԥырны.
Амҵәыжәҩақәа ааԥыртны,
«Уца, аҳәыҳә, ҳа ҳзымԥсахуа,
Уца аҩынҟа, уца ушзахәо.
Уԥры, иумун аҩны умнеикәа,
Ҳзықәшәаз раҳәа ҳҩызцәа ӷьеҩқәа.
Ҳзықәшәаз раҳәа ҳаби-ҳани,
Уаҟа ирҿыха гәарԥи хани,
Уԥры, 
уԥры, 
уԥры, 
уԥры!
Ацәгьа иахьумыгӡан Кәыдры…»
Абас рҳәазшәа алымҳа инҭасит.
Зных мҵәыжәҩала аӡы инҭасит.
Нас иналапҟеит ажәҩан, ажәҩан,
Ицырцрыуа агәышҵа, ажәҩа.
Ицоит, ицоит, џьара иҭгылом,
Ашәара амоуп, агәы ҭагылом,
Ма исԥыроуп, ма инхароуп,
Ма аҩызцәа еиқәнархароуп.
Ацәа иалалт амч иҷыдоу,
Ԥсҭҳәазааит, ԥшазааит зегь мчыдоуп,
Ирзынкылом уа иаԥылан,
Ирзынкылом уа гәшԥыла.
Аҳәыҳә ԥыруеит, иԥыруеит хаха,
Ҵаҟа иабоит, иабоит ҵаҟа,
Кәыдры амҵәыжәҩақәа ааиҵҳәа,
Ишахнарԥаз аԥшаҳәа.

* * *
Еилабыџуеит Кәыдры ахықәан, ахықәан,
Еилабыџуеит, ааи, имцымкәан.
Смели, Сааҭи ԥшуп, иԥшы.
Ишыҟац иҟоуп Кәыдры ахаҿы
Ибзиан аӡы ааҭыкәкәар.
Иҟамларгьы аӡәы ихабар.
Иуадаҩмызт ара зынӡа,
Аха сишь! Иаҵәак жжаӡа.Аҿаанахазшәа, лашарак хыхь,
Иацло, иацло, иаҿын иара.
Рацәакгьы мҵит, Кәыдры рӡыӡо, 
Агәгәа ахга, абжьы рдуӡӡа.
Вертолиотк аархалеит уа.
Игьежь-гьежьуа, иԥшаауа,
– Иубома, Смел?
– Иубома, Сааҭ?
Иаҳзаанагаз ҳа ҳаԥсаатә!
Арҭ ирԥшаауа ҳа аҳуп, ҳара – 
Аишьцәа еимаркуан аҳәара.
Кәыдры гәрымуан, Кәыдры гәрымуан,
Иԥеихабаҵа ацәқәырԥа мҩасуан.
Аҵх иалан, игәаҭеуиан,
Аҵх лашьцан, ипеи-пеиуае
Уҭахызар уԥшы, уԥшы, уԥшы
Убла ихкылан аҵәыршы…
Иреицәа-иреиҳан ак убашам.
Нас, авертолиот ус баша,
Иԥшаауама? Иаба, иаба?
Иахьақәнакра атәара?
Авертолиот аҿын агәыргәырра.
– Ирыҭатәуп арҭ адырра.
Ҳа ҳахьыҟоу, аха изла? –
Смел даацәажәеит дыццакуа.
– Иухашҭма, иаҳмоуп ҳара абар,
Рџьыба иҭарҵо афонар! – 
Ҿааиҭит дгәырӷьо уаҟа Сааҭ.
Сааҭ даҩызоуп зынӡа асааҭ.
Рфонар абла ҩада ирханы.
Идырҿыжит иаарыӷәӷәаны.
Афонар каххаа иаалашеит,
Алашьцара ааҩнаҵәеит.
Уи гәеиҭеит иԥыруа ирхаз,
Авертолиот зназы игаз-ҽазт.
Нас 
ианҟәуа, 
ианҟәуа,
инаҟәуа,
Кәыдры аӡиас агәы ҭҟьауа,
Итәеит, итәаҵҟәьеит иахьахәҭаз,
Лассы ишьҭнахит иԥшны итәаз.
Урҭ шабаз, рҳәыҳә гәыкны,
рыжәҩа иқәтәеит иԥыр-ԥырны.
Кәыдры гәрымуан, Кәыдры гҿасуан,
Еиԥхеибаҵа ацәқәырԥа мҩасуан,
Аха ирылымшеит урҭ акы.
Авертолиот Кәыдры абжьы хәаҽны,
Иқәҳа
ицон,
ицон,
ицон,
Арадио ашәақәа аанагон.

Шәаҳәабжьыла рыгәқәа шԥаҭәи,
Смели, Сааҭи, урҭ рыԥсаатәи!



Кьыршьал Чачхалиа

Еимаркуазеи?

Кыҷын иман аҳәақәа,
Хәыҷи дуи жәабаҟа.
Уи изгылан аҳәаҭра,
Ахыбгьы еиԥшын аматра.

Аҳәаҭраҿ аҳәақәа ҿыҿуан,
иашан, улымҳақәа ҵырхуан.
Кыҷын исҭеит азҵаара:
– Ирылалазеи абанҭ убра?
Еимаркуазеи уҳәақәа,
Хәыҷгьы дугьы жәабаҟа?

– Ус дук рыман ҳәа егьызбом,
Аиашами, усызжьом.
Еимаркуеит, – иҳәеит иара, – 
Зегьы агәҭаны аиара!

Ацгәы ҵыхәа-баба

Хырҵәыфаҩы
Ҵыхәа-баба,
Хәышҭаара ҽҳәымҵ
Ҵис-ацгәаба.

Тәаа-маа,
Ҽмырҳа-ҽмырба,
Џьа мбаӡакәа,
Ԥсшьа-ҽырба.

Ҳәынаԥ мкы,
Чуан ҭырбза,
Зхара крыфа,
Абла ҭызза…

Имҵарҵан
Аиҵарҟәаҟәа,
Аҳәынаԥқәа
Иқәтәеит уҟәаҟәа.

иаарҭаххаз
Уларыгӡоит,
Рҳәатәқәа зегьы
Унадыргӡоит.

Уҽурлашәит
Уҽурдагәеит,
Аусқәагьы
ЕИлаургәагәеит.

Аха иудыруаз,
Ҵис ацгәаба,
Ишамырҳәо
Уҵыхәа-баба!

Аԥҭақәа хыҵын

Аԥҭақәа хыҵын,
Амш еилгеит.
Аԥсаатә цәырҵын,
Рашәабжь геит.

Аккарахьынтәи,
Абар, есшьыжьы
Исаҳауеит
Акәыкәу абжьы!

Абнара цәажәоит,
Уи аԥсы ахалт.
Абаҳчара быбышхеит,
Ашәҭқәа ҿалт.

Аӡӷаб леиԥш,
Аӡахәа ахцәы цо,
Амаҳә иқәланы,
Ицоит иҽырбо.

Ааԥынра аҽыртланы
Иҭалт ҳамӡырха,
Ааԥынра мааи,
Сара сгәацаԥха!

Ҟызки кәатаки

Ҟызки кәатаки збеит еицны,
Избеит харантәи снаԥшны.
Ихгыла-ҿгыло рцәа иҭачы,
Иныҽԥынгылеит аӡҭачы.

Рҽынҭарыжьит иццакны,
рыхәда дуқәа ҳааркны.
Идырхәашьит ҵаҟа ицо,
Ирԥыхьашәаз нарҿаҟәшәо.

Шьҭа ҳа ҳауп ҳәа рҽыҭҳәаны,
Нас иааҭыҵит иӡсаны.
Аха аҩбагьы мбааӡаӡеит,
Икьаҿы-маҿуа аҩныҟа ицеит.

Ашьхыци ашәҭыци

– Мшыбзиа, раԥхьатәи ашәыҭц,
Ахьҭеи аҵааи ирыцәцаз.
Ушьҭарнахыс ахьҭа уамкырц,
Ааԥынрами иугәазырԥхаз.

Ажәлар срыхәоит, сашьҭам ахьӡ,
Мшыбзиа, раԥхьатәи ашәҭыц.
Ухаҵкы, аԥшәма, сас дуҭоуп, – 
Шықәсы наҟьак иумбац ушьхыц.

Угәашә иҭалаз иахьа са соуп.
Уеигәырӷьозар, ашә аарти.
Бзиа ишԥазбо укәа сҭаларц,
Иҵәахны иахьумоу амати!

– Уааи, сымш! Уааи, сыхаара!
Сгәы усҭоит, ига зынӡа.
Уахызбаауада са сынхара,
Ухандеила убжьы хааӡа.




















Баграт Шьынқәба

Ашәҟәы захьӡузеи?

Ианыхәлоу, ианшоу,
Цәымзан илашоу,
Адырра зыхшоу,
Адырраз ишоу.

Абӷьыцқәа нҵәаӡом,
Анбанқәа шлаӡом,
Иахьнеиз – аҽаӡом,
ԥшәымоуп, исасӡом.

Жәҩан иаҵәеиԥш ихтуп,
Зных атәым иатәуп,
Зных аҿатә иазкуп,
Цҳаны урҭ ирхуп.

Сызқәыло мҩасы,
Сахьнагӡоит ласы.
Уи иалоуп сыԥсы,
Ԥсҭазаароуп са сзы.

Аӡыс гәымшәа

Атрым! Атрым! Аӡыс шьҭыԥоит,
Иахьынҳалоит абыӷь ҿа.
– Уаагыл, аӡыс, ахьча дықәлоит,
Амахә уиҭап, икаҿа! – 

Аӡыс иарҭаз амхә ннажьит,
Абнаршәырахь ахы археит.
Аӡарақәа зегь канажьит,
Ахьча изгәамҭеит, ицәынхеит.

Инкыдԥало-иаакыдԥало,
Абжьы рагуа: «Бе-ке-ке»,
Абнаршәыра аҽыҵахало,
Аӡы шнеиуаз, имҩахҟьеит!

– Ҳаит, сиыхьзеи? – агәы иалсит, – 
Амрагь, леиӡахьеит акыс! – 
Ус, ашьшьыҳәа абна иаалсит,
Кьаԥа кәымпыл уаҟа аҭсыс!

– Убанӡацои арахь, сыуа?
Аӡы цәажәеит Бе-ке-ке!
Аҭсыс хәыҷ агәы иҭаҵәыуо:
– СЫӡит, амҩа сацәыхҟьеит!

– Амҩа уҳәама, амҩа башоуп,
Ҳрыламшәонда агыгшәыг! – 
Аҭсыс цәажәоит: – Иуҳәаз иашоуп,
ҳарцәынходаз абыржәык! – 

Абна аисуеит нас хәала,
Аха иашьуҭам урҭ хара:
Џьара иԥахыуп ҵла махәла,
Бард мацароуп ҽаџьара!

Ус аҿеҩбжьы рлымҳа иҭасит:
– Бгахәыҷума, амца зкыз! – 
Инаԥшызар, абна иаалсит,
Шьапы гыргыр, уаҟа аҳәыс!

– Уабанӡацои арахь сыуа? – 
Аӡыс цәажәеит Бе-ке-ке!
Аҳәыс хәыҷ агәы иҭаҵәыуо:
– Сыӡит, амҩа сацәыхҟьеит! – 

– Амҩа уҳәама, амҩа башоуп,
Ҳрылымшәандаз агыгшәыг!
Аҳәыс цәажәоит: – иуҳәаз иашоуп,
ҳарцәынхондаз абыржәык!

Ахьча дааныжьны ашәи-ҭышәи,
Са сцарымызт ас џьаргьы,
Уи иҿырпыни нас итрышәи
Срышьҭазаарын есқьынгьы! – 

Аӡыс шкәакәа нараԥасит,
Абас ахҩык еибадырит.
Ара иасит, анна иасит, 
Аха иашьҭуам абна-ажәырҭ!

Ахәы ҳарак аҽхықәкылан,
Амра ҳамҭак ирзыԥшын,
иандәықәлалак, ырмҩа нкылан,
Ԥшьаала иҭашәарц аҭахын.

Аха иамуит, ырмҩа рцәыӡит,
иахьнеилакгьы рымҩа ԥҵәан.
Хәҷы-хәыҷла наҟ ирԥырҵит,
Амрагь шкыдыз агәы ԥҵәан!

Амҩеиԥш иӡит амш лашара,
Зынӡа ихәлеит илеихашәа,
Аҽарыжәпеит алашьцара
Абнаршәыраҿ омашәа!

Аты-ҩарҩар абжьы шьҭнахыр,
Мшәык быбызшәа рашауеит.
Ус, ардәынак ааҿықә-ҿықәыр,
Бгак аауамашь ҳәа ирҳауеит.

Амыӷ, ажыц џьара ирҿыхар,
Акәу џьыршьоит бга хаԥыцк.
Иҟамлари мшәык ааҿыхар?
Иаӷрагылом баша бӷьыцк.

Ус, ишнеиуаз абна рҽаҭа,
Хьацак амҵан дара неит.
Абра ирхыргарц аҵх ашәарҭа,
Еидыӷәӷәалан инатәеит.

Агыгшәыгқәа шьҭа ҳарбом ҳәа,
Рыԥсы еиҭаркхьан еиԥш ачык,
«Уа хәлыбзиа, сас дышәҭоуп!» – ҳәа,
Иаарызкылсит бгахәыҷык.

Асас мыжда абла кәицуп,
Икәеи-цеиуеит имцаха:
– Мшәыки бгаки ҩызас срыцуп,
Шәааигәара итәоуп уаха.

Ишымлагоз, амра ихышәҭит,
Ирзычҳаҵәҟьом урҭ уажәшьҭак,
Иаҳзаага ҳәа сышәзаарышьҭит,
Уаххьа азыҳәан ҳәа жьыхәҭак. – 

Агәы иҭаӡам аӡыс сшәап ҳәа,
Уаҟа иҩаҵҟьеит иааццакы:
– Абни иуҳәаз уаԥхьа исҳәап ҳәа
Са сгәы иҭамзи, ухаҵкы!

Сҩызцәа рзыҳәан, са сеиҵбымзи,
Еиӷьу ҭыԥк сырхиарц џьара,
Сахьынҭыҵыз, сҭыси ҳәыси
Саахынҳәаанӡа иара абра,

Бгоу, бгахәыҷу са исыздыруам,
Аха иԥсылан оумашәа,
Илышьҭагәа сҩызцәа иркын уа,
Ирфеит иахан, еимҿыжәжәа!

Ҵоуп, сиырҭеит жьыхәҭа ԥсылак,
Аха исызмхеит, сымлашьуеит.
Шәарахк убом ожәааныла,
Схаԥыц дуқәа баша исхуеит!

Егьҳалымшеит, нас, имцымкәа,
ҳасас бзиахә, ҳарҭ иаҳҭоу.
Иԥсра убааит дук мырҵыкәа,
Жьыхәҭак уаҳа зқәаб иҭоу!

Иаақыџь-қыџьит ҵыхәабаба,
Гәанылагьы ус аҳәоит:
«Унан, сара нын, ҿапапа,
Афатә сшашьҭоу са сфатәхоит!»

Ицәажәонаҵ, аӡыс гылан,
Ҵыхәабаба цон шьҭахьла.
Ус-ус, абна иаст хакәла,
Нас узцозаргь уцала!

Иԥшуп, иԥшуп амшәи абгеи
Ҵхагәанынӡа дара ԥшуп.
Амшә ҩагылан: – Амла ҳамгеи,
Уцеишь, абга, са усеиҵбуп! – 

Абгадугьы уахь идәықәлеит,
иаркеи-цеиуеит абла акәиц.
Хынтә ианыԥа, иаардыгылеит,
Ихнарџьаџьеит ахаԥыц.

– Шәызҿу иарбан ҽыруадаҩроу?
Иаажәг, иьааҟоу ажьыхәҭа?
Са сызусҭоу шәарҭ ижәдыруоу?
Сыцәгьахаргьы, аҳӷеиҭа.

Аӡыс рыцҳа ԥыхха-жьыххаа,
ҭсыси, ҳәыси еимҿыжәжәа,
Саашәылгаргьы зегь шәеизыхаа,
Зынӡак избом акашәа! – 

Агәы иҭаӡам аӡыс сшәап ҳәа,
Уаҟа иҩаҵҟьеит иааццакы:
– Абни иуҳәаз уаԥхьа исҳәап ҳәа
Са сгәы иҭамзи, ухаҵкы!

Сҩызцәа рзыҳәа, са сеиҵбымзи,
Еиӷьу ҭыԥк сырхиарц џьара,
Сахьынҭыҵыз, сҭыси ҳәыси
Саахынҳәаанӡа иара абра,

Бгазу, мшәызу са исыздыруам,
Аха исԥылан оумашәа,
Илышьҭагәа сҩызцәа иркын уа,
Ирфеит иахан, еимҿыжәжәа!

Ҵоуп, исырҭеит жьыхәҭа ԥсылак,
Аха исзымхеит, сымлашьуеит.
Шәарахк убом ожәааныла,
Схаԥыц дуқәа баша исхуеит!

ЕГьҳалымшеит, нас, имцымкәа,
Ҳасас бзиахә, ҳарҭ иаҳҭоу!
Иԥсра убааит дук мырҵыкәа,
Жьыхәҭак уаҳа зқәаб иҭоу! – 

Иаақыџь-қыџьит абга ахьгылаз,
Гәанылагь ус аҳәоит:
«Имҩа мыждоуп са сызқәылаз
Афатә шысҳәо, са сфатәхоит!

Ицәажәонаҵ аӡыс гылан,
Абгадугьы цон шьҭахьла,
Ус-ус, абна иаст хакәла,
Нас узцозаргь уцала!..

Ҟәарҽар аблақәа цымцымит,
Аха аҩызцәа уаҵәы иубап!
Нас игәаан, иааҟрым-ҿрымит:
«Акәац фашьа са ишәсырбап!»

Иара дәықәлеит ибҭәалеиуа,
Ишыцҳара асаса еихҳәа,
Қәыцк аҿыхар, ус ишнеиуа,
– Аҟыԥ! – иамҵасуеит зымҩа.

– Шәызҿу иарбан ҽыруадаҩроу?
Иаажәг, иабаҟоу ажьыхәҭа?!
Са сызусҭоу шәарҭ ижәдыруоу?
Сыцәгьахаргьы, ҳаӷеиҭа,

Аӡыс рыцҳа ԥыххаа-жьыххаа,
Ҭсыси ҳәыси еимҿыжәжәа,
Саашәылгаргьы зегь шәеизыхаа,
зынӡак избом акашәа!

Кәац жьыхәҭак ҳәа џьоук аасышьҭын,
Шәарҭ ҽырдагәа ҟашәҵаӡеит.
Сҩызцәа рышҟа сангәаҟ ҿысҭын,
Рыуа-рдыхә ҳәа сымбаӡеит!.. –

Агәы иҭаӡам аӡыс сшәап ҳәа,
Еиҭаҩаҵҟьеит иааццакы:
– АБни иуҳәаз уаԥхьа исҳәап ҳәа
Са сгәы иҭамзи, ухаҵкы!

Сҩызцәа рзыҳәа, са сеиҵбымзи,
Еиӷьу ҭыԥк сырхиарц џьара,
Сахьынҭыҵыз, ҭсыси ҳәыси
Саарыхьӡаанӡа иара абра,

Бгазу, мшәызу са исыздыруам,
Аха иԥсылан оумашәа,
Илышьҭагәа сҩызцәа иркын уа,
Ирфеит иахан, еимҿыжәжәа!

Ҵоуп, исырҭеит маха сԥылак,
Аха исзымхеит, сымлашьуеит.
Шәарахк убом ожәааныла,
Схаԥыц дуқәа баша исхуеит!

Егьҳалымшеит, нас, имцымкәа,
ҳасас бзиахә, ҳарҭ иаҳҭоу!
Иԥсра убааит дук мырҵыкәа,
Жьыхәҭак уаҳа зқәаб иҭоу! – 

Ицәажәонаҵ аӡыс гылан,
Амшә ҟәарҽаражә цон шьҭахьла,
Ус-ус, абна аист хакәла,
Нас узцозаргь уцала!

Аӡы гәырӷьан аақәгьежьымҭаз,
Блала аҩызцәа ааимнарҟьеит.
– Сҩызцәа, дадраа, шәааӡырҩишь, нас, – 
Аӡыс цәажәоит Бе-ке-ке!

Иҳамоузеи ҳарҭ аанхашьас!
Абнаршәыраҿ уаха зны.
Урҭ еилыркаар амц ишаажьаз,
нас ҳаргеит ауп ҳаимҵәаны!

Аӡыс ҭрыст, атәыҩа ркьакьо,
Асыс цоит икәараҵо.
Аҳәыс аххы инцәыҵакьакьо,
Урҭ ирышьҭоуп аҽкынҵо!

Инаҵагылт хьаа наа дуӡӡак,
рыгәгьы хәыҷык иааӷәӷәахеит.
Аӡыс цәажәеит абжьы ныҵак:
– Абра ҳзықәлар, нас ҳаиқәхеит!

Аӡыс нықәԥалт, уаҳа аҽамҟьеит,
Инашьҭаххит уахь, аҭсыс,
Иқәлан иалҟьеит, иқәлан иалҟьеит,
Уаҳа изықәымлеит аҳәыс.

– ҳаит, умшәан, уеиха, уеиха! – ҳәа,
Аӡыс гылеит ахахьы.
Аҭсыс акәзар, аԥхӡы ԥхьаҳәа,
иаҵгәоит наҟ ашьапахьы!

ЕИмак-еиҿак ирулакгьы,
Аҳәысхаргалт ҳаракы.
Хаҵарашәак ааҭдырҟьаргьы,
ЦӘгьа ирбарымызт ҳамҭакы.

Усҟан ҵыск адырра рнаҭеит:
«Шәарҭоуп! Шәарҭоуп! Ҷи-ҷи-ҷи!»
Инаԥшызар, абна иаалԥеит,
Мшәи, бгадуи, бгахәыҷи!

Ҟәарҽар мыжда агыгцәа ргылан,
Хаха инеиуеит ац еихҳәа.
Абгадугьы цон ижәылан,
Еихԥаз џьушьап ацламҳәа.

Ҵыхәабаба абна иаалкәр,
Ганха игылан изыԥшуеит,
Урҭ аҩыџьа кәацк еимаркыр,
Жьыхәҭак бжьызгап ҳәа иӡырҩуеит.

Аҳәыс гыргыр ахьықәгылаз,
Инақәлашьцеит абыржәык,
иалҟьан ицеит уи хакәла,
Ирфеит, ирфеит агыгшәыг!

Егьрызхомызт. Аха уанӡа
Иҳәҳәеит аӡыс, нас ишԥа!
– Ҳаит, аҳәыс, аҳәыс фырхаҵа,
Ушфырхаҵоу надырба!

Амшә уҽақәыжь ус ушнеиуа,
Жәытә умаана ҟаҵаны,
Саргьы сыԥоит, иашьҭанеиуа
Еимҿысыжәжәап сахьӡаны.

Аҭсыс, уеиха, ҵыхәабаба
Уахыкәшароуп амҩа азкуа.
Иара уаҵәҟьа ишьҭараба,
Иара уаҵәҟьа ишьҭагәа!..

Иааилаҭырит агыгшәыгқәа,
Ас еиԥш амитә анраҳа.
– ҵабыргыҵәҟьан, абра ҳшыркуа
Жәдыруазааит! нас шәеиха! –

Ҟәарҽар дәықәлеит ибҭәалеиуа,
Абгадугьы кәараҵеит.
Ҵыхәабаба акәара илеиуаз
Аҽҭанажьын, ынрцәҟа ицеит.

Шьыжьымҭан ацәылашамҭаз,
Дкылсит ахьча Кьарантыхә.
Агыгшәыгқәа иара уи аамҭаз,
Иҟаӡамызт рыуаҿрдыхә!

Ирахә иман абна дылҵуан,
Ишыхԥазгьы дара еицын.
Абна аргәырӷьон, абна архәыцуан
Ахьча инеигоз аҿырпын!

Ԥагьа-ԥагьа аӡыс неиуан,
Ажакьа па ҳааркуа
Акьаԥа хәыҷ кәаталеиуа,
Аҭсыс цон ахы шьаҭкуа.

Аҳәыс акәзар, ашьап ауқәа
ныҵарҟәало, иццакуеит.
Абас урҭ ԥырхага рмоукәа
Аӡыс гәымшәа еиқәнархеит!

Гач ҳәатәхамҵа

Иарҳәоит: – Абри ҟаҵатәны
Иҟоуп, ирлас, уадымхалан! – 
Еснагь усоуп: уи аарҳәны
Иҟаиҵароуп иара итәала.

– Уеиха, гач, агәашә аркы
Аҳәар ҭыҵуеит ашҭа еимыздо! – 
Мап, уи ддәықәлом дааццакы,
Наҟ днавалоит дхылда-ӡылдо.

– Гач, алаӷьа уыҩ! – уҳәар,
Иара дахан ҩада ддәықәлоит,
Амш шыбзиоу – иааилахәлар,
Цасҳәа дыҩуа адәы днықәлоит.

– Ақәа кыдҵәоит, уахь умцан! – 
Дбааӡажжырахеит данцәыла.
Ихы ихьуан, кыргьы дцан,
Гач илеиҵеит ахьҭа мчыла.

Дҵас иумоуп, нан аҩра,
Нана ихәарҭам уаамҭа цашьа! – 
Усҟан далагоит иара
Ргәыла аҭакәажә лыҟаҵашьа.

– Аҵла уқәымлан! – уҳәар,
Цасҳәа дықәлоит дкыдыззала.
Махә ахьамаӡам дҩаӡар,
Дықәхоит, дзылбааӡом ихала.

Скаҳауеит ҳәа уи дшәаны,
Дҵәыуоит ибжьы ихарыззала.
Агәыла-азла еизаны,
Уи дылбааргоит идҳәаҵала.


Иниаст аамҭақәак,
Ҳаибамбаӡо ҳарҭ ҳаицәыӡит.
Аныҳәазы жәаха ҽнак,
Аҽыҩ дақәтәан Гач даацәырҵит.

Цқьа иҭатхазар уи ихшыҩ,
Иҟазшьақәа ҩаԥхьа ишьҭихырм.
Дақәдыртәазар уи аҽыҩ,
Ԥхьаҟа ныжьны, шьҭахьҟа дыҩрым!

Иаирума

Иарума, шугьарума?
Иару-мару шугьарума?
Шьахцан дықәын ашьхара,
Шьхыҵын даван агара,
Дадынҵәалон ахьчара
Дахьцалакгьы азаҵәра
Ишьҭаԥало ишьҭаӡан,
Абас ахьча дыҟаӡан!
Ҽнак изаҵәра иамеикит,
Ақыҭарахь иақәикит,
Иаас-лаба ԥагәаӡа,
Ихьаҭражәгьы иазқәынҵа,
Уи дашьызшәа ацхаҟәа,
Инап арҩаш иаҵакуа,
Дцон уи дкаҳа-бӷалоушәа,
Аӡыблара далоушәа!
Дцон уи дцәырҟьа-цәырасуа,
Дмыццакыкәа ирласуа!
Ус дышнеиуаз дгәашаха,
иарбан ахьча дзыршанха?
Мшәи-мышәҳәари шынҭаацәаз
Иара ихаҭа игәылацәаз
Ахьа наа ду иамҵаны,
Ахьа-цәҟәыншьа иашьҭаны,
Иару-мару шыҟарҵоз
Даарылашәеит дшымгәыӷӡоз!
Уи дахьгылаз иақәыршәа,
рыуа-рҭахык иакәушәа,
Амышәҳәарқәа рҽырмашьца,
Уахь инеит еижәибаҵа!
Кәаша-кәаша ҽыркәаша:
Иаԥхьа ишьҭахь икәырша,
руак ҵәҩанҵәыҟа иԥҵраауан,
Егьи иеихда иҵкәыруан,
Нас ишьҭахьҟа ииаҟьон,
Анахь-арахь ддырблаҟьон,
Далагалан, ддыркәашон,
Ажәакала ддырқрамҽон.
Ҟәарҽар акәзар, иқәгьежьуа,
Зных абӷьыжәра аҽылажьуа,
Қамса-қамса аҽырқамса,
Аԥхьатә шьапы агәыҵаԥса,
Ибҭәалеиуеит ирдыдуа,
Абӷьыжә бахҵәа шьҭырбыбуа!
Иҟалазеи, иҟала?
Ахьча дыҟам имала,
Чаракаҿы дыҟоушәа,
Гәырӷьара дук имоушәа,
Аибаркыра дықәушәа,
Ус ибахит азныказ,
Ажәытә ахьча икарахаз,
Абнаршәыра згәылаԥҵәаз,
Мшәи-мышәҳәари згәылацәаз,
Ауаатәыҩса рымбара,
Иара изыҳәа рыцҳаран!
Ас аниба дгәырӷьаӡеит,
Ихьаҭражәгьы нышьҭеиҵеит,
Хәаа-заа нылабга,
Ахьча-ԥышәа ихырхәага,
Иаргьы дыԥеит ахьуҳәа,
Мшәи-мышәҳәари дрыцкәашо,
Анахь-арахь икәыршо,
Адәышкәаӷьаз имҩатәуа,
Дықәлеит, аха ирдыдуа,
Ирдыд акәым, ирмацәыс!
Ишьап адгьыл иқәымкьыс!
Иаацәыригеит ашәагьы,
Иналеиҵеит ажәагьы:

Ахьча

Иарума, шугьарума?
Иару-мару шугьарума?
Иарма ныҟәа ҟәарҽарума?
Иара иацу мышәҳәарума?
Ахьа ирфо шьақарума?
Сахьаанагаз мышә-чароума?
Даԥ-даԥ скәашароума?
Дых-дых скәашароума?
Ладароума?
Ҩадароума?
Лашьцароума?
Лашароума?
Ҳаи, ҳаи, даԥ-даԥ!
Дых-дых, уеиҭаԥ!
Дых!..
Иарума шугьарума?
Иарум-мару шугьарума?
Иарманыҟәа ҟәарҽарума?
Иара иацу мышәҳәарума?
Ахьа ирфо шьақарума?

Амшә

Ахьча иааиз дыԥшаргәума?
Иарӷьа иакыу абџьарума?
Ибӷа икыду хьаҭражәума?
Дызвагылоу қыдбажәума?

Амышәҳәар

Каҳа бчала, ҟәарҽар,
Рапа-рапа ҟаҵала!
Даҽа ԥыҭрак ҳаакәашар,
Нас узцозаргьы уцала!

Ҷи-ҷи, даԥ-даԥ,
О реро, рерашьа!
Шәнеиҭаԥ-шәааиҭаԥ,
Иаҳҵоит акәашашьа!

Амшә

Иарума, шугьарума?
Иару-мару шугьарума?
Ахьча мыжда дыԥшаргәума?
Иарӷьа иакыу абџьарума?
Дызвагылоу қыдбажәума?
Дқамсароума, дкәашароума?
Ладароума, ҩадароума?
Дыршанханы ҳабналоума?!

Амышәҳәар

Ус анакәха, ҟәарҽар,
Рапа-рапа ҟаҵала!
Даҽа ԥыҭрак ҳаакәашар,
Нас узцозаргь уцала!..

Ҷи-ҷи, даԥ-даԥ,
О, реро рерашьа!
Шәнеиҭаԥ-шәааиҭаԥ,
Иаҳҵап аршанхашьа!

Ҟәарҽар иаӡбаз иашахеит,
Ахьча иибаз даршанхеит,
Хәаа-заа башахеит
Хысга-мацәак аҵымхеит.

Ацәкәбар

Амра шынкаԥхаз, абар,
Иаацырцырит ацәыкәбар.
Амахә снасыр, иаақәацар,
Иалшоит амахә иахьыкәкәар.

Са сзеигәырӷьо ацәыкәбар,
Исҭахын ишыҟоу инхар!
Аха иӡит ахабар,
Иқәнарбазаап аҭакар!

О, ацәыкәбар, ацәыкәбар,
Исҭахын еиҭах узбар!..
Нас уцырцыр уеиҭаҿыцны,
Амахә иақәԥсаз еимхәыцны.

Аӡын шьыжьымҭан

Аԥенџьыр снахеит шьыжьымҭан,
Унан! Сгәырӷьеит даараӡа:
Ашҭа, абаҳча, абна хҩан,
Сыла иҟәашкакараӡа.

Дук мырҵыкәа сыццакуа,
Адәы снықәлеит сҽеилаҳәан.
Ахәырд-хәырд ҳәа асы ԥуа,
Сышьҭа анысҵоит сеилаҳан.

Зны сааҭгылоит, сыҩуеит ма,
Сыҵоуп анҟ абаҳчара.
Ашәыб иархәеит атама
Ашәыр анҿаз аҟара!

Абиа акәзар, итарын,
Амахә асы иласуеит.
Ардәынакгьы наԥрын,
Наҟ абардра илаӡуеит.

Иҿықә-ҿықәуеит иара нҵәа,
Абна ҽыгәра илатәан.
Амахә снахеит аӡын-ҵәа,
Ашәыб цоит икыдхәашан!

Ашәыр-ҵлақәа насыршәшәарц,
Џьара иԥымҵәарц амахәҭа,
Ашәыб-хьанҭа сырхәашарц,
Са снаҿалеит амарда!

Усҟан аԥҭара неилыҩрын,
Иԥхеит амра шашаӡа.
Уи цхырааҩны исзыԥшын,
Сыццакызаап башаӡа!

Абық-чық ҳәа ашәыб цоит,
Рыҽдыриашоит амахәқәа,
Ацәыкәбарқәа кәалкәаџьоит,
Иблахкыгоуп ашьхақәа!

Аҟармаҵыс ашәаҳәаҩи
Абгахәыҷы ҵыхәа-бабеи

Зны иааҭгыло, зны иқәасқәасуа,
Аҵыхәа акәзар саара ишьҭасуа,
Џьара ишнеиуаз бгахәыҷык,
Аҵла ахьынтәи иаҳаит бжьык.

Инаԥшызар, абна аҿықәан,
Аҟармаҵыс амахә иқәтәан.
Амахә акәзар, шәҭыла ихҩан,
Избан акәзар, ааԥынран.

Аҵыс-хәыҷ агәы ҿыӷьуам,
Акыркырҳәа ашәа еихсыӷьуам,
Ицәырнагеит шарԥазӡа,
Амрахәага еиԥш ихааӡа.

Аҵыхәа ду нышьҭарҽыла,
Ашьҭахьтә-шьапқәа инарықәгыла,
Аԥышә ҵәрыԥса ҳаракуа,
Абгахәыҷы натәеит уа!

Абла акәиц еиԥш икәеицеиуа,
Иазынкылом ажәӡы илеиуа.
Абзи аԥышәи еихьнашьуеит,
Избан акәзар, имлашьуеит.

Нас ашьшьыҳәа иҿагәыбызӷуа,
Инышьҭакшо иара аҵыхәа,
Аҽырмашцьан омашәа,
Ус аҳәеит аҵыхәтәаншәа:

– Уа сыхаара, салам умоуп!
Иахьа сара гәаҟрак сымоуп,
Сааит иуасҳәарц сеиханы,
Уааи са сышҟа улбааны!

Насгьы сааин ас есымша,
Усызбома, сара иԥсыша,
Убла хаара сынҭаԥшып,
Ухагәҭагьы насшьышьып!

– Мап, сахьықәтәо са исԥырхагам,
Ицәыргала, сара сдагәам,
Кыру мазар нас ҳәатәыс! – 
Аҳәеит хыхьтә аҟармаҵыс.

– Арахь уааир цқьа ҳнамтәози,
О, сҭынха ду, изызӡози,
Аҟазаара са сгәы ахшәеит,
Ахысхысра сымч ашәеит.

Сшәаԥырҳаԥуа адәы сықәуп,
Ахьча иакәзар, иабџьар сықәкыуп,
Ала сышьҭоуп, амаҵуар
Сеимырӷәцәуеит са сырбар.

Сеиҩаӡозар акәтҵара,
Сцәа сҭаӡыӡоит алашцьараҿ,
Избан акәзар, ашьацҳәа
Сакыр алшоит сеимлаҳәа.

Сыԥсҭазаара хала-мчылоуп,
Сара сзын уахынла ҽынлоуп,
Тәамҩахә сымам, зегь акоуп,
Ԥсы зхо зегьы саӷацәоуп!

Уа сыԥхарҵоит, уа сеиҭарцоит,
Бахәызаргьы наҟ сыбӷарҵоит.
Иахьысҳәогьы исыхьуеит сгәы,
Ажәырҭ сылоуп сыцәкыкә!

Нас ҭәи млашьи зеибадыруам,
Урҭ ҭәуп, иԥхоуп, сыгәхьаа рымам,
Урҭ ирфоит акәац, акәтыжь,
Сара сзыҳәа акгьы аанмыжь!

Уара, сымш, иубаргәузеи,
Уи аҟара зысҳәарызеи,
Уара иуеиԥшны қьафла инхо,
Дыҟам амра ахькаԥхо.

Амлеи ахьҭеи уара иуԥеиԥшым,
Уара утәарҭа, тәарҭа еиԥышм,
Аҵла махәҭа шәҭыла ихҩо,
Енагь уқәтәоуп ашәа ҳәо!

Уаҿуп, иуҳәоит – уасараида! – 
Ус умаӡам шәаҳәарада.
Амшра азыҳәа ашәак уҵан,
Уаҳа хныҟәгага уҭахӡам!

Суҳәоит, иахьа, сыуа-мҩашьа,
Исырҵа-нас, ашәа ҳәашьа,
Уара ишуҳәо еиԥш ихааӡа,
Ашәа ҳәашьа са исырҵа!

Исҵагәышьар, сыбжьы еиҵыхуа,
Ирқамызуа сара сҵыхәа,
Аҵла сықәтәа сшәаҳәалап,
Уара уеиԥшҵәҟьа қьаф зулап! – 

Аҟармаҵыс ааҷырҷырит,
Амҵәыжәҩақәа аацырцырит,
Ац нықәнашьын уа махәҭак,
иаацәырнагеит ус аҭак:

– Уара иухьӡуп малакрыфа,
Хрыбза-кәрыбза, ацәгьа-цәыфа,
Уара иуҵоуп ԥшь-шьапык,
Ожә иуҭаххеит ҩ-шьапык.

Ахәыжә уқәуп ахьҭа азыҳәа,
Ожә иуҭаххеит уара амҵәыжәҩа,
Нас аԥсаатә еиԥш уԥырларц,
Аԥсаатә рашәақәа уҳәаларц.

Уара уцәаҩа узыԥсахуазар,
Акәытқәа урыламкьысуазар,
Мап ҳәа уасҳәом иҵала,
Сашәа ҳәашьақәа бала!.. – 

– Уара уҳәатәқәа сара ишызуа,
Џьара кәтыкгьы сшаламкьысуа,
Ожә абар, аҟармаҵыс,
Исҳәоит – уашхәа мақьасԥыс! – 

– Ус анакәха, сышьҭа ухыла,
Саныҷырҷыр – уҷырҷырла,
Санышәышәлак – ушәышәла.
Иҟасҵо зегь ҟаҵала! – 

Аҟармаҵыс нықәтәа-аақәтәо,
Амыӷ гәаҭо, ажыц гәаҭо,
Амҩа шьҭых ицоит, ицоит,
Абгахәыҷы кәараҵоит.

Аҵыс иашьҭоуп ихыс-хысуа,
Иҳаш-ҳашуа, ацәа иаҭсуа,
Аҵыхәагьы ҳәазҳәазоит,
Абна илс ицоит, ицоит.

Урҭ инрыжьит наҟ аӡыгәҭа,
Ожәшьҭа абар, абар ақыҭа,
Уԥшыр иубоит ацақәа,
Иҟарҟаруеит акәытқәа…

Аҟармаҵыс ац еихыхуа,
Иналатәеит аҵла хьырхәа,
Иршанхаган, иара нҵәа,
Ашәа аҳәоит игәырӷьаҵәа.

Абгахәыҷы дара ихәыцит,
Аҟармаҵыс иаҵашьыцит,
Ашәах аҳәарц аӡбеит уи,
Аха иаҳәеит: – и-и-уи, и-и-уи! – 

Абри заҳаз амаҵуарқәа,
Аақ, аақҳәа имԥшӡакәа,
Аԥшәма имоурц аԥхасҭа,
Иҩны иҭалт ахарԥасҭа.

Абгахәыҷы ҭрысит, иҩит,
Ашьҭыбыжьгьы абна ианыҩит
Амыӷ иафа, ицәкәкәны,
Аԥсы агеит аҵыхәтәаны.

Инаԥшызар, абна аҿықәан,
Аҟармаҵыс аҵла иқәтәан.
Ишаҳәац еиԥш ашәа аҳәон,
Ишкаԥхац еиԥш амра ԥхон.

Абгахәыҷы ҿагәыбзыӷуа,
Аҽрыцҳатәны, ахы шьҭыхуа,
Ус аҳәеит: – сыԥсит, сыԥсы,
Уаа, сҭынха ду, абааԥсы,

Абра сԥышәаҿ иалалт амыӷ,
Уц-хәыҷ ала наҟ исзалых,
Нас исзақәҵа ахәрабӷьыц! – 
– Мап! – аҳәеит аҟармаҵыс. – 

Сара сыц-хәыҷ ҵәымыӷ рыҭәам,
Уи ахагьы зынӡа исымам,
Сара сшәаҳәоит – уӡырҩла,
Сашәа ҳәашьақәа ҵала!

Насгьы иарбан, ҳахьынкылсыз,
Ицәыршәаган абжьы иухылҵыз,
Уанзеиӷьымха, сара изӡом,
– И-и-иуи ҳәа ашәа узҵом!

– Афы асааит, бжьыла сеиӷьын,
Аха баша еимҳәак сыхьын,
Иҟалеит сыбжьы цашәа,
Уи батәым нас омашәа!

– Ус анакәха, сышьҭа ухыла, – 
Аҳәан аҵыс наҟ жәҩангәыла,
Амҩа инықәлеит иԥыруа,
Ԥыхьа аасҭа иццакуа.

Абгахәыҷы ацәа иҭасуа,
Иҳаш-ҳашуа, иқәасқәасуа,
Аӡага-баа иаганы,
Аҵыс иашьҭоуп еиханы.

Заҟа бардра урҭ ахысыз,
Заҟа кәара урҭ ирырсыз,
Акыр ицәгьоуп аҳәара,
Аха усгьы ицеит хара…

Мхык инавалт ус ишнеиуаз,
Амра жәҩанахьтә ишеишеиуаз,
Нас аӡаӡеи, аԥсатеи,
Ахьӡы ақәырҭәон, аџьықәреи.

Ашыҩ-шыҩҳәа иҽага дәықәҵо,
Ахәыжә-хәыжәҳәа анышә рыгәӡо,
Уа дҭарашәон анхаҩы,
Иваргыла иԥацәа хҩы!

Аҟармаҵыс гәырӷьеит дара,
Ирзаҳәароуп ашәа хаара.
Гәыҟаҵаган урҭ рзы,
Ашәа геит абра ласы!

Абгахәыҷы абла ҵыӷәӡа,
Арасраҿ итәоуп иӷәӷәаӡа.
Абзи ақьышәи еихьнашьуеит,
Избан акәзар, имлашьуеит.

Агәашә шыҟо наҟынтәила,
Саар дук лхы иқәыргыла,
Ԥҳәыск даахыҵит ус ахәы,
Иаалгозаарын амхахәы.

Дааиуа, дааиуа ал ашәшьыраҿ,
Аҳаскьынқәа реилаҽыраҿ,
Ҭынч лсаара налыргылт,
Нас амхырҭа уи дынхылт.

Абгахәыҷы ҭынч ишыҟаз,
Алаԥш нақәшәеит анаԥышмҭаз.
Абар, абар иааигәаны,
Асаараҿы акәты ӡны.

Ахы иҭашәеит амыргәырӷьа.
– Бара аԥҳәысгьы быхьша сыхьуа
Рацәа саниеит, сыззыԥшыз,
Уи акәтыжь ашша зыхьшыз!

Абӷа-па ҭарпеи-ҭарпеиуа,
Абла-цәгьа кәеицеи-кәеицеиуа.
Абгахәыҷы асԥы ӡаны,
Ал ахь ицоит икәырны.

Ҳаскьынк џьара имырқәацакәа,
Ани   агызмал, анс имцакәа,
Абар иқәгылт ашьапы,
Иԥеит, иамҵаст – аҟаԥы!

Аҟармаҵыс баша иԥшызма,
Ари амбо зынӡа ижәызма,
– Уахь бабацои, ббаарашәит,
Арахь, арахь! –  Шәи-и-т, шәит! – 

Ларгьы дыҳәҳәеит: – ԥсика, ԥсика!
Ҳаи, сыбзамкәа, ҳаи сыԥсымкәа,
Сышԥақәнархеи, ишәмышьҭын!
Дыргьежь, мура, ишәмышьҭын!

Амхы иҭазгьы абри гәарҭеит,
Мура наҵҟьеит, дыргьежь каԥеит,
Наҟ еимыцҟьа анышәгәал,
рызынтәыкгьы ҭалт аӷьал!

– АРқа Мура, мура уқәгьежь,
Арқа Дыргьежь уирахь иргьежь!,.
Абас игоит абыжьқәа,
Еивас ицоит алақәа.

Абгахәҷажә аҽеиҵыхуа,
иашьҭарҽылан иара аҵыхәа,
иахан амыӷ, афаса,
Ицоит акәтыжь аҿазза.

Аха иааԥсеит, уаҳа налшом,
Анахь бахәуп, уаҳа изакәшом,
Ҭалашьа амам усгьы аӡыжь,
Усҟан иаршәит наҟ акәтыжь.

Иахьынҭалаз уаҟа агәаҩа,
Алаԥш нақәшәеит аҵла-гәаҩа,
Нас игәырӷьан уахь иԥрит,
Аҵла-гәаҩа инҭакәрит.

Уаҳа гәҩарак ҟамҵаӡакәа,
Уа иаангылеит амаҵуарқәа,
Аҵла иамҵоуп урҭ еикәшо,
Рхаԥыц-ҵарқәа неихакшо.

Аҵла-гәаҩа аҭылашцьараҿ,
Абгахәҷажә амацара,
Аҭҳара ҳәа агәы есиуа,
Уаҟа ишҭаршәыз иӷьазкуа.

Ус иаацәажәеит иҵырҵыруа:
– Шәарҭ сыблақәа, са исыздыруам,
Уа шәҵыӷә-ҵыӷәӡа баша шәҭоу,
Мамзар ус акыр шәхәарҭоу? – 

– ҳашԥаҟоуҵеи, унан, гәрамгас,
Ҳара ҳумоуп лашарбагас,
Аҵла-гәаҩа ҳа иҳамбар,
Уеимырӷәцәуан амаҵуар!

– Нас исашәҳәишь иара абраҵәҟьа,
Шәызхәарҭоузеи, слымҳа-кьацәқәа,
Баша бӷьыжәҵас  шәеикәаԥсо,
Мамзар ус акыр шәаԥсоу?

– Мшәан, закәызеи уажәа иалоу,
Ҳара ҳами узырманшәалоу,
Шәит анырҳәа – иаҳмаҳар,
Уеимырӷәыцәуан амаҵуар!

– Уи заманоуп ус ахьыжәуа,
Нас иарбану, шәарҭ сшьапыжәқәа,
Баша шәцома анышә ӷәаԥсо,
Мамзар ус акыр шәаԥсо?

– Ҳаԥсы ауп иухоу егьа уҳәаргьы,
Ҳара ҳуҵоуп уахьцалакгьы,
Ожәыгь ҳухан уааҳамгар,
Уеимырӷәыцәуан амаҵуар.

– Урҭ зегь бзиоуп, аха сҵыхәа,
Иҳәеишь иарбан узласыхәа?
Баша абас уҳәаз-ҳәазо,
Мамзар ус акыр уаԥсо?

– Амаҵурақәа нхылеит ушьҭа,
Уара уҩуан, сара сушьҭан,
гагаҵас саауан саргьы,
Уаҳа акымзар акагьы! – 

– Ҳаит, ажьымдыр, уара сҵыхәа,
Сара иԥысҵәап уара уҵыхәа!.. – 
Абгахәыҷы абас иҳәҳәеит,
Аҵыхәагьы ныҭнарҳәҳәеит.

Амаҵуарқәа налапапан,
Икны иалахан, ҵыхәа-баба,
Ажәҩан-ҟьаҟьа надырбеит,
Абгахәыҷы неимдырххеит.

* * *
Арашәацәа рҽеивахала,
Аҳаҳаиҳәа руыс руеит,
Амхы-еиужь аԥша хыхәхәала,
Аџьықәреи-бӷьы шәыршәыруеит.

Аҟармаҵыс абжьы еихсыӷьуам,
Ишаҳәац еиԥш ашәа аҳәоит,
Ажәҩан иаҵәа шәахәацк хыршәлам,
Ишкаԥхац еиԥш амра ԥхоит.

















Џьота Тапаӷәуа

Аԥснытәи аҵха

Амза гылеит икаҷҷо,
Аԥсабара агәы ҟаҵо,
Араҟа иҭалеит зегь рыԥсы,
Ишыӡыҭыз еиԥш аҵаа, асы.

Асы икажьыз убаӡом,
Ахьҭа акәзар – уаҩ дакӡом,
Ҽынла иҟәандароуп, уаха
Амза кыдуп еилыхха.

Иаҵәаџьаа ҳалан икаԥхоит,
Аӡын ҵых зынӡа илашоит.
Афырҭын асуам, аԥашӷьы,
Иҟәандашьшьыроуп адәахьы.

Сара стәыла – Аԥсынтәыла

Сара стәыла – 
Аԥсынтәыла,
Шаҟа бзиа узбозеи.
Сара стәыла – 
Амратәыла,
Шаҟагьы уԥшӡоузеи.
Урха,
Ушьха,
Удгьыл
Аҵа,
Амал дуӡӡа урҭауеит.
Учаирҭақәа,
Уҭаҭын,
Уқәаҵа,
Ухьӡ аҳәаа иахырагуеит.
Аҩада – ашьха,
Алада – ага,
Аԥша хыслоит,
Абжьы хҵа…
Ҳаԥсынтәыла – 
Шахьӡырҳәага,
Асԥуа иџьынџь, иԥашә,
Илахьынҵа!..

Сара сҽы

Атрым! Атрым! – 
Иԥоит сҽы.
Абӷа ҭынчуп
Сара сҿы.
– Чоу! Уҵҟьа,
Сҽы, уласы!
Аӡә даҳхьымӡааит,
Абааԥсы!..

Аныҳәа ду маи

Игәылҵуеит, ишәҭуеит аԥсабара:
Ааԥынра мааи.
Ара ҳаҟам ҳамацара,
Ирацәоуп иаԥыло Маи.

Ахәыҷқәа зегьы ҳанавагыла,
Абираҟ ҟаԥшьқәа кны,
Ҳнеиуеит ҳгәырӷьо зегь гәырҭәыла,
Аныҳәа ҳазгәкны.

Аха иахьа ҳацԥыҳәаны
Ҳҽеилаҳәаны ҳмааи.
Ишԥаҟалои баша иҳаҩсны,
Ҳныҳәа гәырӷьахә Маи!

Иухоумыршҭын!

Уахьыҟазаалакь умтәан баша,
Аҩны, амҩаҿ иахьтабалакь,
Рацәа дҵеиуп, инаӡаша», – 
Узырҳәозароуп узбалакь.

Амҩа уанылан унеиуазар,
Иаҳҳәап, дуԥылеит аиҳабы,
Иҟалоит аԥхьа уиеихырхәар,
Аха аԥхьа иумырххан унапы.

Автобус уақәтәаныунеиуазар,
Ашла данааҭала уа,
Угылан уҭыԥ аҿы дуртәазар,
Убасҟан иҟоуҵеит уқәнага.

Аиҳаб уара дануацәажәо,
Иажәа уаԥыҩлан акгьы умҳәан.
Ажәа ҟәышла уи дануабжьо,
Зегь удыруашәа ухы умԥхьаӡан.

Аӡә аказы дуазҵаауазар,
Иудыруазар, иҭ аҭак.
Аха еилкааны иузымдыруазар,
Дужьар еиҳа – иумҳәан ажәак.

Уҭаацәа иурҭазар аԥара,
Дара изуарҳәаз иахҭынҵа.
Хазы умгылан умацара,
иасымша угылаз уҩызцәа рыгәҭа.

Уахьыҟазаалакь умтәан баша,
Аҩны, амҩаҿ, иахьабалакь.
«Рацәа дҵеиуп, инаӡаша», – 
Узырҳәалааит узбалакь!..


Асааҭи Мац хәыҷи

Данышьҭалоз Мац хәыҷы,
Ацәа даламхарц уаҵәы,
Асааҭ ирхиан бжьба рҿы,
Аҟәардә инықәиргылт ихаҿы.

Зназы абжьы иаҳауан,
Ҷық-ҷық аус ауан,
Аха нас имаҳаӡеит,
Ашьшьыҳәа ацәа дагаӡеит.

Ус аккаҳәа абжьы геит:
– Угыла, иузхоуп уажәазы,
Сыдҵа исуҭаз насыгӡеит,
Сырҿых умҳәаз бжьба рзы?!

– Узырццакызеи ас уара?
Макьана сымцәац сызхара, – 
Мац даахьаҳәын ҿыцха диеит.
Асааҭ гәаан ус аҳәеит:

– Зажәеи зуси еимадам,
Ауаҩи сареи ҳаихәарҭам.
Уара уами са сзырхиаз,
Иуҭахымзар, уаҟа уиаз…


Ҵис шкәакәа

Ахәы бымбылӡа еилышәшәо,
Ҵис хәҷы шкәакәаӡа,
Абарҵаҿ ииан ақьышә рыбзо,
Агәышҵа хәҷы хахаӡа.

Убасҟан ҵис иаҳаит бжьык,
Инкыднаҵеит алымҳақәа.
Ус иаацәырҟьеит ҳәынаԥык,
иаргьы ыԥеит атырмҳәа.

Ҵис анаба аҳәынаԥ шәан,
Иҩт игәыҭҟьа-ԥсыҭҟьаха.
Анаҩс аԥечқ атруба шьҭан
Инҭакәрит ахьышәҭҳәа.

Аха ҵисгьы кәараҵан,
Атруба иҭалт аҟыԥҳәа.
Иԥхеибаҵа, есс илҭҟьан,
Ашҭа инықәлеит аҿывҳәа…

Ҵис алақәа хҩо, ихтуа,
Иаҿын аҳәынаԥ афара
Алҩақ иашәны ҵис ӷраӡа
Ахәыҷқәа ианырба, игәырӷьаҵәа,
Иахьгылаз иаҿын аччара.

Аҳамҭа

Лымшира аҽны Кәранҵа,
Лаб дирҿыхан шьыжьнаҵы,
Ақалақь ахь диман дцеит,
Ҿыцк лзааихәарц аб иӡбеит.
Ишнеиуаз иныҵалеит адәқьан,
Адахҭа инықәиҵеит Шугьан:
ашьаҵа,
ашәҵа,
ахәдхаҵа.
Аха акгьы лгәамԥхеит Кәранҵа.
Аби аԥҳаи еиманы,
Инеиуеит рнапқәа еибаркны,
Иныҩналт ахәҷқәа рыдәқьан,
Уаҟа ахәмарга рацәан:
ацгәы,
акәата,
амаамын,
Адахҭа инықәиҵеит Қьаамын,
Акакала инеиваҵа.
Аха акгьы лгәамԥхеит Кәранҵа.
Аби аԥҳаи еиманы,
Инеиуеит рнапқәа еибаркны.
Аб дхәыцуеит дахьцауа:
– Изакәызеишь сыԥҳа илгәаԥхауа? – 
Амҩа ааихырҵәан дара
Иахьыныҩналаз ҽаџьара:
аторт,
аканфеҭ,
аҳалуа
Рфауеит, иржәуеит акаҳуа.
Аби аԥҳаи еиманы,
Индәылҵит рнапқәа еибаркны.
Аб дхәыцуеит дахьцауа:
– Изакәызеишь сыԥҳа илгәаԥхауа? – 
Ус аџьармыкьаҿы инеит,
Араҟа ҭаҳмадак дырбеит – 
Дтәаны изҭиуаз ажьақәа.
Кәарнҵа лыблақәа шанхеит,
Дгәырӷьаны ишьҭылхт лнапқәа:
– Абарҭ роуп исҭаыху, исзаахә! – 
– Шаи, дад, са сеигӡом уи ахә,
Аха ирзыбуазеи рқьышә қәац-қәацо,
Рыблақәа ҟәсҟәсуа иыбман бахьцо?
– Ашкол аҿ ианаҳҵарц ҳаӡбын,
Зегь раԥхьа иназгарц сҭахын…
Аб уаҳа имҳәаӡакәа ажәак,
Иӡӷаб илзааихәеит ҩ-жьак.

Ахатәы бызшәа
I
Ҵаҩык дҳамоуп
Ихьӡуп Мас.
Уи «дфырхаҵоуп»,
Дцәажәом цас.
Ихы џьабаа
Аирбаӡом.
Ихатәы бызшәа
Иҵаӡом.
Ашәҟәы даԥхьо
Уи дубашам.
Аҩтәы усгьы
Иҽаиқәиршәашам,
Ари еиԥш
Иақәшәахьада,
Акәаԥ азы
Иҳәоит «Акьарда».
Ианҵатәызар
Ажәа «Ашәҟәы»,
Иара ианиҵоит
Ажәа «Агәы».
Ажәа «Риҵа»
Ацынхәрас,
Иара ианиҵоит
Ажәа «Цас».
Амла акәзар,
Уи дакӡом,
Ана анбанқәа
Лбааидоит,
«иҟаҟаӡом»…

II
Дахьнышьҭалаз
Уахык Мас,
Ԥхыӡла уи
Ибеит абас:
– Астол дадгылоуп
Дпато
Изиазҵаауа
Аҭак ҟаҵо.
Иааикәршан
Ирацәаҩуп,
Араҟа иидыруа
Жәпаҩуп.
Ахатәы бызшәа
Зегь рыгәҭа
Итәаны иҭаԥшуеит
Илакҭа.
Абара ус 
Дахьакы,
Абар иахьԥырҵәо
Иҟарҟы…

III
– Ҳаушәышьҭ,
Ҳаушәышьҭ! – 
Рыбжьқәа
Неиқәлыргеит
Атетрадқәа,
Ашәҟәқәа,
Анбан дуқәа,
Ахәыҷқәа.
Еишьҭагыла
Акәаԥқәа хԥа.
Абар аҳәоуқәа
Хазы,
Иҳәҳәо иааклыст
Шарԥазы.
Ҳзаҭәазымшьо
Дызусҭда,
Ишәҳәа! – 
Ипаӷәӡа иааиҵагылт
Азҳәа.
Ҳа ҳазҭахым
Иабатәи уау? – 
Иныҩныҵәааит
Изыхҳәаау…

IV
– Шәаангыл, дадраа,
Шәыҽшәырҭынч!
Зегь ҳаицәажәап
Ҭынч-ҭынч. – 
Ахатәы бызшәа
Аус ӡбауа
Инатәеит уаҟа
Ирызҵаауа.
Игылаз зегь
Ааиҿаԥшқәеит,
Акәаԥ ҩаҵҟьан
Ус аҳәеит:
– Ахатәы бызшәа
Ухаҵкы,
Исҳәар сҭаыхуп
Сара акы.
Избан,
Ҳзиҭахым аҵаҩы?
Ҳа ҳада дхәарҭо
Ауаҩы?
– Ииашоуп ииҳәо – 
Рыбжьы дыргеит, – 
Иԥан ҩ-кәаԥк
Ааиҿаԥеит.
Аҽырхәан иаагылт
Азҵааратә.
Ишанханы игылоуп
Абжьҭгаратә.
– Ихәарҭам, дад,
Уара узҿу.
Ари еиԥш
ЏЬара иубахьоу?
Урцәымыӷхеит
Ишеибакыу!
Аӷьеҩҳәа иҩықәгылт
Ажәабжьтә ҳәоу.
Арԥшқага
Абжьы ҵарӡа,
Арҵәаа ҳәа
Иҳәҳәеит зынӡа.
– Шәааныгл, дадраа,
Шәӡырҩы!
Ас иақәшәахьеит
Аӡәырҩы!
Ахатәы бызшәа
Гылт иҟажо.
Нас ишԥоубо
Уусқәа шцо?..

V
Ицәымыӷхеит
Ахәҷы.
Дахьгылаз дцәышхон
Хәҷ-хәҷы.
Уи зегь иара
Ибоит ԥхыӡ.
Дыҳәҳәеит:
– Усыҟхраа!
Сыӡит, сыӡ!
Ахатәы бызшәа
Ааиҿаԥшын,
Ицеит
Ахы аарҵасын…

VI
Дцәырҳан,
Дҿыхеит ахәҷы.
Игәы еисуеит
Аҭҳара-ҭаҳара.
Дҩеихан даақәтәеит
Ицәарҭаҿы:
– Сшәыҳәоит,
Сеиҭашәымҳәан
Џьара.
Ажәа шәысҭауеит
Сара.
Гәык-ԥсык ала
Сбызшәа сҵоит.
Акәаԥқәа,
акьардақәа
Ҟасҵоит.
Абжьыҭгаратә дырга,
Азҵаара,
Арԥшқага,
Нас аҩра.
Схы иадысҵоит зегьы,
Шәгәы нсырхом
Уи азы аӡәгьы.
Ԥыҭрак ашьҭахь
Шәааир ижәбап,
Убысҟан шәамжьо
Сыгәра жәгап!..
Уи наыхс
Далагеит иара,
Ихатәы бызшәа Аҵара!

Амра ангыла…

Амра ангыла
Шьыжьымҭан,
Ахәыҷ баҳчаҿ
Зегь ҳааизан,
Ҳашҭа ҳрыцқьеит,
Иҳаԥссеит.
Иахьа
«Асабшара»
Ҟаҳҵеит.
Уаҵәы ҳааир
Илашаӡа,
Иаҳԥылап
Ҳашҭа – 
Ицқьаӡа.

Ахатәы бызшәа

Ҵаҩык даҳмоуп,
Ихьӡуп Мас.
Уи «дфырхаҵоуп,
Дцәажәом цас».
Ихы џьабаа
Аирбаӡом.
Ихатәы бызшәа 
Иҵаӡом.
Ашәҟәы даԥхьо
Уи дубашам,
Аҩтәы усгьы
Иҽақәиршәашам.
Ари еиԥш
Иақәшәахьада,
Акәаԥ азы
Иҳәоит «Акьарда».
Ианҵатәызар
Ажәа «Ашәҟәы»,
Иара ианиҵоит
Ажәа «Агәы».
Ажәа «Риҵа»
Ацынхәрас
Иара ианиҵоит
Ажәа «Цам».
Амла акәзар
Уи дакӡом,
Аха анбанқәа
Лбааидоит,
Иҟаҟаӡом…

Дахьнышьҭалаз
Уахык Мас,
Ԥхыӡла уи
Ибеит абас:
– Астол дадгылоуп
Дпато,
Изиазҵаауа
Аҭак ҟаҵо.
Иааикәршан
Ирацәаҩуп,
Араҟа иидыруа
Жәпаҩуп.
Ахатәы бызшәа
Зегь рыгәҭа
Итәаны иҭаԥшуеит
Илакҭа.
Абар аус
Дахьакы,
Абар иахьԥырҵәо
Иҟырҟы…

– Ҳаушәышьҭ.
Ҳаушәышьҭ! – 
Рыбжьқәа
Неиқәдыргеит
Атетрадқәа,
Ашәҟәқәа,
Анбан дуқәа,
Ахәыҷқәа.
Еишьҭагыла
Акәаԥқәа хԥа.
Абар аҳәоуқәа
Хазы,
Иҳәҳәо иааклысит
Шарԥазы.
Ҳзаҭәазымшьо
Дызусҭда,
Ишәҳәа! – 
Ипаӷәӡа иааиҵагылт
Азҳәа.
Ҳа ҳазҭахым
Иабатәи уаау? – 
Иныҩныҵәааит
Изыхҳәаау…

– Шәаангыл, дадраа,
Шәыҽшәырҭынч!
Зегь ҳаицәажәап
Ҭынч-ҭынч. – 
Ахатәы бызшәа
Ухаҵкы,
Исҳәар сҭаыхуп
Сара акы.
Избан,
Ҳзиҭахым аҵаҩы?
Ҳа ҳада дхәарҭоу
Ауаҩы?
– Ииашоуп ииҳәо – 
Рыбжьы дыргеит.
Иԥан ҩ-кәаԥк
Ааиҿаԥеит.
Аҽырхәан иаагылт
Азҵааратә.
Ишанханы игылоуп
Абжьҭгаратә.
– Ихәарҭам, дад,
Уара узҿу.
Ари еиԥш
Џьара иубахьоу?
Урцәымыӷхеит
Ишеибакәу
Аӷьеҩҳәа иҩықәгылт
Ажәабжьтә ҳәоу.
Арԥшқага
Абжьы ҵарӡа,
Арҵәаа ҳәа
Иҳәҳәеит зынӡа.
– Шәаангыл, дадраа,
Шәӡырҩы!
Ас иақәшәахьеит
Аӡәырҩы!
Ахатәы бызшәа
Гылт иҟажо.
Нас ишԥоубо
Уусқәа шуо?..

Ицәымыӷхеит
Ахәҷы.
Дахьгылаз дцәышхон
Хәҷ-хәыҷы.
Уи зегь иара
Ибоит ԥхыӡ.
Дыҳәҳәеит:
– Усыҟхраа!
Сыӡит, сыӡ!
Ахатәы бызшәа
Ааиҿаԥшын
Ицеит
Ахы аарҵасын…

Дцәырҳан
Дҿыхеит ахәҷы.
Игәы есиуеит
Аҭҳара-ҭҳара.
Дҩеихан даақәтәеит
Ицәарҭаҿы:
– Сшәыҳәоит,
Сеиҭашәымҳәан
Џьара.
Ажәа шәысҭауеит
Сара.

Гәык-ԥсык ала
Сбызшәа сҵоит.
Акәаԥқәа, акьардақәа
Ҟасҵоит.
Абжьыҭгаратә дырга
Азҵаара, арԥшқага
Нас аҩра.
Әсы иаыдсҵоит зегьы.
Шәгәы нсырхом
Уи азы аӡәгьы.
Ԥыҭрак ашьҭахь
Шәааир ижәбап,
Убысҟан шәамжьо
Сыхәра  жәгап!..
Уинахыс
Далагоит иара
Ихатәы бызшәа
Аҵара!

Сан

Сан, сан
Сыхаара,
Сан,
Бсызбом
Сгәазхара.
Бзиа бызбоит
Сылашара.
Быда
Схәарҭаӡам сара.
Сан ибсыркуеит
Са снапала,
Ашәҭ иҿысхыз
Шьыжьымҭан:
Ибыдысныҳәалоит
Гәык-ԥсыкала
Аҳәса рымш
Ныҳәа, сан!



















Алықьса Гогәуа

Аласба
Аӷьеҩҳәа иаатны иахьынкыдҳалаз, ашә азарза жьакцақәа ааӷзы-мзит. Аласба дәылууаан аҩны аԥхьа анышә ҩара иахьнықәҳаз абжьы мыргаӡакәа ус еиыҵхәхәа акыраамҭа ишьҭан. Аҩнуҵҟатәи зҿаазхаз аӷьыбжьы ааизыҳәҳәаны наҟ еиҭанкыдҳалахит аҩнашә. Иршәны икадыршәыз акьанџьажә еиԥш, аласба, ишьҭа, ишьҭа мацара, аҵыхәтәаны, еиханы иҩагылеит, ицәыҵыԥшны ашә ахьгьы инаԥшит: уи ыҵаҟаца иакхьан. Акьырмытыжә ҩын ду хаккала иахьгылаз алаҿ ҭакәаҳа хаарада џьарак иԥшуан. Аласба аҽааршәшәашәа аун, ахы ацәыхьанҭазшәа мчыла иҩышьҭыхны иаанаԥшы-ааԥшит, иырцҳахәха иҟаз аблақәагьы аахаахеит. Убасҟан ауп ацәа ианадыр адәынҟа шыԥхараз. Уиа кыргьы ихбыџхахьан. Алымҳацәақәа хьыдышьшь, анкьа зны ишкәакәаз ахәы, уажәы илымткха, иаԥштәу узымдыруа иалаҩан иҟан. Аха, уеизгьы, цқьа унахәаԥшыр, иубон аган хәхәаӡа зназы абзиааӡара змаз акы шакәыз.
Аҵыхәагьы аашьҭнахшәа аун, имага-маго аанда инкылсын, ииаҵәҟаҟараӡа аара иаҿыз ашьац ԥшқа инылалт. Иаразнак аԥынҵа иҭасит аӡафҩы, аԥынҵа аҩнуҵҟа аарчыхә-чыхәын, иҵарыхәҵәаӡа ахашыгә аҟынӡа иҩаӡеит. Иааҭрыс-ааҭрысын, аҵықь-аҵықьҳәа еимсеит, агәы еиҳа иаацқьахан, аԥсы ааивнагеит, акәша-мыкәша ааԥынран. Апрель мзеи март хьшәашәеи тәыла-маала еилыҵхьан. Амшын хаакәакәараӡа ачча ақьышә иқәхх акәын иышҟаз. Абамба ҽыҭқәа реиԥш аԥсҭҳәа ҟәашқәа зҵеибаҳәа иҟаз ажәҩан амшын аҟара ииаҵәан. Амра абла шаша ихыз абзиабара убасҟак ицахьан, алакҭа зынӡаск узҭаԥшуамызт. Аҳандақь еицырхәхәа иалагылаз аҳаҵлақәа макьана иҟьантазӡа, иԥхашьа-ԥхаҵо, иԥшын апытра иаҿыз рымахәқәа шьҭыхны, ҳанеиблоуҳәо ҳәа ажәҩан ианыӡбарашәа. Аласба рацәак имнаскьакәа «ахы кны» ашьац инылатәеит. Акраамҭа ус итәаны еивагьежьуа аҳауа иалаз аԥырԥалыкь ҩежь дуқәа ирзыԥшуан. Аԥхареи аҳауа цқьеи зныказ иаадырлахҿыхызшәа иааҟалан, агәы ҭырӡыӡаауа, ихьыухьыууа гәырҩак азааин, урҭ зегьы инархыҵәеит. Акы агәалашәар аҭахын, аха иагьа аундазгьы, иагәалашәомызт… Еиқәԥсаны иҟаз алацәақәа аахтны, аԥхьаҟа инаԥшит: ииаҵәҟаҟараӡа иҟаз адәышкәаӷьаз ахьаанҵәоз ихыкәымпылааӡа хәны инашьҭын.
«Сзымцарызеи схы ахьынахо, исцәалаӡцазеи?» – абас агәы иаанагеит уи ахьтәаз. Иҩагылан, ихысхысуа, ашьац иласуа аҿынанехит адәы иқәлан ахы ахьынахаз.
«Сцап, сцап, сцап…» – абри акәӡан ицо-иаауа ахы иҭаз иахьнеиуаз, иаангылеит. Ҵаҟа агәаҩа ишшәырӡа иҭганы инаган аихамҩа. Лбаа игылаз ахыбрақәа рҿаԥхьа ауаа еилақь еилагылан. Урҭ адәыӷба аира иазыԥшызар акәхарын.
«Сабацои, сабацои?!» – иаразнак агәы ахьынҭаҳаз иаанхеит уи, иахьцоз ҳәа акгьы шазымдырӡоз анаагәалашәа. Дырҩегьых ашьацра аҽныланаршәын, «ахы кны» иаатәеит. Ала ҭраа ашашәа еиԥш аҵаҟа инашьҭыз аихамҩа ишазыԥшыз, дырҩегьых ихьухьууа агәы ныҿнакааит иаӷрымӡаауаз агәырҩа: акы агәалашәар аҭахын, аха аиуамызт, иагәалашәомызт… Ада ааихмырӷсыӷьӡакәа аихамҩахь ишыԥшуаз, ашпалқәа еиҩҟьа-еивҟьо иҭрысны арельсқәа шьҭкәыцәаа идәықәлазшәа иабо иалагеит. «Иабазбахьеи абас, иабазбахьеи?» Мап, иагәалашәомызт.
«Исыхьӡаны сыркыр аҵкыс, сцалап», – иҩагылахын ихраа-ӡраауа ҵаҟа ианылбаа, ауаа ахьыҟазҵәҟьахь анеира азымгәаӷьыкәа, иаангльыт. Нас аизамҩа иавгаз ажра ахықәаҿ игылаз арасыгәгә ашьапаҿы инатәеит. Зны-зынлагьы ицәыҵыԥшны ауаа рахь иԥшуан, игәаҭан аӡәы ипҟарц иҿааихомашь ҳәа… Аха урҭ иара зынӡаск ирымбаӡозшәа инеилыс-ҩеиылсуан, аууы рыхга ршыкьыбыжь уқәнаргыломызт. Аласба аҿаԥхьаҵәҟьа ӡӷабцәақәак маҭәа ԥшӡала еилаҳәаны ҿааихак ҟамҵакәа иахьыччоз, рхаԥыцқәа ҟәаш-ҟәашӡа абла ихгылан. Убасҟан иаагәалашәеит, аакьыскьа ихраа-ӡраауа аҩны ишыҩназ, аҭӡамц ахышәара-аҵышәара икыдыз асаркьа ианнавала, даҽа ласбак аԥхьаҵәҟьа ишгылаз анаба. Агәаҽанӡамкәа ари аҩыза анаба иааӷьаԥ-чаԥшәа ауп аӷыӷра иалагеит; егьи аласбагьы ахаԥыцқәа ҟәашӡа иаарԥшны иаагылт…А саркьа ианнавс нахыс аласба иахьца-иахьаа амбо иныҵашәкәа ицеит. Абри аамҭаз, ахы анҩышьҭнах, машәыршәа алаԥш нақәшәеит хараӡа џьара шьха ҳарак дук. Уи макьана асы ҟәашкакараӡа еиқәшәны иқәжьын. Аган ҩызӡа аҽеиҵҳәа ажәҩан иаҵагылан. Аласба агәы ааҭыԥсааит; абар, иахашҭны иҟаз аагәалашәеит: ани иара ан ала шкәакәа ду ауп, иароуп, иароуп… иароуп. Алаӷырӡқәа аахаҟәҟәалеит игачамкны уахь иԥшуа. «Аха ишԥахароу, анна сара сназгагәышьозеи, иара самбаӡоишь, издыруада сгәанаҭар, уаҳа иазеилымкааӡои сара ара сгәкны сшыԥсуа, сахашҭӡамашь?» – иаразнак иагәалашәо аҿаанахеит иахашҭны иҟаз зегьы: аказарма ԥха аҩнуҵҟа афҩы лаҳалаҳауа, абымбыл еиԥш ирыҵоу аҭәаҿы ихәхәаӡа ирыкәаиауан ан. Хшла иҭәу уи акыкмацә дуқәа ирыхо иаҵоуп ԥшь-ласбак. Урҭ аԥшьбагьы акәтаӷь агәы рықәҟьан ицо, рхәы цырцыруа, ицәыцәны иҟоуп. Иара ашьцәа зегь раҵкыс ибзиан, ԥшшәылагь ан еиԥш иҟәашкакараӡа, иӡшәахха иҟан. Ангьы абз ҟаԥшь ашырқьҳәа уажәы-уажәы азқәа инықәшьуа, азхара иазбомызт. реиҳа ахш зҭаз акыкмацә ду иара иазкӡан. Иҳалалӡа, шаҟа ибзиаз уи ан ахш. Зны, ран ныҵыҵын ианца ашьҭахь рацәак аамҵыцкәа, аласбақәа еибархәмаруа, еибаргәыбызӷ-еибаргәыбзыӷуа ишеилаз, аказарма ашә аҿыжәҳәа иаатит. Иааҩналеит ҩыџьа ахацәа. Аласба шкәакәа ашьцәа шәаҟьаны аҭәа ицәыҵалан рҽырҵәахит. Иара заҵа имшәарыз, иааиз рахь ихьаԥшны абжь хәҷы ҭагәаҩаӡа сышуеит ҳәагьы аҽазнакит. Аха иааиз ураӡәы есымша иааины игәазҭалоз рыԥшәма шиакәыз анадыр, аҵыхәа аҭәа иларҳәымпылуа, игәыбзыӷуа аҽаиқәнакит. Аԥшәма еснагь ихҭырԥарқьақьа ихы аҭҟаца, иԥаҵашла дуқәа ихаԥыц шкәакәақәа рыҵаӷӷа, еснагь дыччо акәын дшааҩнашылоз, аха иахьа деихаԥсы-еиҵаԥсы дыччо акәын дшааҩнашылоз, аха иахьа деихаԥсы-еиҵаԥсы дыҟан. Уи ицыз ауаҩы ҳаракык иакәын, иԥаҵа ықәршәны исаны, ала шкәакәа ду абзеиԥш дҟаԥшьшьӡа, ишәыз икьаҿ еиқәаҵәа аԥхьа ҩ-цәаҳәакны ицырцыруа, ирыԥхны аҳәынҵәрақәа ақәгылан.
Аласба шкәакәа иааиз цқьа ианынаихәаԥш, ччархәшәа дабеит, дырҩегьых сышуеит ҳәа иааҟрым-ҿрымит.
– Ҳаи, абри ссирк ауп, удыруоу! – иара дзалдузала, иааианаумшьартә ибжьы ҵарыхәҵәаӡа ҿааиҭит, зҳәынҵәрақәа цырцыруа, аԥшәма ицыз ауаҩы.
– Ааи, ари аласбақәа иреиӷьу ауп, ахәыҷқәа аҿыԥсааны инҵәоит, рыԥсы азцоит, аха идырччиар ҳәа сшәаны амԥын иқәсыжьлом, – иааицәыымӷхан, даацәажәеит аԥшәма.
– Абри суҭароуп!,.
– Ҳаи, ишԥаҟалои, егьырҭ урылаԥш, аха абриак сызуҭаҵәҟьом! – инаҿаршәны мап икит аԥшәма.
– Исуҭоит, ишԥасумҭои! – амсҭхәага иӷрагылоушәа дкәацәӡа дахьгылаз иҽааирхәашәа иоун, иара аблақәа днархыԥшылт. – Аҩны сдыргылом, уара, лакәуп сзықәшәаз, ахәыҷ лан сықәыргьежьаауа слымоуп, ласба ԥшӡак сызурхиароуп, исааӡарц сҭахыуп ҳәа аныӡба салыргеит. Ахәыҷ лакәзар, лан илҳәо лмаҳауеи, зынӡа лҽаҿылшьаауеит… Есхәылԥазы склаҭ далаҳәуа, дӷьаҵәыӷәаҵәуа дысԥылоит аласба сзааумгаӡеи ҳәа, есышьыжь адәылҵха самраӡакәа днасхьынҳалоит, уаха уанаауа ласбак сзааугароуп ҳәа… Ассир иалашоуп уара ахәыҷқәагьы, аласба амҩан икаршәны ирбо, мамзаргьы аҭәаҵла иҿало џьушьап… лан мыждагь деиӷьу џььушьома, абри ҳгәыла ԥҳәыск лажәла бзиак лхаҵа илзааиган, есыхәылԥаз адаҷ иаҵасуа иылма абри агәарабжьара дыбжьоуп, убри ҽырбарас иаҵоу сыздыруам; агәыла ԥҳәыс длыҵашьыцны акәхап, уажәы аласба ааӡара уҳәар… Иазаауазеи ала, ҳарахә ыҟам, ҳашәахә ыҟам, еихамҩак ҳантәалоуп ишубо, ԥслымӡк надҳҳәҳәалоит, ҳнакәша-аакәшан игәаҳҭоит… Абри ҳаҿуп… Ҳаи, уара, арҭ аҳәса злашоу уҳәар… Абас ауп сышҟоу акәымзар, уалсбагьы зугсырхозыз, аха уаҳа ԥсыхәа сымам шьҭа… – Абри зегьы заа иҵаны имазшәа, иԥеи-ԥеиуа еихьымӡо иҳәаны даалгеит.
– Ашкәакәа сызуҭаҵәҟьом, угәгьы иалымсын! Егьырҭгьы уи аҩызцәа роуп, урылаԥш. – Аԥшәма иирҳарц иҭахыҵәҟьамызт аласба шкәакәа атәы.
– Иусумҭақәа, ласба ччиак ҳабжьмӡо ҳаҟоума, сара сакәзар, сыҩны уаҩсхрым ҳәа сзықәгәыӷӷуа уоупеи, сгәы нурхоит, – дыхьшәашәаӡа деиқәԥсы дааҟалан, дҩаҩаӡа еиҭа иҽааириашахит.
Даара длак-ҩакит аԥшәма, анс иҳәеит, арс иҳәеит, аха асас дзеилаҳаз, дзыҳәаз азы зынӡа мап ицәкра иылмшеит, аиашаз, аҳәара аҽыкәаша аанагоит, алсбак акәым, иимҭашаз имазыз… Аҵыхәтәан иҽыларҟәны аласба аашьҭыхны, «қәашьс иуоуааит» иҳәан, асас инеииркит, уаҳагьы акгьы имҳәеит. Уи ашьҭахь иара ааҵәа инҭарҵан, ахы ҿарҳәеит. Ус акраамҭа еихәалчны, игьало аӡәы изқәа икыдын ааҵәа ишҭаз. иаргьы зныказ ишәаӡан, игәыҭҟьа-ԥсыҭҟьаха аԥсы ӡаны иҟан. Аха ашьҭахь, ианазымчҳаӡа, абжьы ныҵакны аҵәыуара иалагеит. Иазыруазеи, иамаркуазеи, иабаргои, мшәан? Ан хынҳәхьазар, иара ыҟамшәа абар, уажәшьҭа аҟыуабжьы ацуҭа иалаҩхьеит, аласба шкәакәа ада акгьы ианамыркуа акыкмацә дугьы ахш ҭашны ацара иалагахьеит, абриҵәҟьагь ззымдыруа, иззеилымкаауа дзакәытә уаҩы еилымгозеи! – иааҟәымҵӡакәа иҵәыуон иара, игәаҟуан.
Ус ааҵәа ааԥыртланы ахы аакылдырҳәҳәеит: алақәа анаахнат, игачамкны уа иаанхеит. Ахаан иамбацыз, иахьиз, иахьазҳауаз аказарма еиԥшӡамкәа, акы, ауҭан лаҟәны, атәарҭақәа рацәаны иаманы иабеит. Атәарҭақәа рҿы ауаа тәан, ицәажәоз дубарын, иччоз дубарын, аԥенџьырқәа иркылԥшны ҿымҭ ирывҟьҟьа ицоз адәқәа, аҵлақәа, ахәқәа ирыхәаԥшуаз убарын… Ԥыҭрак урҭ ишанханы ирыхәаԥушан, нас ахы аахырнаашәа ианцәыҵыԥш, иаразнак дадырит ааҵәа илаҳәан еимлагәа изкыз, иахьа аказармаҿ аԥшәма ицнеиз ауаҩы ҳаракы шиакәыз. Уи ҿымҭ-ԥсымшьа деиқәпата дтәан. Ус инахарашәа акы арҵәааҳәа иҳәҳәеит, аласба ааҭрысын, аҽреиџьны иаатәеит ишәаҟьаны. Убри аамҭаз ауаҩы ҳаракы ааҵәа ҿамҳәаӡакәа ахы кылҳәҳәо ишикыз, дҩагылан ашә ахь иҿынеихеит. иахьаадәылҵыз абарҵа хәҷы аман, уи инҵәон изҭаз. Ҵаҟа ишшәыр-шшәырӡа ишьҭаз арельсқәа аҵыҟьҟьа ицошәа або иалагеит иара, иаразнак ишәан аблақәа хнаҩеит. Аблақәа хтны ианааԥш, ааҵәа иҭырҩраны аӷәра ианнықәрыжь ауп. Ашьапы еилаго иҩагылан, инаԥшы-ааԥшит, ауада ԥхан, ибзианы ирхиан, иаакәыршан аҟәаардә татақәа гылан, агәҭаҵәҟьа еиқәзза астол ақәыршә ахы иҭарԥаны игылан; ҵаҟа ауарҳал татаӡа икаршәын. Хыхь аҭуан иахьазеиҟараҵәҟьаз агәҭаны иԥшӡаӡа илаша-лашо акы кнаҳан. Аԥынҵа ырчыхә-чыхәуа инҭасит зынӡа иамаҳаӡацыз фыҩқәак, ихьанҭаӡа ахы инҭаҳан, аблахаҵ ааилагьежьит…
– Ари закәузеи уара?  – ашкәакәа иаҳаит ԥҳәыс бжьык.
– Аласба, аласба!.. – игәырӷьаҵәа ауада иныҩнаҵәеит хәыҷ бжьыкгьы.
Убасҟан ашкәакәа игәанаҭеит иааиасны аԥхьа иҩагылаз ани аԥҳаи. Ан ԥҳәыс наӡа-ааӡак, ԥшӡак лакәын, ҭбаа-ҭыцәк, лӡыӷқәа кылпыпӡа, лшьа рылԥхо. Халаҭ ӷра дук асаара ишьҭасуа илшәын. Уи илхылҟьан ашкәакәа аԥынҵа инҭасит фҩы ӷәӷәаӡак, иагьхааны иагьҿацаны, уи уабсҟак иџьбаран, аԥынҵа аҩнуҵҟа цәнаҟьазшәа алаӷырӡқәа ҩхаддылеит, аҵықь-аҵықьҳәагьы еимсан, аԥсы ааивнагашәа ауит. Аӡӷаб, лан шаҟа ддуз аҟара дхәыҷын, илыгын, лыхцәы кьатрацәқәа лара иаалыдҩыло иҟаз лент шкәакәа дуқәк рылаԥан, дыцқьакәакәараӡа деилаҳәан. Аӡӷаб хәҷы дгәырӷьаҵәа аласбахьы лҿаалхеит, аха лан ашьха рыцҳазшәа ипахә-пахәӡа ичны иҟаз лнапқәа рыла деимлагәа даанкылан, дмышьҭыкәа лкалҭ днадылгәалт. Ашкәакәа гачамкны зыблақәа кылырҳәҳәаны иахәаԥшуаз аӡӷаб илзыԥшын.
– Ари  закәузеи ҳәа суазымҵааи уара? – лыбжьы нҭылган, лыблақәа цәыркшаԥаны лхаҵа днаиҿаԥшит аԥҳәыс.
– Изакәузеи бымбои ацәкамбашь… Изакәу бымбои, аласба, аласба ҳәа саншәмыргылаӡа, ишәзаазгеит, абар иахьыҟоу, – ашкәакәа инапы нақәикит уи, ихаԥыцқәа хаџьџьала.
– Унан, ада ухамшәало, иаргьы уаргьы шәаапкны шәнылахәаша шәцааит, – лыблақәа шаҵәы-шаҵәуа абри лхаҵа дааизкашәеит, аха ишԥа? – Ҳара амшәкра ҳцоит, ҳәа уаҳазма, ари абна илоу ахьча-ла мгәылҿӡа иааӡаны… Ааит анцәа уеиӷьимтәааит, маҭәахә уламкәа ушԥаҩнахеи ари аҩны; абри аласбажә змухыз уагьреиԥшуп уаргьы, убри аԥсҭа гәаҩа ушааҭыҵыз унхеит… Уаза иузеиылмкааӡеиҨ улақәа хҩоума, акрыздыруа ахацәа рыҳәсақәа рӡыргара ишашьҭоу умбаӡаци… Уаҳагьы уеиҳабы иҩны умнеици, Аҟәа?! Дида, дида, изакәытә мӡанроузеи ала ҳәа иԥҳәыс илзааигаз, асыс еиԥш ахәы рҳәны, ауаҩытәыҩса иеиԥш иуҳәо еиликаауа, аԥшӡара икны иаго… Уи имаҳәыла иакәзар, изакәузеи иԥҳәыс лзы иааихәаз ала ҵаӷа, аамсҭашәа, икалаӡа, мфара-мжәра сахәаԥшландаз уҳәап… Ҳашԥақәухи, уара, ҳашԥақәухи, ҳашԥаурԥхашьеи, ахы ҟәазӡа амшәҳәыс ааган ҳуада иҩнимыжьи!.. Ааи, дбымӡааит, аб ҳәа ибымоу аиҳа, дбымбахааит! – дҟыу-ҵәыуа ахәҷы лхы ааимлагәа икны лкалҭ инылалгәеит. Ахәыҷгьы, ииашаҵәҟьоуп умбои лҳәан, ауеимадаҳәа инеималҭәеит…
– Иааишәииу-шәииу, алакә саҳауеит, уара! – инапқәа аҟьаԥҳәа иааинҟьаны, адиван иҽнықәижьит аԥшәма.
– Иахьуҭахыу ига идәылган, ара исумырбакәа, ацәа уцәоуп! – дныҩныҵәаашеит аԥҳәыс.
– Изтәу изызымго, иззаазгаз ирҭахымзар. Ари аҩымчыбжьа рыла уахь сеиҭацоит, ирхынҳәны изназгар исџьишьап, иԥсы ахьыхәхәа дшазыԥшыз дырԥхашьан имсхит уи ауаҩ. – Дҩагылт аԥшәма дцарцы. – Амла иашмәырган, хшык ашәҭ, ирччиан ирызнаагар ԥхашьаруоп.
УИ дындәылҵны дцеит. Абри аминуҭ инаркны иалагеит ашкәакәа аԥсҭазаара еиқәаҵәа. Ԥыҭрак иабоз, иаҳауаз зегьы иртәыртәын, аԥшәма данцагьы иахьынатәаз ус итәан. Ашьҭахь ианааиԥхьхәыцаақәа иагәалашәеит ани ашьцәеи аказарма ԥхаҿы излаиаз аҭәа бымбыл… Иҩагылан иҵәыуо аӡӷаб хәыҷы дахьықәтәаз ахь аҿынанахеит.
– Уаау, сафеит! Ари иаҳәо закәузеи, бара? – арҵәаа ааҭлыргеит ахәыҷы.
– Унан, ада ухамшәало, еиӷьу хашәалахә умоуа… – лхаҵа дшәиуа, дықәхуа ашкәакәа даадххылт аԥҳәыс. Лшьапала дасуа, адӷрасуа мацара убас илхәахәеит, аԥсы азыҭмкаауа, аҵәаарагьы алымшо, еиханы ишнеиуаз, машәыршәа иабан, ацәыраҭӷә аҵаҟа иахьынцәыҵалаз, аԥсы алшәшәан, хәылԥазынӡа иагьԥсымкәа иагьбзамкәа ус ишьҭан. Ианаалҵгьы ахы ҭыууа, абжьы аргара иацәшәаны иԥшын. Ианаалҵгьы ахы ҭыууа, абжьы аргара иацәшәаны иԥшын. Ахәылԥаз аԥшәма данааи, адӷьуа-дыԥсуа ацәырҭаӷә инапы ныҵишьын, ашкәакәа ахәдацәа ианкны иааҵиган, ихьшәашәаӡа хшык ахәлеиҭәашәа иуит, аха уи рацәаак азеилкаауа иҟамызт, ацәа-ажьы зегьы ахьуан, ақьышә еиқәаҵәа хәҷы амца ыҵҟәьа ибахҵәаӡа ихҩааны иҟан. Ауха шаанӡа агәы иҭаҵәыуо, агәышҵа хаххала аӷәцәҳәы ишықәршәыз аашеит. Абас акымкәа-ҩбамкәа еишьҭагыла рҿынархеит иара азы иансыԥдахаз амшмыхәлақәа. иахьеи-уахеи уи аԥҳәыс леишәаҟәгьа дшынахкәласуаз илырҩеит, ахәы алаԥсны ирыцҳахәха иҟалеит. Ас иангәымхаха, аӡӷаб хәыҷгьы дацәымшәаӡакәа лшьапы иахарԥаны илыршәуан. Амла иаргәаҟуа ианалага, аӷьычрагь ҵнагеит, иахьа шар хәлаанӡа икылԥш-кылӡырҩуа сҿы инаҭсҟаҟаша акы абасоуришь ҳәа аҩны иҩнан.
Зегь реиҳагьы гәаҟра цәгьаны иазкашәеит ахьҭа, уахынла ауада индәылырԥан, абарҵа ианнықәдыршәлак, илаҳәуан. Изырԥагәышьозыз, ац-ашә… акы аҭмызт, ихьшәашәаӡа абаҩқәа ирықәҵәиашан. Ашә анбаатришь ҳәа аигьԥсымкәа-иагьбзамкәа иқыџьқыџьуа ашәваз ишадыршәылаз аашон. Ашьыжь иырмбакәа аҩныҵҟа ианзыҩналалак, иаразнак ацәарҭаӷәы аҵаҟа аҽаӡагәышьон. Абас иахьа шар хәлаанӡа хәлар шаанӡа аԥхарахь неишьас иҟасҵарызеи, џьара хәашак абасоуришь ҳәа акәӡан, хәцырҭас иазынхаӡаны иҟаз. Аҵыхәтәаны иахашҭит зегьы, ангьы, ашьцәагь, иазынхеит урҭ ртәы идагәахаз хьаак еиԥш.
Ашкәакәа хәыҷы-хәыҷла ахшыҩ ааихыккан, иаагәалашәеит иахашҭны иҟаз зегьы: аблақәа ҭырхаха ашьха иаԥшын, иназгода иара ананӡа, иахашҭзар акәхап ала шкәакәа ду аԥа; иарбан мҩоушь уахь игоу? Абжьы ныҵакны аҵәыуара иалагеит уи ахьтәаз.
– Узырҵәыуозеи уара мыжда, унзыжьда ас ухалазаҵәык, дарбан уи иуҵәыуо? – ашкәакәа аԥхьа длаҟәын, аӡәы ибжьы нақәиргеит, инапы ахы инықәшьуа. иара аԥсы нахаҳа ицеит,  шьҭахьҟа инаҭрысит, аха уахь арсыгәыгә иамышьҭит. Нас дсысуазар збоит ҳәа ицәыҵыԥшшәа, ишашьцылахьаз еиԥш, уи инаихәаԥшит. Ашкәакәа гачамкшәа уа инхеит, уабсҟак ихаан, иҳалалын уи илаԥш.
– Узырҵәыуазеи, ырцҳа, ӡәыр уипҟама, узшьыда, угәы ԥызжәада? – уи даҟәымҵӡакәа аласба ахы, азқәа ишьышьуан. Ашкәкәа аблақәа ҭхаха ишихәаԥшуаз, иара ахаҭагьы иазгәамҭаӡакәа ашьшьыҳәа аҽынаиднаҵеит. Абри ацәажәабжь агәы иқәҩуаз, иназҭаԥшыз алакҭа хаз агәаҵа иҭажьыз аҵаа арӡыҭызшәа аласба алабжыш ҭыҩрны аҿаанахеит.
– Ҳаи, иараби, ауаҩытәыҩса иеиԥш ишԥаҵәыуои, агәнаҳа рызмгартә уи зтәу. Аласба ҩышьҭыхны иааигәыҵакны уа ааигәа ишьҭаз ахаҳә днықәтәеит.
«Абри сигоит сан ахь,, сашьцәа рахь», – иаразнак агәы иааҭашәеит ашкәакәа, аҭәа иины иназлашәаз афҩы аԥынҵа инҭасызшәа, аказарма ԥха ду ашә аҿыжжыҳәа иаатызшәа абеит. Аха иҵегь ахәыцха иаламгаӡакәа, ауаа ршыкьбжь зегь наҵарӡны, афақь аҿыҵҟьо, аԥси-аԥси еихьымӡо ахәбжьара иаабажьлеит адәыӷба. Иааскьацыԥхьаӡа аныҟәашәа иагнархо, аԥсеивгара иаҿушәа, ергь-ергьҳәа аԥсыԥ еивго, иахьаабжьшәаз иџыџӡа иаангылт. Ауаа авагонқәа рахь инеибарҩын, хыма-ԥсыма аҭалара иалагеит. Арԥыс иласба шикыз дҩагылеит. Ашкәакәа амҵәыжәҩақәа аиуны иԥыррызшәа агәы иабон: ицеит, ирылҵит агәы ҭыхны изфаз урҭ ауаа. иара аҵкыс еиҳаны аҩнуҵҟа ихьанҭыџьӡа иҭажьыз агәырҩа ааимпын, иласкәантраӡа иааҟалеит.
Арԥыс адәыӷбаҟны днаӡарц, акгьы иыгмкәа, дџыџӡа уи дааиҿагылт уаҩы шәпакы, икьаҿ аҳәынҵәра цырцырқәа акәырԥхаа.
– Ари абоуго, џьым, ҵаара ԥхашьарам? – дҵааит уи апырпыл еиԥш деицрашәаны, арԥыс дихәаԥшуа.
– Аҽшьуа абра итәан, ирыцҳасшьан ишьҭысхит, – иҳәеит арԥыс даангылан.
– Ари амҩа аучастка аначальник итәуп, сара издыруеит, ибналазар акәхап. Ас зхала иубалак угалома уара?! – иҽирыцәгьеит уи.
– Угыл, угыл, рыцҳа, акәымзар уӷьычуп ҳәа сарҳәар иукыузеи? – аласба ахы инапы нықәшьны инаиргылоит идәықәлаз адәыӷба днахьӡаны амардуан днаҿагылан, даҽазнык арахь дааԥшны, анҟ дынҭалеит. Адәыӷба аҽеиҵыхны аҿынанахеит
Уца абыржәыҵәҟьа аҩныҟа, аԥсцәеирымга, агмыг! – имагә дуқәа анышә-ҩа иқәкшо аласба днақәцәҟьеит. Аха ашкәакәа акы або, акы аҳауа иҟамызт. Рацәак ахәыцра аҽадмырхалакәа, ахы ақәшәазшәа иҩаҭрысын, аихамҩа иҩаныххылан, адәыӷба злацоз шыҟоу ахы рханы, ишалшоз иҭҟьаны аҿынанахеит.
– Фу, фу! Иабыкәу иахьцо, агмыг! – аихамҩахьча ибжьы  гәаҩаӡа уи инашьҭаххит. – Иаапкит ҳәа сыҟоуп, злыԥха ҳаура, ҳа-ҳа-ша!.. Шәыԥшы,шәыԥшы иацашьоу, ҳа-ҳа-ҳа!..
Ахра аилҟьан идәықәлаз ахаҳә ашьҭыбжь еиԥш ааԥын ҳауа иналаӡит уи иччабжь. Ашкәакәа ахы ақәыжьны ицоит ишзахәо аихамҩа ианыршәланы. Абар, ашьапқәа ыҵс-ыҵсуеит, иара иатәымшәа иҟалеит, ишны аԥынҵа икылҟьо аҳауа ақьышә абылуеит… Аха иаангылом, ицоит ишалшо… Абар уажәраанӡа еихьыс-еиԥысуа иаҵыҟьҟьа ицоз ашьапқәа еиҟарахазшәа абоит, наситатаӡа иҟоу уарҳал мҩаны ианушәа абоит… Иабоит иҭырсны, адәыӷба аҵкыс иласны ицошәа, аха уажәшьҭа еергьҳәа акәын ишнеиуаз. Абар, адәыӷба ахаҭа иазааигәахошәа абоит, абар, абар, иахьӡоит, арыԥскгьы ашьҭахь амардуан даҿагылан деихаччо, дгәырӷьаҵәа, иблақәа разӡа инапы даахоит, иаанкылан уахь ихеигаларц… иара аҵыхәтәаны амчқәа зегьы еизыркәкәаны еихоит, еихоит, мамзар ишԥаласхеи, изакәытә шьамхыузеи иарҵысуа. Абар, абар арԥысгьы егьигӡам инапы ааиргӡарц… «Мышрақә сшьапы шԥеихызгоз иахьа, – агәы иаанагоит уи. – Изакәытә насыԥузеи исызкашәаз, ари арԥыс хаа, арԥыс қьиа сигап сан ахь, уи аԥаҟәагьы иаргьы ишыцәоу снаган снарывҵаиап…» Абар инапы ааирыгӡеит, иԥырӡоит адәыӷба ҟадыџьгьы, аха ашкәакәагьы ашьамхы ҵарӡахеит, алашьамхыҵәҟьа арҵысит… Ус инапы ааргӡаны даамҵасны иаашьҭикәыцәааит. Иаразнак инҭаҳан ицәазшәа, уи нахыс зегьы аалашьцеит, адунеи уи ацәа иаԥырхагамхарц аԥсы аӡазшәа ааҭынчрахеит.
Ииашаны, иагьҭынчран убри асааҭаз убра, адәыӷба ықәҟьа ицеижьҭеи акрааҵуан… Апрельтәи амра каххаа иԥхон. Аԥсабара аԥсы еивганы, агәазхара аҳауаҵәҟьа лбаанадон, аҽармазеиуан. Ашкәакәа хәжәаны иахьынкаҳаз уа иаанхеит.  Наҟ-ааҟ аԥынҵа икылхәрны ашьа хиқәарааӡа аихамҩа зықәганы инагаз аԥслымӡ илаҭәон. Ибжахтыз аблақәа, аҵааԥҽыха еиԥш ихьшәашәаӡа иахьаангылаз, ажәҩан иаҵәа ҽыҭ-ҽыҭ иаҵаԥсаз аԥсҭҳәа шкәакәақәа хыбуаалон. Ааԥынран…

Ацәаҟәа аӡы ажәуан

Усҟангьы шықәсыкахь хынтә-ԥшьынтә рҽырԥсахуан ашьхақәа. Алӡынрак шкәакәа маҭәала еилаҳәан. Ааԥын ашыкьымҭаз иршәырҵон ашьацԥшшәыла, анна-ара абаҳҭ ҟәашқәа ақәԥсан… иеилыбзаауа иеиларҳәон урҭ шьежьшәаԥшьи хәылшәаԥшьи… Аха уажәы ашьхақәа ҭагаланшьҭахьтәи рымаҭәа-ҩыҭәа ԥшӡақәа рышәхыӡаахьан, ицәҳәны иҟан…
Ҟансоу, икәмызцәа кьаҿ хәыҷы иҽылаҳәаны, иԥсы ӡаны, абарҵа аӷәра хьшәашәа дахьықәиаз, акылҳара дкылԥшны урҭ дырзыԥшуан Амшцәгьа ашьҭахь, аԥсҭҳәақәа рҽыҳараркын, ашьхақәа гәгәа-гәгәаӡа иааԥшит. Асынтәи дыԥшны ибон Ҟансоу иаб ихахеиқәаҵәа иаланаԥсахьоу ашлацқәа реиԥш, ихыҵны ицоз арҩашқәа ашьхацәҳәы иахьалҟьоз. Амшын ԥшаҳәахь иласкьахьаз амрагь аԥшшәы ахаҳан, ацәашьаршь еиԥш аԥсҭҳәақәа акәшон.
Ҟансоу дара дыԥшит, аха ақәаурақәа рышьҭахь ашьхараҟынтәи зҽыргаӡаны аӡиас зхы ҭакны изжәлоз ацәаҟәагьы хымызт… Уи ирҳәо иаҳахьан, ацәаҟәа аӡы анажәуа амшбзиа иатәуп ҳәа. Амш анбзиоу илаԥш зыдхало дызхәаԥшлоз, ашьхақәа ирывҵны иеиҵыхәхәа, еибарлакьуа иҩеилоз аԥсҭҳәа шкәакәақәагьы ыҟамызт уажәы.
«Ари адауцәа рҭаҭынжәгақәа ирхылҵуа алҩа ауп, – иҳәеит зны Ҟансоу иаб абарҭ аԥсҭҳәақәа дрыхәаԥшуа, –  урҭ адауцәа уаа бзиақәоуп… Еснагь изызхәыцуа ауаа ирзеиӷьу аҟаҵара ауп. Урҭ аӷарцәа, ананамгацәа ирыдгылоит. Дук мырҵыкәа идәықәларц иҟоуп адауцәа, ананамгацәа змырбзазо, рхы иҩахан зымуа зегьы рықәхразы…»
Ҟансоу, ари ааигәалашәаны, дԥышәырччо днықәтәеит. – «Урҭ уажәы арахь амҩа иқәзар акәхап, уи азоуп ашьхақәа ирывҵны аԥсҭҳәа шкәакәақәа зымҩеиуа, – игәахәуеит Ҟансоу, – аҭаҭын ахаха рымам»,
Урҭ дрызԥшны ауп иаргьы ари иҽӡаны дызтәоу. Иаб дрыцны уаха ианаахәло абра иаарцы иҟоуп. Уажәы збарҵа дықәиоу  Ҟансоу дахьиз иҩноуп. Аха крааҵуеит Ҟансоу иаб, анхацәа рыҷкәынцәа иманы, абна дылоуижьҭеи, аҭуади-аамсҭеи, ауаа зыргәаҟуа дырҿагыланы драқәԥоижьҭеи.
Ҟансоу иан даныԥсы, иеибахаз рыҩны ашәқәа чаԥаны, рҳаблаҿ инхоз ԥҳәыс еибак лахь дыргеит. Фархьк лзааигоит.
Уи иџьыба инапы ҭарӷәӷәаны икыуп сԥычкак. Уа иҭоуп асԥычка хәҵәқәа ааба. Ҟансоу, иаб излаидиҵаз ала, иԥхьаӡеит рқыҭаҿтәи аҭауад Зафас иааганы имаз аменшевиктә гвардиа уаа шаҟаҩы ыҟаз. Ицәеилагар ҳәа дшәаны, рыцыԥхьаӡа сԥычка хәҵәы иџьыба иҭан, насгьы, иаб ус иеиҳәахьан, агвардиа уаа уажәы шаҟаҩы ыҟоу аҟара еиҭанаа, хымԥада, ҳаҩны рбылуеит, усҟан арахь уқәымлан ҳәа.
Зафас, Ҟансоуаа рыҩны уажәраанӡагьы  ибылхьазаарын, аха дшәон, макьана именшевик гвардиааи иареи рымчқәа маҷын: уажәазы ааҩык ракәын иҟаз… Даҽа ԥыҭҩык заар, нас зынӡа ирҭахыу аларгӡарц ргәы иҭазар акәхарын, уажәгьы ахлымӡаах иҭаргыланы ирымаз ақыҭа. Ҟансоугьы даны ара дыԥшын: уаха уа иаарц иҟан адауцәа ҳәа иаб дызҿыз. Урҭ ракәын зафас дзыцәшәозгьы.
«Урҭ мааӡар уабацои Зафас амгәацәа ду!» – гәаныла дмақаруеит Ҟансоу. Уи игәалашәоит зны ахәыԥшқа еиԥш иҟәашкакараӡа иҟаз Ҟансоураа рыцгәы идәқьан иахьыҩналаз азы мацара, иаадәылган агаз ҩақәҭәан амца шаиркыз… Уажәы ибо џьишьоит Ҟансоу. Зафас иблақәа ҟәаз-ҟәазӡа икыдырхала, иԥаҵа баба ҵыс-ҵысуа, ақыдхсаха ԥҵәон. Ҟансоу, илаӷырӡ лбаадо, амца зкны ижжаӡа инеиуаз ицгәы дашьҭан, аха уаҳа днахьымӡаӡакәа инеиқәҷыҷы ицеит.
ЗАфас иҩынгьы, жәа-рагыдык ишьҭыхны, ахаҳәтә шьапқәа хьышьашӡа ақыҭа иалагылоуп. «Сара ҟьыҵәыра сыламыргылаӡакәа шәара сныҟәыжәгала» ҳәа ранаҳәарц аҭахыушәа, агәаҩа иҭаԥсоу анхацәа рыҩн хәыҷқәа ирзыԥшуеит.
«Иаб иеиԥш, цәгьамзар бзиа ихәыцуам абриҵәҟьагь, абри амӡышәа! – ибла ҟәазқәа рыцәгьан дахьааиқәшәалак Ҟансоу днаихәаԥшуан Зафас. Аџьымҳапар ихьны иааилгазшәа иҭыҿҿа иҟаз ихы-иҿгьы хшәаа иааҟалон арбаӷь аикеиԥш. – Уут, атәитәыхқәа, дырҩагьых сара сҟны шәаанагахра шәыҟоуп уабгьы уаргьы, усҟан шәҵаскып, анцәа исиҭар! Ауардын хаҳәла ирҭәны акаӡӷы шәаҿсцалап!..» – иҳәалон иара.
«Уахьынӡацо збап, уара ухаҭа уаҵаҳкып ауардын, уаха ара адауцәа аауеит саб ицны!» – дмақаруеит гәаныла Ҟансоу, дагьыччоит. Зафас дҵаҳәаны иара иҷын   таруа ауардынхәда дықәтәошәаҵәҟьа…
Абас дхәыцуа дшықәиаз амра ҭашәеит. Ашьхақәа еиҳагьы ихшәааӡа иааҟалеит. Ҟансоу  икәмызцәа кьаҿ иҽылеиҳәоит, аха ахьҭа азынкылом, ашьхақәа реиԥш дыхшәааит иаргьы.
Убри аамҭазы абарҵа ашә  аӷьараҳәа иаадыжьлан, аӷәра даақәлеит аӡәы. Ҟансоу дҩаҵҟьеит: иаԥхьа дгылан аменшевиктә гвардиа, иԥаҵа еиқәаҵәақәа ҵыс-ҵысуа, илахь еимарџахәны.
Ҟансоу игәы нҭаҳа ицеит. Уи инапы дуқәа рыла Ҟансоу ихәдацәа данкны, дырблаҟьаны дандәықәиҵа, ашә ддәылууаан, ицәҳәны, аӡы злыжжы  иҟаз, амӡырха днықәҳаит. Дацыҵҟьашәа дҩагылт. Илахь дҩахан ашҭа даақәԥшит: ашҭа ҭырҭәаа иеилақь игылан агвардиа-уаа.
«Иҿыцны иаазаап»… – идырт Ҟансоу, иаразнакгьы иԥси-иԥси еихьымӡо рыԥхьаӡара далагеит… Егьырҭгьы ԥыҭрак ус ихәаԥушан, рԥаҵа еиқәаҵәақәа бабаӡа, ргәабанақь ҟаԥшьқәа рышәҵаны, рыблақәа ҵырҟәҿы…
«Ааҩык,  жәҩык, жәаҩык..,» даҿын Ҟансоу ибжьы мыргаӡакәа урҭ рыԥхьаӡара… Жәибжьҩык иԥхьаӡахьан, ижәҩахыр данкны, ажәырқьҳәа иара иахь даахьеирҳәит аӡәы: ари Зафас иакәын. Ибла ҟәазқәа аангылан, иҭырҵәрааны Ҟансоу игәыдиҵарашәа дизыԥшуан. Иԥсы ԥжәаны аҳаҭарч еиԥш иԥсыԥ леигаҩеигон. Ихалан иҟаз имгәацәа иахьадыз иҟалтысуан ираӡын ҟама хәыҷы.
– Уззыԥшыда, џьым-хәыҷы, абра? – ибжьы амӷ алыҳәҳәо дҵааит уи.
– Ҳаҩны гәхьааганы сааит! – иҳәеит Ҟансоу иԥсы ихаҳан дахьгылаз.
– Ииҳәақәо жәбауоу, ииҳәақәо, ахәырҭлаӷь! – ижәҩахыр ахьикыз иааирҭрысит Зафас, ахәыҷы игәы кыдиршәарц иҭахызшәа. – Уабажә уизыԥшны угылоуп уажәы ара?!. –  иҳәан, инапы рҟьаҟьаны, апҟацаҳәа Ҟансоу диҿасит. Ҟансоу даагарыгаҽеит, аха дкамҳаит. Акраамҭа ибла амцабз хәхәаӡа иҵҟьозшәа ибон.
– Аҩны хблаанӡа, ари ахәарҭлаӷь уахь дыҩнаҳкып, иабажәгьы дишьҭалан ара даап, нас длышьҭагәа даҳкып!..
Ақыдхаса еиԥш дымҟәӡо дахьыглаз аҟырҟырҳәа дааччеит Зафас. Ҟансоу дырблаҟьаны, агвардиа-уаа рахь диршәит. Урҭ ахәыҷы даашьҭжәаны, аҩны дныҩнажьны ашә адәныҟала иасны ирчаԥеит.
– Шәҽыԥхьашәк зегьы, амӡырха шәакәша! – иаҳауан Ҟансоу. УИ иагьа иҳәаргьы ари аҩыза дақәшәап ҳәа ыдҟамызт. Ишьапы дақәиҭны дынхар, иаб иҩызцәеи иареи ахьҟазаалакь иԥшааны, ашәарҭа иҟоу реиҳәарын… Ма иара аҩны дыҩнамккәа амца ацрараҵар, иааиуазаргь харантә ирбарын, иҟоу иаразнак иеилыркаарын…
Иааилашәшәахьан. «Даҽа сааҭк ашьҭахь иаар ҟалоит…» Ҟансоу даанаԥшы-ааԥшит. Иеиқәылашцьа, еиқәыхьшәашәа иҟан иқьаԥҭаха аҩны.
«Ишԥаҟасҵари, изурызеи?!. – илаӷырӡ игәы иҵачуа, дыгәжәажәо дааҩнахеит. – Даҽа сааҭк ашьҭахь урҭ ара иҟалоит… нас иркыр, иршьыр, аӷарцәа ишԥарыԥсыхәо! зафас дырҩегьых илақәа ҟәаз-ҟәазӡа агәарабжьарақәа рыҟны иччабжь галап… Ҵаҟа агәаҩа иҭаԥсоу анхацәа рыҩнқәа рҟынтәи игалап амла иагауа асабицәа рҵәабжьы… АДоуцәа ҭахар, уи нахыс ашьхақәа ирывсны, иеиҵыхәхәа, амра алаԥхо иҩеилашам аԥсҭҳәа шкәакәақәа… Ашьхақәагьы хшәааӡа ишыҟоу инхаӡозар акәхап».
«Ишԥаҟасҵари, ишԥазури?! – дҵәыуо днахагылт ахәа хьшәашәаӡа изқәыԥсаз аҽҳәа. – Ишԥазури, ишԥаҟасҵари?!» – днадгылт ихәхәаӡа игҿаз ацәардаӷә, шықәсқәак раԥхьа аԥхыӡ хаақәа зқәибоз. Урҭ рышьҭахьшәа аишәақәа асаба рықәтата икнаҳауп… Зегьы еиқәыхьшәашәа ҿырҭуам.
«Ишԥаҟасҵари, изурызеи?!» – убри аамҭазы иџыба инапы анынҭишь иааимԥыхьашәеит уаҟа иҭаз асԥычка. Ак ааигәалашәан, инап иџьыба иҭакны, асԥычка еиларӷәӷәа икны акраамҭа, дадырсызшәа дгылан. Аҵәыуарагьы даҟәҵын, иалӷырӡқәа ааирыцқьеит. Нас ашырҳәа алаӷәрахьы дыхәнеит. Хыхь данхала, ахәблы аҵыхәа днықәтәан, иԥсы ааиҭеикит. Игәы адық-дықҳәа иахьесиуаз илымҳа ҵнахуан. Нас аӡәы аҵәы илаикшазшәа дҩаҵҟьан, иџьыба иҭаз асԥычка ҭганы иааихьишьит. Алаӷәра зегьы ықәырҭәаа аҭәа ықәжьын: ара иаб иҩызцәа иманы данаалоз (усҟак  ианшәараҭмыз) дыԥхьалон. Асԥычка амца шакыз аҭәа инаҵеикит, аԥырқьҳәа амцабз ҩаҵҟьеит… Уажәшьҭа ааигәа иааихьазар акәхап иаб ицу адауцәеи иареи. Иаб  иеиликаап… иҩны амца ацрарҵазар, агвардиа-уаа шырацәоу, зафас дшымшәо. иеилыркаап ашәарҭа шыҟоу… «Нас иудырбап Зафас иуцугьы уаргьы… рыԥсы ршьап аӷарцәагьы…»
Амца агәырқьҳәа алаӷәра амҽханакит. Ҟансоу игәы ҭыԥсаауа акәакьахь данеиха, акы дахҟьашеит. Данааԥш амца лашара иналибааит дызларааӡаз игара, уи Ҟансоу иан данԥсы ари аҩнаҭаҿы уаҳа уаҩы иҭахгәышьамызт аҟынтә алаӷәрахьы иҩарган, алҩақ иашәны уа иқәгылан.
«Ари сымбаргьы, имбылуази…» – игәы иаанагеит азнык азы Ҟансоу, игарцгьа амаа анкиылт, аха иҟақәаз анааидихәыцла, амаа шикыз уа дынхеит. Агарамаа зкыз инапы иҟәандаӡа ак нахьыжжит, даннахәаԥш ибеит иалӷырӡқәа шракәыз. Амцабз алҩақ иалҟьан иара иахь ааскьара иаҿын… Игәы ҭыԥсаауа, ибла зырҭәыз илаӷырӡқәа дрылԥшны амца дахьахәаԥшуаз, ацәаҟәа еилԥхаауа иаԥхьа ихылазшәа ибон…

Адырҩаҽны ашьжьымҭан, ашырԥазшәа иалагаз ақәа налаҭәон Ҟансоу хәыҷ ибаҩқәа злаԥсаз аццышә. Уа иакәшан игылан гәыԥҩык ауаа рыхҭарԥақәеи рхылԥақәеи рхыхны рыхқәа хтны. Урҭ рыгәҭа дгылан Ҟансоу иабгьы, уаҩеиқәа ҳаракык… Ихәда икәаҽны. Аӡәгьы дҵәыуамызт.
Арҭ доуцәамызт, иаабац уаан, анхаҩыжәлар рԥацәа ракәын. Бџьарлеи, имшәоз гәылеи иеибыҭаз, зхақәиҭразы игылаз уаан. Урҭ иаҳа ақы-а ианналалаҵәҟьа ирбеит амца зкыз аҩны, иагьырдырт бзиара шыҟамыз. Аҩны амца анакы, иакәшан итәаз агвардиа-уаа иҟарҵарыз рзымдыруа иааилаханы ишыҟаз ирықәлеит. Шаанӡа ицәажәон ашәақьқәа, ицырцыруа аҵх иалакшон аццышә иаҩызаз аҟамақәа… Адоуцәа реиԥшҵәҟьа иқәԥон Ҟансоу иаб иҩызцәеи иареи. Ашамҭаз аменшевикцәа ргвардиаа рахьтә ишьыз рацәан, иаанхазгьы, зафас дназлаз, ақыҭа иалҵит рыԥсы рыманы, абна рҽарҭеит.
…Ҟансоу иаб иҩызцәеи иареи Ҟансоу ибаҩ злаӡҩаз аҩны аццышә зегьы еизганы анышә жны иарҭеит. Дырҩегьых ҿымҭ, рыхқәа хтны акраамҭа аҳаҭгәын иахагылан урҭ… Нас ихьаҳәны, амрагыларахь рхы рханы рҿынархеит ақәԥарахь… Урҭ раԥхьа дгылан дцон Ҟансоу иаб.
Ақәа хкәаны иҟан, амра ацәашьаршь еиԥш иакәыршаз аԥсҭҳәақәа ашәыхны аҽаахнатит. Ашьхара аҟынтәи аҽааргӡан, аҽырхәаны, иеилыԥхаауа аӡиас ахы ҭакны аӡы ажәуан ацәаҟәа…
Ицеит ҭагалан, аӡынра. Иааит ааԥынра. Ҟансоу иаб иҩызцәеи иареи злацаз рышьҭра ихыланы ақыҭаҿ иааӡеит урҭ ршьала иааргаз ахақәиҭра. Аха уаҳа дыхнымҳәит Ҟансоу иаб ихаҭа, иԥсы ақәиҵеит жәлар рус ду. Дыиаӡааит Зафас, дықәыргеит!
«Оҳ гәышьа» – рыԥсы ааиҩыргеит агәаҩа иҭаԥсаз анхацәа рыҩнқәа рҿы. Зафас иҩны ашьапқәа хьышьашӡа жәарагыдык ишьҭыхны иахьгылаз, ашҭа аџьџьаҳәа иааҭдырҭәааит Ҟансоу иқәлацәа ахәыҷқәа – уа ашкол хыртит.
Уи нахыс ииасит акыр шықәса. Уажәгьы шықәсык ахь хынтә-шьынтә рҽырԥсахуеит ашьхақәа… Амш аныбзиоу абарҭ ашьхақәа ирывҵны еиҵыхәхәа, еибаралкьуа ибеиуеит аԥсҭҳәа шкәакәақәа. Убарҭ аԥсҭҳәақәа иреисо ажәҩанахь ихалоит Ҟансоу иқыҭаҿ анхацәа идыргылаз аҩнеихагылақәа ирхылҵуа алҩа… Тҟәарчал иахагылоу атруба дуқәа еиларша иҩарышьҭуа… Ажәҩан иаҵәа аҵаҿ ихәхәаӡа ареактивтә ҳаирпланқәа инрыжьуа ацәаҳәасҭа шкәакәақәа…
Абри аԥсҭазара алҩа ҩарышьҭуеит ахақәиҭра зауз ауаа, адоуцәа реиԥш зымч-зылшара дуӡӡахаз. Абарҭ дрылоуп Ҟансоу. Абарҭ ирылоуп Ҟансуо иабгьы, ицқәԥоз иҩызцәагьы. Рыԥсҭазаара мцаны еиқәуп ҩнаҭа-цыԥхьаӡа, гәы-цыԥхьаӡа бзиабараны иҭоуп.
Уажәгьы ақәа ауны ианыхкәалакь ргәы ҭыԥсаауа акәымкәа, игәыӷрьаҵәа ашьхарахь иԥшуеит Ҟансоу иқыҭан инхо ахәыҷқәа… Аҽааргӡаны, еиҩаҳаҳа аӡиас ахы аҭкны иажәуеит ацәаҟәа… Еилыԥхаауа иҟоу ацәаҟәа.


Напбзиашьапбзиа

Дыҟан Хьыбла ҳәа ӡӷабк. Уи лызҳамҭа дықәын. Дқьиан, дыбзиан, аха насыԥ лымамызт. лан дыҟанаҵ – уи шаҟа лҭахыз лыман. Аха лан данԥсы, лынасыԥгьы цеит. дара дазхьит, игәхьаалгеит, аха иамыхәеит. Анасыԥ аҭыԥан анасыԥдара иааи иаалызкашәеит. Уи анасыԥдара иахьӡын – анԥса. Ԥсцахак аалылҭомызт уи, дныҟәылцон, анахь длырыҩуан, арахь длырыҩуан. иара ус џьара даашьацәхнысларгьы, адыжә аалыхлыргон, иаалԥыхьашәаз лгәыдылҵон. Уи ларгьы длыман аԥҳа. лыԥҳа дхыркны дынҟәылгон, хҷаҭла длааӡон, лыӡӷқәа ҭҵәраауа дыҟан.
– Уажәыгь ара бтәоума? – илаҳаит ланԥса лыбжьы. – Ақәҵа хы ҳәа басымҳәазиз!
Хьыбла, амцахаара лгәыҵашуа дыштәаз дааҭырсит. Дырҩегьых уи алакә анагӡаха лмаӡеит. иахь жәантә далагахьеит гәаныла. Абзиарахь, лара лгәы ҟазҵо алакә ахәҭахьы, днаӡаанӡа иаалҿыҵыркәкәаауеит.
Хыма-ԥсыма днеины, ирхианы аҳаҟьа иқәылҵахьоу акакнгәылх ахра далагоит.
– Лшьапқәа уеизгьы илҟәиахьеит, аха лымгәацәагьы акәҷар ылнахуеит, – дааҽхырччеит ланԥса. – Ацәаԥҽыга!
– Тыбла! – лыбжьы аҵәы иахаҵаны аҿаалырхеит лаҳәшьаԥса Чаҟәшәышә дшааҩналазҵәҟьа. – Хьыбла ҳәа быхьӡызҵаз сҳәарын, аха… Бара ибықәнагаҵәҟьоу Тыбла ауп.
– Ибымхәыцуа ак шаԥҟам, бара исҭынхаша, – дыҽхырччон Хьыбла ланԥса лыԥҳа лахь дыԥшны. – тыбла, аиаша бҳәаҵәҟьеит, уаҳа назҭахым хьӡуп.
Хьыбла ҿылымҭӡеит. Аԥхныга иаҳа илымпыҵалырӷәӷәеит, ишлымчу аҳаҟьа иқәырӷәӷәо акакнгәылх лхуеит, лгәаӷ уи иахылгошәа.
Амца иахакнаҳау ашьтәажьы жәхьеит, инаскьагашәа, иыҭмхкәа, амҿтәы рхнышьнахь инаган икнаҳауп. Иаха рышьҭаламҭаз ашьтәа хәышлаԥса иманы дааит лаб иашьа Хагәра. Уи аԥсаса иманы ааԥҭраҿы дыҟоуп. иара еснагь дыхьчан, дшәарыцаҩын, аха аԥхын ашьха даынҟазгьы, ҩымчыбжьа иеқәкны аҩны дмаакәа иуӡомызт. Даацыԥхьаӡа Хьыбла ссирс иҟоу зегьы лзааигон: ашәыршақәа, алаба ԥшӡақәа, аҵыҭәа  ԥарақәа. Усҟан лан дыԥсхьан, аха ланԥса рыҩны дыҩнанамгалацызт. ланԥса данаанага аахыс, абра  ааԥҭраҿы даныҟоугьы, мызкахьы знык  ихы аалирбон ауп.
Иахагьы дшааиз еиԥш, дааынмгылаӡакәа, уаҳагьы акгьы мҳәакәа, ддәықәлеит.
– Уаатәар, џьара ҵәыцақәак укыр… – иҳәеит иаб, ииҳәо  рацәакгьы игәы азаҭмкәа.
– Арахә рхала иҟоуп, анцәа ицәымӷу рацәаҩхеит… – дшааиуаз, хьыбла асқам аҵыхәанӡа дахьтәаз лхы ааишьышьын, дындәылҵны дцеит.
– Ахәаџауаа, сабарыднагалоз, – лыблақәа ҵырхәаны дналыхәаԥшит ланԥса.
Ланԥса деилашәацыԥхьаӡа лара алкәын дыззыҵҟьоз.
– Уи захьӡузеи, сан? – ччараха илысит Чаҟәшәышә.
– Абнауаа! – ларгьы дыччеит. Хьыбла лаб ҿиҭуам. Ихы иқәыжьшәа, иԥаҵа еиқәаҵәақәа игәеибакра рылагәаны иникылоит. Хьыбла ақәҵа хны, арашы ылхны, ирласны далгеит.
– Бааины абриа кәты ӡы, иааҽҳәарҵәины, акәымзар, быԥсрахы ҟасҵоит! – ллакҭа цәгьа иацҵаны Хьыбла иналызлырхеит уи.
Лажәа ҩбамтәкәа, аҵәы иахаз акәты хьанҭа аалымлыхит. Уи убасҟак ихьанҭан, ахы ахәа илцәыласырц акгьы аалыгымхеит. Аха деиқәхеит, инылкылт.
Егьи акәты лыманы нырцә дааҽҳәатәеит ланԥса. Чаҟәшәышәгьы уа длыдтәалан. Уи, ирӡхьаз ачашәқәа руакы агәҭаҵәҟьа ааԥҟаны лан илылҭан, лӡамҩақәа ҭырчаауа афара даҿын.
Аиашаз, абни алакә аҿы еиԥш ауп Хьыбла лыԥсҭазаара шыҟоу. Ахау и алакә аҵыхәахьы ибзиоуп. Лара лыԥсҭазаара убри ахьынӡацәгьоу аҟнӡа инаӡаны иаагылт.
– Ибымблааит акәымзар, быԥсра снапаҿы иҟалоит! – ллакҭа цәгьа иацҵаны еиҭа лзаалышьҭуеит уи нырцәынтәи. рыбжьара амца шоу-шоууеит.
«Избан, абас иҟоу алакҭацәгьа еиҳа дзазыманшәало, – дхәыцуеит Хьыбла, – иҟоузеи убра, адуцәа рықәра иахьынаскьанаго?»
Лара  Чаҟәшәышәгьы, сынтәа ауп акәымзар, ҵыԥх дхәыҷын, џьара лгәы нзырхо акы лҳәаргьы дгәааӡомызт, избанзар, нас еицыхәмаруан. Аха сынтәа уи адуцәа рахь диасит, уахь днаргеит лышықәсқәа. Уажәы адуцәа рыбжьы еиԥша уп уантә лыбжьы шааҩуа, лылаԥш шааӡо.
Хьыбла, адуцәа лаԥхьа иангылазгьы, хара иҟоушәа илбон. Ирхыҵуа рышықәсқәа ианскьаргозар акәхап ҳәа лгәы иаанагон.
Нас, уантәи лара илықәкны ажәақәа дәықәырҵон, алакҭацәгьақәа, иналаршә-ҩаларшәны – аччаԥшьқәа.
Лара илдыруаз, дыззааигәаз адуцәа зегьы нхон абра, Аҳарҩа ақыҭаҿы. дара аҳарҩаа изларҳәоз ала, ақыҭақәа зегьы рхы ахьыркуаз. Ҵаҟа, амшын иазааигәаз аҭыԥқәа рҿы, изларҳәоз ала, зда царҭа ахьамамыз иҟаз.
Убасҟак иааигәаны ишылдыруазгьы, рықәра иахьагоз ахараҿы урҭ ҽаӡәқәан. Рхы-рҿқәа ишылбоз ирыгхон, ахәажәцәа рыҟәнылон, ма ажьы мыцхәы ркуан, ма изон. Уа, адуцәа рықәра иахьынаскьанагоз, аҽа аҳуак ыҟазар акәхарын.
Аҳауа мацара акәмызт, иарау сгьы дара агәырӷьара ахьмаҷыз ҭыҵын уа. Уантәи, шамахак акәымзар, лара илзаарышьҭуазгьы, дара-дара еимырдозгьы еиқәгәамҵран, еиҿыхаран, еицәгәышран.
Убри аҟнытә, адуцәа рыцҳалшьон Хьыбла. Еиҳаракгьы лаб. Уи лара данибалак, лымацара илзикуаз ччаԥшьк аҿынаирхон, аха зны-зынла ланԥса ллакҭа цәгьа ахьыгӡаны иаанылхуан, илырцәон.
Ҩыџьа рыцҳалшьомызт илдыруаз, илзааигәаз адуцәа рахьтә лаб иашьа Хагәреи ҩы-шықәса раԥхьа абра ӡынрак иҟаз – Зхыԥхьазкуази. Уи Иуа ихьӡын, аха зегьы иара ианимаҳауаз, Зхыԥхьазкуа ҳәа ишьҭан. Ларгьы уи еиҳа илгәалашәон.
Урҭ рыцҳалшьомызт, избанзар, убри адуцәа рыхара- бзиара шыҟамызгьы, рхы аҵадырхомызт.
Иуа уажәы хара ыдҟан. Агаҟа. Уи ара даныҟаз ашәақьгьы иман. Атапанчагьы. Аҩбагьы цырцыруа, ихьанҭа-хьанҭаӡа иҟан. Еилкааҵәҟьаны илыздыруамызт, аха изларҳәоз ала, уи абольшевикцәа ҳәа изышьҭазгьы дрыдгылмоызт, аменшевикцәа ҳәы изышьҭазгьы. Аԥсны ахы иақәиҭитәырц иҭахын, уажәы знапаҿы иҟаз аменшевикцәа ықәцаны.
Ашәақь Хагәрагьы иман, ахау сҟак ицырцрыуамызт, ус агәыцә иаҳа иаун умҳәозар. Амала Хагәра ихы кашәаӡомызт. Ирахә ирықәларц иақәызкыз гыгшәыгк еибгала ишьҭуамызт.
– Зегь хиоуп, уара, уажәшьҭа рхәы га. – лыкәты аҵәы ишахаз икны дҩагылт.
Хьыбла ланԥса, лаб данааҩнала. Усҟак ишылҵасымзгьы, днаихәаччеит, уимоу, дагьаақьақьеит.
– Уи багьақәымгәыӷын! – иҳәеит, аакьыскьа илмаҳацыз бжьы ӷәӷәала, лаб.
Сара абрагьцәа рхәы згом, зыжәлар ираӷоу! Ауа сыбла ихыркыло.
Хьыбла дшәаны дҩагылт. лансԥа лҿы ас лабгьы дызцәажәаӡомызт.
Деиқәшәы дааҟалеит, аха иџьоушьаша, ҿылымҭит. Ус, лхаԥыцқәа ахьеихалырӷәӷәаз абжьы ааҩит, дагьааҽхарччеит.
Убри аамҭазы дыҩны аҩны дааҩнаххит Хьыбла лҩыза бзиа ЏЬамхәыхә. Уи Амца дақәуҵар дбылуам ҳәа акәын дышишьҭаз. Иара – напбзиашьпбзиа ҳәа. Аха Напбзиашьапбзиа илызкыз алакә – убрыгь инагӡаны иаҳәара дахьымӡацызт.
– напбзиашьпбзиа, – иҳәеит уи иԥсы игәы икылахо, – иаарласны ахақәиҭра аиааира агоит!
Хьыбла дшәан, акгьы ахылымҳәааит. даараӡак еилкааны илыздыруамызт, аха лгәы ҩыҭгәырӷьааит.
– Ахәыҷы аиаша иҳәоит, – ҿааиҭит лабгьы, ланԥса лҿаԥхьа ихы хьаиршшар иҭахызшәа. – Шьыбжьышьҭахь ауҳәарҭаҿ аизараы ҟоуп… Иуа даауеит рҳәеит. Иҭарҟәаҟәеит ҳәа сыҟоуп урҭ аменшнвикцәа, , зҽырхьызшьуагьы даргьы.
– Убри иоуп, нас, уара еиҳа узыцныҟәо? Ани агәыҵәҟар, ахаан зыҩны бысҭа анҵаны изымфац иоума сашьа дзеиҩухуа?! – Ланԥса дара илԥырхагахозар акәхарын адуцәа рыхараҿы иҟаз аҳауа, избанзар, асҵәҟьа уацәшәартә усынтәи аӡәы ибжьы ааҩуа илмаҳацызт Хьыбла.
Акәты аҵәы ишахаз астол иқәгылаз ачанах инанылҵан даанаскьеит.
– Уи ҳәа бызҿу иуаажәлар рус дашьҭоуп, иԥсадгьыл ихьчар иҭахуп. Саргьы уис адгылаҩуп. башьа иара иусым даҿуп еснагь, – иҳәеит лаб, дырҩегьых аакьыскьа ишылмаҳац еиԥш, ибаӷьаӡа. – Еснагь аӡәы диҽхьнуп, аӡәы иҽышькыл икуп, аӡәы имаҟахы дадҳәалоуп. Ани дызцу даарак ицәынмхо акәу џьыбшьома дыздырҳәазо, рылахь даԥыраркуеит, ырмаҵ идыруеит.
– Аат, уара уҩнаҭахьы схы зырхаз Гарса Марчлаа иҩны цәаҟәатәарахааит!.. – Хьыбла лҟынӡа иааҩит ланԥса лыбжьы, аԥашцәгьеиԥш.
– Уи аҵкыс, дынхаҩызар, нхаҩҵас дыҟаз. Абри адгьыл дааӡазар, ихьчааит.
Иахьа уи иашьцәа днеины дрылагылааит, – даҿын Хьыбла лаб, – акәымзар, зны аҭырқәцәа, зны ақырҭуа меншевикцәа аҽазных – аҽаӡәы… Схы иазеиӷьу ҳәа мацара. Аԥсуа анык илхымшаӡеи урҭ?
– Ҳа-ҳаҳа! – хаҵабжьыла даччеит Хьыбла ланԥса, лхаҵа иахьгьы шьаҿақәак ныҟалҵеит, – Шәара атәитәыхцәа схы аншәыдыскыла, сашьагьы дынхаҩызшәа шәнарбеит. Уи дынхаҩым, аха деиҳауп… Ихы здикылогьы бзиацәа идыруеит!
– Атәитәых  зегьы ирышьҭакәашо иоуп, – иҳәеит Хьыбла лаб. – Уи аҵкыс, башьа дыбҭахызар, ушьамхы уҽарга, убарҭ руылҵ ҳәа иаҳәа цбаны.
Хьыбла данааԥш, Џьамхәыхәгьы дындәылшәкраа дцахьан, лабгьы уаҳа акгьы мҳәакәа дныҵышьшь дцеит.
Ланԥса, азаара ззааз иеиԥш, дгьежьы-гьежьуа, анҭ зхәы гатәыз ҳәа дызҿыз рхәы лырхио далагеит. Акәац зегьы ҭылган, иреиӷьыз ажьыхәҭа мацарақәа ампахьшьы илаҳәаны ааҵәа иҭалҵеит, аҩ-кәтыкгьы убас. нас – ачашәқәа.
– Ачашәқәа зегьы бымган, ҳара ҳҿы еихысма…- лҳәеит Чаҟәшәышә.
Хьыбла баҩ-баҩы деиҿышәшәеит, избанзар, уи ус амзаатә лзааны даынҟаз, улылацәажәар ҟалозма.
– Мгәажә, мгәажә! – лыԥҳагьы длымшаҭеит уи. Зынӡа уаҩы ихы изықәымкәа иҟалазар акәхап адуцәа рыхараҿ уи илымоу аҭыԥ аҟны. Иҟалап уи иеицәоу уа ҭыԥ ыҟамзар.
Чаҟәшәышә дгәаан, лӡамҩақәа еиҳагьы иҭыҵәраауа иааҟалеит. Ичит ихәаԥ-хәаԥӡа.
Иџьоушьаша, Хьыблагьы уаҳа даагәалымҭаӡакәа, иналзышьыҭмхуа, рхәы даҵалан, «урҭ» ҳәа иацижьҭеи зыӡбахә ҳҳәоз рахь дцеит.
Чаҟәшәышә ацәарҭаӷәы днықәиан, амарҭак лхы ахьнықәылкыз дыцәеит.
Хьыбла даагәырӷьеит. Ԥыҭрак лхала дынхар, ани бзиа илбо алакәгьы аҵыхәанӡа лгәы иҭылҳәаап. Ддәылҵыргьы цәгьа илбомызт, аха ахьҭа дакуеит; март аҷыхь аҿан, уи азы аиааира згаз Ахақәиҭра аума, аҽакоума – зегь дара ракәын. иаҭахызар ашьыжь ақәа ланашьҭуан, нас – асы, нас – дырҩегьых ақәа.
«Ахақәиҭра…» – лҳәеит уи хәыҭхәыҭла, дагьааԥышәарччеит. Зхыԥхьазкуаз ихҭакны имамызҭгьы, уи ажәау аҩы дагьазхьаԥушамызт. Дара адуцәа рхаҭақәа, заҵа егьырҭ ажәа бзиақәа ирыларымҵарыз, ргәынамӡарақәа злаадырԥшуа, рқьышә иқәҵаны ирҳәо, ажәақәа ирыладырӡхьан. «Арҭ рхы иақәиҭутәыр, – рҳәон урҭ ахәыҷқәа рзы, – ибжьымсуеи, рхы иааҭашәалак ҟарымҵо…»
Зхыԥхьазкуаз уи зегьы ирылкааны иҳәон. Аандаҟаҵҩ бзиа, амасарқәа ӷәӷәа-ӷәӷәа ирасуа дышцо еиԥш, шьҭыбжьыцԥхьаӡа иақәырӷәӷәо иҳәон: «Ах-ақә-иҭ-ра».
Уи илирҵеит анбанқәа акыр. Иаҳҳәап, «Ахақәиҭра» даԥхьартә. данаԥхьалак – иааиуан. дамшә данаԥхьалак еиԥш, рыцгәы Ҵис-Мадалиса данаԥхьалак ишааиуаз еиԥш. Уи ажәа зҭахыз анбанқәа данрыԥхьа, лыбжьы раҳаит, иааидгыло мацара, «Ахақәиҭра» рҳәеит.
Иуа излеиҳәаз ала, урҭ анбанқәа арцәоуп, аха рыԥхьашьа ануҵалак, убжьы ахьаараҳаз инеиуеит.
«Ахақәиҭра» ҳаҭыр ақәызҵоз аҳарҩаа унеишь-уааишь ҳәа зарҳәоз ракәын. Лара зегьы еидкылан Унеишьуааишьраа ҳәа дрышьҭан.
Иуа иоуп илазҳәаз алакәгьы… Напбзиашьапбзиа илыхҳәаау… Лгәаҵанӡа даақәысԥычҳан, уи алакә азхәыцра лҽыназылкит. Убри аамҭазы дҳақьсԥықьуа дааҩнашылт ланԥса. Лара ашырҳәа дҩаҵҟьан, даанаскьеит. Уи уаҳа дылмацәажәаӡакәа, агҿыҩра дныгҿалан, аҿа ианыз аџьыкеи арашых зҭаз ачаҟәеи лыма даагҿыҵт.
– АБри аԥырча иалыбхыз бармҭаҟ инаҭаргыланы ига, – лҳәеит уи лыԥси-лыԥси еихьымӡо. Ԥышшәы лхамкәа, акала дыҟан. – Ахаҳәкылҵәаҿы иҟоуп. Ас аӡаагамҩала бца, ауаа рыбла бхымҳалан. Абрыгь быжәҩа иҭарԥа. – Чаҟәшәышә илыцәкьаҿхахьаз, ахау аанӡа лара лызлакьысыр рымуаз акьаҿ ҩыза хәыҷы Хьыбла лыжәҩа инҭалырԥеит.
Хьыбла, ашҭа дҭыҵны ԥыҭк данынаскьа, ларҭмаҟ налыргылан, лкьаҿ налшәылҵеит. «Напбзиашьапбзиа ауаргьала дантәалоуп, – лҳәеит уи хәыҭ-хәыҭла. – Шьапцәыцәнапцәыцә ашьа уардын дантәалоуп».
Раԥхьа ахьҭа адкуан, зықәцәа асы еиқәшәы иқәжьыз рыҩны иахагылаз ашьхарԥгьы аԥсыԥ хьшәашәаӡа иналҿаҭәҳәеит. Аха ԥыҭрак данныҟәа, ахьҭа лылҵуа иалагеит. Аҿаҟьа даҿаланы ԥыҭк даныҩаскьа, уантәи амшын аҟынӡа иккаӡа иубон. Аԥсҭҳәа ԥыжәжәахақәа еилыҩрны, зегьынџьара ажәҩан алԥушан. Уиа цәа ҵаӷаӡазшәа иубон. Арахь ашьхарахь аԥсҭҳәақәа иҵегь иаӷан, иҳаракын. Ажәҩангьы аӡынтәи аӡиас еиԥш ихьшәашәаӡа, иаҿцаӡа иҟан.
Хьыбла дызланеиуаз аҿаҟьа, сынтәа зныкымкәа асы ахьықәнаухьаз аҟынтә, аҳаскьын тал-тал ибааны зегьынџьара иалыҳәҳәоз ахаҳәқәа ирықәҷабын. Аԥакәи фҩы рхын.
Аҿаҟьа лаыхс арханӡа ибҩнаран. Уи цәыҳәӡа, ихеиқәарааӡа иҟан. Убри абна дацәшәон Хьыбла. Аҽаџьара дахьушьҭлак дцон, аха абна ус иахьылбозгьы лгәы ҭрыхьҭшьаауан. Уа уаҩы иибо, иидыруа агыгшәыг ракәӡамызт дзыцәшәоз, иимбоз, еснагь зыӡбахә лаҳауаз, аҩысҭаацәа, ақаҷаацәа, ахәырҭлаӷьқәа ракәын.
Акраамҭа дцон, аха дааԥсаӡомызт. Ахьҭа анлылҵ, аҳауа ҿацаӡа деилыхха дҟанаҵон. Ацаҟьа днаҿысын, ахәызқәа дықәланы лҿыналхеит. Усс, асынтәи Ахаҳәкылҵәа лбартә даназааигәаха, игәалҭеит, ҵаҟатәи абна даалҵны, аӡәы уахь иҿшынеихаз. ларгьы иаалырӷәӷәеит. Ахаҳәкылҵәа аҭыҵырҭақәа ҩба аман. руакы абна иазааигәаны уҭнагон. Егьи – ахаҳә дуқҵәа рыла иҭәыз арҩашахь.
Лара лаԥхьа Ахаҳәкылҵәа дҭалт лбаантәи иҩеиз. Лара иазааигәаӡаны днеит, аха аӡәгьы данылԥымла, дшәаны ахаҳәбжьара дныбжьагылеит.
– Иҟоузеи, иуаҳазеи? – иккаӡа рыбжьқәа лаҳаит Хьыбла.
– Ақыҭауаа маҷҩымкәа иеизаны иԥшуп. иуа ԥыҭҩык ицны даауеит.
Хымԥада. Ауаҩы дааишьҭит изыԥшызарц.– Шаҟаҩ ицда, хҩык роума, хәҩык роума, жәаҩык роума?! – ибжьы ааӷәӷәахеит аӡәы, – асоума ажәабжь шеилыркаауа?!
ӘХьыбла дшәан, ахаҳәбжьара дныбжьаӷәӷәеит.
– Сара исшәо цқьа ишәгәамԥхозар, шәара шәцаны цқьа еилышәкаа! – аӷьеҩ ааҭиргеит егьыгь.
– дара аменҳевикцәа ықәырцаанӡа ҳрыхьӡаны ҳрыццап, акәымзар ҳусқәа цәгьахоит… – игәаӷьуа, иызмгәаӷьуа иҽныбжьеигалеит аҽаӡәы.
– Аа-аа?!. – дҟааит раԥхьатәи.– Шәаагыл, шәаагыл! – ибжьы геит аҽаӡәы: – Абасоума уара, аус ҟашәҵарц шәгәы ишҭоу?! Уажәшьҭа аӡәгьы ҿышәымҭын – сара шәысзыӡырҩла. Уара, уара – шәцоит, араш дуқәа рҿы амҩа шәкуеит. Урҭ царҭа рымаӡам Иуа – игәаҵаӷара иашәырба, уи ҳшьа зыӷрагәоу… Убри иԥсы ҭанаҵы, ҳзықәдыргәыӷыз акгьы ҳауӡом. Ҳзықәдыргәыӷыз аҳур, ара ҳаангылаӡом, ауаҩы иԥсадгьыл дҭәы-дыԥха дахьыҟоу ауп… Егьырҭ  шәзахәтәуазаргьы – зынӡа абзиа. Аха уи дышлеизҵәҟьа агәра аныжәга – шәеиха. Шәхысыбжь геит, ҳаргьы арантәи идәықәаҳҵоит, иҳарҩашьарц.
Иууаӡа иааҟалеит.
Хьыбла акы налыгәан, ахаҳәбжьара даабжьнаган, днаваҵәин, дышзахәоз абнахь лхы рханы лҿыналхеит. Уи илдыруан, егьырҭ цозар, абна илгоу амҩахәасҭала ишцоз, убри аҟынтә, лара иҵегь наҟ иавакны дцароуп. Иуа аӡы жахьааруазҵәҟьа, арашқәа дырзааигәахаанӡа дихьӡарц.
Абарҭ ракәзаап «урҭ» Аха ланԥса, арҭ уаанӡа илдыруазаргьы, уажәы илбац ракәӡамызт. Уи азоуп лара убас лхы ца, лгәы ца дызнеиз. Хьыбла лгәы иаанагон, уи дшәаны, ма дхьаҵны, даҵахан ҟалашьа амам ҳәа. Аха уажәы, данхәыц еилылкааит, ланԥса дшәаны лыбжа лымаӡамкәа ышнеиз аҩны. Убри, зегьы зыршәоз, лара илаӷаз лыбжа акәзар илымыҩрыз?..
Зхаҭақәа лымбаз урҭ рыхраҿы уаҩы изыхмго акы ҟалазар акәхап.
Хьыбла акы убас илыҵасны дагон, али-ԥси рыбжьара абнаҿы дылбаахьан. Лгәы шӡыӡоз днылалт. Ашә ҟьантаз дуқәа еивцарыԥхаа иахьгылаз руакы днадгылан лнапы нахьылшьит. Уи хьшәашәаӡа иҟан, аха лнапы анынахьыс, иаалашазшәа лбеит. Уинахыстәиқәа рахь днаԥшын, урҭгьы – иҵегь иаалашеит.
– Шәгәы ҿыӷьны шәыҟазар акәхап, – лҳәеит уи хәыҭ-хәыҭла,  – Алакә бзиа шәасҳәоит. – Ларҭмаҟ убри раԥхьатәи ашә ашьапаҿы инышьҭаҵан, абӷьынҵә нақәлыҳәҳәан, лҿыналхеит. Сара сыццакуеит, аха аӡәи-аӡәи еибышәҳәала…
«… Аӡӷаб хәыҷы ланԥса дара, дара длыргәаҟхьан… Зны уск азы харак ддәықәылҵеит. Дахьыццакуаз амҩан иеимаақәа руакы лышьхшәаны иӡит. Аҩны дахьааиз, илыхьыз ангәалҭа, уаҩы ишимбац лгәы иалсит. Егьи иаанхазгьы лцәахит, ланԥса игәалҭар, лыԥсы иҭахазгьы ҭылхыр ҳәа дшәан… Дгәыҭҟьа-ԥсыҭҟьаха дыцԥшын, иҟаларызеигь ҳәа…» Хьыбла дцон дышзахәоз. Ашәҵлақәа лаша-лашон. Дылбаауанаҵы ԥыҭк илцәыуадаҩын, аха иҵегь аҟьаҟьарахь даннеи – еиҳа даунашьҭит. УАхь ашә-ҟьантазқәа ыҟамызт, бна еилаԥсан. Дхьаҳәын – урҭ ршьапы хьышьашқәа днарызхьаԥшын, лнапы налҟьеит. «…Абри аӡӷаб леимаа ахьылцәыӡыз аҽны дшәарыцон уи атәыла аҳ иԥа. Уи ибеита ӡӷаб леимаа ахацлакы. Аҳ иԥа игәаԥхеит уи ашҟа еиҿкааз, иԥшӡа ала. Абри аимаа егьи ахацлакы змоу лыда, аӡәгьы ԥҳәысс дшаасымго ҳәа дқәит. УИ имаҵуцәа ари аимаа рыманы ацуҭа иалалт. Акыр иынҟәахьан, аӡӷаб ланԥса дрықәшәеит. Уи иаразнак илдырит лыԥҳаԥса леимаа. «Ари зцәыӡыз сыԥҳа лоуп… – лҳәеит уи. – Ара шәыԥшыз, уажәыҵәҟьа егьи ахацлакгьы шәзаазгоит», – лҳәан, дцеит. лыԥҳаԥса иаанхаз ахацлакгьы лымылхит, аха лыԥҳа илышьамлеит».
Хьыбла акыр?а дынҟәахьан, анҭ зыӡбахә рҳәоз араш дуқәа лбеит, лгәы ҭӡыӡаауа рааигәара днеит. Урҭ еимҿиаан иҟан, насгьы ршьапахьы ҳаԥык иаҟараҵәҟьаны иҭагәаҩан. Уахь дныҵаланы даныԥшы, аиашаз, амҩа ккаӡа иааԥушан.
Араш ашьапы агәаҩара дыҩҭыҵын, дышзахәоз лҿыналхеит. Ара иаҳа ицәаакыран, џьара-џьара ибарран, иҟьаҵәыран.
«…Анԥса лыԥҳа лшьапқәа лцәит, убарҭ аимаақәа лышьалҵарц. илулак илышьалҵеит. Аҳ иԥа иааишьҭыз ахьыуардын дақәыртәаны дыргон. Леимаақәа ашьа рывҵыжжуа ахьыуардын дантәалан.
Аӡӷаб хәыҷы ауардын злацоз амҩа аԥхьахь днеин, ауаргьала дақәтәаны, дныхиаала-аахиаало ашәаҳәара далагеит:

Напцәыцәшьапцәыцә
Ахьыуардын дантәалоуп,
напбзиашьапбзиа
Ауаргьала дантәалоуп…

Ари заҳаз аҳ иԥа имаҵуцәа ауардын ааныркылан инаныԥшылазар, ииашан, ашьа аншыла иҟоуп. Уи леимаақәа аалышьхны, ауаргьала иантәалаз иналышьарҵазар, зынӡа илзыбзиахеит. Напцәыцәшьапцәыцә ауардын данырхын, ауаргьала днаныртәалан, Напбзиашьапбзиа днаганы ахьтәы уардын днақәдыртәеит. дара рхаҭақәагьы ашәаҳәара иналагеит:

Напцәыцәцшьапцәыцә
Ауаргьала дантәалоуп,
напбзиашьапбзиа
Ахьыуардын дантәалоуп…

Алакә лҳәонаҵы, ашәара атәгьы лхашҭын, абна даалҵит. Аӡиас абжьы лаҳауа даналага, днасхысит. Аӡы акры аԥсы ҭан, ихцәышааха, иԥшшәыдаха иҟан. Аӡышьҭрала март ԥшахьшәашәа ҭҟьаны иаауан. Уи еиҳагьы лыԥсы лнаргеит, ас дахьыццакуаз аҟнытә ишеикны иҟаз Хьыбла. Аԥхӡы зыхшылаз лыблақәа аахнарыцқьеит. Убасҟан илбеит наҟстәи апыҟҟаҳәа аӡы  иҩҭалаз аҽцәа. Асынтәи уаҩы ибон, урҭ рҽы ашьапқәа иҭырҟьоз ацыԥхьқәа шыҵҟьоз, иԥшшәыдаз аӡы иҩахык-ҩахыкны ихҟәашааӡа ишааҟарҵоз.
Аӡы ианыр нахыс лыддырт иара – Зхыԥхьазкуа, Иуа. Уи исахҭан палта иаҵыҳәҳәон итапанча, ишәақьгьы икәадыр иавҵырҟьан. Егьырҭ аҩыџьа кәымжәыла-кабала еилаҳәан.
Иара Иуа, аӡы данаар инаркны, лара лахь дыԥшуан, длаԥшықәҵаны.
– напбзиашьапбзиа! – ибжьы иргеит уи. Аӷәра  зҿаирххоз аҽыџьбара ашԥы макьана аӡы ахьыкәкәон. Ашырҳәа дааҽыжәԥеит.
– Зхыԥхьазкуа… – уаҳа лгәы илнамырҳәакәа инеималҭәеит.
– Бзиоуп нас, бҵәыуа, бгәы рда, – иҳәеит уи. Ибжьы ани адуцәа рыхара аҟынтәи акәымкәа, иаҳа иааигәахазшәа лаҳаит.
«Ус акәзар, уатәи аҳауа хәыҷык иааскьазар акәхап сара сахьгьы…» – лгәы иаанагеит Хьыбла.
– мап, мап, – лҳәеит лара, лгәы аалыԥсахын.
– Уажәшьҭан сҵәыуан, уажәы уи аха сымам…
Аҳарҩаҟагьы днаԥшит. Адунеиаҿ зегьы иреиӷьалшьо аҭыԥ ахь.
– Напбзиашьапбзиа лхьы уардынгьы ааиуеит дук мырҵыкәа, амҩа азылаҳхуеит уеизгьы-уеизгьы! – иҳәеит Иуа, Хьыбла зегьы ҳәаны даналга, ихы ларҟәны лылахь днагәӡит, ашә-ҟьантаз ашьапы еиԥш, ихьшәашәаӡа иҟаз исахҭан кьаҿ лхы надирӷәӷәалт.
Лара дцәыҵыԥшны аҩада Аҳарҩаҟа дыԥшит. Уажәы уа дышҩеилак Џьамхәыхә дыԥшааны инагӡаны иалҳәап Напбзиашьапбзиа илызку алакә.


Лакә-лакә сышнеиуаз

Дыҟан ҷкәына хәыҷык. Ихьӡын Хыгә. Аха ара аус злоу ихьӡ акәым. Хыгә зыхьӡу шаҟаҩы уҭаху ыҟоуп. Уи иман ани аби, иара иаҵкыс еиҵбацәаз аиашьеи аиаҳәшьеи, ашколгьы дҭан. Аха иара иман алеишәа ҷыда иақәнагоз ахьӡ ҷыдагьы – «Хыгә мӡышәа» ҳәа. Иеиҵбацәа аҩыџьагьы асыс иаҩызан, бзиа ирбон рани раби, рҩызцәа хәыҷқәа, ахмәарра, ашәаҳәара. Хыгә иакәзар, ииҭахызгьы уаҩы издырамызт, ииҭахымызгьы. Егьарааны дубаргьы, ихәы ӡаны ирфазшәа, џьара ччаԥшьк ибла иҵшәомызт. Ихахә ылихуан. Машәыршақәа акәзаргьы, игәы аӡәы ианынирха, иҭаҷкәымқәа, ихаԥыцқәа, инаԥхыцқәа – акы ишаҭомызт. дыҟан абас, алаҵәҟьа дазыҩуа, амҵ дазыҵҟьо…
– Абри ахәыҷы сыԥсра аанӡа сишьуеит… – лҳәалон иан дқәысԥычҳауа.
– ҳабӷа ԥиҵәоит ари… – игәы иалан абгьы.
Хыгә иашьа хәыҷи иаҳәшьа хәыҷи ицәшәаны хара-хара ивсуан. иара ианимаҳауаз зны ацгәы дадыркылон, зных – аҽадҳәыс. Ҽнак хыгә иаҳәшьа хәыҷы дтәаны дҳәар-ԥсаруа, лыкьанџьа аҵкы азылӡахуан. лыбжьы ныҵакынгьы бзиа илбоз ашәак лҳәон. Убри аамҭазы, ихы зыхирҟьа акгьы ыҟаӡамкәа, дыцәқәырчӡа дааҩналт Хыгә.
– баҟәыҵ анҟ, изакәызеи ибҳәо, быбжьы аҵәы иахаҵаны! – иаҳәшьа дналықәҵәҟьеит уи. Ахал ара ишԥалурыз, ашәаҳәара лҭахын, лыгәҿыӷь аахылгон. лашьа днаихәаччан деиҭаналагеит.
– Баҟәыҵ ҳәа басымҳәеи!
Ахал ара ишԥалурыз, ашәаҳәара бзиа илбон. зынӡа лыбжьы ныҵакны дналагахт.
– Бҿы еихакы ҳәа басҳәеит!
«Уи ус иҳәоит, аха дсылакьысуам», – лгәы иаанагеит лара.
– Еихакы!
«Уи ус игәыжәла цәгьоуп, аха сара схәыҷуп, срыцҳаишьоит», – лгәы иаанагеит еиҭа.
Хыгә уаҳа иызмчҳакәа, иаҳәшьа хәыҷы лыхцәы инапы налаирԥеит, лӡамҩа хәыҷқәа ҭибӷаҷааит. Аха абри аамҭазы митәык ихьт уи: аҟәараҳәа деиаҵсуа далагеит, ицәа ааихырҵәрааны, иаразнакы аҽа цәак ихарҵазшәа ибеит. Ус, иқьышәқәа иҩархыкны, адаҷ хҵәахақәа реиԥш иџыԥхь-џыԥхьӡа, ахәыц ҵәыз дуқәа ҩықәиааит. Акы иҳәарц иҿы анааихих, – миау миау! – ҳәа акьыура далагеит.
Хыгә дцыгәхеит.
– Хыгә амӡышәа, амӡышәа! – иаҳәшьа хәыҷы лылаӷырӡ лыкәашаа данаахьаԥш, хыгә дабаҟахыу! Лаԥхьа цыгә дук цәхаԥшьӡа игылоуп. Аҽеиҽырҿахәуа, ахәыԥсы хаххала, ашшы ахга, аблақәа ҭыҵны ицо илыхәаԥушеит. Аӡӷаб хәыҷы дныҩныҵәаашеит. Ацыгәгьы аҩысҭаа мусхәк еиԥш иныҵаба ицеит. Убри нахыс ҩаха-ҩымш Хыгә ихабар ҳәа уаҩы имбаӡеит.
Ихьанҭоуп ацгәы аԥсҭазаара!
Џьара сназыцҳара, сҿы инҭасҟаҟара акы абасоури ҳәа угәеигәеиуа удәықәыз. Иахьа хәлаанӡа, ма уаха шаанӡа уеисины џьара УКҿаҟәыҟәны уԥшыз, жь-ҿаҵак зқәым ҳәынаԥ рыцҳак абасԥыхьашәари ҳәа.М а амыӷ аауцрыхо бнакы улатәаз, еиқәыхьшәашәа иҟоу еинцәышк азы. Ус акгьы анузмырҽеи, џьара кылҳарак ԥшааны амаҵурҭа уҩналароуп, аԥшәмацәа рхазы иҟарҵаз фатәык уԥшаарц. дара урызгәамҭар бзиоуп, аха – уангәарҭа, аҩымсагхә увардым иадыззала, уԥсгатәы уманы уцалароуп.
Удәықәыз ус, аҩынқәа рхыби ацалаҟьақәеи рыда хкыдкыларҭа умаӡамкәа. Уара иуеиԥшу ацыгә ҟьалақәеи уареи шәааихыкәласуа, аддыҳәа шәеиқәԥо. Зны-зынла урҭ атахҳәа иануслак, уахьықәгылоунтәу алҟьаны ҵаҟа унеиаанӡа, аҵәы иахоу акәты еиԥш уҵәи-ҵәиуеит. Уҿы уӡәӡәарц уҭахызаргь, иахьа хәлаанӡа узланыҟәо ушьапқәа убз нарыхьшьы-ҩарыхьшьны иаауҿушьлароуп. Ашьхарахь ухы рханы уҿыӡәӡәара уалагар, «амш бзиахоит», амшын ахь ухы рханы аҿыӡәӡәара уалагар, «амш бааԥсхоит» ҳәа зегьы уеибадырбо иалагоит. Уаҳа изымдырааит иуқәшәира! Ус еиҳа иахьузыманшәалоу уҿы урхоит ауп. Аха ас зегьы уахәаԥшуа ианалагалакь, иуламкьысӡозаргьы угәы цоит… Ампахьшьы ацынхәрасгьы, убз ухьушьлароуп. Зны-зынла, амырхәага ухы аршаҟәаны, агәҿыӷь уаганы уахьтәоу, ухы инаркны ушьапаҟынӡа уҽурбзалароуп.
Ихьанҭоуп алахь шәышәы ацгәы абзазара!
Ҩаха-ҩымш рыла Хыгә дырҩегьых дшыҟац деиҭаҟалеит. Иблақәа ҵырхәны, дкылыгәгәа дааклысит аҩны. Хыгә иаб зегьы дрыҳәеит, аҷкәын изы џьара жәа бырк аӡәы иҿыҵымшәарц. Уи дгәыӷуан хыгә ихьқәаз ддырхәыцып, иҵас бааԥсқәа каижьып, игәы хьаԥссап ҳәа. Уи нахыс аӡәгьы Хыгә дилакьакьомызт, аха гәаныла зегьы иара ихыччозшәа ибон.
Ҽнак, иашьа хәыҷи иаҳәшьа хәыҷи абаҳча аҵыхәахь ицаны ишыхмәаруаз, днарыхҭыгәлеит уи. Аиашазы, Хыгәгьы дыхәмарыр цәгьа ибомызт, ахмәарра гәхьааганы дыҟан. дцыгәханы дандәықәызгьы дзыхәмарӡомызт, избанзар Хыгә иқәра зықәроу цгәажәуп ҳәа иԥхьаӡоуп. Ацгәажәқәа хәмарӡом, урҭ рылахь еиқәышьшьы, имитаҟә-миатҟәуа, рҵыхәақәа шьҭарҳәазо, рхы ҩнапыкла икны идәықәуп.
– Сшәылашәҵозар, сшәыцхмәаруеит, – иҳәеит иара.
– Уҳалаҳҵоит, аха шамбӷыҷын, уаҳмыцҳан… – рҳәеит адра.
Иаразнак деилашәеит Хыгә, урҭ дырзыҭрысит. Еимлагәа иаанкиылан дырцҳаит. Аҵәахаҳа ишанымлара ихаԥыц ҭыԥқәагьы ҩарынхалт. Убри аамҭазы Хыгә ихацлымҳәа ԥҵәазшәа ибеит, ишибоз ихаԥыцқәа иҿы иҭыҳәҳәо иҟалеит, иԥынҵа ҵәызӡа, ицламҳәақәа хьынҳалаӡа, дхәымсысӡа дааҟалеит. Акы иҳәарц иҿы анааихих, – ау, ау! – ҳәа ашра далагеит. Хыгә длахеит.
– Хыгә мӡышәа! – рылаӷырӡ рыкәааша иаахьаԥшит иашьа хәыҷи иаҳәшьа хәыҷи. Ихьаԥшын, иагьыныҩнҵәаашеит. хыгә дабаҟахыз, раԥхьа гәарԥ-ла цәыршәагак асаса еихҳәа, алеижьа аҿыҵытта игылан. рыхәмаргақәа нкаԥсаны иҩит, ршьамхы рҽадыргеит. Убри нахыс-аахыс – ҩымш дыҟамызт Хыгә.
рыцҳароуп агәарԥ-лажә аԥсҭазаара!
Абраиҟара хаԥыц ҵари, абраиҟара мчи, гәашьамхи, гәыԥжәагареи уцәа иҭагӡаны, уԥшәма азин уимҭакәа џьара аӡәы унаидкьысларгьы ҟалом. Еснагь угәы кыдгыланы, иубалак урҿаӷыӷла, уаха шаанӡа лацәааихьшь ҟаумҵароуп: зыҩныҟа игәарымлаз рахәык аанда иацрыхалап, аҩы иашьу аӡәы уеицеиклап, ма ақәаҵахь шьҭыбжьқәак галап, убарҭ зегьы уара уреишлароуп. «Уажәшьҭа, анцәа иҳәозар, иҭынчрахеит» ҳәа ухы нықәҵаны, уалцәа нҭаауаны еиԥш, џьара акы абжьы гахуеит. Уцәаӡамшәа ашырҳәа уҩаҵҟьаны, иҭхаахьоу усаса ааихҳәаны, ашра уалагароуп. Ахьшьҵәҟьа акәҷышь аманы ҵәҩанҵәыҟа ианхалалакгьы, ухы раҳан уеишла. Ааигәа-сигәа гыгшәыгк џьара ианаақәаца, иаразнак афҩы укеит. Афҩгьы уеишла. иара убас, ақыҭаҿы џьара фатәыхаак ҟарҵаргьы, афҩы уаргылом, ахәхәаҳәа уҿы аӡы аанагоит. Уи еиԥш иҟоу афатә уара иузҭагәышьода! Чан шьҭахь, ҵасхәуп ҳәа, инаумҵадыршәшәо ацәынха-мынхақәа уҽрылаугӡароуп… Џьара еимгеимцарак анубалак, аҩны уныҩнаххуеит, хәашақәак сыҟәшәап ҳәа. Уахь уанԥхарҵалак, сдәылҵуеит ҳәа ашә уанаалаххуа, ахәыҷы мӡышәақәа лажәхырԥа узыруеит. Уаргьы уааҳәны азыҟҳәа зқәала анышә ҩара унықәаҳуеит. Угәы нурхар, ма ани узқәиҭым ухаԥыцқәа аацәыругар, лажәхырԥа злаузыруаз акьат уҟәаҟәа икыдлар ҟалоит. Уи аҵкыс, уҩагылан, узқәа умҩыруа, уцагәышьароуп. Иузхымгоҵәҟьа агәҿыӷь ауп, уи ашыӡ еиԥш инаузакшәоит.
Иуадаҩуп агәарԥ-лажә аԥсҭазаара, уиадаҩуп!
Ҩаха-ҩымш рышьҭахь Хыгә дырҩегьых дшыҟац дааҟалеит.
– Абыржәшьҭа данҽеимха, ахаангьы иҽеихо иакәым, – иҳәон иаб.
Хыгә ашкол ахь дцара кәын, аха ихьыз ихырбаалар ҳәа дшәаны, ихала ацара иҭаыхмхеит. Убриа ҟнытә иаб диццеит. Хыгә иаб арҵаҩы данскьаԥхьаны иеиҳәеит иҷкәын ашкол дыззагхаз.
– Ихьыз ихьит, ахау аҳа игәаларшәатәым, – иҳәеит арҵаҩы.
– Изысхәыцрызеи, дадхеит, ихы даӷаны, дыбжаны анцәа дишеит, – дааӷьаҵәыӷьаҵәит аб.
– УИ шәара хьаас иҟашәымҵан, ҳара ҳнапы данышәҵа, – иҳәахт арҵаҩы.
Уи изычҳауазма ас аҳәатәы аниоу! Ианаҭахызгьы ианаҭаыхмызгьы ахәыҷқәа рабжьара иашцьылахьаз аӡә иакәын.
– Иахьа аҵатәхәы ҳәа акгьы аҳуӡом, – дналагеит арҵаҩы, акласс дшынынҩналазҵәҟьа, – ус снашәацәажәарц сҭаухп. –  Дыҟан, абарҭ зегьы шәеиԥш, адунеи ҟьаҟьа иқәыз ҷкәынак, – дналагеит иара, – аха иԥсы рацәан, дазкуамызт убри адунеи…
Уи ашкол хәыҷқәа иреиҳәеит Хыгә ариабжьарак дзынианы ыдҟаз, ансгьы дзыхҟьаз. Арҵаҩы Хыгә ихьӡҵәҟьа имҳәеит, аха акласс аҿы иара ида аҽаӡәы дгәааны наԥхыцла ахәыҷқәа цәиԥуԥамызт, дырцҳауамызт. Аҵәҵәа аист. Арҵаҩы дцеит. Ахәыҷқәа Хыгә иааикәшеит:
– Хыгә – Миау, миау, миау!
– Изакә шьапхыцқәоузеи уара илугаз!
– Хыгә – Ау, ау, ау!
– Лажәхырԥа узырулозу, Хыгә?
Хыгә деилашәеит. Икәшаны игылаз иҩызцәа дрықәыжьцәо далагеит. Урҭ иаҳагьы ччархәс дышьҭырхит. нас дҵыгьны дрысуа дааи даарылалеит. Раԥхьа данҵыгь, илымҳақәа аразина еиԥш еиҵыҵит, аҩынтә раан – ԥшь-шьапык ааихәеит, ахынтә раан – иоуразоуроу дҽадахеит. Аҽада аԥыр-ԥырҳәа иҵыгьуа ахәыҷқәа ирылагьежьит. Ари збаз ауаа еизеит. Уи аҵыгьра ианаҟәымҵӡа, ҷын шшак ԥшааны, ашиҵә-шиҵәҳәа иакәыршо, Хыгә иаб иашҭа иҩҭацаланы иаахынҳәит.
Ихьанҭоуп, игәыԥҵәагоуп аҽада аԥсҭазаара!
Уахгьы-ҽынгьы ушьапы уқәгылаз, ушгылоу уцәала. Ацәымҵқәа, аламҵқәа ааухаабыцуа, аҟыҿыҳәа иуцҳауеит, арахь уцәа злоубӷыҵәҟьо наԥхыцк анцәа иуаҭәаимшьеит. Убӷа ҭаҽалаанӡа аидара уқәрыжьуеит, изабалак дуқәтәаны иахьиҭаху укеицоит. Арахь ушьапқәа маҵәыхәахәха иуҵагылоу, уиу аҩы усс имаӡам. Ушнеиуа уааԥсаны уаагылар, ма амла угәы ҿнакааны унымҩахыҵны, ииаҵәҟаҟараӡа иҟоу ашьац сқьышә ныласкып ҳәа иаақәукыр, уҟәаҟәацәа уҭырцоит. Уара уҽадоуп, ҟамчылоуп иагьшуацәажәо. ианырҭаху џьара ункыдҿаҳәаланы ицоит. Уԥшны, амра ухшыгә кылнаҵәо угылаз. Ақәа леуиазаргьы, адәы уцәгылаз аӡыԥсы ухьыкәкәа. Иара убри аҟара аџьа шубогьы агәыҿӷь уагоит, убысҟак игәырмаҷгоуп узҿу зегьы.
Ҳәара аҭахума, рыцҳароуп, иҷышәуп аҽада алахьынаҵ!
Хыгә абас уахыки ҽнаки анҵы, дгәыӷуан даҽа убриа ҟара исзычҳар схы  сақәиҭхоит ҳәа.
Иҵит даҽа уахыки-ҽнаки, аха Хыгә дышҽадаз дыҟан. Иеиҵбацәа – иашьеи иаҳәшьеи аҽада еигәырӷьон, зыԥсы ҭоу хмәаргак ирзаҩызан. насгьы, зашҭа аҽада ҭаны дарбан хәыҷу шьапыла иынҟәо! Ахәыҷқәа аҽада иақәтәарц ианақәырклак аҽарххон, аҵыхәа авивиҳәа иҟьо, иҵыгь-шәыгьуа иалагон. Аха, ахларҵә ҷын шшапаӡа ианакәдыршалак, ирхымхәыцыр иабацарыз. Шаҟа аҽарнадиуаз аҟарагьы ҷын ақәԥырҵәҵәон иарамшкала. хыгә зегьы ргәаӷ дыкны дагон. Иани иаби рҿы ҭхааит ахәыҷқәа ишрыҵаҟьоз.
– Арҭ иԥсхаршьырц ауп ргәы иҭуо! Шәаҟәыҵ, ҭынч аҳәыха ашәраӡа!..
– Идраҭит, алаба иадыргеит!..
Зны ҽыкәабара ҳәа ахәыҷқәа рҽада иақәтәаны аӡахьы илбааит. Уа ианнеи, аӡӷаб хәыҷы аҽада дақәҵит, аха аҷкәын дақәымҵит. Ашьҭахь, ихы иааҭашәан, аҽада алымҳа ирчыхә-чыхәуа далагеит. Аҽада ҩаҵҟьан, иҩны аӡыжь иҩхықәыххылан, иџыџӡа иаангылт: ахәыҷгьы иҽизнымкылакәа дҩахҟьан, аӡыжь агәыз ааҭиргеит. Иаҳәшьа хәыҷы арҵәаа ҳәа дыҳәҳәеит, аха ааигәа-сигәа уаҩԥсы дыҟамызт.
«Аҳа, иубеит, изеиԥшруо, сгәырԥсаҵәҟьа ҟалоит, уажәшьҭа уа уалажьыз!» – гәаныла дыччон Хыгә дҽадаха дахьгылаз. Аҷкәын дмадаӷь-мадашәеит, дыҳәҳәарц и\ы еихихит, аха аӡы иҿаҵәан дашьуа далагеит. Абар, абар акгьы игӡамызт, анышәгәал еиԥш дҵаатәаларц. Хыгә ибла ишабоз иашьа хәыҷы аӡы дашьуан. Игәы иагьа инханы, иагьа ихаҳәханы иҟазаргьы излаичҳарыз! Дааракгьы имариам аҽада азы хҵааҟәрыла аҟаҵара, аха уаҳа ԥсыхәа ыҟамызт. Ахьышәҭҳәа аӡы ахы ҩҭанаршьшьын, ызмгәа тыҟӡа аӡы иарчхьаз аҷкәын даалнагеит. УБасҟан Хыгә ссиршәақәа дааилыбзааит, ихааӡа ицәеи-ижьи рыбжьара акы ҩыбжьалеит; иԥсы ааивиган, иблақәа цқьаӡа адунеи днықәԥшит. Иаҳәшьа хәыҷы лылаӷырӡқәа лыччаԥшь рылыҷҷо днеизыԥшит, зыԥсы ааиз иашьа хәыҷгьы дхьаԥшит. Хыгә дуаҩханы дгылан.
– хыгә, Хыгә! – рҳәан, рнапқәа ааикәдыршеит. хыгәгьы аҩыџьагьы еимданы днарыхәаччан, рыхқәа ааишьышьит.


Аисара

Шьыжьӡан. Амшын аҿгьы макьана ауаа маҷын. Чынчор амшын аҿы данааи, еснагь иаԥхьа иаалоз аҷкәынцәа ыҟамызт. Иҽааилихын, иӡҭалага мацарала дшыҟаз, аҟәара иалыҳәҳәоз ахаҳә днықәтәеит. Амшын ҭынчын. Дахьынҵанаԥшуаз алаԥшҳәаа, аҵаҩы бзиа итетрад бӷьыц аган азныжьразы иалидаз ацәаҳәеиԥш, ииашахәҵәаҟа амшыни ажәҩани ирыбжьдан. Снапқәа сышьҭахь иныҟаҵан, амшын агәы снықәс-ҩықәсында ҳәа угәы иаанагарын, убас еизадан. Ахьарчҳәа аҟәара иахьнықәсуаз, иҟанаҵоз ашәах аҵӷагьы иаразнак инаҿабон. хыхь-хыхь аӡаӡа  иарцәаакны иҟаз ахаҳәқәа рышҵақәа бахӡа ирыҵыԥшуан.
Убри аамҭазы Чынчор иаҳаит иаауаз аҷкәынцәа рышьҭыбыжьқәа, аха уахь дхьамԥшӡакәа, инапы наргӡаны, иааимԥыхьашәоз ахаҳәқәа шьҭыхны акгьы иақәымкӡакәа иршәуан. Урҭ бжакы ус амшын иалаԥсон, бжакы ахаҳәсса ианылаԥсалак иацҟьон, нас ахрыԥхреиԥш аӡы и)аԥыҟҟон. Ааигәашәа ихыз акәата хӡааҟәрылагьы ашырҳәа аҵахь ицеит.
Аҷкәынцәа аддыҳәа ишааиуаз, иаагылт, рыбжьқәа ааихсыӷьит. Ари иара дахьырбаз азы шакәу иыдруан Чынчор, аха дхьамԥшит. Даргьы, уаҳа иқәыҿмҭкәа, маҷк ианскьеит, нас аууыҳәа ҭаӷьӡаа реиԥш иааилалт.
– Ора, ара уԥхьозма иаха?! – ибжьы геит урҭ рахьтә аӡәы.
Чынчор дхьаԥшын, инапы ҩышьҭихит: «Абзиара умаз!» Уи зеиҳәазгьы, иҩызцәа днарылыҳәҳәо дахьгылаз игәамырԥхаӡакәа инапы ҩышьҭихит. нас, иаразнак Чынчор итәы ааихашҭын, дахьгылазҵәҟьа днатәеит, егьырҭгьы уи мацәазшәа икәшан  рҽынкарыԥсеит. Дшынатәазҵәҟьа акы аҳәара далагеит, агәырӷьаҿҳәаша иааиго аҽаӡәы иҿԥааны игар ҳәа дшәошәа.
Иара ахьӡ бзиа иман – Алхас ҳәа. Аха уи ҿыцҳаҳараӡа, дандухалак азы изырӡахыз, макьана ижәҩа зкылимдац акәымжә кьаҿ еиԥш, иҭаршәны иҵәахын. имширатә бӷьыци, акласстә журнали, имшынҵеи, итетрадқәеи иахьырнызгьы аԥсы ӡаны ус ирнын. иара Хасик ҳәа ишьҭан. Ақыҭа ҳәсақәа хара шьапыла цатәыс ианрымоу ршьаҵа бзиақәа зларыхьчо рынҟәагақәа реиԥш,  ихьыӡҵәҟьа убри ахьӡҷыда иахьчон.
Иара, ани уажәы иқәеибаҳәа итәоу рыхьӡшьарақәа, ианиҭахыз ишиҭахыз иԥсахуан, аха иара ихьӡшьара аӡәгьы далаиркьысуамызт. Акино, ателехәаԥшра рыла иибоз ахьырацәаз, иара ымцхәы далкаан дызбоз Ахәыҷра зегьы дахьрыхнабаауаз аҟнытә, ашәҟәыԥхьара хҭакцәаны имамызт. Уеизгьы, шықәсык ҩышықәса рыҩнуҵҟала шәҟәы бзиак даԥхьон. Ҵыԥхцәа даԥхьеит Александр Диума иҩымҭа «Хҩык амушкетныҟәгаҩцәа». УБри ианркны иҩызцәа рахь иаликаауаз амушкетныҟәгаҩцәа рыхьӡқәа рыла дрыԥхьон. Сынтәа, ашықәс алагамҭазы, амшцәгьақәа, аҷыхьқәа аҩны дахьыҩнаркыз адԥхьеит Рафаело Џьаваниоли иыҩмҭа «Спартак», убри аахыс досу иыдруан Арторикс дарбаныз, Крикс дарбаныз, Енамаи дарбаныз…
Иара Хасик шиакәыз дынхон, аха иаҳҳәап, дартаниани Спартаки хьыӡшьарак аҽаӡәы ииҭомызт. Ус зыхьӡ имҳәоз рҭыԥ иара ишигоз рыдруан.
Ашәҟәыҩҩцәа рфырхацәа рыхьӡқәа роума, аҽа хьыӡшьарак аума, ус ишабалак аӡәгьы акгьы иоуӡомызт. Иҽаԥсеитәыр акәын. Измоузгьы гәааӡомызт, аҽасԥатәра иашьҭан.
Ҩышықәса ҵуан Чынчор ақыҭантәи даны Гагра ашкол дҭоуижьҭеи. Арҭа ҷкәынцәа реиҳараҩык, иареи Хасикгьы дналаҵан, класск аҿы еицтәан, иагьеиқәлацәан, аха иахьа уажәраанӡа изеиламҵәеит.
Ҩышықәса раԥхьа, Хасик еиҳа игәы аналаҟаз, иаргьы иааигәа даынҟаз, знык-ҩынтә Чинчик ҳәа иеиҳәеит, акәымзар, абжьааԥны ихьӡ шцәалазгьы ирҳәомызт. «Ора» ҳәа рыбжьы наиқәдыргон, «о, уара», «еи, уара» аанаго.
Уажәыгь  Хасик егьырҭ рыгәҭа дтәан. Чынчор идыруан уи, зынӡа арахь ихы ыҟаӡамшәа дшыҟоугьы, игәы шизыԥжәо, икәшан дызгәҭазкуа, «амацәаз» изыҟазҵо иаргьы дахьрылам.
Хасик дахьаатәалак, дахьгылалак игәҭахон, еиҳа игҿахоу кәакьк иҽадикыларгьы. иаргьы абри убысҟак дашьцылахьан, иҩызцәа ицымкәа џьаргьы дызцаӡомызт. Ихала данаанхалак дбалыбаҭо дықәхон, дахьцалак иагьгәаҭахомызт. Ихала данаанхалак дбалыбаҭо дықәхон, дахьцалак иагьгәҭахомызт, иагьварахомызт, иагьганхомызт. Убри азы акәын, адҵа ҳәатәыс ианиқәшәалак, апарта дахыҵны, аклассӷәы ашҟа ацара зицәымӷыз. иахьынӡаилшозгьы ихы риҭомызт, ҽыҵгас иҟоу зегьы иԥшаауан. Убри иахҟьаны акәын, ани макьана ихьӡҷыда иахьчоз ихьӡҵәҟьа ҿыцҳаҳараӡа акласстә журнал иахьаныз, аҳасабра  иатәу ацәаҳәа, ашәарах хәыҷы ашьҭақәа реиԥш, «2»-қәа ықәхха изаныз. Аҳасабтә аклассӷәы иануҵар акәын, уахь ухала умнеир ауӡомызт. Иҩызцәа «рмацәаз» ишьапы нахганы уахь даннеилак, дбалыбаҭо дықәхон, избанзар иҩызцәа, ирбоз егьы ргәы днархьуазаргьы, рҭыԥқәа рҿы инхон. Уи еиԥш аҭагылазаашьа аҿы аамҭа акыр аҵанакуеит, минуҭк, ҩминуҭк арҵаҩы дааузыԥшып, аха 10-минуҭк рыла аҭагылазаашьа уҽузақәмыршәар, уҿы узеиыхмхыр, еихухзаргьы, иахьааихухыз, ус инхазар, анстәи уара уаламҵакәа иырӡбоит… Агәҭа уаныҟоу уҿы ааузеихыхыр, иааукәыршаны иҟоу зегьы акака наузҭарԥсоит.
Чынчор арҭ днарылкьны дахьтәаз, ахаҳә иршәуан, ус акгьы иақәымкӡакәа. Хасик иԥси-иԥси еихьымӡо, ажәауаара аӡәгьы имҭаӡо ииҳәоз Чынчор дазыӡырҩыр иҭахӡамызт. Аха, иҭахы-иҭахым, иара иҟынӡа иааҩуан адырган иану аԥшҷыҷеиԥш ииҳәоз иалатҟәацуаз ахьӡқәа. Макьана урҭа футбол командақәа рыхьӡ акәын:
– «Феинорд!», «Ливерпуль!» «Карл-цеис!»…
Чынчор еилкааны имамызт Хасик уеизгьы-уеизгьы убарҭ иҩызцәа дрыазар зиҭахыз. Урҭ даргьы баша иаламшәаӡеит иҩызцәа рхыԥхьаӡара. ианеиса – зегьы асԥыӡкцәа рышхәақәа есмҽыша иахьаахгылало аҟынӡа иӡсаны ицаны иааз роуп.
Уаанӡа иызмнаӡакәа ихынҳәыз дреиуан иара Чынчоргьы. Аха днаӡаӡаргьы, арҭ «амацәаз» дҭазыртәо дрылаларц акәӡамызт, ус ихы гәеиҭарц акәын.
– «Аиакс»! «Бафариа»! «реал»! «дуило»!..
Ус егьа иҟазаргьы, аҷкәынцәеи иареи еилаҵәар иҭахын Чынчор. Абри алзмыршоз амзызқәа акыр дрызхәыцуан, аха еилкааҵәҟьан имамызт. иҟалап ЕС-ԥхынра иқыҭахь дахьцалоз иахароугьы ыҟазар. иҟоуп, иҟоуп, ҳәарада. Ашкол аҭаларазы даныхынҳәлак, раԥхьаӡа ианеиқәшәаз еиԥш иҿыц-ҿыцӡа иааиқәшәон. Арҭ ара алԥхынрак иара ихаҭа аикәым, ихьӡгьы рхашҭуан… Амшын иахьҭаз, амра иашәны, еиҭашәны, аплиажқәа, аԥсшьаҩцәагьы, нхараҳәа арахь аҽаџьарантә иаауагьы, Доиквара ҳәа еицакны ирҳәо, Жәаҩакәара иагхан, лак иажәра ҭамкәа изыҭсуа, алаҟьаб зҭашьшьы иҟанаҵаз ацаҟьа еиҩхаақәагьы, Мамзышьха аҳацаҟьақәагьы анеимдырҟьоз.
Сынтәа ашкол ишалагахьоугьы, макьана иҽаанкыланы ыдҟоуп. Зыҟны даагылаз иашьеиҳабгьы, «уахь уцар акрура уқәшәар ҳәа ушәоит» ҳәа дгәамҵ-хамҵуеит, аха аҽа ыҩмчыбжьа раҟара уеизгьы иҽааникылар иҭахуп.
– …Пеле! гаринчо! Марадона! Бекенбауер! Круиф! Рсои!! Румыниге!
Дараселиа! Гуцаев! Шенгелиа! гаврилов!... – афутболистцәа рахь диасхьан Хасик.
Чынчор игәы хьаауеит дахьыҟоу, ақыҭантәи иҩызцәа ахьигәалашәо. Урҭ зегьы ирыхьӡоит, ҽынла зны аҭаҭын ԥырфуеит, зны ачаи хырхуеит, уахынла аҭаҭын дрыԥхуеит. иахьа хынтә-ԥшьынтә илбааны арҩаш еилаҽҽа аӡыжьқәа ирҭалоит, рыцхахә еихамгыло иҟалаанӡа иҭоуп. Нас, арҵуқәа злыԥо, ишны иҟоу аҳаскьынра илалан ишнеиуа, аҵашәшьыларақәа, иаахысхысны, рҵыхәақәа авырвырҳәа иҟьаны иаагылоит: «Шәгаӡара шәаҭаҳӡом, шәхәыҷқәоуп»…
Аха абас еиԥш аан, убра ҽҵыс рылазар, ианыҵҟьа иаагылаӡом иҭҟьаны ахызаҵә еиԥш аҿынанахоит. Абар, лаҳәак иаҟарахоит, ашьапы ахьнықәсуа, асаба алҩеиԥш ихәхәаӡа адгьыл иазныжьуа ицоит, аҽеимаақәа иашьоу ашьанҵа иахьақәшәо иалҵуашәа. Аха уи аҽеимаақәа макьана иабаҭахыз, идухаанӡа, ирыбжьаанӡа «шьапеимаада» идәықәзар акәын. Ан акәзар, зны дара аҷкәынцәа рахь иаахьаԥшуеит, нас – аҽҵыс ықәԥраа иахьнеиуахь: «Арҭгьы мӡышәақәоуп, уаргьы умӡышәоуп! – арҵәаа ааҭнаргоит аҽы кьыркьыр бжьыла, – умгәарлар, ухнымҳәыр, уабацои!»
Аҷкәынцәа ааибарччоит – ан ануп иахьугалакгьы.
Аҽыҵсгьы нахьхьи иаагылоит, абжьы ҵары-ҵаруа иаргоит: «Уаҳа иҟасҵаӡом, уаҳа уҟасҵаӡом..,» Нас икәлаауа аҿаанахоит, ишубо еизаҳуеит, абар аԥырцә хәыҷқәа шыҭчаауа… ишиашаҵәҟьоу аинахь анеира азымгәаӷьыкәа, инасҭхацәамкәа иаагылоит, аҵыхәа патагәа авыр-вырҳәа иҟьо иқәгьежьаауеит. Аҽангьы агәы хьаԥссан иаақәырқәыруеит: «Аҽазны иҟаҵа, уаҳа уасҳәом…» Аҽыҵсгьы уаҳа иазычҳауам, аҵыхәа еиҳагьы ирлас-ырласны аиҟьоит, инеины аин ахы наданкылоит: «Сан, сан… сан бзиа, сан хазына…»
Чынчор уажәы дахьтәаз дааԥышәырччеит.
Хасик ахоккеи асцәа рахь диасхьан:
– …еспозито! Лефлер! Андресен! Глинка! Новак! Петров! Жлухтов! Балдарис! Макаров!..
Ус, ара аҟәараҿы, иахьазы ҳәатәыс имаз далгазар акәхап. Хасик дҩаҵҟьан, хыма-ԥсыма имаҭәақәа ааишәхиршәшәеит. Егьырҭгьы убас ҟарҵеит. нас, иара дааҭрысын, иҭынчӡа  зхырҷарҭақәаҵәҟьа зызмыршкәакәоз амшын дыҩхықәыххылан, даныԥа, дахьылӡааҵәрылаз илеимашьшьы ицеит. Егьырҭ амшын иахьынхықәххылаз иааԥшит.
Краамҭа цазшәа ибеит Чынчор, хасик амшын днахәлашәеижьҭеи. Дцәыҵыԥшшәа егьырҭ днарыхәаԥшит, аха урҭ иара Хасик ихаҭа дырбаанӡа инеихашәы ихәларгьы ус игылан, Чынчор игәы иамукәа дҩагылт. Амрагьы ҩықәшхьан, иԥаҵаарҭа аӡаӡа гәӡеиԥш аԥхӡы нықәҳәҳәхьан. иара амшын аҿы днаӡаанӡа хасик дыҩхаҵәрылт.
– Арторикс! Крикс! Еномаи! – ихы шыҩҭыҳәҳәаз еиԥш, аӡы иашьуа ицхырааразы идыршәыз агьежьқәа реиԥш, атта-ттаҳәа арахь идәықәиҵеит уи. (Арҭ ахьӡқәа сынтәа дзыԥхьаз «Спартак» аҟынтәи афырхацәа рыхьӡқәа аркәын). Урҭ ахьӡшьарақәа иаԥсахазгьы гәырӷьаҵәа, макьана иара агьама ззымдыруазгьы, ҳаԥхьаҟа ҳҽаҳԥсахуеит ҳәа агәыӷра рыманы, атрым-срымҳәа иԥан амшын рыҽналарԥсеит. Аха урҭ рацәак аӡаҵаҟа инымхаӡеит, избанзар иаразнак Хасик иҭыԥ гәаҭаны иҟаҵатәын.
Хасик, агәҭа дҭагьежьуа, избжак арахь иҭыхны дӡысо далагеит. Чынчор игәарԥханы дихәаԥшуан. Аиашаз, амшын аҿы уи аԥсыӡ даҩызан, адәаҟны аҵкысгьы ихы еиӷьны ибоит ҳәа угәы иаанагон.
…»Чикаго»! «Абба!» «Бонием»! «Би-Џьиз»! «Соки»!.. – уажәы аԥшҷыҷеиԥш Хасик иажәақәа ирылаԥыжәжәоз аестрадатә ансамбльқәа рыхьӡқәа ракәын.
Иара Чынчор ишахәҭаз уеизгьы амшын дзамышьцылеит. Уии иареи еизааигәамхеит, рбызшәа еибамкит, рыгәра еибамгеит.
Раԥхьаҵәҟьа ианиба шаҟа деигәыӷрьаз игәалашәоит. Аӡымшын ҵыхәаԥҵәара амаӡамкәа нахьхьиӡа ажәҩан иаҵаҵәон. «Издыруа аӡыжьқәа зегьы еизгазар, имшынхарызу№! – игәы дааҭахәыцын, ихгьы даахыччеит. Амшын убасҟак идун,, издикылашаз ҳәа акгьы изымԥшааит. зегь реиҳа усҟан дзеигәырӷьаз, шаҟа уҭаху аӡсарҭа аман. Иара иҽахьикәабахьаз ашьха ӡиасқәа рӡыжь ҭшәақәа рҿы ашҟа уҭахыз уҽеиужьны узыӡсомызт.
Раԥхьаӡа ҽыкәабара иашьа данига, ус иеиҳәеит:
«Аҟәара саԥырҵны сцоит ҳәа уаламгааит, ари Ҟәламыр акәу џьумшьан, мшынуп!» УИ акәу, абри хышәара-ҵышәара амаӡамкәа иахьыҟоу акәыу, зны ԥыҭк данынаскьа, анҟ ихозшәа, джьа-жьо даланагалазшәа ахьибоз акәу, ишыҟазаалак, амшын аҿы ихы дақәиҭны ибо дызҟамлеит.
– …»Машина времени»! «Выросы»! «Цветы»! «Самоцевт»! «Аԥсны-67» – арқьақьеиԥш Хасик зыҽикәзыршаз аҷкәынцәа акака аларыԥсон.
Иара Чынчоргьы иидыруаз, бзиа иибоз ансамбльқәа, ашәаҳәацәа, ашәақәа ыҟан. Аха, аҳәара аҭаухма, иара Хасик иакәым, егьырҭгьы аӡәаӡәала, ахьӡшьара зҽаԥсазтәызгьы сҽаԥсастәып ҳәа агәыӷра змазгьы, рыбжа аиҭабжа аҟара акәхарын иидыруаз.
Аха иҟан иара иидыруаз, дара зынӡа ирмаҳацыз. Зны ирыҽԥнымкылакәа убарҭ ртәы реиҳәарц даналага, ихагахоз џьишьеит. «Ҳара уаҳҭиуам, аха аҽаӡәгьы иҿы иануҳәа, гагра кажьны уцар акәхоит, – рҳәеит урҭ зегьы аӷыуаԥшьҳәа, – ора, дарбан уажәы ахьшьцәеи ашәаырцацәеи рашәа цәыҵахақәа згәалашәо?..»
…Елтон ЏЬон! Карел Готт! Мари Матиеу, Челентано!.. – Хасик ашәаҳәацәа рахь диасит уажәы.
…Зегьы дара роуп, урҭ ирыздыруамызт, иара усгьы ирмаҳацызт «Аԥылагашәа». УИ рҳәоит здырҩатә еиӷьхаз, ишәарахацәа илаҳәан, изқәа икыдҵа даныхынҳәуа.
 …Туто Катунио! Сузи Кәатра! Џьо Досен!
Чынчор амшын данынҭала, убас ицқьан, иҟәандаӡа, асаби дызларкәабарц аҿықә иану азеиԥш. дыӡсаны аҷкәынцәа иырмариашашәа дцеит. 
– Алла пугачиова! Лиудмила Гумба! Соткелава! Иванов! Градски!.. Аӡы убасҟак ибзиан, убасҟак анапы дықәҵаны дакын, Чынчор аҷкәынцәа дрывсны такәгьы данскьеит. Ауаагьы рацәахахьан, анна-ара иҭыҳәҳәоз рхырҿқәа аччеи агәыбзыӷреи рҿықәҳәҳә иҟан.
– Ора, шәыԥшишь, ани дансыбиз дызҭашьқьырлоз Қәламыр еиԥш амшын еихиҵәарц далагеит! – Чынчор ихьӡеит Хасик ибжьы. Егьырҭ уеизгьы иччон. Аха зегьы дара роуп, Чынчор игәы дажьомызт, иаргьы убарҭ дахьрыламыз игәы еиҟәнарҷҷон Хасик.
Иаргьы, уи ииҳәаз имаҳаӡазшәа, изхара даныӡса, аӡы игәы иабартә аамҭа анца, аҟәарахьы ихы рханы ддәықәлеит.
Амала, Чынчор иӡомызт, дара зегьы ӡсаны аԥсыӡқәа ахьӡыхгыло ицаны ишаауаз еиԥш дзымааит. Урҭ аԥсыӡқәагьы ус зхатәы нышьқәа зманы. сабшала, мҽышала аԥсыӡкра иӡхыло ракәын. Урҭ рҟынӡа усҟакгьы бжьамызт. Аха Чынчор изышьҭымхит, амҩабжара дхынҳәит. Урҭ амшын рыхәнацәак реиԥш ирдыруан, иаргьы дара адыруан, иагьрыдгылон. иара ихала иакәын иҟаз.
Чынчор амшын дҭыҵны аҟәарахьы данааигьы, егьырҭ дырҩегьых акраамҭа, уахь иҭан. Ус, хасик аҟәарахьы ихы анирха, егьырҭгьы икәшаны ишыҟаз, ишынеибакыз арахь ихынҳәит. Дааин ԥаса аҵкыс Чынчор иахь днаскьаны дахьынатәаз, егьырҭ ааикәшеит, Чынчор ҩаԥхьа адәахьы дынхеит. Аха уи ибон Хасик уажәы-уажәы дынцәыҵыԥшны иара иахь дшааԥшлоз. Иҟалап зегьы реиҳа игәы иалаз, дара дахьрыламыз, усҟак усс имкыкәа дахьтәаз акәзар.
Амрагьы аҟәара иқәшхьан, ауаагьы еиҳа-еиҳа ирацәаҩхон. Амшын рхагалан иҭан. Хәыҷыкгьы дыҳәҳәон, аԥыр-ԥырҳәа ишьапқәа иҟьон, амшын дҭыршьыр иуамызт. Аха Чынчор урҭ зегьы ус ибон,  дырзҿлымҳамызт, ивараҿы итәаза ҷкәынцәа рахь акәын ихы ахьыҟаз. иара хасикгьы аҽазны еиԥшымкәа иахьа акы даргәаҭеиуан, ивараҿы иара иахь изиамгоз аӡә дахьыҟоу акәхарын.
Акраамҭа иара дырмбаӡошәа, ихеибагалан акы еибырҳәон. Ԥасеиԥш акәымкәа, рыбжьы ныҵакны ицәажәон, рҽеилацаланы.
Нас, али-ԥси рыбжьара дааин, хасик Чынчор дааиватәеит. ЕГьырҭ аарықәҵәиаашеит, дара ҩыџьа агәҭа иаанхеит.
– Ора, – иҳәеит Хасик иҽырзажәны, – уааи ҳаисап, изуҭаху аказы…
– Избан, уеизгьы-уеизгьы ҳмеисар амуа иҟоума?
– Ииҳәо шәаҳауеит, уара! – иҽиргәаар иҭахын Хасик, аха иалҵуамызт.
– Сара ҳаисап ҳәа иыдсҵеит, иара ииҳәо шәаҳауеит.
– Избан ҳзеисара, уеизгьы-уеизгьы ҳаисар аума?
– Уара иумдыруеи, сара… – дааҿахеит, аха нас иааириашеит. – Ҳара ус баша уаҩы дҳадаҳкылаӡом, еисарак аҿы даиааироуп, џьара акы илазароуп…
– Иухьзеи, аисара улымшо, ушьапы еибгоуп, унапы еибгоуп, абра итәоу зегьы раҵкыс иулоуп, – даҿын Хасик, – аха иулабааны иулоуп.
«Ҳаҵкыс» имҳәаӡеит, уахь ихы алеиҵаӡомызт.
«Ҳаисап» иаанагозгьы уиа кәын, уанаҵахалак «егьырҭаа» урылалап ҳәа.
– исылабаау исылабааму уи уара усс иурмыҭеит, – иҳәеит Чынчор игәы иҩыҵаххын. – Иудыруеит амшын аҿы сышзумеисо, уи ауп ус ҿыӷәӷәала узцәажәо.
Хасик ас ацәажәара имаҳаӡацызт, иџьашьангьы днаихәаԥшит, иҽааирххеит, наҟ-ааҟ иҭаҷкәымқәа ааираҵәеит, урҭ шьа рылаӡамкәа, уаҳа изеимамгыло иҟалаанӡа. Чынчор идыруан уи аҽаӡәы ишианеимыжьуаз ас ацәажәара, аха иара дицәшәаны шакәмыз, ус аратәи аҩызара азакәанқәа издыруам, қыҭатәык иоуп ҳәа иҽшааникылоз.
– Мап, амшын аҿы сымҳәеит сара. Амшын уашьцыламзар, уақәшаҳаҭымзар уи  закәы еисароузеи… – дара акрызбахьоу аӡә иеиԥш иҽырҟасаны даацәажәеит Хасик… – Егьырахь имаҷума ҳахьеисша…
Чынчор идыруан, урҭ бӷарҵахьы ақәԥара аларҵмоызт, уи «аҽадақәԥара» ҳәа иашьҭан; аиԥхныҩларагьы иақәшаҳаҭхомызт, избанзар хаҵара алам ҳәа ирыԥхьаӡон, абоқс иақәшаҳаҭхаӡаргьы, иаргьы уа иидыруаз маҷын, ашҟа шәҟәы ҳаԥхьахьоу, шәҟәыҩҩцәа аадыруа ҳәа зынӡак удырцәажәомызт, уи еисарам ҳәа рыԥхьаӡон.
– Амшын аҿы сара сзымеисозар, – иҳәеит Чынчор, – аӡиас аҿы уара узымеисозар, нас ишԥаҟаҳҵари – ҳаԥшып, ма сара амшын аҿы сеисо сҟалаанӡа, ма уара аӡиас уацәымшәо уҟалаанӡа.
– Ҳа-ҳа! – иҽизынмкылакәа дагьаҩҵҟьеит Хасик, егьырҭгьы ҩагылт. – Уара амшын уацәымшәо уҟалаанӡа ҳәа ҳаԥшыр, башоуп… Аха сара соума аӡиас иацәшәо?! Ора, ииҳәо шәаҳауеит! Бзыԥ аҵкыс еиҳау аӡиас ара ааигәа иҟам, уи сара шаҟантә еиҩысҵәахьоу, ма шаҟа ԥсыӡ ҳкхьоузеи саб иашьеи сареи.
Чынчор дҩагылт.
– Арторикс! Крикс! Еномаи! Шәтәазар шәгыл, шәгылазар шәыҩ – аӡиас ахь! – ибжьы наиргеит Хасик. – Аӡиас ахь!
Егьырҭ, уи ҳәаны далгаанӡа, адруҳәа рҽеиларҳәахьан. Иҽеилеиҳәахьан Чынчоргьы.
Автобус Аҟәаҟа ицо амбеи Риҵаҟа ицои ахьеилысуа ианнеи, иааныркылан иҭыҵит. хасик излеиҭаххаз ала, аӡыԥшаҳәахьы имнеикәа, акраамҭа Риаҵҟа игаз амҩаду ианылан ицон. Амҩа анныҟәалара шәарҭан, ладагьы-ҩадагьы ииаҟьон амашьынақәа, ахәыҷқәа, адуқәа, автоубсқәа – ихҩаз, ихтыз; ахаҵәирҭа цәгьақәа рацәан. дара еибырҳәага, ԥыҭҩык ыҟан, насгьы иара абраагьы Хасик дрыгәҭылакны ицалар рҭахын. Иҟалон амашьына рысыр, аха Хасик уажәы акы иаҳәара цәгьан, ԥаса иҩызцәа иҽырҟасан драцәажәозҭгьы, уажәы иааԥыҵәҵәа-ԥыҵәҵәаны арратә дҵақәа реиԥш ириҭон, иара ихы шьҭыхны, уаҳа акгьы имбаӡо, аӡәгьы димбаӡо ԥхьаҟа дыԥушан.
Чынчор  илаԥш уи иаҩижьуамызт, аха знымзар зны аӡиас ахь дмыԥшит. иара иаҵәҟаҟараӡа аиҩхаа иахьҭысуаз, иахьыццакуаз, ацәқәырԥа ахьыхнаҵоз иҟәашҟәашӡа иалԥшуан. Еиҳа иахьыӷӷараз, аҟәарақәа иахьырзааигәаз ихцәышааӡа иҟан. Чынчор идыруан уи ус изыҟоу макьана асырӡ аиуа ахьаанаго азы шакәу. Уи адагьы идыруан, Хасик уахь дызмԥшуаз, абас акы иламӡо дзыҟоу, дахьшәо азы шакәу. Аӡиас имч ақәымхакәа, аисараҿы даҵахар ҳәа.
Чынчор ҳаҭыр ақәиҵон уи абасҟак аисара дамҽхакны дахьамаз.
Ахаҵәирҭақәа рҿы амашьынақәа мыцхәы анҟ аҽыгҿырӷәӷәара рҭахымызт, аҷкәынцәа рванызақәа кыдрыԥсаауа ираҩыҟьҟьон.
Аиҩхаа иҭысны иаауан ашьхаԥша, ҿык-бзык ала уаҩы изеиҭамҳәоз ашьха-фҩы аманы. Ашьхарԥы ихыԥшны ахаҵәирҭақәа рҿыа мра анақәыҷҷалак, аӡы амца ацроушәа еилыбзаауан.
Адаҷ-цҳа ахьхыз ианыҩаӡа, Чынчор Хасик днеихьӡан, абра ҳаагылап ҳәа адыргақәа ҟаиҵеит. Амашьынақәа рышьҭыбжь акы унарҳауа иҟамызт.
– Иҵегь ҳаҩскьап, – иҳәеит уахьгьы дихәамԥышкәа Хасик, – аҭыԥ бзиа сара издыруеит… Саншьеи сареи ԥсыӡкра ҳаахьеит зныкымкәа…
– Уаб иашьеи уареи… – дааириашеит Аторикс ҳәа зеиҳәаз аҷкәын.
– Саншьагьы… Саншьагьы саргьы ҳаицаахьеит, – иҳәеит дааҿахан, Хасик, дышҩашьаз ала иҿы иқәшаҳаҭҭымхакәа, днақәгәымҵны.
– Џьара машьынак ҳвардым кыднаршаанӡа амҩа ҳаныҵыр, еиӷьуп, – иҳәеитЧ ынчор.
– Ора, амашьынақәагьы урыцәшәома! – иҳәеит ахьӡшьара зҽаԥсазымтәыцыз ураӡәы, иԥсаахара иқьышә иқәкны дахьнеиуаз. Уи аӡәгьы иқәҿимҭит.
Имшәо агаӡа иоуп ҳәа ааиҿыҵҟьахьан Чынчор, аха иҽаанкиылт. Ас еснагь иахьиаҳауаз иқьышә иқәхәхәа ихианы иҟан, аха ахаҭа цқьа изеилкаауамызт. Иахьизеиылмкаауаз аҟынтә игәаԥхомызт.
Хасик, уи иажәа ҩбамтәкәа, дынмҩахыҵит. Аԥшаҳәахьы ианылбаа, аӡыԥша иаразнак рыԥхыӡқәа арбеит, рыԥсқәа ааднаргеит. Уи аԥша дара иԥша ҵарын, тәамҩахәк амамызт, аԥшаҳәа ианчыла иҟаз алҿари аԥсылшқәеи ԥхьаҳәо ирылан, абыӷьқәа зегьы ԥыр-ԥыруа амахәқәа иааднаркуан. зегьы аалахҿыххеит. Раԥхьа адәаҿы ашьыхмӡа рацәа еиԥхырӷӷа иқәгылан. Амҩахь ихагалаз амарда иадҟаҵалаз аштә чадыр аҿаԥхьа дгылан уаҩы быргк, иажәхьаз, зыԥсы шьаны иҟаз ихы-иҿы џьара иԥшуан.
– Аҭәаҵла макьанагьы ишәҭуеит, – иҳәеит Чынчор ашьыхмӡақәа рахь дыԥшуа, – ахьагьы аакьыскьоуп ишәҭны ианиас, ашьыхцқәа рыҭхаџьымҭоуп.
Уи аӡәгьы ақәҿимҭӡеит, избанзар ирыздырӡомызт.
Аштә чадыр ианнавала, ауаҩ бырг ихы-иҿы дара рахь ихьеирҳәын, иаваҵәиаанӡа дырзыԥушан. нас, ашьшьыҳәа наҟ ихьеирҳәын, ашьыхмӡақәа рылаԥшра далагеит. Уи аамҭа иман, ишиҭахыз инихуан.
– Абра! – даагылан, ишәыхны ижәҩа ихшьыз иблуз нышьҭеиҵеит Хасик.
Ара, аӡиас наҟ, ашыцра зҿиааз абахә ахь, игҿаҳан иҟан. Аӡы «анапы» ахьынӡанеиуаз абахә ҩашӡа ихтын. Уи аҩшра цқьа уахәаԥшыр иубон, иҭаԥыҟҟа акаҷыра ҵаулақәа шаныз, ани зыԥсы шьаны иҟаз ашьхааӡаҩ ихы-иҿы еиԥш.
Аӡиас  аиҳарак, маҷк иҿынаашәа иҟаз ахьышьҭрала еилаҽҽо, еилацәқәырԥо, џьара «жьеибгак» ақәӡамкәа ишааиуаз, ацаҟьа аԥырагылан, еиқәнартәон. нас ԥыҭрак уи иабжьаз аӡы ӡыжьны инхон, абахә ашьапы инаваҵәиаанӡа. Убриа ваҵәирҭахь заҵа ианскьацыԥхьаӡа, иаҳа-иаҳа иаӷьхон, иаҳа-иаҳа аӡышьшьы аҽацәнагон, раԥхьа ециәыхара-еицәыхаран, нас еизааигәахо, ахәархь ду аҿеиԥш иҟалон. иахьаҵаҵәиҵәҟьоз уи убасҟак амч аанахәон, урҭ «ахәрахьцқәа» ыҟаӡамшәа иаақәнацәуан, дара ацәқәырԥақәагьы ашаха ду еиԥш еилаӷәӷәа рҽеилыршьуан.
Аӡы аԥсы ахьҭаз макьана асырӡ аиуа ахьамаз аҟынтә ихьшәашәан, аԥшшәахәы ахыз еиԥш иҟан.
Чынчор ихы ҩышьҭыхны, аиҩхаа агәҭа иахьазеиҟараҵәҟьоу иахагылаз амрахь днаԥшит.
– Ԥшра аҭахым, – иҳәеит Чынчор. нас ихы ларҟәны абахә ахь игҿахаз аӡиас арахь иацәааз аҟәыҵәа хәыҷы, зышьаҭақәа рыбжа аӡы иҵанӡәӡәаахьаз, инааӡа иҟаз аԥслыш кьачақәа ирыҵсны иахьнеиуаз инапы нӡааишьит. Аӡы хьашәашәан. Аҟәыҵәа иҭыҳәҳәоз ахаҳәқәа днарыхәаԥшит: урҭ иаха аӡы ахьынӡаҩеиуаз аҟынӡа макьана ицәаакын.
– Избанзар, – иҳәеит Чынчор ихысга нацәа аҩада иҩаирхан, – амра наҟтәи ашьхарԥы ианҩықәгыло еиԥш аӡы иацло иалагоит… ашьхантәи идәықәло асырӡ убасҟан абра иааӡоит.
– иацлааит, иара арагь ушәома… – иҳәеит хасик, аха даарак игәы азҭамкәа. Егьырҭ аӡәгьы иқәҿимҭӡеит.
– Ҳаисоит ҳәа аӡы ҳҽаҳаргома нас, – иҳәеит Чынчор, аҽеилыхрагьы дналагеит.
Хасик егьырҭ даарылаԥшит, аха аӡәгьы иҽимырҵысит. Иаргьы аҽеилыхра дналагеит. Нас ицәеицәԥсуа егьырҭгьы еихьыԥшны рҽааилырхит. Чынчор дышиашаз аҟәыҵәа дынҭалеит. Аӡы хьшәашәан, асырӡ аиуа злоу ӡык ахьшәашәашьала. Аҟәыҵәа иахьнырыз аӡыжь еилахынҳә ду сырӡ ԥсыԥла инарҿаҭәҳәеит.
«Ахи аҵыхәеи абни аӷьыраҵәҟьа аиҩцәароуп нырцәҟа ацаразгьы, аарцәҟа ааразгьы, егьырахь иара ахаҭа уарманшәалоит..,» – ааигәахәит Чынчор. Уи аӡиас убасҟак идыруан, дшынхыԥшылалак зегьы ибон. зегьы дара роуп, дшәон, избанзар, ари иаҟароу аӡиас ианакәызаалак дҭамлац. Аӡы алакҭа ахьыцәгьаз, иахьдууз азы акәмызт, аԥсы ахьҭаз, асырӡ абла ихылан иахьыҟаз акәын. Уеизгьы дхьаҵыртә аҟара дшәмызт. Аха иара Хасик? Чынчор идыруан уи еиҳа дышшәоз. Машәырк иақәшәар аҵкыс ҳаҟәыҵып, иахаагап ҳәа иеиҳәар? Аха уажәыгь иара иҿала ус аниҳәа, нас ддырцәажәашам, ианкәызаалакгьы рымԥан днарышьуҭам. Иҩызцәа дшырзыҟоу, иҽырзажәрақәа рҿы дышиқәшаҳаҭмызгьы, уи иҭахын Хасики иареи еиҩызцәахар. Усҟан егьырҭгьы аҽакала иҟалар алшон.
Аӡиас аҿы аӡсашьагьы аҽакуп аиашаз ҳәа игәы иаанагон Чынчор. Арагь, ишдузгьы еиликаауан аӡы дахьынӡахыԥшылоз, ацәқәырԥа ахылашьала, аиқәыҽҽашьала, аҭаԥҟашьала, аӡыжь, уи шаҟа иҭбаау, акалаҭқәа рахь изеиԥшроу уҳәа рыла. Ииашоуп, ииасны ицо иашьҭарххны аҽа ӡык аауеит, аха убрыгь ишьҭрақәланы убасҵәҟьа еиҭаҟанаҵоит, изҭысуа илнаххьоу ахьышьҭра убас иабжьоит, аҽыбжьаҩ бзиа иеиԥш.
Убарҭ иаҵиххьаз амаӡақәа зегьы анааимпыҵнахуаз, аӡиас анхыҵуаз акәын. Усҟан аӡиаси иареи реибадырырҭақәа зегьы еимаҩызхон, иаргьы ахы амч ақәымхо, ахьышьҭра иазнымкылакәа, иара иахьатәымыз ахь иқәлон.
Ианхыҵуа, ианыцәгьоу аӡқәа езгьы еиԥушп, амшынгьы. Усҟан урҭ маӡа рымаӡам, зегьы цәырыргоит, инҭашәоз деиҩаҳҵәоит ҳәа аанарго.
– Ус ара, ааигәа ҳҽынҭаҳшьып, ҳашьцылап, – иҳәеит Чынчор, – нас ҳалацәажәап…
– Ора, уара уоума изыӡбо иҟаҵатәу, аисара иқәнаргыло, – днаҿаԥеит Хасик, аха мчыла ишиҳәоз ҩашьомызт. – Сара соуп иаԥшьызгаз, аисара аԥҟарақәагьы сара исҳәоит…
– Зеиԥышҟам… – абрыгь иҳәан, аӡыжь аӷьыраҵәҟьа арахь идәықәнаҵаз аӡыгьежь дналаԥалт. Ҳы-ҳы-ҳы! – абас ихәламшәы иҩҭнацан, илҿырҳәцаа иакит, убасҟак ихьшәашәан. Днаӡсан, аӷьыраҵәҟьа аҟынӡа днанагеит ахала. Ари, ҳәарада, иара дызҭалахьаз аӡиасқәа раасҭа иӷәӷәан, убас иусыр ҟалон, хҩахашьа умоума. Уеизгьы аӡиасқәа рҭырҳәыкьқәа еиԥшым, ари игәрымшәрымуан, иԥагьан, амч ду амажьын, усысгьы дакымызт, датәанабомызт. Аха иара изааигәақәаз ацәқәырԥа ссақәа ицыхәмарыр рҭахын. Уҭ ианаагҿагьежьуаз ииуан, нас аӷьыра иалаӡуан, ииуан, еиҭаӡуан. Убри иалагӡаны иаахәмарыр рҭахын, акәылкәыҷыҳәа рыбжьы рго идсылон, иреиҳаз аҟьаԥаҳәа инеиҿасуан, даларгалар рҭахын. Аха аӡы хьшәашәан. дыӡсаны аҟәарахьы днеит.
Зегь ҟәиҭӡа иахьгылаз, аӡы иҭало дрымбацшәа иара ихәаԥушан. Аӡәызаҵәык Хасик иҽаҵаирхар иҭахымызт.
– Абас иеиҩҵәаны, абни ацаҟьаҟны  ҳнеиуеит, уантәи арахь ҳаауеит, – иҳәеит уи инапы уахь ирыххо.
– Зеиԥшыҟам, – иҳәеит Чынчор, ицәа ихыбзаауа дахьгылаз. Уи ирласны иҟаиҵар еиӷьын, избанзар нас дыбжьажьо далагар алшон.
Дҩаскьан деиҭахәаҵԥшит аӡыжь: иҩаҳаракны, абни агәы иқәдоу ақәырҳәыҵәҟьа заа иҽамҭакәа, агәҭахьшәа иеиҩиҵәар акәын. Избанзар, иҽеиҭар, наҟ даванажьыр ҟалон, аӡыжь ахахьы абахә иахьаҵагылаз ахь, нас уахьынтә аҭыҵра цәгьахон. Ахи-аҵыхәеи иахьахәҭоу аиҩҵәара акәын.
Иҽынҭаршәны уи ақәырҳәы аҟынӡа даннеи, дыҭрысны дандәықәнагала, иаразнак ишеиҩҵәатәыз агәра игеит. Иҽеилеицалеит, иҽеидиԥсалт, хԥа-ԥшьба напҟьара аӡы бзиан ицныҟәеит, аха нас убри ақәырҳәы убас идсылт, дарблаҟьеит, аха уажәшьҭа ахьаҵрагьы шәарҭан, дажәлеит: исит, еиҭаисит, алада дагацәеит, аха иеиҩиҵәеит. Уеизгьы акыр дласкьанагеит, ацаҟьа ишахәҭоу изымкыр, нас аҭәицшәагь дабом. Аха ацаҟьа бахӡа, иџьаџьаӡа иҟан, аҽырхианы изыԥшызшәа, «анапы» ӷәӷәаны инаҭеит. Дыҩкыдыззылан дхалт, еиҳа ақәтәарҭа ахьыманшәалаз ахь данкьаганы днықәтәеит.
Хасик дхыцәӡа аҟәара дықәгылан. Егьырҭ аҟәара илатәан. Урҭ шәаҟьаны иахьыҟаз аӡы абжьы еиҳа еиҳанатәуашәа ибон Чынчор. Абрантәи дахьахәаԥушаз, абра еиҩысҵәоит ҳәа агәра игартә иҟамызт. Уи адура, аӷьыраҵәҟьа асынтәи акәын иахьибарҭаз. иара гәрымшәрымуан, амч ду иазԥагьан, ииаҩыр ицон. ЕГьарҭ аӡиас ссақәа рыбжьы шеиликаауаз ари абжьала иаҳәоз зегьы изеилкаауамызт, идуцәан, аха изгәакьаз бжьын.
Хасик изы дшәон, аха уажәшьҭа уи иаҟәыхра шамуаз иыруан. УБри иаҟәыхра ахьамуаз азы уажәы бзиа дибон. Изҳаргәагәарызеи иҳәан, ианпы иҟьеит уи иахь. Иара зныказ дшанхазшәа даанхеит, дхьаԥшны егьырҭгьы даарылаԥшит. Егьырҭ рыбзқәа рыхәлашәан, ишәаҟьаны аҟәара иқәԥсан. Уи уажәшьҭа ибон иара ихы мацара дақәгәыӷыр шакәыз. Аӡахьы иҿааихеит.
Чынчор ацаҟьа дахьықәтәаз дҩагылт. Аӡы мыцхәы дархарон. Уажәы, аӡиас акәымкәа, абраиҟара адәы рыбжьазҭгьы, уҿаԥхьа дгылаз иаҩызан.
Чынчор инапала уи ирбара даҿын дахьҭалаша, иахьеиҩиҵәаша… Хасик иҽырхаҵаны аӡыжь ахахьы дцан, дынҭагылт. Иҽынналаиршә, ихы хәыҷы мацара налыҳәҳәо днахәлашәеит… Али-ԥси рыбжьара агәҭахьы дланагеит.
– Абыржәы еихҵәа, еихҵәа, сара сахь ухы рханы! – ишимчыз ибжьы иргеит, дарбалҟьеит, аха деиҭанас, арахь дахнаган, дыҭҟьа даман идәықәлеит.
– Арахь, арахь, алада уҽоумҭан! – ацаҟьа ахыцԥахьы дааин, иҽырманшәаланы дгылт, инапы ииҭарц. Хасик еиҭа иҽышәан, уахь инапқәа иҟьеит, аӷьыраҵәҟьагьы дацәцеит. Аха иара уа дахьнеизгьы, аҽа ԥыҭк даныласкьанага, ҽаанкылашьа имаӡам, ани ацәқәырԥа еилаԥхараҵәҟьа даҿашәоит.
– Унапы сыҭҞ – Чычнчор иахьынӡаилшоз инапы даахеит. Хасик азнык имԥыхьамшәеит, иара али-ԥси рыбжьара алада дласкьан, еиҭа длахеит инапы. Убасҟан иагьимыԥхьашәеит хасик инапы.
Еицхыраан ацаҟьахь данҩеи, ици-ишәи еихагыломызт. Акгьы имбо, акгьы имаҳауа аҟәараҳәа деиҵасуа ԥыҭрак ацаҟьа дадиаалан. нас игәы хынҳәуа, деихо далагеит. Чынчор уи имахәарқәа анҟ-ааҟ иҽрыларԥсны икит, анҟ далаҳар ҳәа дшәаны.
Аихара данаҟәыҵгьы, акраамҭа аҟәараҳәа деиаҵсуан, нас ихы иқәыжь ус дтәан. Егьырҭ, нырцә иахьтәазгьы, уаҳа рҽаадмырҵысыцызт, шаҟа ихароу аҟара, аиҭаҟара ихароушәа, аҟәара иқәԥсан. Чынчор ииҳәара издырамызт. Уажәазы хар амамкәа ишалҵызгьы, иакәым шаԥшьыргаз ибон. Егьа умшәозаргьы – аӡы аԥан ахьынӡамоу ауп, ԥан ахьамам узыннаҟьо уздырӡом. Аӡиас амаӡақәа аҵыхны имаз џьишьон, аха ус шакәмыз еиликааит. Ари еиԥш аӡ ду атәы адырра цәгьан. Асеиԥш аан уара ухы амаӡақәа иаҵуххьоу урықәгәыӷыр еиҳа еиӷьын, угәы умышьҭыр, аисара ада ԥсыхәа аныҟамла, аӡы уеисаҵәҟьар акәын.
– Хасик… – иҳәеит Чынчор, наҟ-ааҟ макьанагьы маҷк иҭрысуа зцәа зхыҵоз ижәҩахыр инапқәа нықәиҵан. Уи иҽимырҵысит. Зыбаҩқәа арахь излыԥшуаз ижәҩахыр ҭшәа хәыҷқәа данынарыхәаԥш, даарыцҳаишьеит, аха игәгьы аадухеит; уи мчы мыцхәык илаӡамкәа еснагь ихы бзианы иааирԥшыр иҭахын, ахаҵара иҭахын.
– Хасик, уажәшьҭа наҟ ҳарроуп… Аамҭа аагарым.
Хасик ихы дҩахан Чынчор днаиҿаԥшит. Иблақәа макьанагьы иара агага еиԥш дырбозар ҟаларын, убас акы иашәаҳауан, ашәара аҵкысгьы инеинҳаны. УИ ибла аакыдхалеит (нахьхьи агаҿаҿы амшын амра хыҷҷало иҭажьуп, ауаа ргәы раҳаҭӡа аԥслымӡ илаиоуп… нас… амандаринақәеи, атамақәеи, аҵәақәеи, алаҳақәеи ирылагылоу аҩны шкәакәа… Егьа ишоуразаргьы ушьапы хтны, ашәҭқәа ирылганы аҩныҟа инагоу амҩахәасҭа инанургылар, ухьшәашәаӡа уааҟалоит. Урҭ уажәы адунеи аҵыхәахь инаскьеит, ихарахаӡеит…)
– хасик, акәымзар амра цоит, ихьҭахоит – даҿын Чынчор, – аиаша уасҳәап, сара зынӡа сеиқәа сҟьашьит. Сара сахьҭалоз акәарақәа абаҟоу, ари абаҟоу… Аха, иудыруаз, уи ҳаиааит, ҳшәазаргьы, амгьал еиԥш агәҭа еиҩаҳсеит… Уажәшьҭа еиҳа имашьцахоит… Уԥшла, ашҟа имарианы наҟ ҳаруа.
Аиашаз, амра мраҭашәарахьтәи ашьхарԥы иазааигәахахьан. Сааҭбжак ала уи аҿаҟәараҿы иҭиааз аҵлақәа инархагылоит (изакәыз здыруада, анна иҩеины избода, урҭ џьқәазу, шәқәазу,  иџьынҵқәазу), нас рхыцәқәақәа хыблаауа, анҟ инарывшшан иҭаҳауеит. Ари аиҩхаагьы уаҵәы уажәаанынӡа ашәшьы иагоит. Усҟан аӡы абжьгьы еиҳа ицәгьахоит, алақҭагьы, ацәқәырԥақәа ашәшьы иархьанҭазшәа аҿаҩ-саҩҳәа дара-дара ахьеиаҿсуа улымҳа ҵнахуа иалагоит.
– хасик, шьыбжьышьҭахь аӡы иацлоит…а сырӡ аауеит.
Хасик ихы дҩахан, ҿымҭ днаихәаԥшит, аха ижәҩахыр ҭшәақәа иара итәӡамшәа ус ишхьынҳалаз инхеит.
– Нырцә егьырҭ ахьтәонӡа инаӡоит, абарҭ иҭыҳәҳәо ахаҳәқәа зегьы аҵәахуеит… Абра ҳахьықәтәо иҩаҵаҵәо иҟалоит…
– Џьарамзар џьара сцом… – иҳәеит иаалырҟьан Хасик. Уи ибжьы иара итәыҵәҟьамызт, уаанӡа иҵегь даныхәыҷыз, зегьы данрыцәшәозтәи акәын, иԥхаҵаны џьара иҭаицалахьаз. Уи буасҟак ишәаҟьахьан, инханы иҟоуп ҳәа иаргьы дыҟаӡамызт. Аха уажәы, егьырҭ анааиԥхьба, еибгакәакәараӡа аҽаацәырнагеит, иууаӡа иҭацәыз абна тоурагьы анкьа зны зхала инхаз абанкәҷышь еиԥш абжьы аргеит. Аха уи ныжьны ицеижьҭеи, аҩызцәа акәҷарақәа зегьы кәытқәахахьан, рымҵәыжәҩақәа ӷәӷәахахьаан, ршьамхы ӷәӷәахахьаан, акәҷышь бжьы рыхәламшәы иҭаӡхьан. Иақәҿызҭуа ҟалаӡомызт.
Аха уи «акәҷышь», анкьа иӡыз «акәҷышь» абжьы гон.
– Ссирцәа уҟоуп, Хасик – иҳәеит Чынчор, – уара  уоуп зегьы ҳазҿыԥшуа, уажәы узҿу закәузеи?! Арахь убзиахәха уааит, макьана ҳаиҭоуп… Наҟ арра зынӡа имариоуп.
– Ибзиахәха, дара ибзиахәха… – ани акәҷышь ҟьала абжьы гон игәыҭҟьа ԥсҭыҟьаха.
– Уажәы сара сцоит, усыхәаԥшла…
– Уцаӡом, сара схала ара сааныжьны, издыруеит угәы иҭоу, – инапы мҩаниҵеит, даанкиыларц, аха Чынчор аӡы далаԥалахьан. Амра анықәҵ ашьҭахь, аӡы хьшәашәан еиҳагьы. Аха дара иҽирманшәалар акәын, егьи дахьихәаԥшуа игәы зынӡа имымҟьарц. Аӡы убас иаӷьны исит, ииулак иԥҟаны аиалгьыжьрахь даннеи ауп цқьа ихахьы ихшыҩ анааи. Убасҟак иҽшишәахьазгьы, днаскьанагацәан, ишьапы данықәгылагьы дықәанҟьо мацара, цәгьасԥышьала дацәцеит. Уаҳа аҟәарахьы дымнеиӡакәа, даныҩаскьа, деиҭаӡсан аӡыӷьыра ахәламшәа аҟынӡа дҩаӡеит, еиҳа иманшәалан еиҩиҵәарц. дымԥшыкәа иара ақәырҳәыҵәҟьа иҽанеиҭа, али-ԥси рыбжьара абжараҟынӡа днанагахьан, анҟ дхьаҵәиит, иманшәалангьы дыӡхыҵит. Наҟ ацаҟьахь дыҩхалт.
– хасик, угыл!
– Сгылаӡом… – ихы иқәыжьны дтәан, уи, ацаҟьа дадшәаҟьалан.
– Уара уҩаскьаны уҭал, сара иларҟәны сҭалоит, ҳгәы еибарӷәӷәаны абырсааҭк нырцә ҳҟалоит! – иара иблақәа ҩышьҭыхны дҩаиҵаԥшит (усхыччоит акәу?), иара абыржәыгь уи ихамышҭит. – Насгьы аисара уҽзаҵаурхозеи, убзиахәха ушааиуа. – Ибӷаӡара ашьшьыҳәа икны дҩаихеит, аха уи ицәа-ижьы иара итәӡамшәа ихьышьшьы акәын ишыҟаз.
– Хасик, сара сҵыхәалоуп зегьы ышҟала, – иҳәеит Чынчор, – аҩызара атәы удыруеит, абриак сара сзы иҟаҵа…
Хасик ҿиҭуамызт.
– Угыл! Акәымзар сугәҭасны, абыынтәи уаласыжьуеит, уагааит! Зегьы реиҳа агәы змоу, зегьы зылшо ҳәа ҳашухәаԥуша акәымкәа, абас ушәаргәындаҵәҟьазар, уҟазар иубозеи, уагааит! – Уажәшьҭа сара иахьысҳәо уаала! – имахцәы данкны, ацаҟьаҩыҵа даҵагыло дима иҿанынеиха, ианпы иабон уи иоуразоуроу дшықыџьқыџьуаз. Чынчор ихәламшәы акы ҩыҵачит, иблақәагьы ибылбылуа иааҟалеит. Ацаҟьа иахьынӡашьҭуаз ианнеи Чынчор даагылт.
– Уԥ иахьынӡаулшо. Зныказы аӡы аӷьуп, аха уацәымшәан, уи иаразнак аҽаԥсахуеит. Ушзахәо аиҩҵәара уалага!
Хасик иҽааирхәан, аиашаз, ихараны дыԥеит. Чынчоргьы дыԥеит, аха мианшәаламкәа. Аӡы амч акырӡа иацлахьан, наҟынтәи ианиҿас аиҩҵәарахь днеиаанӡа акы шьҭахьҟа дагеит. Аӡыжь иалдаз аӡӷьырахь даннеи, уабсҟак имч илӡаахьан, акасыжә еиԥш дааиҩырҿахәа дышьҭнаԥааит. Ахаҳәқәа имгәацәа рыхьҳәазо ианалагоуп аԥан дахганы дшынаскьанагаз аниба. Аха ари аӡӷаррахь акәын. Дмадаӷь-мадашәо дгылан даныԥшы, хасик дибеит. Уи иахьахәҭаҵәҟьаз даананкылан, ишьапгьы дықәгыалхьан. Дкат-като аԥшаӷьы ишьапы дықәнаҟьошәа, дарбыруашәа аҟәарахьы днеиуан.
Чынчор, уаҳа егьырҭ ахьтәоз ахь дымҩаскьаӡакәа, аҟәыҵәа днырын, аԥслыш еилачыраҿы хаҳәык днықәтәеит. Дҵәыуоз џьишьон, аха дзымҵәуеит. Ус ибла адхалан иҿыцӡан иааза сырӡ хәҷы-хәҷыла изҵаҵәоз, ахаҳәқәа ирықәҩан иҟаз алыкь шарбааӡоз дахәаԥушан. Зныкыршәа дҩагылан, иӡҭалага ишьхны иааирҩан, иалачны иҟаз аԥслымӡ алиршәшәарц иӷәӷәа-ӷәӷәаны иааиҟьан, иеиҭаишьеиҵеит. Аԥслышра данылҵ, егьырҭгьы аҟәыҵәа ирны, арахь аԥаҩ харахь иааскьаны иеикәагылан. Хасик днарылҵшәа, аҟәара иқәыз инарылҳәҳәоз хаҳә еиқәаҵәак дықәтәеит, еиҳа ишуп ҳәа акәхап. Егьырҭ, )асеиԥш иара агәҭаны дҟалартә иқәеибаҳәа акәымкәа, еиԥхьытта игылан.
Аӡиас ахьышьҭра ҭырҭәааӡаны, иҭырцәажәо, иеибгоу жьы маҿак ақәымкәа иеибафо, ицәқәырԥо ашәах аҿаччо, ихышхыҵәаны ицон. Чынчор иаалырҟьаны, иаргьы дазыԥышмкәа, длах-ҿыхӡа дааҟалеит. Имаҭәақәагьы арахь ишааргаз аниба, уахь днарыдгылт.
– Хасики сареи анҟ ҳаныруаз ҳаиҭахеит, аха арахь исаԥигазар ҟалап. Сара сарҳәазан, ахаҳәқәа сымгәа ацәа ахырҳәахьан, – имгәагьы инапы нахьишьит.
Аха ииҳәаз аӡәгьы алаҿимҭит. Хасикгьы ихы иқәыжьны иахьикыз дымҩахаӡеит.
Чынчор, Хасик дзықәтәаз ахаҳә днадгылан, инапала днаигәҭасит:
– Уара, – иҳәеит уи, ибжьы ҩыҭганы, – ҳара ҳӡыфеит, арҭ абранӡа иааны ӡык нарықәымҭәаӡакәа, ибахӡа итәоуп… – абри дазыԥшызшәа, иӷра инапы ҭарӷәӷәаны, икьатеиах ԥҵәо аччара далагеит. Егьырҭгьы аӡәаӡәала, зны Ҷԥыф-чыф» рҳәан иааилалт, анс ачча ҵысны иаарылалт. Аҵыхәтәан изынмкылеит Хасикгьы. Уи дахьыччоз зны ԥхьаҟа дхытаруан, зны – ишьҭахьҟа. УАжәы-уажәы Чынчор дахьизԥшлоз, ибон иблақәа, ихы-иҿы – зегьы аӡӷьы аума, ихигаз аума акы иаӡәӡәан, аа аԥсык рықәра иацлазшәа, аҽакала иахьыҟақәаз.
Иччон зегьы рылаӷырӡқәа ҭыҩруа иаанӡа. Нас, урҭ рыцқьо, хәыҷы-хәыҷла рҽааиқәыркит.
Зегьы али-ԥси рыбжьара рҽеиларҳәеит. зегьы ццакуан. рцәа иалашәон, уажәшьҭарнахыс иҿыцу акы шырзеиԥшыз, убри ирласны иаԥылар рҭахын.
































Шоҭа Ҷкадуа

Ацҳа

Қарбеии сареи ҳаигәылацәан. Аԥхын ҳаихмәаруан. Аӡын аҵарақәа еицаҳкуан. Иан ҿылҭыр – аҭак ҟаиҵаӡомызт.
Шьыжьла ашкол ахь ҳаиццалон.
Исгәалашәоит, ӡнын, асы шьҭан. Амш еимаҩны асоура ишналагара иҟан. Қарбеи иаб аԥҳәаҟәа дықәын, имроуцәакәан ашәак ҳәо, аԥҳәхшәара даҿын.
– Қарбеи, уаала! – сҳәеит сара, ргәашә саннадгыла.
– иахьа ашкол ахь сызцом, сгәы бзиам! – иҳәеит Қарбеи.
Ус зиҳәаз сара издыруан – ачалт изгылан. Ҳәынҵәраԥшькгьы каԥа-чаԥо, ичалт еиҽырбо иаван.
– Абыржәыҵәҟьа уца, иацгьы умцаӡеит! – лҳәан, дааҵҟьеит иан. Уи ллеишәа џьбаран.
Имуӡошәа анылба, иаб аԥҳәаҟәа дахьықәыз ахьгьы ҿылҭит. Аха аԥҳә ашьҭыбжь инамырҳазар акәхап илҳәоз:
– Атәыла бгазшәа, бзырҳәҳәозеи бара! – иҳәеит.
Аԥҳә нымҩақҵәа бба-ббаӡа аҵҟа илишьҭуан.
Уеизгьы Қарбеи иан ашкол ахь дылмышьҭыр лымуит аҽны. Иварагьы лабак нақәыршәны дсыцылҵеит. Ҳаицны ҳцон. дцәажәомызт. Аӡиас ҳанхықәгылт. Аҵаа ықәышьшь цҳак хын. Қарбеии сареи ҳнықәлеит. Аԥхьа иара дгылан.
– Қарбеи, амаакыра кы, ацҳа  ҵәырҵәыруеит! – сҳәеит сара, аха цасҳәагьы амаакыра имкит.
Ирццакынгьы дықәлеит. Дшәышәуа, дыхәмаруашәа ишьапқәа еихигон. Абжара днеиуаны, ацҳа длықәҵәырын… мап, дҭамҳаӡеит, аӡы далаԥалт.
– Ааҟ, ас шьҭа ашкол ахь сызлацои! Уахьнеиуа ираҳәа аӡы сшалаҳаз! – иҳәеит Қарбеи, деиџьыԥӡа аӡы дахьалагылаз.
Сара издырит уи цас иҽширбааӡаз, аха сара исҳәоз даххәыцуамызт.
Алҩаҵә ихҟьа, аҟыж-ҟыжҳәа ижәцәеимаақәа рыбжьы шгоз, аҩныҟа дцеит.
Баша ирӡит ҵара мшык…
Арцыҳара

Ишыҟалаз ҳәау аҩ акгьы имбеит, аха арыцҳара иақәшәеит абынҟыз. Аҩызцәеи иареи атәыла ԥхаррахь ишцоз, амла ианакы, ианааԥса, иргәаԥхаз ҭыԥк аҿы итәарц, хланҵы инҭалт.
Абри ауха иманшәаламкәаны итәеит аҟызқәа руакы – адгьылхтыра иақәымшәакәаны, хакәиа иасит амӷышра. Азымҵәыжәҩак еилаԥах ихәарны аикит мӷыш дук. Аҟыз заҟа аҽашәоз аҟара, амӷыш амҵәыжәҩа иалапон. Амашәыр иақәшәаз аҟыз игәаҟт-иҵәаҟт, аҩызцәа рахь иӷьаҵәыӷьаҵәит, аха егьалымшеит.
Аҩызцәа рызхара анырфа, рыԥсы анеиҭарк, ашарахь еихо ианалага, иҩышьҭыԥраан, еицрыхәхәа ажәҩан иаҵәара иналалеит, адгьыл ԥхаррахь рхы рханы.
Арыцҳара иақәшәаны адгьыл аҿы инхаз рҩыза, ахы раҳаны урҭ ирзыԥшуан, игәаҟуан, игьежьы-хынҳәуан, зхы иақәиҭыз амҵәыжәҩала аҿыԥҭҿыԥҳәа икшон, ицҳауан, шьапыла анышә ажуан…
Аха зегьы лҵшәадан.
Мышк цеит, ҩымш цеит, хымш цеит. Аҟыз рыцҳа ӷьазкны амӷыш шьацҳәа иаҿатәан. Џьара ԥсы зхоу акы абжьы аҳар, ахәда ԥшӡа ҭыхәхәа иҩеиҵыхны, уахь иԥшуан, исыхәара ак аауамашь ҳәа.
Абар иахьа мчыбжьыкын. Аҟыз иагхеит, ахәы еилажәжәа, ӡык амбацт.
Ашьа алҵны ицоит амҵәыжәҩа. Шьҭа уи арқәацаргьы ацәуадаҩуп.
Иҿажәкит. Амла иакит. Ақьышә ахьынаӡоз ааигәа-сигәа иҟаз афеит.
Аамш рыҽны, ақәарԥсса хәыҷы иауз маҷк аԥсы ҭанаҵеит. иахьгәаҟуаз, шьамхахьы анышә ажит.  Иахьхәыз ыхмжьыжькаауан.
Ахы ԥшӡа ачыҟәыҟә иқәҵаны, ихәыцырҭа мацара итәан. Анцәа иџьшьаны, лак, бгахәыҷык арахь иқәымлацт.
Абар!.. Абар дахьаауа ауаҩы!
Давсырц егьиыгмкәаны, адыԥ-дыԥҳәа, излалшоз азымҵәыжәҩак шьаҭкшаны, даахьанарԥшит.
Ауаҩы еиликааит аҟыз арыцҳара. Ахы инапы нықәишьит, ицәымшәартә иргәыбзыӷны. иаргьы  деилнакаазшәа абжьы аргон, ахы ԥшӡа ианпсыргәыҵа иҵнашьуан.
– Узықәшәазеи, уара рыцҳа? Умшәан, уажәы уамсхуеит узкыз! Аҩныҟа узгап, круҿасҵап-крусыржәып, уԥсы ҭасҵап, уоусышьҭып уҩызцәа рахь! Бзиоума?
Аҟызгьы игәар агеит, усыхәа, сеиқәырха ҳәа.
Ауаҩы аԥсаатә ахы иақәиҭитәырц маҷӡак шигыз, даакылсит аҽауаҩык – аигәышә зкыз, ицыркьуаз.
– Узҿу закәызеи? – иҳәеит уи.
– Абынҟыз арыцҳара иақәшәеит! – иҳәеит. – Санаба, игәырӷьеит! Сыгәра агеит!
– Абыржәы аабыкьа аҟызқәа еицрыхәхәа иҳаракны ицон. Сагьрыҵахысит. Аха анҭ рҟынӡа сшәақь инанаго иҟазма?! Хымԥада убарҭ ирцырҟьоуп! – иҳәеит.
– Ари аҩыза аԥшӡахә уаҩ деихсуама, угәы ирыцҳанамшьаӡои?!
– Уара аԥҳәыс лгәы умазаап! – иҳәеит егьиа уаҩы. – Ари зызшоу ауаҩы иоуп.
– Аԥсабараза уп! Арԥшӡараз, арбеиараз! – иҳәеит аԥхьатәи.
– Аԥсабара зтәугьы ауаҩы иами! – иҳәеит егьи.
– Иаабо зегь ҳшьуа ҳалагар, ишԥаҟалари аԥсрабара?
– Акымзарак ахьуам! – иҳәеит. – Уадхалацәеит. Унаскьеи, сара ишамысхуа убап!
Аԥхьатәи даанаскьеит. Абри аамҭаз, ахагара ихы иҭалазшәа, иеигәышә ыркыланы атахҳәа аҿынаирхан, аҟыз ахәда ԥшӡа лхиӷәыцәааит. Аҟыз ахы акәапаҳәа асаара инкашәеит. Аԥхьатәи ауаҩы ибла иабаз изхамҵо, дыҳәҳәар дызмыҳәҳәо, дшьалашәны даанхеит.

Сгәала

Амашьына лас «Волга» ықәԥраа ицоит. Сара хәыцрак схалан сҭатәоуп.
Ҩынҩықәра нысҵыргьы, исхашуҭам сара уи амш…
…Аҽны исуоит сџьа иалҵыз раԥхьаӡатәи ауалафахәы. Аԥара зымкыц, иызмбац дарбан. Аха сара уажәада исымкыцызшәа иларха-ҩархо, иԥхьаӡо, еиҭаԥхьаӡо, сызхара исзымбо искын. Урҭ, исоухьаз раасҭа акала исзааигәаны избон, сгәы рзыбылуан, мышгашақәагьы рныхра сзыгәаӷьуамызт. Жәеиза шықәса аҵара сҵон. Шықәсык аус зурц сыӡбеит. Сыслесархеит. Жәохә мыш аус зуан. Убри ажәохәымштәи сџьа хәыҷы иалҵыз ауп абыржә минуҭқәак рышьҭахь исырҭаз.  – Ирылассхәарызеи? – схәыцуан сара. Исыгу дара ирацәоуп: апалта бзиа, акостиум, ашьаҵа, аблуз бзиа… Урҭ ҩынҩажәа мааҭ рызхо иҟоума! Аха аиасхәап уажә сымч зықәхо, еиҳа исҭаху… Аха… иаасгәалшәеит сҭаацәа: сан, саб, сашьцәа, саҳәшьа… Урҭ рзын акы аамхәаӡакәан исоуз схы иаыдсҵар иԥшӡахарым. дара егьырҳәарым, аха сара сгәы сарҭынчрыма? Нас заҟаҩ абзиара сзырухьоузеи?! Иаасҳәарызеи? Ақалақь салалн снеиуеит. Снапԥшы-ааԥшуеит. зны-зынла угәы иҭоу аҵкыс убла иабо еиӷьхоит. Снеиуеит сшьаҿақәа ӷәӷәа-ӷәӷәа иргыло, сара саҵкыс ибеиоу абри ақалақь даламшәа. иссируп! Исылазҵазеи, мшәан, ас амч? Ҩынҩажәа мааҭ аркәым, исгәалашәоит, быжьшәмааҭ сҟәынҳәаланы аконтораҟынтә аҩнынӡа сцахьеит ҳқыҭан. Ахау сҟан сгәы ӷәӷәамызт, наҟ ишәон. иахьа? Ҩынҩажәа мааҭ быжьшә мааҭ иреиҳаушәа сгәы синаҭоит. Урҭ рырҳаразы заҟа қәа сысзеи, заҟа ҷыхь сфазеи, заҟантә аҵаа рҷҷо сцәылазеи… иҟамлои убарҭ аркәзар урҭ рымч зырдууз сгәаҿы? Снеиуеит сара раԥхьатәи суалафахәы сыкәа иҭаҵаны. Саб исиҭоз аԥарақәа среигӡомызт, аҽхәыц згоз ашәақь ала «ҵәҟьаԥ-ҵәҟьаԥ» ҳәа сызхара хысра ҟалаӡомызт,  шьыбжьхьа сҿазҵашаз убра инықәҵан сцон. Арҭ сԥарақәа уи азы рныхра сызмгәаӷьит, уи уажәы ихмәаргасшьеит, саҩсит.
Снеиуеит амагазинқәа снарыҵаԥш-аарыҵаԥуша. Амаҭәақәа рыхәқәа срызҵаауеит, анс урҭ нықәҵан, еиӷьу збозар ҳәа сҿынасхоит, сашьҭоуп иреиӷьу, зегь реиҳа зыхә мариоу… Амала, иаасхәо закәу ҳәа сыздырӡом макьана. иҟалап шьаҵазар, иҟалап блуззар, ҵкызар, шәҟәызар…
Еиҳа идууз магазинк сныҵалт. Ацха зҭоу ашьхыҵә шадеизало еиԥш, ауаа адахҭа иадҵәаҵәалоуп. шьуокы амакинтошқәа рышәҵаны игәарҭоит. Шьуокы апалата иаҵәа дуқәа аархәоит. Сара урҭ рыхә сазҵааӡом. Абан, сара сымч зықәхо амаҭәақәа ахьықәу.
– Ани аблуз зыԥсоузеи? – аԥшәмара нкылан иҵагылаз аԥҳәызба шкәакәа ԥшӡа слазҵааит.
– Жәибжь мааҭ, – лҳәеит али-ԥси рыбжьара. Минуҭқәак сҽааныскылт.
«Еиӷьуп саҟәыҵыр. Уажә ӡынроуп. Аблуз ԥхынтәуп. Ԥхнынӡа ак соуп…»
– Ани ашьаҵа ҟаԥшь зыԥсоузеи?
– Ҩажәи ҩба!
«Ҩажәи ҩба рацәоуп!» – сгәы иааҭысҳәааит.
– Ани аҵкы?
– Аҵкы аԥсоуп жәаф мааҭ.
«Уи сан лзын изгап, аха саб? Сашьцәа? Саҳәшьцәа. Ргәы ишԥалсри, сеилыркаап… Изгоит».
– Иҟалозар исзеилашәҳәа…
Абри аамҭазы сылаԥш нақәшәеит ашьал, сабгьы, сангьы, саҳәшьагьы, сашцьәагьы инареиӷьасшьоз аӡә дысгәалазыршәаз. Ашьалӷра ду! Уи пату ақәымҵаӡакәа акҿыҩра икҿакнаҳан. Агәҭаҵәҟьа қьынсҭа дук аларԥан иадкнаҳалан ахә зныз қьаад кәамҟьак. Аха ахә збомызт, ақьаад ааԥсазшәа ахы хьыдышьшьын.
– Саҭамыз, аҵкы сҭахӡам, абни ашьал сшәырба, – сҳәеит аҵкы еилаҳәаны исзыркырц зҿаазхаз аԥҳәызба лахь.
– Аҩыза, иалухша акы алх, уара удагьы ауаа ыҟоуп ара! – насгәыдылҵеит аԥҳәызба. У сахьлыхәаԥшуаз абас дыхжәоуп ҳәа бзанҵыкгьы сгәы иаанагомызт. Еҳ, аԥҳәызба раԥхьатәи ауалафахәы боузшәа быҟандаз, нас иаразнак ишаалыбхуаз збарын ибҭахыз!» …Уаҳа ажәала акгьы ласымҳәеит. Ларгьы,  дааҿаԥысҽит лгәахәуа, ашьал аалган, абықҳәа саԥхьа инықәлыжьит. Асабагьы налббит. Снапы нахьсырсит… Маҷк иџьаџьацәан, аха омашәа иԥхан. Аласа цқьа иалхын. Ацәаҳәа цәыш дуқәа алдан. Еиҵыхны цқьа снахәаԥшит. хызаҵҟьакҵәҟьа иаҟароуп, ижәпаӡа, ихьанҭаӡа, ачыхәқәа ахьынԥсса. Хымԥада иаасхәоит! Ҩынҩажәа мааҭ хыркәшан иаԥсахаргьы иаасхәоит. иаахәан санду илзызгоит. Уи ашьха ашьапаҿы дынхоит. Уажәы уа асы шьҭоуп, иҵаауеит ара аҵкысгьы. Ашьал лзызгар ихәажажаӡа иаалыкәлыршап. Уи ашьал ду лымаӡам, издыруеит.
– Изыԥсоузеи? – сҵаахт ишысцәымӷыз.
– Уа аԥхьа иақәуп изыԥсоу! – лҳәеит дсыхәаԥшӡакәан. – Ҳаит, ԥҳәызба ҟадыџь, аԥхьа ишақәу ансалҳәо изыԥсоу ахаҭа аасалҳәар ҳаиылмго! Жәибжь мааҭ ракәын изыԥсаз! Сгәырӷьеит амала исоуза ҟара. Иара убраҵәҟьа иааиласыркәымпылын – сҩыҵра иҩыҵаскит. Аԥарақәа аасшәан, сҩыҵыҵит.
«Ара уаҩ дзызхьымԥшӡо, уаҩ илаԥш иҵамшәаӡо ашьал заҟа даргәыӷрьарызеи нанду!» – схәыцуан сара амҩа санылан сахьцо. Санду! Сылашара нанду! Зегь ҳзааӡаз, адунеихаан аказы «мап» ҳазымҳәац, инеиҭас-ааиҭасуа хәыҩмоҭацәа ҳзааӡаз ҳанду! ҭаца нап зымбац, ажәра иархәаз, ҳамҭа хҵакыгак макьана изхазымҵац ҳара ҳанду.
Иахьа сабшоуп. Уаха сцап саншьцәа рахь. Тҟәарчалнтәи шьапылагьы уаҩ дыбжьысуеит. Абжьаратә школ салгеижьҭеи дсымбаӡац. Сцап, сызхара дызбап нанду. исыргәырӷьап саншьцәа. Ҳара ҳаннеиуа урҭ рзын жәҩангәашәԥхьароуп. Ргәырӷьабжь агәыалцәа еизнагоит. Исыман сцап раԥхьатәи суалафахәы, агьама рбап рааӡамҭа сџьа хәыҷы раԥхьаӡа иалҵыз. Урҭ уи маҭәаны, фатәны ирбом, насыԥны ирыԥхьаӡап…
Сара игәхьаазго саншьцәа рхала ракәӡам. Игәхьаазгоит аҳабла зегьы, игәхьаазгоит урҭ рашҭақәа, рыҵлақәа, ргәарабжьарақәа, игәхьаазгоит уаатәи абыргцәа рыбжьқәа, урҭ зҵатәоу ахә дуқәа… Аиқәҿыҭбыжьқәа. Ауаа аркәым, уаатәи лак збар изтәу дыздыруеит. Уаауп сара схәыҷра ахьысхызгаз. Ахаҳәқәаҵәҟьа ахьышьҭоу здыруеит. Зегь нанду лыхьӡ иадҳәалан бзиа избоит. Сцоит сара уаха уахь!..
Сеҭка хахак аасхәан, иназкуаз ахаа-мыхаақәа, апапиросқәа, қалԥадк уҳәа наган инҭасҵеит. Амҩа сықәлеит нанду лахь. Сгәы сыхоит ашьхарахь. Абни асы хырҩыԥшьаа изқәыжьу ашьха ҽарҳақәа ршьапахьы. Ссиршәа избоит сеидара хәыҷы кны уахь амҩа сахьықәу. Уахьынтәи санаауаз акәын аидарақәа рышьҭыхра сахьашьцылаз…
Амашьына ахьынӡанеиуаз, машьына хабаркьалеик сықәшәан сагеит. Устәи, еиҳа излааигәаз ала, иаахҵәаны сҿыласхеит. Иаахҵәаны еиҳа амҩа бааԥсын, ыџьара аӡы шьапыла иртәын, лаӷьа-ҩаӷьан. Анаџьалбеит, ишԥаҟаз усҟан!.. Аха уи усс исымамызт. исҭахуп алаԥш-ҿаԥшы шсымоу нандурааҿ снеирц.
Абар схәыҷра ахьысхызгаз, адунеиаҿ иҟоу амҩақәа зегьы раҵкыс згәыбылра сымоу амҩа, саншьцәа ргәарабжьара! Сыбжьалан снеиуеит. Абар, саншьцәа руаӡәк дахьынхо. Амаҵурҭаҿ амца хәажжаӡа избоит. Аӡә аԥҳә даҵалан аборахь днеиуеит. Уи абора шеибкааугьы здыруеит, сыҩналахьеит… Сгәы ишамуаз уи агәашә снавсит. исҭахуп аԥхьа снанду лахьс неирц, уаҳа сгәы зҭынчхом. Абар нандураа ргәашә. Маҷк ивҵраауп. Саахан сынҭалт. Ала Хәдыш (уи сара сышьҭахь ирааӡаз лоуп) ааԥсыххылт, аха исмеишӡеит. Уажә хәылԥазуп. исҭахуп уаҩы симбаӡакәан, гәҩарак рымаӡамкәан, амаҵурҭа ашә аартны, аҭаацәа аџьџьаҳәа иштәоу, уа хәылбзиақәа ҳәа снылагыларц.
– Унан, уара узгаша! – ҳәа рнапқәа ыргьежьуа, исыкәшо рҿаархоит сандуи сан лаҳәшьеи. Урҭ уажә изҿу здыруеит: саншьа арахә еилиргахьеит, санду акәытқәа ҭаклхьеит. Шьҭа аҭаацәа амаҵурҭаҿ итәоуп. Еснагь еиԥш, хымԥада, гәылак дтәоуп. Ажәабжьқәа рҳәоит, ахьа рҷыҷуеит, аҩы ржәуеит, мамзаргьы саншьа апатронақәа еиҵеиҵоит.
Ашә снадгылт. Сгәы аҭаҳара-аҭҳара есиуа ԥшьаала иаасыртит. Абар алкә! Амца ахы еергьҳәа еихәлоуп. Изымбаӡац ԥҳәыск цәашьаршьқәак лыманы дыҽҳәатәоуп. Сшыныҩналаз, ацгәыӷра ду «миаау» ҳәа сшьапы иааҵагьежьит. Кәаҷабк шыцәара абла ҭаа алаанда иқәгылоуп. Архнышьнақәа хәхәа-хәхәаӡа алҩа иалакнаҳан рхала.
– Хәлыбзиақәа! – сҳәеит, ишысҳәара сҿамшәо.
– Бзиа убааит, нан, – лҳәан, дҩагылт, лдацәашьаршьқәа еидкыло. Иҟасҵара сақәымшәо ашә саалахеит. Дызбом санду, иҟам сан лаҳәшьа, саншьа. Избац, иахьсызҳаз амаҵурҭа лхаануп исымбаӡац аԥҳәыс еиқәа.
– Арахь утәа, нан. Уҭахызар хыхьҟа ухал…
– Дираа абаҟоу? – сшәаны ҿаасҭит сара.
– Унан, сара анышәахә, уажәоуп уаныздырыз. Гәышька лыҷкәын уами, нан? нын, уԥсынҵры духааит… Деда рыцҳа дышәызгәаҟуаз…
– Илыхьзеи ди? – уа сышьхныԥсылт.
– Дычмазаҩы ӷәӷәоуп, нан. Дара дыӷәӷәоуп. Илзыхга – илызхымга! – ашәақь апҟаҩҳәа иаасгәыдылҵеит. Сеидара  хәыҷы ацәарҭаӷәы инықәсыргылан, сыԥси-сыԥси еихьымӡо акәасқьа сыҩхалт. Ашьҭахьтәи ауадаҿ ҿымҭ-ԥсымшьа итәан агәылацәа, саншьеи сан  лаҳәшьеи назлаз. Лыхчы кыдҵан дыхәхәаӡа, дышкәакәаӡа дықәуп нанду, ҳнанду.
– Нанду! Ибыхьзеи, нанду? – сналхаххит. Аха сыбжьы сызҭымгеит, исыхәлаҵәаз аалӷырӡ иахәаҽт. Саншьеи сан лаҳәшьеи блала исеигәырӷьеит. нас, урҭ исеигәыӷрьаз рыблақәа лабжышла иааҭәит.
– Ди, Шамил дмааи, маҷк дааԥши… – лҳәеит сан лаҳәшьа.
– Сынаноу?.. сынана дама!.. Иаҳама!.. – лыблақәа аахылтит. Сукәыхшоуп, сысаби… – лнапы қачқачо илыргьежьит дахьылаиаз. Сара, сылаӷырӡ нкыло, лаԥхьа снықәтәеит. дысгәыдыҳәҳәалан дгәыдыскылт санду. Аҵысхә еиԥш иласӡа ацәарҭа иагәылаз нанду.
– Ибыхьи, нанду… бымшәан, нанду! – сҳәеит сара.
– Сынана. еснагь сыҟоума… Смажәи… Шәара шәшеибгоу сара сзыԥсыр џьанаҭми… Умҵәуан, Сынана, сгәы сыхьуеит, умҵәуан…

* * *
«Нанду рыцҳа! Уажәада дычмазаҩны дсымбац ианакәзаалак. Уимоу аиарҭа дагәылангьы сымбац. Зегь ҳашьҭахь дышьҭалон, зегь ҳаԥхьа дгылон. Уи еиҳагьы саршәоит. Енагь иччоз лыблақәа аҽаблақәоушәа сгәы иснаҭоит, ашоура рхуп. Ланцәкьыс хәхәа ҭылшьуеит цқьа сыдлырбарц. нанду лашара, ибыхьзеи, нанду. бара акы анбыхь, нас иҳаԥсыхәозеи ҳара. Нас, «нан» ҳәа ҳазҳәода ҳара. «Нанду» ҳәа ҳазҳәода, зыбла ҳагәӡуада ҳара!..» Сгәы ҵәуон, иҵәуон.
– Нан, криҿашәҵа, ӡырԥхала ишьапы шәыӡәӡәа, ахьҭа иламлааит, срыцҳауп… Ахьа ишәҭ… аџьынџьыхәа анна ашәындыҟәра иҭоуп… Акәындхә аҿы ижу аҳаԥшьа хышәт, қыжәк иадамзаргьы изышәшь, ҵасым, сырцҳахоит, абааԥсы, акы игхар… нын, сара мыжда, ианаамҭамыз сыԥсра шԥакашәеи… – еергь-еергьҳәа лажәақәа лгәы киылган дцәажәон нанду.
– Акгьы сҭахӡам, нанду, бара боуп исҭаху. бара быбзиаха, уаҳа акгьы сҭахӡам, – сҳәон сара ахәыҷқәа реиԥш.
нанду ԥыҭрак снапы кны лыхчы дкыдиаалан. Лыблақәа ааихмырсыӷьӡакәан дсыхәаԥшуан. Урҭ уажәы иҟалап, сырмбозҭгьы, уабсҟак ашоура рхын, аха уеизгьы сара сахь иааԥшуан. «Нанду рыцҳа, ҭаца напык лымбеит, – схәыцуан сара. – Лара  иара лыҷкәынгьы иахь егьлҳәаӡомызт. Агәылацәа ракәын изалҳәоз. Аха шьҭа…»
– Шьҭа уцаны акы унацҳа, Сынана. нас ҭынч ҳаицәажәап… – лҳәеит нанду. Илҳәаз насгӡеит: мамзар лхьаа иацнаҵон. Аха крыфарҭас иҟасҵаз егьыҟам. Сҟырҟы илымбааит. Сан лаҳәшьа ашьал анылба аҵәуара далагеит. Нас лылаӷырӡқәа аарыцқьан, акәасқьахь иылман дхалт.
Саншьа исеиҳәеит аҳақьым дшааргаз, дыӷәӷәоуп ҳәа шиҳәаз.
– Иҽеишәа иҟоу ҳақьымума?
– Мамоу дыцәгьам. Аха абзиаҵәҟьа арахь даауама, ҳқыҭа зеиԥш қыҭоу умдыруеи, амҩа ыҟам, алашара ыҟам… закәыхи, машьынак нкылан ачымазаҩ ақалақь ахь даагап ҳәа уҟоу…
– Ҽыла ддәықәаагалар?
– Илзычҳауам. Лгәы зынӡа иуашәшәыроуп иҳәеит. иаха ҩынтә дҳақәԥсит…
«Ех, нанду ырцҳа, нанду! Амала баша аџьабаа ҳадылбалон. Ҳазлабыҳәозеи бмоҭацәа, быздыԥсылахьаз бмоҭацәа? Бшыԥсуа збоит, сызалбахәозеи уаҳа?!
Саԥхьа икнаҳауп ачуан. Заҟантә иӡәӡәаны икналҳахьоузеи ари нанду! Ани аҳамам икҿагылоу аԥҳал лҟәаҟәа уашәшәыра иқәырыглан азҟантә дылбаахьоузеи Улысҟа. Арахь аанҿасра санаалоз, илымԥаан аӡы анаазгалакь: «нын сара анышәахә, сысаби аӡы дашԥаҵасшьи!..» ҳәа лхы лшәиуан, дара ус ӷәӷәак злыруз иеиԥш, хәлаанӡа дсыхәаԥушан. Исгәалашәоит, шықәсык зны лареи сареи ҳамацара ҳаныҟаз ҽнак аилаџь луит. лара лхәы маҷӡан ианылҵеит, сара схәы енагь еиԥш – идуны. Нанду ахырҵәы лшарц акҿыҩра даныкҿала ҳахәқәа сыԥсахит. Снатәан, иаарласны крысфан, сҩагылт. нас ааҵрахь снавалан, лызкылԥшра салагеит Лыбжьы рмаҷны акы лҳәеит, аха исмаҳаит, лхы лшәизар акәхап. нас сызҿылҭит. Саныҩнала, сыбла еимданы дааҭаԥшит, сԥылшәарц лҭахызшәа. Сара исзымычҳаит, ачара салагеит.
– Ҳаи, нанхеит, ҳаи, нанхеит, ас агаӡара аӡәы иҟаиҵома… Уааины абыржәыҵәҟьа абригь ыф… – ҳәа сылкит. Сара сыччон. Убри аҽнеиԥшгьы акы лгәы иалсны дцәажәо сымбаӡац.
Агәылацәа? Нанду лҿы акыр рҭахны рҭахны ианааилак, мап рцәылкны ҟалозма. «Афатә фатәуп, ауаҩы дуаҩуп!» – лҳәон. Дахьынеиҭаҵлак, арахә лыцрыԥсса илышьҭан. Лԥыраҳәа аџьыба урҭ рзы енагь акы анҭамыз ыҟамызт. Рқьышә инықәылшьуан. Ҳара зҟәаҟәа ҳахьзмыркьысуаз аџьакьал лара ачыргә хәыҷы ҵылшьшьаауан. Акәытқәа кранрылҭоз иԥырны лыжәҩа иқәтәон. зегь бзиа дырбон нанду, зегьы дыргәыҟаҵаҩын. Зегь наҟ ирыдылҵон. Заҟа хәыцра ааиуазеи схаҿы…
Акәасқьахь ҳхалт. Нанду ашьал лыкәыршан дхықәтәалан. Сан лаҳәшьа длыҵатәан.
– Аҳамҭа бзааигама, ди? Даара ибнаалоит! – иҳәеит саншьа дыччо, лгәы алаҟаҵо.
– Ибзиахәми, сикәыхшоуп… Ибзиахәми… ибымбылӡа, иԥхаӡа… иара иеиԥш иҳалалӡа иҟоуп. Сукәыхшоуп, Сынан, ахарџь сықәҟауҵеит, – лҳәеит нанду. Егьырҭ асса-мысса иаазгазгьы лаԥхьа иқәын. Акгьы агьама лзымбеит. Лнапы цәыҵган илшьышьуан.
Агәылацәеи ҳареи дара такәы аамҭа аҵх аагеит. Нанду дықьуамызт. ицәажәоз дырзыӡырҩуашәа дышьҭан. Лнапы цәыҵырҳәҳәаныашьал ачыхә еиԥхьылшьшьаауан.
– Ааи, дад, иҟоу гәыблроуп. Лмоҭа данылба дшаахынҳәыз шәымбо! – иҳәеит ԥсаҭа бзиа Мшьышь.
– Нан, шәца, шәсыдԥсылт. Шәаргьы шәышьҭал. Уаҳа аҷаԥшьара сҭахӡам, еиҳа сеиӷьуп… – лҳәеит нанду. Ачымазаҩ гәаҟ снеижьҭеи ас дахьыхынҳәыз џьашьо аимпра иалагеит агәылацәа. 
Еимагылан аҳәылыҳәа асоура иаҿын. Асԥаҟьақәа еибархәмаруа, аԥарԥалыкьқәа реиԥш, сан лаҳәшьа илкыз акәаҷаб алашара рҽаларԥсон. ҿыц ирыцҟьаз абамба еиԥш ибыбкӡа, ас ҿыц ҳныалгылт. Макьана цқьагьы абжьы азыргомызт. лашбжьык џьара иуаҳауамызт. Иҭынчӡа ишьҭан аҳабла. зыԥсы ҭаз асԥаҟьақәа ракәын. Амала, ашшыҳәа иааҩуан Улыс аӡиас абжьы. Аха уи абжьы бжьуп ҳәа ирыԥхьаӡом аԥшаҳәа, шьҭа иашьцылахьеит, ԥсабарак ирзаҩызоуп.

* * *
Ҳашьҭалт. Сан лаҳәшьа нанду луадаҿ дышьҭалт. Саншьеи сареи – азалаҿ.
– Схәыҷқәа, сысабицәа, сымаҳә… зегьы-зегь агәабзиара рыҭ, еигумырхан. Сысабицәа шеибгоу сара сшьы… ашара рзыбзиатә… иахьыҟазаалак ирманшәала… – нанду, лгәы аныбзиаз еиԥш, уажәгьы дныҳәон. Сара сзыцәомызт. Саншьагьы лыцәаӡам макьана, уи даныцәо ихәда абжьы гоит. Қьыбжьыкгьы лхыҩуам нанду! Ицоит аҵх. Ҳацәом. Иауеита сы, уи ҩашьаӡом, ацәыкәбар абжьы гаӡом.
Ашарахь инеихоны сылацәа нҭааит. Ԥхыӡлагьы нанду лоуп избаз. Сара сҳақьымны саахит. нанду хәшәык налсыржәын, лхьаа налхыԥсаахт.
– Асҟаамҭа инеихоны сылацәа нҭааит. Ԥхыӡлагьы нанду лоуп избаз. Сара сҳақьымны саахит. нанду хәшәык налсыржәын, лхьаа налхыԥсаахт.
– Асҟаамҭа сышԥашьҭахеи, амрагь гылахьеит, сара рыцҳа… – лҳәан, дҩагылахт.
Абри аамҭазы, нанду лшьапы дықәгылан данызба, самхагәыӷрьан сааԥшит. Саншьа ииарҭа ҭацәын. Ажәжәаҳәа сҩагылан, сымаҭәақәа сышәҵо нанду луада сныҩналт. нанду еергьҳәа лыԥсыԥ лалагаҩалгон. ҿымҭ-ԥсымшьа илхагылан лыхшара.
– Ди, бааԥши, ди!.. – дааӷьаҵәыӷьаҵәит саншьа. Ашә еимԥааны сан лаҳәшьагьы дааҩналт.
– Ди, ди, бааԥши ди…
– Саргьы исҭахуп сааԥшырц, аха… шәыбзиаз, нан, шәыбзиаз… Ахьҭа улоумҵан, Сынана, уаԥхьа еибаркы… узбаларц сҭаухп, аха исыл… исылшом… – уа иааҿахҵәеит сылашара снанду лажәа, ҩажәа шықәса исаҳауаз лажәа хаа. ианакәзаалак уи илҳәо смаҳацызт «исылшом» ажәа. Илҳәеит знык. Уаҳа еихымҵуа инеихаԥсит уи зҳәаз ақәышәқәа. ирҳәеит уи ажәа аҵыхәтәантәи ажәаны. Уи ахьырҳәаз иԥхашьазшәа, инеиқәԥсеит 96 шықәса адунеи ду иқәыԥшыз, ҳара ҳаигәырӷьараз ишаз абла разқәа. Алабыҵәқәа реиԥш ихаххала илывахеит егьараан аџьынџьыхәа, алаҳарҩа, араса… сзыркхьаз ларӷьа анцәкьарақәа. Еиқәтәеит амаҵ ауразы ишаз агәы. Оф гәышьа, ҳәа лыбӷа хәара ааиҵыхны днықәиеит жәларак ҳгәадура. Зегь ԥсит. Зегь ахьшәашәара иалагеит. Аха макьана ларма нацәкьарақәа алаԥсны иркын илықәыз ашьал ачыхә. Зегьы дҳабжьан, зегь ҳныҳәан, уаҵәы дахьаара џьара дцозшәа, наӡаӡа дҳацәцеит нанду, сылашара санду…
– Сшәыҳәоит амашьына аанышәкыл… – сҳәеит сара, ацәа саалҵызшәа.  Амашьына аанглыт. Сҭыҵит. Саԥхьа сықәԥшуеит нанду лнышәынҭра. «Нанду рыцҳа, иахьанӡа бааира кгьы бсырхьуамызт…» – аҳәоит сгәы. Ус снарҳәоит амҩа ҟьаҟьа…
Еиҭах амашьына ҳанҭалан ҳдәықәлеит. Ҳцоит аҩада, ҿыц иаатыз ашахтахь. Сара ҳақьымс саарышьҭит ашахтаҿ. Исымоуп ауаҩы деиқәзырхо ахәшәқәа арцәаны… Аха урҭи амҩеи шьҭа илыхәом нанду…


Аџынеи Кәаџынеи

Ари лакәума? – зҳәогьы шәҟалашт. Уажәнатәгьы итшәасҳәоит: мап, илакәӡам. Ашықәс ҿыц аламҭалаз ҳқыҭан иҟалаз ауп ишәасҳәо?
Аџынеи Кәаџынеи еишьцәоуп. Аџына деиҳабуп, даууп, Кәаџныа деиҵбуп, дкьаҿуп. Аџына дҵабыргҳәаҩуп, Кәаына…  Шьҭа идыруп. Рҩыџьагьы ашкол иҭоуп, класск аҿы иеидтәалоуп. Аџына аҵара бзианы иҵоит. Кәаџына… УИгьы шьҭа ижәдырхьеит.
– Аџына, шәбаҟоу, нан? – ҳәа ран анҿылҭлакь:
– Ара ҳаҟоуп, ди! – еицҿакны ҿырҭуеит рҩыџьагьы.
– Аурок  зҳәода? – арҵаҩы данаарылагылалкь, Аџына инапы дҩахоит. Кәаџына… ихы лаирҟәуеит. Ашкол ахьтә ианааилакь:
– Сара, ди аурок аҷҷаҳәа иҳәо сышнеиуаз… – дналагон Кәаџына.
– Сара Аџына иоуп сзазҵааз, уара, Кәаџына, зегь дара роуп, мцымзар ҵабырг уҳәаӡом!.. – ҳәа дааиԥылҟьоит, дымгәаартә лнапы ихы иаалшьшәа.
Есышықәса Аџына дахыҵуеит. Кәаџына… уигьы дахыҵуеит, амала ахҵысҭа ахыҵшьақәа зегь еиԥшума!
– Аџынеи уареи ишәеиҳабыда, Кәаџына?
– Хымз рыла Аџына деиҳабуп, аха ааԥнынӡа сихьӡоит! – иҳәоит.
Иҩызцәа рыгәҭа ак сҳәоит ҳәа дналагар:
– Уи мцуп ииҳәо, уи аҵкьыс арахь шәаала! – ҳәа аӡәы ибжьы аагон.
– Сара Кәаџына данцәажәо баша избоит. Амц иҳәозаргьы ииҳәо нымҵәандаз ҳәа ауп сшазыӡырҩуа! – лҳәоит Марица заҵәык, класск аҿы идтәалоу.
Аишьцәа хмәаррак иахәаԥшны аҩны иааир, Кәаџына еиқәыртәа-еиқәыргыла ажәабжьқәа лаҳәара далагон иаҳәшьа хәыҷы Тата.
– Ацирк аҿы иаабаз бдыруоу, Тата?
– Ижәбеи?
– … Абзарбзан дуӡӡа гылан. Ԥҳәыск днеин… ԥҳәыск сҳәоу, абрис ара исаҟараз ҷкәынак днеин абни абзарбзан дылҭатәеит.
– Аҩнуҵҟоу?!
– Нас уаҳа иаба! Бӡырҩла. Ус, агәақьҳәа иааҭҟьеит! Ауаа алҩа ҩарылачит. Зегь ҳәҳәеит…
– Ахәыҷы?..
– Ахәыҷы ахызаҵә еиԥш дкәакәкәа ахыбра дыҩкылҟьан, ажәҩан дҩалапҟеит.
– Уаҳа дмааӡеи?!
– Сааҭк ашьҭахь дмааи. Дахьыҟаз бдыруоу? Амзаҿа! «Хыхь сықәгылан сшәылаԥшуан! Дӷамшьгьы збеит!» – иҳәеит.
– Амц узырҳәои уара, Кәаџына, уи дыҷкәынамзи дыԥҳәызбанеи, насгьы Амзахь дабацеи аҭуан иаҵакнаҳаз ашаха аҟынӡа аупеи дахьхалаз? – уи днеиҿагылеит Аџына.
– Усҟан уара алымқәа урыхәаԥушан! Ухьаԥшаанӡа дцан дааит!
Кәаџына ас дахьыҟаз шьуок бзиа дырбон, шьоук игәра ганы ак инапы ианырҵомызт.
Шьукоы – уи ахәыҷы амц иҳәаӡом, афантазиа илажьуп, ддухааит хәыцрала дзакәхо жәбап! – рҳәон.
Ус ҽнак, уаҵә шықәс ҿыцзар иахьеиԥш, араион ахьтә ашкол аҿы дааит шәҟәыҩҩык. Аџынеи Кәаџынеи ркласс дааҩналт. Уи иаԥхьа дгылан арҵаҩы – Назиа Кадыр-иԥҳа.
– Ахәыҷқәа! Иахьа ҳара даҳҭоуп ашәҟәыҩҩ, асас. Шәизыӡырҩ, ажәак шәеиҳәоит! – ҿаалҭит арҵаҩы.
Амҵ ԥыруазар иуаҳауа иҭынчран. Асас акласс зегь лаԥшыла иааимидеит.
– Ахәыҷқәа! Ишәыдысныҳәалоит ҳҽыззыҟаҳҵо Ашықәс ҿыц! – ҿааиҭит, ихы-иҿы гәырӷьарыла ихаччо.
– И-ҭа-буп! – еицҿакны аҭак ҟарҵеит даргьы. нас даарылагылан абас дразҵааит:
– Ахәыҷқәа, шәазхәыцхьоу Ашықәсҿыц бзиа изыжәбо, шәзеигәырӷьо?
Ԥыҭрак ашьҭахь, рыԥхашьа-ԥхаҵара иаҟәыҵны, аҭак аҟаҵара иалагеит ахәыҷқәа:
– Ашықәс ҿыц азы аиолка ҟарҵоит!..
– Сара бзиа избоит, избан акәзар… уи аҽны зегьы гәырӷьоит! – иҳәеит аҽаӡәы.
– Ашықәс ҿыц азы асы ауеит!.. – иҳәеит аҽаӡәых.
– Кәаџына, аҳы умц цәыраг! – рҳәеит агәҭаншәа итәаз шьуокгьы.
– Арԥыс, уара угәы ишԥаанагои? – ихы Кәаџына иқәкны, ҿааиҭит асас.
Кәаџына дҩагылт. Зегь аччара иалагеит, Марциа лыда. Кәаџына иҩызцәа дырцәымӷӡамызт, амцхәгьы бзиа дырбон, аха иҿы ааихыхны ак иҳәарц дналагар, аччара иалагон.
– Шәзырччои, бара! – иҳәеит иара, ицәыҵаччо иаԥхьа итәақәаз аӡӷабцәа рахь, иара ихаҭагьы дԥышәырччо. нас ҿааиҭит: – Саргьы бзиа избоит Ашықәс ҿыц, избан акәзар… иҿыцуп, аҿыц зегь бзиа ирбоит!
Уажә аҵаҩцәа ччаӡомызт. Арҵаҩи асаси ракәын иччоз. Нас асас даацәажәеит:
– зегь шәиашоуп ахәыҷқәа! иахьа ишәымоуп аҩра. назиа Кадыр-иԥҳаи сареи темас ишәаҳҭоит: «Ашықәс ҿыц аан сара сшыҟало». Шәгәы иахәо, шәгәы иамыхәо, иаашәҭахыу зегь алашәҵар ҟалоит.
– Афантазиа алаҳҵар ҟалауоу? – ус ҿааиҭит Кәаџына. Ахәыҷқәа ааибарччеит еиҭа.
– Шәзырччои, ахәыҷқәа?! Шәҩыза азҵаара бзиа иҭиит. Афантазиа! Ари бзиоуп. Амц ауп ихәарҭам. Ашықәс ҿыци афантазиеи енагь еицуп!.. – Кәаџына днадгыланы дцәажәон асас.
Ԥаҭрак ашьҭахь, зегь рхы рықәырԥс аҩра иаҿын. Дыҩуан Кәаџынагьы.
Абар уи ииҩыз:
«Сара амцҳәаҩ ҳәа исышьҭоуп, аха амц сҳәаӡом. Сара избахьоу уаҩы имбаӡац. Ихашәҵом, аха ишәасҳәап.
Иахьа зегь раԥхьа ашкол аҿы сааит. ҳарҵаҩы Назиа Кадыр-иԥҳа лхаҭагьы дмаацызт. иацы иҳархиоз аиолка зыҩнагылоу аклуб сныҩналт. Абар алакә! Аиолка иалакнаҳаз ахмәаргақәа ааилаҩҩит. Руак – ашәҟәы – ауаҩы иеиԥш абасгьы иаацәажәеит:
– Кәаџына, аҳасабразы иумаз «ҩба» уриашахьоу иумыриашахьоу? Иумыриашацзар арахь уҩанмлан.
Сара аԥхьа сгачамкит, ахмәарга шԥацәажәои ҳәа. Аха нас, сгәы ааиҭаскын аҭак ҟасҵеит:
– Ааи, исыриашахьеит… Уажә «ԥшьба» сымоуп!
Сажәа саалымгацкәан еиҭах абжьы геит:
– «Ԥшьба», ииҳәо иашоума Кәаџына?
– Мап, сара Аџына иоуп сызмоу. Кәаџына имоу «хԥа» ауп! – ҿаанаҭит «ԥшьба» ахькнаҳаз.
Иаразнак сымц аасыҵырхит! Сара сҟаԥшьхеит сахьгылаз. «Ахаҳәқәа», «Аџьмақәа», «Ауасақәа», «Аџьынџьыхәа» аиолка иахьалакнаҳаз зегь ччон, иччон.
– Нас Кәаџына уаҵәуха аиолкахь дааҳашьҭуоу дааҳмашьҭуоу? – аиолка ахыцәқәа иахагылоу Арбаӷь аблақәа аакәеицеит.
– Уажә еилаҳкаап! – аҳәеитА уаса. – Кәаџына иҩызцәа,К әаџына ҟазшьала дышәнаалоу дышәнымаалоу? – абжьы ҭганы –аанаҭит.
– Кәаџына иҟазшьа бзиоуп, аха амц иҳәоит! – сҩызцәа рыбжьы аасаҳаит. Ауаса абжьы абараҳаи уҳәарауазеи!
– Кәаџына амц иҳәозаргьы ибзианы иҳәоит, даашәышьҭ, сшәыҳәоит, аиолкахь! – урҭ иаарылаҩит Марица лыбжьы. Уи гәыкала дысзыҟоуп сара, лашьа паҷ знык дшысыпҟахьоугьы.
– Кәаџына амцгьы аалаиршәлоит, аха афантазиа ауп еиҳа илоу! Дааҳашьҭып! – ус ҿаанаҭит «Марс» ԥаҵа ду.
– Умыццакын, «Марс»; зны ҳразҵаап иҭаацәа. Кәаџына иан, бҳәатәы шԥахеиҵои быҷкәын еиҵбы? – игеит Аҵаа-бабаду ибжьы.
– Схәыҷы Кәаџына сҿы иааҭшәо зегьҟ аиҵоит, сикәхшоуп! Сшәыҳәоит аиолкахь даашәышьҭырц! – абар сан лыбжьы ахьгаз. Сан дыбзиоуп, аӡы шылзаасымгогьы лмырзаӡеит…
– Амц бымҳәан Кәаџына иан, Аџына иоуп бҳәатәы хазҵо. Кәаџына аҵәа ҿых ҳәа аниабҳәа, сҿымхӡакәа дыҩны агәылара дцеит! – ҿаанаҭит Аҵәа ҟаԥшь.
Алакә збеит, алакә! Сара сызлаҟоу зегь ара ирдыруазаап!
– Кәаџына, Кәаџына, ҽнак аԥшаҳәаҿы Паҷ дзупҟеи, имоукыз? – амҵәыжәҩақәа тап-тап ҳәа иааинҟьаны, иаацәажәт Аҳәыҳә. Аҳәыҳә иалнадыраауазеи сара слеишәа?!
– Сара исхароуп, Аҳәыҳә… Уаҳа сеисӡом!.. – сҳәеит сара, Амц сҳәар уеизгьы исыҵырухан.
Ус ахәмаргақәа зегьы ааилаҩҩит:
– Дааҳашьҭуоу дааҳмышьҭуоу? – иааизҵааит.
– Сара шәсазҵаауазар, шықәсык ала Кәаџына кырынтә сгәы цәиҟьахьеит! – аҳәеит 1965 шықәса.
– Егьа убас дыҟазаргьы, дхәыҷуп. Сара бзиа сибозар, сара сажәа иаҳауазар, сара сҿы еиҳа деиӷьхозар, дааҳашьҭып. пачи, Аҵәа ҟаԥшьи, Аҳасабреи Амци сара срацәажәоит! – абжьы аагеит 1966 шықәса.
– Сара?.. Акгьы схараӡамкәа дсывсцыԥхьаӡа дысхыччоит, алапҟьақәа ыршәны исышьклеиҵоит! – аҳәеит Ҽадакгьы.
 Аҽада уажәа хьыла иԥысҟоит, аха иара саргьы лашарак збоны Кәаџына иуӡом. Енагь ашәыныдҟәра сҭаҵәахны срымоуп, сасык данааиуа ада!.. – Аџьынџьыхәгьы аҳәацәара иалагеит! ҿызымҭыз, зшьапы ԥысҵәаз Мышькәала лшәишәи заҵәык ауп. Ашәишәи гаӡами, иԥызҵәаз дазымдыруазар акәхап, шьҭахьла амии ахаҳә шагәыдсҵаз.
– Абарҭ зегь рҿы деиӷьхозар дааҳашьҭып! Егьа шәымҳәан дхәыҷуп! Шәақәшаҳаҭума? – еиҭах иаарылԥшит 1966 шықәса. Уи сара дара исыдгылт… Абыржә ирҳәаз хыԥашьа амаӡам!
– Сеиӷьхоит, шәақәшаҳаҭха, шәара мжда, шәақәшаҳаҭха! – арҵәааҳәа сыҳәҳәеит сара! Умыҳәҳәан ухаҵазар!..
– Узырҳәҳәои, уара? Насгьы арахь уааи, узгылои, аурок ахь аҵәҵәа иасхьеит, уҩызцәа аҵара рҵоит… Уаҳа акы уҳԥамбжьо абриу ара! – ус сышьҭахьҟа иаагеит ҳаклуб аиҳаб ибжьы. Ахәмаргақәагьы анкьа ишыҟаз иааҟалт.
Сара сҿаасхан, сшагхаз аӡәгьы имбаӡакәа акласс сааҩналан, ԥшьаала сааин сҭыԥ аҿы саатәеит. Ус ауп, ҳасас, уаргьы ушааиз! Шьҭа сара издыруеит 1966 шықәсазы иҟасҵаша!
Шәара ижәдыруоу ашықәсазы иҟашәҵаша?

Ардәынак шәаҳәон...

Сара схәыҷы аахыс бзиа избоит, сыԥсы алоуп абна. Абна ахьызымбо сыԥсы сызшьаӡом. Заҟа иссирузеи баша маҭәақәак ушәҵаны уласӡа, аҷҷаҳәа афархьқәа уҵаԥҵәҵәо, ҵыԥхтәи абыӷьыжәқәа бабаӡа уарықәгыло, амахәҭа еҵәақәа уҿеибаҳәо абна улаланы уаннеиуа! Усҟан иубоит ацәыҵарақәа ирцәыҵоу, атыр-сырҳәа ицәыҵԥраауа аԥсаатәқәа. Абна ссируп еиҳараӡак ааԥын.
Сара исҳәарц сҭаыхуп сынтәа ааԥын избаз хҭыск. Аҩынҟа сыҟан. Сыԥсы  злоу ҳашьҭахь иҟоу абна сылаланы снеиуан. Аӡын ицәҳәны игылаз аҵлақәа уажә маҭәа ҿыцла рҽырҩычан иҽырбо игылан, хаз амузикантцәа рҭаазшәа аԥсаатә рыбжьы хааӡа игон. Сара сахьԥшра сзымдыруа сгәырӷьо сгылан. Ус сывараҿыҵәҟьа кәли-чли ҳәа ашәа аацәырнагеит рдәынак. Сынтәа ардәына ашәа аҳәо смаҳацызт. Жәабжь бзиак аӡә аҳәара дналагазшәа сазыӡырҩуа сахьгылазҵәҟьа снатәеит. Сахьтәаз ахәыцқәагьы гылазаарын, снапы иахьакьысыз иыптҟәыр-пытҟәырӡа абаҳҭ нақәнаԥсеит, аха сара сгәырӷьара иалсны снапы смыхьӡеит.
Даара акыраамҭа сазыӡырҩуан сара уи аԥсаатә еиқәаҵәа хәыҷы. Уи ашәа аҳәон ҭынч, иаҳәоз еиламыжькәан, иахьааҭгылатәыз иааҭгыло, изаҳауаз аҵакы цқьа илдеилнаркаарц аҭахызшәа. Уи шәаҳәон аамҭа агаразы акәымкәа, ахазы мацаразгьы акәымкәан ауаа рзы, абри аԥсабара иаҵәа ԥшӡахә арԥшӡаразы.
Иаҳауеи уи ардәына ахьӡи ажәлеи амазар егьа гаҳеҭ ахьӡ рҳәарын, егьа напи еиннаҟьарын, егьа ҳамҭа бзиахә аиоурын!
Сара исҭаххеит, цәгьа исҭаххеит, уи ардәына хаҭала снахәаԥышрц. Сшьацәькьарақәа срықәгыланы сахьтәаз маҷк снахыҵысын, амахәқәа неимысҭаха-ааимысҭхеит. Ардәына ааигәа аӡә дыҟоуп ҳәа агәы иаанагомызт, ашәа шаҳәац кәли-ҷли ҳәа аҳәара иаҿын. иара иахьабарҭаз аҳәарақәа аҳәара иаҿын, рқьышә хышқәа неидшьыло, аха уи урҭ ирыцәшәомызт, иадыруеит изыцәшәатәу…
Ус сылаԥш нақәшәеит сышәаҳәаҩ хазынахә. Абырфын бӷьыц ҟьаҟьаӡа изҿаз махә ҟатак иқәтәан, ашьапхыц хәыҷқәа амахә иакәыршаны, ақьышә еиқәаҵәа ҵар мыццакрада иааихыхуа, уахьтәи ашәа хаақәа ҭыршәшәо, алаԥш нкыдырхалан наҟ ҩадаҟа иԥшуа.
– Иаҳәоузеишь абыржәы? Иаҳауеи исаҳауандаз! – сгәы иааҭасҳәеит сара. Сгәы иҭаскыз ардәына иадырызшәа изықәтәаз амахә азшьапык ықәҿаҳәашәа иаабалыбаҭеит, нас амҵәыжәҩа ацырхрааны маҷк иааскьан, сара сахь ахы аарханы аҽырманшәаланы инықәтәан еиҭа ашәаҳәара иналагеит.
– Рыцҳа! – сгәы ааҭыԥсааит сара. Сылаԥш нақәшәеит ардәына арӷьа шьап ԥҵәаны икәал-кәало ишацраз. Арма шьап ауп амахәҭа иқәкыз, арӷьа шьап еиҳа ихәарҭаз ашьапы, кәалкәало иацракнаҳан, абан уи амахәҭа иахьаду!
– Дарбан рыцҳашьара зламлаз, дарбан иԥызҵәоз ардәына шәаҳәаҩ ашьапы? Иҟалап аӡын, асы анышьҭаз, шәарыцаҩык деихсызар? Иҟалап хәҷык иргылаз ацәҟьа иакны иԥнаҵәазар, уи зыргылаз аҽрымҭакәан, иаҵырхырц инеиз ирыцәцазар? – схәыцуан сара.
Ишыҟалазаалакь ардәына ашьапы ԥиҵәеит аӡәы. Уи ԥызҵәаз усҟан иахьицәцаз маҷк игәы иналсзаргьы шьҭа ихашҭхьеит, аха ардәына аԥсы ҭанаҵы ирыцҳаны иқәнархеит, агра азынижьит, иамыхәо иҟаиҵеит арӷьа шьап хәыҷы.
Иҟалап уи азызуз ааԥын бзиа ибозар сара сеиԥш. Аха уи изымдырт ааԥын бзиа иаҳзырбо аԥсабара мацара шакәым, бзиа ишаҳдырбо ашәала абна агәы зырҿыхо аԥсаатәқәагьы. иҟалоит сара сеиԥш, уи азызузгьы уажә ари ардәына ашәаҳәабжь дазыӡырҩуазар, иҳәозар: заҟа ибзианы ашәа аҳәозеи, заҟа иԥсаатә хазыноузеи ардәына! – ҳәа. Аха уи анҳәатәу уажәакәмызт: идыртәын аӡын ашьҭахь ааԥынра шааиуа, аӡын аԥсаатәқәа ашәа шырымҳәо, урҭ амлеи ахьҭеи иахьырымкра ишашьҭо, ацхыраара шырҭахыу, зынк аԥхарра анааилакь ргәы аартны ашәа шаҳзырҳәо…
Сара дара ирыцҳасшьеит уи ардәына. Иара иабахәо акәымзар сшьапы наган иазҿандаз сгәахәит…
– Уара уфырхаҵоуп, ардәына! – сахәаԥуша схәыцуан сара. – Субар усыцәшәаны уԥыруеит акәымзар сҩагыланы угәыдыскылон. Уара  уфырхаҵоупҨ избан акәзар аибашьра уалҵит аиааира ганы, уицәцеит уаӷа. Иҟалап, уи инапаҿыҵәҟьа уикызҭгьы, аха угәы мцакәан уимпыҵԥраан уицәцазар, иҟалап уи ишәақь, агәҵәы уқәкны даҵхазар, ахы иҭҟьаз ушьап адагьы даҽаџьарагьы иуқәшәазар, ахау ара умҵәыжәҩа, угәы ӷәӷәа  ургазар? Иҟалоит аҷҷаҳәа ианҵаауаз уара ухәны, ухылаԥшыдаха асы уларшәызҭгьы, ушьа улашәны, иҟалоит уфатә иагхазар, иҟалоит ари акыршықәса ҵуазар иухьижьҭеи аха уара уаиааит аисра, абас ушыҟоугьы ихыхны иааӡаны иауушьҭхьазар ҟалоит аԥшқақәа, абас уара уеиԥш ҳгәы зырҿыхара, ҳабнақәа зырԥшӡауа. Уара уфырхаҵоуп, ардәына, избана кәзар аԥсҭазара уҽахьыгӡаны, уҽаҵамырхакәан уаауеит. Ааԥынра шааизҵәҟьа ардәына еибгақәа раԥхьагьы уара акаҩҳәа иааҭурҟьеит агәырӷьашәа.
Абри аамҭаз, ардәына сабазар акәхап, курҷиҷи арган инықәԥраан ицеит ашьапы кәалкәало иацракнаҳаны.
Баша уԥрит, ардәына, сара цәгьара узызурц сгәы иҭам, сара бзиа узбоит, сузыӡырҩуан. Снапаҿы уааиуам акәымзар исылшо ак агсыжьуамызт ушьапы. Баша усыцәшәеит ардәына, уара сыцәшәара ухәҭам, сара соуп уара иуцәшәаша, избан акәзар уара иухҭугахьоу аџьамыӷәарақәа сара исыхҭызымгац, уара иуоҟҵахьоу афырхаҵара сара иҟасыҵац… Инаԥшуа шьуокы иузырҳәазарҟ алоит. Ҽааныбзиала, ардәынак шәаҳәоит! – ҳәа. Аха уара, ардәына хәыҷ, уеиҵкыс кыр сеиҵаны схы збоит.

































Владимир Анқәаб

Ашьабысҭа аӡын
(Ахәыҷқәа рыз)

Аӡынра бааԥсын,
Итәан аҵаа агәыҵак.
Ажәҩан еихаԥсын,
Илашьцан алакыҵа.

Иалымсрашәа хьҭа,
Рыҽҭарҳәҳәаӡан сыла.
Ашьхара, аԥсҭа
Гылан ишьхныԥсыла.

Ас-ду еиқәнаҵан,
Аԥҭа-наара икыдын.
Ашәарах лбааца,
Иаднацалт ақыҭа.

Ашәарах млакын,
Игәаҟуан, иуазыруан.
Ҩара рымҩа кын,
Лада шқыҭоу рныруан.

Џьоукы-џьоук ауаа
Рыцҳашьара рылам:
Ашәарах ԥшаауа,
Абнақәа ирылан.

Иларханы асы,
Ма џьара икҿацала,
иааҭырхуан аԥсы,
Уаҟа шәақь мцала.

Ашәарах зынӡа,
иашаҵәҟьаны, ирыцҳан.
Адгьыл анхаҩӡа,
Ироуам иназыцҳауа.

Шьабысҭак цәгьа иангәаҟ,
Ишқыҭаз азгәамҭа,
Иԥыҵәҵәо маҵәқәак,
Ишлеиуаз ашамҭаз.

иахьаанагаз дгьылс,
Иаразын ишхәарҭам.
Азымдыр, илкылс,
Иналалт анхарҭа.

Алақәа рыԥба
Ҩаҿасит ақәашьда.
Ишааиуаз анаба,
Ахыу-сыу ҳәа иашьҭа,

Агәы ҭыԥсаауа,
Ҩадаҟа иҭырсит.
Ишцаша ԥшаауа,
Аандақәагьы ирысит.

Аха зегь еималт.
Ҩада асы анаызмга,
Иааҳәын, лада иҭалт,
Амч ашәарц еиызмга.

Ақыҭагә иазцон,
Агәарабжьара ибжьала.
Ҷкәынакгьы дыҳәҳәон,
Ихаамыз ибжьала.

Уи ибжьы раҳан,
Ҳаблак зегь еигәныҩуа,
Иашьҭалеит еихан,
Лагьы, уаагьы еиԥхныҩла.

Ицон иара быжьҵәраа,
Аҳаблақәа ирылҟьо.
Ус џьа гәашәк вҵраа
Иахьабаз инкылҟьа,

Инҭаԥалт агәарԥ
Алақәа, уи иашьҭаз,
Иҟамлеит ирбартә – 
Ицеит инавҟьан ашьҭа.

Нас иахьҭыҵра абарц,
Иааҭагьежьит иахьҭалаз.
Икәыршан агәарԥ,
Ацитрус аандала.

Аанда ҳаракӡан,
Иҟаӡан еимала.
Агәашәқәа ҟаҵан,
Ак зҭамло, аламала.

Агәарԥ аҿгьы иара,
Ауаа рыԥба акызаап.
Ахәаша, ашәара
Аблақәа ханкызаап.

Уаҟа ивҵрааз агәашә,
Излааиз, ахашҭын.
Иаӷәхуан  ас ҟәашә,
Иҭагьежьуан ашҭа.

Зынӡак аҽашьуан,
Игәаҟуан. Иҩаԥо,
Аанда аҽхнашьуан,
Асы ацырппуа, ирапо.

«Абылра иацәшәаз,
Дҭаԥалт аӡыршеиқәҭәа».
Иаанагт иахьеицәаз,
Агәеисрагь ахьеиқәтәо.

Аԥшәма ихаҭа,
Усҟан еиҵхо амца,
Икыдҵо иԥсаҭа,
Дтәан уа ахәшҭаара амҵа.

Аԥшәма иԥҳа хәыҷы,
Лышәҟәқәа иҭаҵа лшәыра,
Игәыбзыӷӡа лхы-лҿы,
Днагылт амца лныруа.

Дҟәыбҷаӡа, дҵарӡа,
Бзиа илбоит аҵара.
Даашьаӡом зынӡа,
Илоур ахьӡара!

Дгылан дыхианы,
Ашкол ашҟа дцарцаз…
Ашьҭахь ашә аартны,
Дындәылҵуаны абарҵахь.

Аб данԥшы адәахьы,
Ибеит уи ашьабсҭа…
Уадак дныҩнаххы,
Иҟәаҟәа изҭаз аԥсҭа.

Патронак  нҭаҵа,
Ишәақь хырша, има.
Дҵеиҟә-ҵеиҟәшәа ҟаҵа,
Дындәылҵит хыма-ԥсыма.

– Баба, баба, иумшьын!..
Иԥҳа хәҷы икалҭ дахон.
– Иааит ҳа ҳахь ихьҭшьын,
Уамеихсын, игәнашауп!.. – 

Ааба зхыҵхьаз шьҭа,
Иԥҳа хәыҷы длызхьаԥшма?!
Дгыгшәыгха ихаҭа,
Дыҟан уажә уи аԥшәма…

Ашьабсҭа шанхан,
Ишәа-ӡыӡуа, игәаӷьуа,
Дааиуашәа ҭынхак
Ихәаԥшуан игәыӷуа.

«Соужь наҟ абааԥсы,
Ууаҩыми, срыцҳауп.
Абноуп са сыԥсы,
Маҵәқәак сынрыцҳап!

Сырҿоумҵан ала,
Сыԥсабара рԥшӡагоуп.
Имаҷхаз зыжәла,
Сара сыжәла ааӡагоуп!..»

Абла абас рҳәон,
Аха ашәақь нагәыҵак,
Гәаҵәа-жәпа дгәҳәуан – 
Иҵиблааит агәаҵа.

Ӷзы-бжьык уа иналыхҟьан,
Лнап хәыҷқәа раҵәа,
Дынкаҳаит дышьҭҟьан,
Иԥҳа хәыҷы хьырҵәаҵәа.

Уаҩҵас абла еиқәԥса,
Ашьабсҭа ашьа агәыҵаш,
Ашьапқәа еикәаԥса,
Ишьҭан асы агәыҵашә.

Амаалықь хәыҷы лган
Шьабсҭаҵас  лҽықәҵа,
Ларгьы уа дышьҭан,
Лнапқәа ԥхьаҟа идәықәҵа.

Аб мыжда иԥсы
Цан, даалҵт игыгшәыгра.
Иҿыхеит ласы,
Иуаҩра хьыршәыгәра.

Изымҳәаӡо ажәак,
Иадызшәа уи харак.
Иҭирҟьаз ишәақь,
Ахаҳә, уаҟа агәараҿ.

Ишьҭаз, анҟ ирхха
Ишимчыз иланиҟьеит!
Агәыцә еиҩырхха,
Иҩбаны илеиҩиҟьеит.

Аб мыжда иԥҳа,
Уа дишьӡаҵәҟьаз џьишьан,
Игәы даҭсуа, дыкәтха,
Длаӷырӡашо иҽишьуан.

Ус даалҵит лара,
Уа дзықәшәаз агәыҭҟьара.
Аха дахьцара
Лымбо дҭалт агәара.

Уа лаб днеиҿаԥшыр,
Дӷызуан, шьҭахь дыҭрысуа.
Ашьабсҭа еиԥш дишьыр
Ҳәа  дшәозшәа, агәашә дыҭсуан…

Уи нахысгьы зынӡа
Аб иԥҳа дицәтәымха
Дҟалеит, дҿахаӡа,
Лҿы ажәак аалзҭымхуа.

Сыԥсаҵла

Схәыҷын. Сара усҟан сҵаҩын,
Сышкол аԥхьа еиҭасҳан ԥса хәҷык,
Савагьыжьуа исрашәон иахьа ҩынтә,
Иҟалозма ихҵәар ма махәык?!

Зны ашкол ахь санаауа шарԥазы,
Арҵәыга азаазгон, иԥшааны.
Зны  аношуроу, аԥхын хәылԥазы
Аӡы аҵасҭәон лбаантәи иааганы.

Сара сызҳауан, сгәырӷьо аҵара сҵауан…
Ашкол саналга сеиҵбы игеит сҭыԥ.
Усҟан сыԥсаҵла, иҟатҟато изызҳауаз,
Ҩахысхьан инсыжьыз сышкол ахыб.

Абар, ицеит уи аахыс акыр шықәса,
Избоит сқыҭа, зынӡаск иԥшӡахеит.
Сҵара салган саауан, исгәалашәеит сыԥса:
Сгәы иаанагон: «Ашкол аҵкыс усгьы еиҳахеит».

Избап! Сынҭалеит, нас ашкол агәар,
Аҵаҩцәа аџьџьаҳәа еихәмаруа еилан.
Иабаҟоу сыԥсаҵла?.. Ари аума?.. Абар!
Ҵла духеит иашоуп!.. Аха ашкол изеиҳам.

Иахадыргылан ашкол даҽа етажк, иубар,
Сыҵла иахысны аҩада ицауеит.
Сгәы хыҭхыҭуан сахьахәаԥушаз, исҭахын исҳәар:
Сыҵла иацлабны ашколгьы иазҳауеит.

Аԥхьарца аирҳәон ахәҷы

Иаха ссасын уа, санҿыха,
Сгылан сҽеиласҳәеит сара.
Слымҳа инаҭсит амузыка абжьыхаа,
Сналбааит исаҳарцаз сызхара.

Уажә, ҳәарада, аԥшәма араҟа дызбо џьысшьоит,
Икны дыштәоу аԥхьарца.
Аха, Антипа хәҷы дангәасҭа, кыр иџьасшьеит,
Иикыу иара даҟараӡам.

Абжьы агәкыра ихы-игәы аиҭаӡан, ибом уи
Сшихагылоу сааигәаны.
– Уԥсынҵры духааит, – иашәа дызҿыз анынҵәоуми,
Илахь снагәӡит слаҟәны.

Арԥыс наӡак еиԥш, дҩагылт ашырҳәа саниба,
Дынсыхәаԥшит дыԥхашьауа,
– Утәа, уԥхамшьан, иарҳәала, – сҳәан, нас Антипа
Днасыртәеит, ихы шьышьуа.

Инеиҿшьуа уа арахәыцқәа, иҩбамтәкәа сажәа,
Дналагт аԥхьарца арҳәара.
– Саб исирҵеит ари.. Бзиа избоит ари ашәа…
Ибзиоума?.. – дҵаауан иара.

Имасырҽхәон. Уеизгьы ибзиан, ҳәарақәым.
Инышәшьалом дыжәбар шәаргьы.
Сгәы архыҭхыҭуан уи ашәа… Ахәыҷ иакәым,
Изыӡбрым аҟаза наӡагьы.

Сгәы ҭгәырӷьаауан, гәалашәарак араҟа иснылан:
Антипа иеиԥш анкьаӡа абас,
Зыжәлар рмузыка ашьаҭа, шьҭазҵаз Урыстәылан,
Глинкагьы дхәыҷымзи нас…

Глинка имҩа. Ус иҭшәоума?!. Умҩа ҟьаҟьаоуп,
Антипа, амала, иуызҳа!
Уанылартәы ужәлар хәҷы рҭоурых адаҟьа,
Рмузыка ашьаҭа иазырҳа!

Аџьи Али

Аџь ааҟәымҵуа ал иахыччон:
«Акы уаԥсам уара, ал,
Аԥшаҵәҟьа ма иуххәыцуам,
Умахә хыжәжәо иац иухан.

Амца амҿраҵәҟьара уанаалом,
Аӡы улҵуеит, уеихәлачы.
Сара исҳәом ҽхәарак алан – 
Саҟара злоу ҟалома мчы?

Ахыбра дуқәа шьаҟас срымоуп,
Ма суасхыруп ҽаџьара.
Са сызларсу, сара исылхыу,
Иагхом нҵыра, нас ӷәӷәара».

Аха ҽнак зны аӡлагара
Ачархь ҟарҵеит еилаԥса,
Алтәи аџьтәи рымацара
Ирылхыз амҳаԥҵәқәа нҭаԥса.

Алтә аӡаҿы алшара еиҳазаап,
Икыцӡа иҟалеит еилаҵәын,
Аџьтә хәарҽхан, аӡы ихнажәазаап…
Алтә  ԥышәырччеит, инаԥшын…

* * *
Иахьа сыӷәӷәоуп ҳәау ангыла,
Уқьышә дықәумҵан угәыла.
Мамзар, ускаҿ џьа шәеиқәшәап,
Уеиҳа илшар, уԥхашьап.

Акәтрыхьшьи ажәҵыси

Ажәҵыс иазҵаауан Акәтрыхьшь:
– Слашәым, сцыркьым, анс ауаа
Сзыхдырҟьозеи умҳәауеи?
Сшаарбаз, аисуеит атрышә.
Уаҵкыс сеицәоума сара?
Уеицәа сԥыруам,
Уеицәа сласуам,
Исыгым аҵара.
Уаргьы уԥсаатәуп,
Уаргьы убнатәуп.
Аха уԥхарҵом, унарышьҭуеит рыҩны,
Сара агәараҵәҟьа ируам снахыԥрааны.
Нас ируеи, сзыхдырҟьои?
– Сыхаара, иҟоу умбои, – 
Ажәҵыс иаҳәеит уаҟа аҭак, – 
Сара сынхоит са схатә џьала,
Схәыҷқәа сааӡоит хәаҷа-маҷала.
Саԥырхагам ҩнаҭак.
Уара иумоуп грак:
Кәҷышьк хыхны иуааӡаӡом,
Арахь кәтыжьда акруфаӡом.
Аԥшәма лыкәҷарақәа нурҵәахьеит,
Лкәытқәа уара инужьуам,
Нас ишԥыкәу ишуанарыжьуа?
Рыҩны унеиргьы уҭаххеит?!

Анатоли Возба

Аԥҳал ҟазҵо иахьиҭаху амаа аиҭоит
(Ажәабжь маана)
Ашәарахқәа реиҳабы Алым аизара ахьымҩаԥнагоз Амшә иазгәааны амаҵура иамнахит, ианаамҭаз аӷааҵс ахьазаамгаз азы. – (Маҵурас иамаз есымчыбжьа ӷааҵск аагара акәын).
Ари аизара иалахәыз Абгахәыҷы, ажәа амхны игылеит, иҵыхәаршәшәеит, иқьақьеит Алым аԥхьа:
– Ҳаҭыр зқәу ҳнапхгаҩы, ухаҵкы, уара удырреи умч дуи еиҳау иҟоузеи мамзаргьы, амҩа  ҳазқәуҵо ауп зегьы ҳазну, ианаамҭоу игәаҭаны иукуеит змаҵура агәхьаа зкым, иаҳҳәап, абриА мшәгьы ушазныҟәаз иашоуп. Ари уажәраанӡагьы амаҵура иамхтәын, аӷааҵс аанагошәа-иаанамгошәа, аиҳабы игәхьаа акӡамкәа, ахы аԥызаны ауп ишыҟоу. «Знык даҳԥырӡаандаз ҳаиҳабшәа иҟоу», – ҳәагьы жәаха ҽнак иаҳәауа саҳаит, – иҳәан, Абгахәыҷы ажәа ианаалга, Алым инаҿаԥшит, гәык-ԥсыкала сшузыҟоу убо, аҳәошәа.
– Амшә ахаҭыԥан уара Абгахәыҷы уҟасҵоит, уахьынҭыҵуа Ажәеиԥшь уирхиалааит, уиала аизара аркуп ҳәа исыԥхьаӡоит, – аҳәан, Алым аизара аркны иҩагылеит. Ихәымсысӡа, иҭынчӡа, зегьы инрылаԥш-аарылаԥшуа, ирзыӡырҩуа итәаз Амшә, ашьшьыҳәа иҩагылан:
– Аԥҳал ҟазҵо иара иахьиҭаху амаа аиҭоит, ҳаиҳабы ухаҵкы, уара иуҭаху ԥҟароуп уеизгьы, – аҳәан, ашьшьыҳәа инрылҵын, итәаа-маауа абнара инылалт.
Еимпит зегьы русқәа рахь.
Абгахәыҷы цеит шәаырцара, аха иақәымҿиеит, Ажәеиԥшьаа ахыламԥшит.
Аҵыхәа цәыххаа, аҟәада ахьшьы, аҳәынҵәа ацратата, абла ахьҭоу умбо, ирыцҳахәха алақәа иаарцеит.
– Ҳаи, арцәа сҵыхәа асахьа бжьышәхит Муреи Хәдыши, шәаргьы саргьы ҳаибамбандаз аринаыхсгьы, сара сеибга сызҩыда! – аҳәан Абгахәыҷы, нас шьҭахьҟа инхьаԥшит, ишәарҭахозар, сышалҵҟьара ҳәа, аха ашьҭахьҵәҟьа Алым џыхӡа игылан.
– Уааскьеишь, сымҳәеи, узгылоузеи? – абжьы аагахт Алым.
«Ааҳ, убжьы анышә аҵаҟа иҵыҩуандаз, уу, абар ҳахьҭахаз», – аҳәан, иааҳәыҵәыҳәыҵәит АБгахәыҷы, шьҭахьҟа ихьаҵуа.
– Уааскьеишь, сымҳәеи, узгылоузеи? – абжьы аагахт Алым, абла цырцыруа Абгахәыҷы ахаҿы иналырҟацаны инаҿагылан.
Уи акәхеит Алым ашьапажә дуқәа ирылыҳәҳәоз ашьапхыцқәа Абгахәыҷы аҟәаҟәа илаланарԥан, азқәа ацәа ккаӡа илахнаҳәеит. Абгахәыҷы абӷа лацрыҩрын, ашьҭахьтәи ашьапқәа рҳәазо иаманы абнаршәыра инхәыҵашьшьит.
– Ҳаиҳабы ухаҵкы, – Амшә абжьы аагеит, – акәты иамчу акәтаӷь ауп. Абгахәыҷы иалшоз акәты акәын, иаанагеит, уара уоуп иазызк. Аԥҳал ҟазҵо иара иахьиҭаху амаа аиҭоит, аха ааҵҟны амаа узамҭозаап!

Ибжьазаап

Иаацәылашо ианалага, арбаӷь-ҷашь хәыҷы, аҽааршәшәа-аҽаарқаҵан изықәтәаз амахә хәҷы иналбааԥрын, агәыалцәеи дареи ирыбжьаз аҳәаа инавалеит. Ана инацәыҵасын, хәацык аҵыхәа ианкны иаахәыҵнагеит, уигьы ҿаҵахәуп ҳәа инаха-нахан инаҭанагалт.
«Аԥшәмацәа иахьазны игылар акрысҿарҵарушь ҳәа ула ҭраа уԥшуа, дара ашареи ахәлареи зцәыӡыз уаауп, амра кыдыззала иҩеиаанӡа цәыбалҟы икны имоуп, анс акы наҳамҵаԥсаны, игәаҟ-гәаҟуа иҩны ицоит иахьымаара… – Агәахы ԥыжәжәо ахьышәҭҳәа иҩаҵҟьан, аҩн ашҟа ахы нархеит: – Арҭ иахьа имгылаӡозаргьы, сара амла сҽысшьуама? Акы-кыу, акыу-кыуҳәа срықәҳәҳәар, сиыкәхшаноуп ишгылаша – аҳәан, ашьапқәа наҵарӷәӷәаны, ахәда ааиҵнахшәа аун, аԥсыԥ ахәда иҩкыларчны ианаахәцәырхха, иҭахәаҽӡа шьҭыбжьқәак нахылҵит. иҟалаз ҳәа акгьы аызмдыруа иаашанхеит. – Сҩызцәа аӡәы имаҳазааит»… – аганахь инаԥшит. Аҩызцәа зегьы ааԥшны аҟыр-ҟырҳәа аччара иалагеит. Атәан ақәырҭәазшәа, зыхәда цәҳәынтаԥсӡа иҟаз акәҷышь аарылҵын, акьатеиах ԥҵәо ҳарбаӷь-ҷышь ахь аҿаанахеит.
– Умааин сааигәара, аикәым ҳалибаухеит, умааин! – аҳәан, арбаӷь-ҷашь акшара аҽазкуа аҽааркәаӷит.
– Сымнеихкәа, сыуҿынҵәаауеит, амала, удинаныс, даҽазнык шҿуҭра,  уаб рыцҳа, даанӡа умнеиааит, ибжьы саҳауашәа сгәы иабоит, – аҳәан, акьатеиах ԥҵәаӡо иалагеит. Арбаӷь-ҷышь аика ҩыхшәааит. Ахы ланарҟәын, ахәда ааҭганы, иназыҭрысит… Ҳәара аҭахым, амашәыр бааԥс ҟалон араҟа, рҩызцәа ҳаи-чеиҳәа иааины ианырбжьамгылар. Аинраалара ҳәагьы ак аԥшьыргеит аиҳабацәа, аха арбӷьа-ҷашь иамуит. Саб ԥсаҭа шкәакәа имаҿоуп, зегьа коуп ушысшьуа ҳәа имақарны ирыдҵит. Акәҷарақәа иҟалаз ласы иаархашҭын, инцәыҵас-аацәҵасуа акрыфара иналагеит. Арбаӷь-ҷышь леиҩеиуа аҳәаа иаван агәы аханаршҭырц. «Ҳуҭра амца зҭашәаз аҟны иуԥшаауа егьыҟам, арҭ ҳгәылацәа ирыԥсҭазаашьуозеи – ҳәа амыӷра инкылԥшит: – апатырџьанқәа ҟаԥшьхәхәараӡа, иҿассы иҿоуп. – Сҿы зырҟьаз ак ҭаимыжькәа, баша сишама хыхь иқәтәоу! – аҳәан ашьшьыҳәа амыӷқәа инарыха-аарыхо инкылсын, иреиҳаз патырџьанк иҩагәласит. – Бқәақәра згааит ари ҟазҵаз», – иагәаԥхазаап, иаҵагьежьуа, иацрасуа еимкәыцәаа афара иалагеит. Чара-бжара имнеицкәа, аԥшәмаԥҳәыс игәалҭан, агәара инкыларханы иаанылкылеит. «Суҭра аҟаҵараан уцәа ухуххьан, сара мыжда, уажәы какалкра уааита кәу?» – лҳәан, инаганы лагьан дук иныҵалкит. Ҭамскәагәк ԥшааны агәаҩ-агәаҩҳәа алагьан ахы днас-аасын дцеит. Арбаӷь-ҷышь ахы наҭа-ааҭо исԥеиԥшу збап ҳәа ус иԥшуан. Ашьыбжьон захьӡыз аԥшәма ԥҳәыс «иҵапҟаша» лҭамскәыгә кны деиҭааихын, илуц уны дцеит. Ахәылбыҽха амца алыркӡеит – ишлылшоз ала алагьан лырцәажәеит. Нас ашьшьаҳәа алагьан иааҵылхит арбаӷь-ҷышь. Аҳәаа инхырууааны изыԥсыз рахь иналыршәит. Ажәҩақәа аҟьашәа ҟанаҵеит, аха игары-гаҽо, ашьамхы ааҵҟәало, ҭыԥк аԥшаан, ахы нықәнаҵан ицәеит. Аԥхыӡ бзиақәа ирылан ауха ашырӡ, ахәаӡ, аџьықәреи, хкы-хкыла иамфаз ҳәа акгьы ыҟам.
Ус агәылаԥҳәыс аҭамскәагәи алагьани кны данаахагыла, иҭрысны иааԥшит. Амра акыр иҩеихьан. Аԥшәмаԥҳәыс џьықәреик икалыԥсан, аҩызцәа зегьы ахеибаҳәаны акрыфара иалагеит. Аблахаҵ ҭууа, агәы кыдхынҳәаауа уахь аҿынанахеит. Аҩызцәа арбаӷь-ҷашь еишьлкасуа анеишьа анырба, инхәыҷачча-аахәыҵаччақәеит. Ани зыхәда цәҳәынтаԥсӡа иҟаз акәҷышь иазынмкылазт акьатеиах ԥҵәо ирылҵны аҿынанахеит. Арҭ зегьы гәанаҭеит арбаӷь-ҷышь, аха агәхьаа акуа иҟамызт, ирцәынхақәаз акы инацҳақәан, инцәыҵас-аацәыҵасуа ауҭра инҭалеит. Ус иазгәамҭаӡакәа, машәыршақә иацы иахьҭалаз аҳәаа акылҳара инкылԥшын, апатырџьанқәа алаԥш нархьысит, аҳаҷаҳәагьы алагьани аҭамскәагәи аагәалашәан, иаахынҳәит. Ԥыҭк ианынаскьа, аӡәы симбазааит ҳәа ианынаԥш, ахәырма ашьапы иадиаланы, амгәа анапы ҭарӷәӷәаны, «алаӷырӡ аҿыкьаса» аччара иаҿу пани акәҷышь хәдацәҳәынтаԥс.











Нели Ҭарԥҳа

Аԥсынтәыла

Имратәылоу,
Ишьатәылоу,
Исгаруо,
Сигәароу,
Исхәышҭаароу!

Исану,
Исабу,
Ԥсыс исхоу,
Сан лгәыҳәԥыхш еиԥш
Еснагь иԥхоу,

Аԥсынтәыла,
Сара стәыла!
Аԥсынтәыла,
Сыԥсаҭыҩра!

Сыжәҩан ҳарак,
Сыдгьыл ҟьаҟьа,
Сымышн гәыҭбаа,
Сышьха ԥагьа.

Аԥсынтәыла,
Аԥс атәыла,
Аԥсынтәыла,
Аԥсуа итәыла!

Ушәҭы,
Узҳа,
Улашала,
Ухьыӡ иацҵо
Ԥхьа уцала.

Амыҵмыџь

Иԥхеи-ԥхеиуеит
Амыҵмыџь.
Икәеи-кәеиуеит
Уи арыц.
Мрала иааӡоу,
Мрала иҩычоу,
Бзиа ишԥазбо
Амыҵмыџь!

Ҭабуп Ҳаԥсадгьыл

Ҭабуп, иҭабуп,
Ҭабуп, ҳа Ҳаԥсадгьыл!
Ҳзааӡо, ҳа ҳзыхьчо
Напы хаара ҳадкыл!

Ҳхәыҷра, ҳа ҳхәыҷра – 
Игәырӷьа лашароуп.
Аҭынчра адунеи
Иазылашарбагоуп!

Уара, уара уеиԥш
Тәылак Џьара иубома!
Ҳаԥсадгьыл, бзанҵы
Ҳазхара уҳазбома!

Ҭабуп, иҭабуп,
Ҭабуп, ҳа Ҳаԥсадгьыл!
Ҳзааӡо, ҳа ҳзыхьчо
Напы хаара ҳадкыл!

Аӡын ашәа

Асы, асы, ԥала-ԥала,
Мас иуапа наҵеикит.
Опыжә-опыжә, ԥала-ԥала,
Иҟәашӡа ихыбны иааҵихит!

Ибыбышӡа, итатаӡа,
Адгьыл хҩоуп ишкәакәаӡа!

Асы, асы, ԥала-ԥала,
Ҷынҷак ныҵакәр-ааҵакәрит.
БАӷырк нықәԥал-аақәԥалеит,
Ардәыанкгьы ныҵыԥрааит.

Ибыбышӡа, итатаӡа,
Адгьыл хҩоуп ишкәакәаӡа!

Рҽеилаҳәа-рҽеиалца
Ахәыҷқәа асы инылаԥалт.
Зегьы-зегьы ԥхеибаҵан,
Ампыл шкәакәа дыркәымпылт.

Ибыбышӡа, итатаӡа,
Адгьыл хҩоуп ишкәакәаӡа!


Аӡын ҳара ҳҟны

Ақәа леиуеит – 
амра ԥхоит!
Асы леиуеит – 
амра ԥхоит,
Адунеи зегь
еикәаԥхоит!

Амш еилахәлоит – 
амза ԥхоит!
Асы раӡнышра
еилыџьџьоит!

Ҳа иҳаздырам
еиужьны ақәа.
Ҳа ҳахааным
еиужьны асы!
Зегь иаҵәароуп,
еикәассы!

– Сума?
– Қәоума?
Ҳаи, ишәҳәа!
– Қәаԥсатоума?
Шәнеи, ижәба!
– Ԥхнума?
– Ӡнума?
Аиаша шәҳәа!

Иссируп аӡын ҳ-Аԥсынра!
Бзиа ишԥаабо уи ҳара!

Ажәҵар рашәа

Ҷыри-ҷыри, ҷық-ҷық!..
Ҷыри-ҷыри, ҷық-ҷық!..

Ажәҵыс, ҵыхәа быжькаҵәа,
Гәышҵа шкәакәа, жәҩеиқәаҵәа,
Ашҭа-гәара инахԥрааит,
Ааԥын гәырӷьахә аман иааит!

хыхь абарҵа иныҵыԥрааит,
Ҭыԥк аиурц инаԥшааит.
Ҩызас иамаз – уигьы мааи,
Иҷырҷыруа рҭра рымҳаи!

Ажәҵар хырхит, ирааӡеит,
Рхыԥхьаӡара иазҳаӡеит.
Рыҷырҷырбжьы гоит, абан,
Ашәа рҳәааит, ишмәыршәан!

Ҷыри-ҷыри, ҷық-ҷық!..
Ҷыри-ҷыри, ҷық-ҷық!..

Ҵис ашәа

Миаау, миаау! Ҵис гәырмиаау!
Иуҭахузеи, Ҵис ӷәырмиаау?..

Амла уакуазар, уааи арахь!
Ахьҭа уакуазар, уааи са сахь!

Акруҿасҵап, усырԥхап,
Ӷәыр-рҳәа усырцәап, уԥсушьап!

Нас уҿыхар, Џьым, уара,
Иухьчалароуп ҳакҿыҩра!

Миаау, миаау! Ҵис ӷәырмиаау!..
Арахь скалҭахь уԥан уааи!

Март 8

Март аныҳәа амш аҽны,
Аҳәса шәгәырӷьара иазкны,
Ашәҭ еизызгеит,
Ашәҭ сыҟәшәеит,
Сан сыхаара бзы исыҟәшәеит!

Нагӡара ақәзааит аҳәса рымш!
Сан сыхшара, сан, са сымш!

Бхы бсырхьуам,
Бгәы нсырхом,
– Абри зиҳәазеи? – бсырҳәмо.
Бажәа ҩбастәуам, сыԥсынҵры,
Сацзаауеит еснагь бҳәатәы!

Исгәакьаӡоу,
Зегь реиҳа иԥшӡоу,
Сан сыхаара, сызкәыхшоу!
Шәышықәса аҳәса рымш ббалааит!

Аԥсаӡ ашәа

Ашықәс Ҿыц аныҳәа
Ҳамоуп ҳара.
Аԥсаӡ, Аԥсаӡ!
Уаҳхаԥха уара!

Аԥсаӡ, Аԥсаӡ,
Аԥсаӡ махә ҟата!
Ҳарчча, ҳаргәырӷьа,
Ӡара ктаката!

Ацәымза лашара
Улԥхо иаркуп.
Аеҵә каԥхара
Ухықәцә иахаркуп.

Асԥаӡ, Аԥсаӡ,
Аԥсаӡ, махә ката!
Уеилаҳҳәан, уҳарԥшӡан,
Угылоуп укаткато!

Ахәмарга ҿыцқәа
Умахә иаԥшьуп.
Ҳа ҳдаду ԥаҵашла
Уаҵҟа дҳазԥшуп.

Аҳамҭа ссирқәа
Ҳаиҭоит уашьҭан.
Аԥсаӡ, Асԥаӡ,
Умыӷ ҳаумырган!

Ашықәс Ҿыц аныҳәа
Ҳамоуп ҳара.
Аԥсаӡ, Аԥсаӡ!
Уаҳхаԥха уара!

Ахәыҷрашәа

Ишәҳәа ашәа – ахәыҷрашәа!
Ахәыҷрашәа – ҳа ҳазҳашәа!
Ахәыҷгьы ицу, ахәыҷгьы иашәоу!
Адугьы ицу, адугьы иашәоу!

Уа ихәыҷымкәа изызҳахьада!
Уа ихәыҷымыз – ззырҳәахьада!

Ахәыҷроуп уи, ахәыҷроуп,
Уа иароуп уи, уа иароуп! – 
Ҳирагь иацу, ҳазҳарагь аицу.
Ҳааԥын иацугь, ҳаӡын иацугь!
Ҳҽарагь иацу, ҳажәрагь иацу!
Ахәыҷроуп уи, ахәыҷроуп,
Уа иароуп уи, уа иароуп!

Ҳаԥсҭазаара ес ирыҿцуа,
Ҳамҩақәа  зегь  иҳацырнысуа!

Аҵыхәтәанӡа – зылԥха ҳацу!
Аҵыхәтәантәи ҳамҩагь иаццо!

Ишәҳәа, ишәҳәа ахәыҷрашәа!
Ахәыҷрашәа – уа ҳазҳашәа!
Ахәыҷгьы ицу, ахәыҷгьы иашәоу!
Адугьы иацу, адугьы иашәоу!..

Уа ихәыҷымкәа изызҳахьада!
Уа ихәыҷымыз – ззырҳәахьада!..

Бзиала, с-Анбан, бзиала!..

Бзиала, с-Анбан, сылашара,
Сан лыбызшәа, сымш ашара!
Уҿаԥхьа исуалу – рацәаӡоуп,
Сахьуԥырҵуа – са исгәырҩоуп!

Ҳан лыбызшәа – ҳхатәы бызшәа,
Ҿыц иаабазшәа, иаҳнырызшәа,
Уара уоуп изакәыз ҳзырҵаз,
Уара уоуп бзиа иаҳзырбаз!

Класск аҟынтәи класск сыҩналап,
Адырра-зҳара ахәыԥшӡахь схалап,
Исызцәырҵып егьа шәҟәы ссир!
Исызхыртып егьа хкы ссир!

Зегь акоуп, абраҟа исҳәоит:
Зегьы уреиӷьны уа усзынхоит!
С-Анбан, с-Анбан, сылашара,
Сан лыбызшәа, сымш ашара!

Мышә шьапажә

Қармҽа,
Қарамҽа,
Адгьыл мрыцқьа,
Нышә мҽа,
Аԥш ламҵа,
Аҟәыд ламҵа,
Имааԥса,
Ак ҟамҵа.

Фан – иафарцы зегьы,
Ихәап-жапуа иҟаларцы,
Ашьха илыбаан хәылбыҽхак,
Ибылгьо иналалт Мышә мхырҭак.

Ҟәырҿ аргеит,
Пырҿ аргеит,
Аџьықәреи шьаҭа хнарбгеит.
Инапҟьа,
Ишьапҟьа,
Иҿнажәеит алапҟьа!

Иазышьыҭмхуа амгәацәажә,
Бықҳәа инышьҭакшо ашьапажә,

Иҟрмы-ҿрымуа,
Иқарамчо,
Азхарафар,
Наҟ имцо!

Ах сишь?..
Алақәа шит.
Хәыҷи дуи
Зегь еиԥхныҩт.
Иҩашьҭалан уи рыҽҟьа,
Иԥхарҵаӡеит ахы ҭҟьа!

Абасоуп, нас, мышә Шьапажә,
Ушақәыӡуа умгәацәажә!

Иаамурых,
Илоумҵа,
Умааԥса,
Ак ҟоумҵа,
Азин узҭадаз уара
Рмал фара жәлара?

Амаамын

Аҵла илалбааит Амаамын.
Инашә-аашәар аҭахын.

Какан абан,
икылҵәахеит,
Расацк абан,
икылҵәахеит,
Хьак ҩышьҭнахын,
ихәасԥахеит,
Жьыргәыцк абан,
иԥхасҭахеит,
Агәы зегь ашьхыц ирфахьеит,
Ацәаҵәҟьа нмыжькәа идырҩахьеит.

Ҷыжь-ҷыжь-жь, ҷыжь-жь!.. – аҳәан,
Арҵәаа-арҵәаа ишалшо иҳәҳәан,
Маамын мыжда, ахамагәахь,
Иууаа иҵеит амахә ахь!

Аҵыхәа ырша инакәнаршан,
Зегьы-зегь иахьша ианкәнархшан,
Инахьынҳаларцы ишаҿыз,
Абар, ибеит иаразҟыз!

Ҵысҭрак аҟара игәаҩаӡа
Амахә иаман гәаҩарак.
Маамын абыз неихьнашьит,
Анапы агәаҩа иныҭнашьит.

Какан хаџьгәак
аԥыхьашәеит,
Расац кәымпылк
ампыҵашәеит,
Жьыргәыцк ҭахәӡа
иааҭнагеит,
Хьаԥшьакгьы ҷаԥшьӡа
иааҭнаршәеит!

Маамын зынӡа игәырӷьаӡеит,
– Ҷыжь-ҷыжь!.. – 
Иамшу ҷыжьрахеит!
Ҿаҵахә змоу дауаҩашьахуа!
Абрик зынӡа иазџьашьаухам!

Ақәеи ахәыҷқәеи

Аҵх ухымкәо,
Амш ухымкәо,
Улеиу-улеиуа,
Улеиуа, ақәа,
Уҵәыуа-ҵәыуоит:
Ақәқәа-қәқәа!..

Уа ҳзыниазеи,
Аӡы ҳзагазеи?..
Баҭеи Камеи
зурбааӡазеи!

Ахьҭа рылалар – 
Ирыԥсыхәеи!
Ахьҭа злалаз – 
Уи дмеимсазуеи!

Аимҳәа имыхьуеи,
Ихәда мчыхуеи!
Ихгьы ԥжәахуа – 
Ашоура шьҭимхуеи!

Ашоура шьҭызхыз – 
Ус дымԥшыроуп!
Дышьҭалароуп,
Иҽихәшәтәыроуп!

Мчыла, ирҭо
Ахәшә ижәыроуп!
Ацхагь аҭан – 
Ахшца ижәыроуп!

Уа ишԥарыцҳау
Баҭеи Камеи,
Урҭ ишырцәымӷу – 
Ӡәыр изҳәама!..

Арахь –  рышкол,
Рҵатәқәа нымхеи!
Рдәы хәмаррагьы – 
Аҵыхәа ԥымҵәеи!

Урҭ зегьы-зегьы
Ирыгымхашеи!
Рҩызцәа хәыҷқәагь
Ирыҵамхашеи!..

Ақәқәа-қәқәа!.. –
Уҵәыуо, ақәа,
Иҟоуҵазеи,
Иугәаӷьӡазеи!..

Ҭәицшьахәари, Ҭәицхәлымшәи,
Кәтаӷьцәахи рлакә

Иҟан хҩеишьцәа,
Хҩеишьцәа аӷьычцәа.
Ҭәицк аиҟаран аӡәы ихәылмшәы,
Уи азы ихьӡын Ҭәицхәылмшәы.
Ҭәицк аиҟаран егьи ишьахәар,
Уи азын ихьӡын Ҭәицшьахәар.
Ахҩык – ихьӡын Кәтаӷьцәахы,
Акәтаӷь иеиԥшын азы ихы.

Ҽнак еицдәылҵит,
Ӷьычра еицҭыҵит

Ҭәицшьахәари,
Ҭәицхәлымшәи,
Кәтаӷьцәахи.

Ааигәа имнеицкәа,
Хара имцацкәа,
Рымыргәырӷьатә уа иҟалеит,

Изышьҭаз абра ирбеит!
Ахьча хәыҷы ирахә има,
Иџьма гәарҭа има-има,
Ԥсҭа гәаҩак иҭаирҳәуан,
Иаргьы абас ашәак иҳәон:

Рреит-шәит! – сыгымхааит,
Шәкы-ҩышә среиҵамхааит!
Рреит-шәит!
Рреит-шәит!

Аишьцәа аԥсымҭәқәа,
Аԥсымҭәқәа –а ӷьычцәа
Уи иашәаҳәара иалагӡан,
Аҳәира-қәыцра рҽалаӡан,
Иџьмақәа акы мҵарс иргеит,
Нас иԥхьакыз ӡхықәк иазцеит.

Уа иахьнеиз,
Иԥхьеиршәҭын имахәар,
Аџьма ишьит
Ҭәиԥшьахәар.

Ацәа ахихит,
Ҭәицхәылмшәы,
Амгәа ҭихит
Кәтаӷьцәахы.

Инхықәтәалеит нас аӡы,
Амгәа-чымгәақәа рыӡәӡәарцы.
Ишыӡәӡәоз, ус, ианыԥшы,
Шша хәыҷык дәықәнагалт аӡы.

– Ҳаит, иагоит, убо! – иҳәан,
Ҭәицшьахәар уи днамҵасын икит.
– Ари исцәифозаап! – даашәан,
Ҭәицхәылмшәы днамҵас ес игеит.

Иҿы илҭеиҵеит дыццакны,
Аха иҭәицмыз ихәылмшәы,
Ихәда илкылахан, ес дагеит!

Ҭәицшьахәар дахьгылаз дыҳәҳәеит:
– ҳашьа дыԥсит, дыԥсит! – иҳәеит.
– Аҳаҳаи, ихьзеи дыԥсны? – 
Кәтаӷьцәахгьы абас ҳәаны.
Икәтаӷьцәахха ихы иахаз
Инапқәа ырклаан данлас,
Еес, иԥыххааса имцеи!
Хы ихагылаӡамшәагь дынхеит.

– Уауа, уауа!
Сашьцәа, уауа! – 
Ҭәицшьахәаргьы абас ҳәаны,
Дықәс-дыԥан дахьнықәԥалаз,
Иҟалеит уигьы иразҟ иалаз:
Иҭәиц шьахәарыз ишьапы
Аҿеҩҳәа иааԥҵәан, дныхабкьит,
Дахьылкаҳаз, уа дыԥсит!

Абас рыхьит,
Абас ибжьаӡит,
Рыԥсыцәгьара абас иақәӡит.

Хҩеишьцәа, аишьцәа,
Хҩеишьцәа аӷьычцәа:
Ҭәицшьахәари,
Ҭәицхәлымшәи,
Кәтаӷьцәахи.

Раԥхьатәи сырҵаҩы
С.С. Ҳагба лахь

Ҩынқәра нысҵыргьы, дысхашҭуам
Раԥхьаӡа апартаҿы сзыртәаз.
Сазырхәыцуа, са сгәы азышьҭуа,
Анбан раԥхьаӡа исзырҵаз.

Аҷҷа-ҷҷаҳәа схатәы бызшәала
Сыҩуа-саԥхьо уис ҟалҵеит.
Схатәы бызшәа ылмкаала
Наӡаӡа бзиа ислырбеит…

Иахьа дахьызбо – сгәы хыҭхыҭуеит,
Дгәыдыскылар цәгьа исҭахуп!
Аха сылцәыԥхашьо сналывсуеит,
Лхахәы шлара сыбла ахуп…

Шәҩыла аҵеицәа здырра рызҭаз
Зегь ҳалгәаламшәар ҟалоит.
Аха сҿаԥхьа «Анбан» хзыртлаз – 
Уажәыгь лаԥхьа стәоушәа збоит!






























Џьума Аҳәба

Ақәасаб-ӡыс

Арахә ҳаманы ҳанышьхныла адырҩаҽны акәын. Сгылеит шарԥазӡа. Аҳауа ҿыхааӡа ицқьан, иласкәантран. Сырҿаԥушан иааҳакәыршаны иаҳхагылаз ашьхақәа. Ҳҭыԥ ашә иамариашаз ахәаҿы, аарла ашьац иаҵәара иалызбаауаҼ ԥстәык сылаԥш нақәшәеит.
– Шәыԥшы, шәыԥшы! – сҳәеит, сабдуи ахьча еиҳабы Баџьгеи рышҟа. Аха урҭ ирмаӡеит анаԥшыха. Ицеит избаз аԥстәы, илаԥшҵашәараха, иныҵашәкәа.
– Жьоуп хымԥада! – сҳәеит сара. Ҳахьынхоз агаҿаҿ жьамзар уаҳа шәарах сымбацызт. Сабдуи Баџьгеи ари иарччеит.
– Жьамзар бга ԥшқоуп, – уи дара иаҳагьы иарччеит.
– Ажьақәеи абгақәеи ашьха иаҟалаӡом. Урҭ ахьыҟоу адәқәеи абнақәеи рҟноуп, – иҳәеит Баџьга.
Ицеит ҩымш. Сыхәда иахшьны сдәықәын аланарԥшыга. Уи иааигәаӡаны иснарбон арҩашқәа, асыԥсақәа. Уажәы-уажә снаԥшуан аԥстәы ахьызбаз ахәахьы. Ус инақәшәеит сылаԥш. Баџьга снаидыххылан, аланрԥшыга наисыркит. иааирхиан, ибла инапԥыракны днаԥшит.
– Изакәызеи сҳәахуан. Ақәасаб-ӡыс! Уахәаԥш уара, урҭ сара сызхара избахьеит.
Ҳаскьын цырақәак анаахнаҵәалак, ишәаԥырҳаԥуа, ахы ҩышьҭыхны инаԥшы-ааԥушан. Атрымҳәа иҩаԥан, ҳәыгәраны иахьыҳаракыраз инықәԥалеит. Агәышԥы амԥа ԥхара иаҭаны, ахәда хәыҷ ҭырҳа ихарахаԥушан. Аланарԥшыга убас иааигәаӡаны иснарбон, ацәаԥшшәахәы, агылашьа, аԥшышьа еилсыргаратәы. Мчыбжьык зхыҵуа баҭкан ӡысык иаҟаран. Амала ашьахәарқәа шшәыр-шшәырӡа, иаҳа аиун. Ашԥы инаркны ихәҵышын .
Ибӷа рџьыҟә-џьыҟәуа дааҳадгылеит сабду. Аланарԥшыга неимда-ааимдо ҳнаԥушан.
– Шәазкылԥшла, сара ашьҭахьҟала сахыкәшан… – аҭыԥ дныҩналан, ашәақь аакнихит Баџьга.
– иумшьын, иумшьын! – ишәақь снамҵасит сара.
– Уаҟәыҵ, ҳацқәа аанагома, иԥшқоуп, – иҳәеит сабдугьы.
Есышьыжь сабдуи Баџьгеи арахә ырманы ахәахьы игәарҵуан. Сара зны аҭыԥ аҟны саангылауан, ачуанқәеи абҟәылқәеи сыӡәӡәауан, акруразы аӡы, амҿы еизызгауан, ианысҭахыугьы арахә рахь срыццауан. Аха зегь реиҳа сара бзиа избауан ашьха ҳаракы дуӡӡақәа ршьапаҿы сгыланы рыҵаԥшра. Рхыцәқәан сылаԥш зымнаӡауа сшаҵаԥшуа, – а-а-уу! – ҳәа, ишсылшауаз сыбжьы сыргон. Сара сахьызмнеиуаз, ацаҟьаҿҟьара иҩкыдхәашала ицон сыбжьы.
Ԥаса аасҭа шьыжьы ацәа салҵуа салагеит. Издыруан ашара адәы ианаақәлауаз ишаацәырҵуаз ақәасаб-ӡыс. иааиуан сара с-Хәҵыш (уи ус ахьӡысҵеит, ахәда хәҵышӡа иахьыҟаз азы), мҩахәасҭак ала. ицәырҵуан зны-зынла хәылбыҽхалагьы, амра анҭашәалак инаркны иааилашәшәаанӡа. «Игәарухыма, игәароуҵама?» – алаф сылырхуан сабдуи Баџьгеи. Аха сара уи гәарсхра акәым, ланарԥшыгала сызхара сахәаԥшаанӡа иныҵашәкәа ицон. Абас ишсыцәшәозгьы аҳәырҭа асԥахуамызт. Уи азыҳәан Баџьга иҳәеит уахык абас:
– Ԥхынарк азы, абанҭ ахрақәа сшырҿаз, ҩ-шьхак ахьааиԥылауаз ршьапаҿы, аԥслаҳә аԥеи иареи штәаз сылаԥш нарықәшәеит. Сыҷкәынан, ашьха аҿаларазы ацыӷ саҩызан, рхыкәшара сшаҿыз, аԥша дара рышҟа иасуан, схыԥша рҿасзар акәхарын, иҩаҵибарҟьеит, аха ашәақь инанагартә сазааигәахахьан. Уи акәхеит, шьаҿак асмырҟаҵеит. Баҭкан ӡысык иаҟаран аԥа. Ахысбжьы ангаҵәҟьа ахра иҩкыжӡыла ицеит. «Ажәеиԥшьаа исырҭаз сызхоуп, ицаз цеит», – сҳәан, ишьны ишьҭаз ахь сналымбаацкәа, аҽыҩҳәа, ан шьны иахьышьҭаз иаакаԥеит аӡыс. Ашәақь нақәскын…
– Иушьыма?! – сҳәеит иажәа снаԥыххылан, ашәақь зқәикыз с-Хәҵыш акәызшәа сгәы ааҟалан.
– Иусымҳәои, ашәақь аннақәскуаз аамҭазы ишьны ишьҭаз ан акыка ацәара иалагеит. Ихашәҵару, уара, сгәаҵанӡа иаарыцҳасшьан, сшәақь слахеит. – Исшьыз усгьы исшьхьан, ацәа ахысхырц сылбааны, уахб сҿынасхеит. Сгәы иаанагауан, ан ашьафҩы иахҟьаны схыԥша азымкуазар акәхап, алаԥш сныҵашәар ицап ҳәа. Ахау аҳа умԥсуандаз, иаԥырҵуамызт. Снеиӡеит, мшәан, снамҵасны искратәы. Хымшҟа ааҵхьаны, уи аԥслаҳә ахьысшьыз иҩахыкны, сымҩасны сцон. Убраҟаҵәҟьа, ан ахьысшьыз аҳаскьынқәа ирыцрыхауа иқәгылан ақәасабӡыс. Изхысҳәаауа, уара у-Хәҵышгьы, ҳәырҭас иахьышьҭнахыз аҭыԥ аҿы, ан хымԥада иҭахеит.
Ари ажәабжь ашьҭахь, Хәҵыш иаҳагьы бзиа избеит, иаҳагьы ирыцҳасшьеит. Убасҟан иагьысыӡбеит,  есиҟасҵалакгьы ааигәара снанашьҭуа иссыршьцыларц, снапаҿгьы иаазгарц.
Шьжьымҭанк, ишыҟанаҵалац еиԥш, иааины иҳәны ианца, уаԥсҵәык аџьыка аашьҭысхын, ахәы сыҩхалеит. Издыруан, аџьмақәа аҵаара бзиа ишырбауаз, знык аџьыка ахьрызкарԥсаз еибарҩны ишаауаз. Излааилоз амҩахәасҭаҿ уаԥсҵәык нкасыԥсеит, даҽа уаԥсҵәык – иахьуҳәуаз, реиҳа иахьабашаз.
– Аџьыка аҿоуҵазар уажәшьҭа уцаны аӡыхьаҿ утәа, иҿажәкуа инкылсып, нас ашьапы уламҵасны иукып, – дсыхлафуан Баџьга.
Мышқәак анаабжьыс, сцаны игәасҭеит аџьыка афоу иамфоу. Уи аамҭала ҩынтәгьы избеит ишааиз, аха аџьыка цыракгьы иаламкьысӡеит. Сгәы каҳаны схынҳәит аҭыԥ ахь. бабаду исабжьигеит:
– Зхәы кыдымҵыц ҳаҭак рчны иахьабаша ишьҭаҵа. ЏЬмак аԥсы ҭаны итәоушәа иабар иаԥырҵӡом, нас угәазхара иубап.
Уигьы башахеит. Аҳаҭарч иацәшәаны зынӡа ааирагьы иаҟәыҵит.
Хәылԥазык, арахә иманы дангәарлоз, џьма-ӡыс хәыҷык иманы дааит бабаду.
– Ахьшьцәа мҩасны ицон. Ахаҳә ашьклаҳан ашьапы  ԥнаҵәазаарын, ишьҭыхны ирызгомызт, исырҭеит, уқәасаб-ӡысгьы уханаршҭып, – иҳәан иаасиркит.
Баџьга аӡыс ашьаргәацә ахьԥҵәаз абаҩ еиқәыршәаны аткьац ианиҵеит. Ашьапы иахьынӡазықәымгылоз ишьҭыхны иганы, акәазара иаласыргылон. Џьма змыбоз аӡыс ирласны исышьцылеит. Ашьапы кәылԥауа сахьцалак исышьҭан. Аха зегьы акакәын, иамуит, ақәасабӡыс азхәыцра сзаҟәымҵит. Еидкылашьас ирымаз, амгәацәа ҭысҳаԥӡа, зхәыжә злаҩаз аӡыси, еснагь ишнаҵҟьара, икалаӡа, ахәы цырцыруа, аԥшӡара икны иагауаз ақәасаб-ӡыси!
– Уаҳа ухы-угәы иыҭмҵуазар, сара уиасҳәап иҟауҵаша, абри уџьма-ӡыс ганы уқәасаб-ӡыс ахьҳәло иныжьны уаа. Агыгшәыг араҟа иҟаӡам, уацәымшәан, – иҳәеит Баџьга. Сгәырӷьеит. Ашьапы аткьац амҳамхыцызт, аха ақәасаб-ӡыс ахьҳәлоз иганы инсыжьит.
Аланарԥшыга усгьы сыбла иааԥырсхуамызт, сыԥушан уажәы-уажә. Хымшынӡагьы хара-хара ицәырҵны аҽаӡон, аџьма-ӡыс иацәшәауан. ишнеи-шнеиуаз, ҽнак, аџьмаӡыс цыркьыԥо, Хәҵыш ашҟа аҿынанахеит. ирҳаны имцаӡеит Хәҵышгьы.
Абри инаркны ақәасабӡыс есҽны, аџьмаӡыс ахьҳәуаз иааиуан. даҽа мышқәак анаабжьыс, Баџьга излеиҳәаз ала, сцан аџьма-ӡыс ашьапы зныз ьакбацқәа амсхит.
Ибзиахеит, иӷәӷәахеит ашьапы. Аха хәҵыш ахьаҿалоз ахрақәа рыбжьарагьы изнеиуамызт. Еицны аҳәра ишаҿыз, ҽнак, саацәырҵын рышҟа снабжьажьеит. Хәҵыш схацәа ианнықәԥш, «гәшәиу-гәшәиу!» – арган, адырра анаҭеит аҩыза. Иара каууа, иԥан ахра инаҿаԥалеит. Ԥыҭк анаабжьыс, сцахьеит анагәахә, ацаҟьа ахы навҵырҳәҳәаны иааԥшит. Усҟан сара аџьмаӡыс сгәыдԥылауа, игәырӷьаҵәа исахмәаруан.
Санца, акранааҵы, аҩыза шеибгоу агәра аызмгауа, икаԥа-чаԥо иналбааит Хәҵыш. Аӡыс иазкасыԥсаз аџьыка афара иаҿын. Агьама абеит Хәҵышгьы. Убринахыс, есымчыбжьа аџьыка рызкасыԥсон.
– Уԥсаса гәарухыма, игәаруҵама?! – рҳәон бабадуи Баџьгеи лафашақә.
– Ижәбалап, ааигәа снанашьҭуа иаламгозар, уажәшьҭа рацәак аҽаҵәахӡом. Ахра инаҿаԥалоит, аха иааԥшны исыхәаԥшуеит, иааигәаӡаны…
Иааит ашьхыҵра аамҭа. Ҳалагеит аҽеибыҭара. Ҳаиԥырҵра анааигәаха, есҽны сцаны избауан Хәҵыш.
Аидарақәа  злашьхнаагоз аҽқәа ҳкьахьит. ҳамаҭәақәа ҿаҳҳәеит. Еизаҳцеит ҳазцыз ацәаӷәацәқәа.
– Уцаны аӡыс аага, – иҳәеит бабаду.
– Шәсыцаала, издыруада, Хәҵышгьы ҳазкыр, – рыҳәара салагеит.
– Иҳазкӡаргьы ақәасаб ага аҳуа азыхгаӡом, аҵәыбзы иагоит, – имуит Баџьга.
– Ус акәзар, аџьма-ӡыс азынҳажьып, ҽааны аԥхын ҳаиҭамаауеи, – сҳәеит.
– Ахьҭа иагоит. Ақәасабқәа аӡынраз рхәы рыԥсахуеит, иаҳа иҵамсахоит, насгьы урҭ ацаҟьақәа ирывҵаланы иахьырхырагуа аџьма знеиӡом, – ашәарах ирызҟазаз Баџьга ииҳәац иҳәон.
Сахәаԥшуан сыбла сзаҟәымҭхауа. раԥхьаӡа ианызбаз аасҭа акырӡа иазҳаит. Ацәа-ажьы еилаҟацаӡа еснагь ишнаҵҟьара ахәда ҭырҳа, ашьахәарқәа кахәхәакахәхәа, анахәаԥшра гәазырҳаган. бабадуи Баџьгеи атрышә иасит, ҿырҭит, аха сара сзаԥырҵуамызт. «Ҽааны, ҽааны аԥхынранӡа абри аҭыԥ умԥсахын», – сҳәан, аџьма-ӡыс аашьҭыхны сҿынасхеит. Игәыӷуан Хәҵыш, ишыҟасҵац, аҩыза аархәмарны иоусыжьуеит ҳәа. Аха ишызгаҵәҟьоз анаба, икаԥа-чаԥо саԥхьаҟа исхыкәшон, нас сганахь ииасуан, сиыцрыҵуамызт. иҟаауан аӡыс. «Гәшәиу-гәшәиу!» – амшын Хәҵышгьы.
Арахә ҳаԥца, аҽқәа рҿы ианкын такәын ҳалбаахьаны, санаахьаԥш, Хәҵыш ахәда ҭырҳа, ахәа акәаԥра иқәгыланы иаҳзыԥушан.
– Шаҟа ауаҩы игәбылра акызеи! Аџьу, уахь иабацои! – аҽы днаҵаҟьеит Баџьга.
Мышныҟәа ашьха ҳалбаахьаны, ԥсҭак ҳанҭалеит. Ачамҳара еихашьшьы, адәҳәыԥшра бзиа аман арахә аанаҳкылартә. Аидара иаҵаз аҽқәа карахахьан, ҳааԥсахьан ҳаргьы. Ҳаанҿасит ара ҳаԥхьарц.
Аҳәымца еиқәаҳҵан акрааун, акраҳфеит. Ҳкәахьчақәа нкаԥсаны, ауапақәа ҳақәыршә ҳаниеит, иааилышьны иҳарыглаз амшьамба қьала аҩнуҵҟа. Ацәа сҭанагалаанӡа сазхәыцуан Хәҵыш. «Инхеит амацара. Баџьга излеиҳәаз ала, убраҟа иҭахеит ан. Иҭазырхазеишь, ишьымашь ауаҩы? Шьыри, даҽа знык снахәаԥшындаз!» Ацәа сынҭанамгалацкәа:
– Аԥшәма уҟоума? – игеит ҿыҭбжьык.
– Дад, амца ааихәлаҵеи, сасцәақәак аауеит, – ибжьы насықәиргеит Баџьга.
Амца еиқәысҵеит. иааиуаз ирԥылеит Баџьгеи бабадуи.
Шәышьҭа ҳашху мацара ҳаауеит, – иҳәеит аԥхьа игыланы иааиуаз амҩасҩы. Деиқәных абџьарла деибыҭан. Ишьҭахь дгылан дааиуан дааҽӡәы.
– Ажәеиԥшьаа шәдырчааит! – ҿааиҭит Баџьга, ашьҭахь игыланы иааиуаз иҟәаҟәа дкыдыԥшылауа.
– Напызаҵә ҳашәҭамааит. Иааилашәшәуан ианҳамԥыхьашәаз, ацәагьы ахаҳамхыцт.
– Аҽҳнаршьит, ашәақь иаҿалон, убааршәит, аџьал аахьан.
Снахәаԥшит. Агәра сызмгеит азынк азы. Сыблақәа алашьцара нхаҳалеит.
– Хәҵыш! – аԥсӡы заҳаз иеиԥш, арҵәаа ааҭсыргеит. Ахәда хәҵышааӡа, ашьахәарқәа кахәхәа-кахәхәа ишьҭан. – Сара, сара уҭасырхеит, Хәҵыш! –исшьышьуан.
– Угәнаҳа ҳақәымшәааит! – иҳәеит бабаду.
– Ҳадызцалаз! – Баџьгагьы иаацәымыӷхеит.
Аӡәы заҵәык, ашәақь мыжда зыхәда ихшьыз, издыруамызт изакә цәгьараз, изакә рыцҳараз иҟаиҵаз!

Аҟәарҭи акәҷарақәеи

Аҟәарҭ акәҷарақәа ацрыԥсса амӡырха иқәын. Уажәада ихнамхыцызт ари аҟәарҭ акәҷарақәа, мыцхәы ирхыбаауан. Кәтык, гәагәшьк рааигәара инеир, арҵәааҳәа иҳәҳәаны, амҵәыжәҩақәа рхаха ирыжәлон. Усҟан аҟәарҭ ззыҭрысыз сыршәеит ҳәа аҽырхаҵаны, иҟәырҭ-ҟәырҭуа акәҷарақәа ааизнагон, нас ахы шьҭых, инаԥшы-ааԥуша, ирылагыланы аҿынанахон.
Еиҳарак уи аҟәарҭ ԥсаатәк анаархаԥырлак, ахьшь акәу џьшьа, илықәгылан иҳәҳәон, акәҷарақәа шәаҟьаны, ран амҵәыжәҩа иныҵалан рҽырҵәахуан. Уи алаԥш ҵары иҵамшәакәан, лаԥшы ахьзынаӡоз ԥсаатәк  зырхаԥыруамызт. Аха изыхҟьаз здырхуада, иамбаӡеит аҟәарҭ ари аҽны акәҷарақәа ирхаҩоз ахьшь. Агәы каршәны, ахаҷа-маҷақәа ԥшааны иара имфакәа, ҟәырҭҟәырҭҳәа акәҷарақәа ирыҭо, амӡырха ианықәыз, ахьшь ааины, амхырҭа аханы игылаз ашымҳа иалатәан.
Иқәтәеит ахьшь, лаԥшы иахьыҵамшәашаз амахә еилачыра аҟны. Иааԥшны иабон аҟәарҭ акәҷарақәа аманы амӡырха иахьықәыз. Аха агыгшәыгқәа зегьы реиԥш, ахьшьгьы иамоуп агәаҽанызаара бзиаӡа. Уи ацәгьоура аҽазнакаанӡа, агәра агароуп ааигәа-сигәа дыҟоу дыҟаму ауаҩы, насгьы аԥсаатә рацәаны иабаргьы, исымԥыхьашәалакгьы ҳәа ирыжәлаӡом. Икылкааны игәанаҭоит иара амч зықәхаша акы, иагьцоит убри ахы ақәкны. Уажәы киылкааны акы гәанаҭартә иааигәамызт аҟәарҭи акәҷарақәеи. рааигәара неишьа амамызт, иааҵысыр аҟәарҭ игәанаҭон, анс акәукәуҳәа иҳәҳәаны, аԥшәмацәа еизнагон. Аҽӡаны ашымҳа иалатәан ахьшь, ижьышоз аблақәа цымцымуа. жәылара ицарц аҽархион.
Амӡырхаҿы аҟәарҭ азхара ианеимда, акәҷарақәа ацрыԥсса агәараанда инкылсын, амхырҭа инҭалеит. Амхырҭа чалтны, адгьыл рыгәӡаны ишьҭан.
Ахьшь, аҟәарҭ акәҷарақәа аманы иара ашҟа ишааскьоз анаба, агәырӷьара иаҿын иахьықәтәаз. Иабон аҽаҵахәы шааигәахоз. Ибзианы ианааскьа, акакала ирыхәаԥшуа, ирыхәаԥшуа иналнакааит амҵәыжәҩақәа ӷраҷкәынӡа, ахәда каткато, аԥынҵа хәыҷы цәырмаҵсӡа иҟаз кәҷышь хәыҷык. Имҵарсны иагарц аҭахны, аҟәарҭгьы ианзыԥшит ахьшь, аха аҟәарҭ дуцәан, аҽақәыжьны иашьыргьы, ишьҭыхны иазгомызт. Уаҟа итәаны, ирԥыԥуа афара изалагомызт. Аԥшәма игәеиҭар, ашәақь лагәыдҵаны ишьуан.
Аҟәарҭ рыцҳа иабадыруаз акәҷарақәеи иареи агыгшәыг-бла шрықәкыз. Иҟәырҭ-ҟәырҭуа, анышә иаҳа иахьеилышәшәоз инатәан, ашьапқәеи амҵәыжәҩақәеи рыла  иԥарҭхә-ԥарҭхәуа аӷәаԥсара иалагеит. Акәҷарақәа ран иҟанаҵоз еигәыӷрьаны, ҵиу-ҵиуҳәа иадгьежьыло, иаахәыҵышәшәоз ахәаҷақәа еимакуа ишьҭырҟәшәаауан.
Даҽазнык аҟәарҭ ахаҭа агарц инахәаԥшит ахьшь, аха еиҭа агәра агеит уиаҟара идуу акәты адгьыл аҟәыҭхара шалымшоз. Уаҟа итәаны афара иалагар шаҟа ишәарҭаз адыруан. Уахь агәы анарҭынч, акәҷышь мҵәыжәҩа ӷраҷкәын алаԥш ақәкны, ашырҳәа ашымҳа илалԥрааит. Аҟәарҭ аминуҭаз алаԥш иааҵашәеит ахьшь. Иҵәааит, шәеизаны сымҵәыжәҩақәа шәыҵал ҳәа акәҷарақәа ирылаҳәҳәеит. Акы алада, ҽакы аҩада, рхы ахьынахоз еимбӷьыжәаа иҩит акәҷарақәа. Аҟәарҭ зны акы иашьҭалеит иахьчарц, нас даҽакы. Убри аамҭазы, ажәҩан хаҳәк алшәазшәа, икәалаауа иаауаз ахьшь нышьҭасит. Кәҷышьк ҵиу-ҵиуҳәа ишалшоз иҵәааит. Аҟәарҭ алаԥш нақәшәеит ахьшь, уи акәҷышь мҵәыжәҩа ӷра хәыҷы шьҭагәа аикын. Аҟәарҭ ахы шхаз инажәлеит, аха ааигәа анеихагьы амаӡакәа, ахьшь ҩышьҭԥрааит. Уи ашьаԥхыцқәа ирыбжьакын иҵәаа-ҵәаауаз акәҷышь. Аҟәарҭ уаҳа иаамԥшӡакәа иҩышьҭыԥраан, ахьшь иашьҭалеит иԥырны. Ахьшь аҽыҳаранакуан, уи иацрыҵуамызт, иашьҭаланы аҽыҳаранакуан аҟәарҭгьы. Уи акәын ахьшьгьы иаҭахыз. Адгьыл иаҟәыҭханы, иҳааркны ианаиу амч ақәхон. Аҟыԥҳәа акәҷышь ааужьны ашьаԥхыцқәа аҟәарҭ иналанарԥеит.
Акәҷышь ахьшь ашьапхыцқәа ишынраымпыҵшәаз, амҵәыжәҩақәа ааиҵнахын, иԥыруа инатәеит адгьылаҿ.
Адырҩаҽны, акәҷышь мҵәыжәҩа ӷраҷкәын аҩызцәа ирылан. Иҟан акәҷарақәа зегьы, аха иҟамызт урҭ зхы рықәызҵаз ран, аҟәарҭқәа иреиӷьыз аҟәарҭ.

Аҳәынҵәраԥшь асасцәа

Ааԥынрак азы акәын. Аҳәынҵәраԥшь иаҭааит асасцәа. Цас иауазшәа, абри аҽны Аҳәынҵәраԥшь аиԥҟьамҭа иақәшәеит: цыфала еиқәшәан иара, аха уаԥсҵәык иадамхаргьы, шыла иажәланы ашылаҭра иҭаршәымызт.
Асасцәагьы баша сасцәамызт, харантә иаақәаз џьоукы ракәын. Иааигәатәқәазаргьы, иансасцәҳа, ҳаҭыр рықәҵатәын, сасык ишиқәнагауа иныҟәагатәын. Еиҳараӡакгьы ихьмыӡӷны иҟалаз уи ауп: урҭ асасцәа ҳәа Аҳәынҵәраԥшь иаҭаақәаз Ажәҵыси Ажәардәынеи – ари алӡынрак Аԥсны иҟаӡамызт, аҳауа азы ҳәа иалҵны, амшын нырцә, адгьыл харақәа рышҟа ицан иҟан, уажә ауп уахьынтә ихынҳәны ианааз.
Ашырҳәа ахьурӡы ныкнаҳаны, шыла ԥсахра ҳәа иныҵԥраа ицеит Аҳәынҵәраԥшь. Инеит ишиашаз иара иаҳа иахьақәгәыӷуаз, – Ашшаӷьыч аҟны.
– Ҷит-ҷр-рит, ҷит-ҷит, ахьымӡӷ згеит, сшьызаз сыԥсит, – иаацырҷырит Аҳәынҵәраԥшь, – уаха асасцәа дахьқәа сҭааны иҟоуп, арахь агәыхә иажәланы уаԥсҵәыкгьы сымаӡам. Сумырԥхашьан, сгәыла, абааԥсы, гәыблаак аҵа аахызҩаша аҟара ашыла сурԥсахуандаз!

– Абыржәы, уара абас ашҭа уанааҭалауаз аламҭалаз ауп саргьы сыҩны санаахыла, – аҭанакит Ашшаӷьыч, – сшыла аасымҵәан, иахьатәи ашара Ламшьаҵә ица аҵа дааҵымҵӡазт, егьсзыҟамҵеит, уаха схәыҷқәа иаарылазгалара ҳәа ак сымаӡамкәа ауп саргьы сыштәоу. Уныҵԥришь анна Ардәына аҟнынӡа.
Инеит Аҳәынҵәраԥшь Ардәына аҟынгьы.
– Абыржәыҵәҟьа сԥа аӡлагара ашҟа идәықәысҵеит, уаха зны акы аанаганы иааҟалар, иаразнак иузынасҭип, – аҳәеит Ардәына.
Абас, араҟагьы изықәгәыӷреиԥш егьамбеит Аҳәынҵәраԥшь.
– Ҷит-ҷр-ҷит, ҷит-ҷит, ахымӡӷ згеит, сшыбзаз сыԥсит, – иааӷьаҵәы-ӷьаҵәуа инеит Аҳәынҵәраԥшь Ахьжь аҟынгьы, зынчарак ашыла аԥсахразы.
– Ҟыж-ж-ҟыж-ж! Сара сызхара сымаӡам, уара уисҭома! – аҳәан, Ахьажь ааҵыхәаршәшәеит, аҽыԥ-сыԥҳәагьы амахәқәа инрықәԥал-аарықәԥалт. иаахьаԥшынгьы Аҳәынҵәраԥшь иахәамԥшит.
Али-ԥси рыла иааимнарҟьеит Аҳәынҵәраԥшь Абаӷыри Аҷынҷеи рыбжьарагьы. Урҭ рҟынгьы агәыӷрақәа башахеит, егьамоуит!
Абас тәамҩахәк ааҟамҵаӡакәа аимдара ишаҿыз, аамҭа акырц еит. Амшгьы ахәларахь инеиуа иалагеит.
Аҵыхәтәан, аҩны иаансыжьыз асасцәа, абысрҟаамҭа санырымбалак, рааира сцәымӷны сырцәыбналазшәа ргәы иаанагар, аԥсра-аиҭаԥсраҵәҟьа убри акәхеит, – аҳәан, ихынҳәны аҭраҿы иааит Аҳәынҵәраԥшь.
Араҟа иахьааиз, асасцәа адәықәларазы аҽеибыҭара иалагахьан. Ахьурӡы акәын, уигьы ишшуаз мацара аҭабара иаҿын.
– Ҷит-ҷит, ҷр-ри! Уаха шәысҭазар ҟамлари? – сҳәан, Аҳәынҵәраԥшь инапырҟәыҷуа-ишьапырҟәыҷуа, асасцәа рывагьежьра иалагеит, аха изхәарҭоузеи, иара ҳәызба ҵарык алауҵаргьы, шьакәарак алҵырм уҳәарын, убасҟак иԥхашьаны, алахь еиқәҵаны акәын иышҟаз.
– Убеиахааит! – ҿаанаҭит Ажәардәына.
– Иауазеи, уаха ҳауҭазаргьы бзиами, аха ҿыцынхацәак ртәы уибац, уаха ҳамнеир, аҩны иҟалара иудыруазеи! – наҭанакит Ажәҵысгьы.
– Егьымфа-егьымжә, шәҿы аамырҵысӡакәа шәышԥадәықәсҵои, сара исԥыша, арцәа сыԥсра баны ауп шәышцауа! – аӷьаҵәыӷьаҵәра иаҿын Аҳәынҵәраԥшь. Аха, асасцәа иырмукәа, инеибарԥшы-ааибарԥшны, рымҵәыжәҩақәа аадырххан, иныҵԥрааит.
Аԥхашьара иақәшәаз Аҳәынҵәраԥшь, агәы ԥжәауа, алаӷырӡ аҿыкәкәа, амҵәыжәҩақәа хьыдышьшь иаахынҳәит. Аха аҩны иахьааизгьы ахы азыҩнамкуа иалагеит. Аԥсы аҵәы иахан, иҟанаҵарыз аздыурамызт.
«Рацәа ахьымӡӷ згеит! Сысасцәа ахьцо ргәы ишԥаанагои уажәы!» – ихәыцуан Аҳәынҵәраԥшь. – «Бласы ицәырзгауа ҳәа исымоузеи шьҭа? Рацәа сшыбзаз сыԥсит. Аҳәыҵәраԥшь сасыкҵәашьагьы  дазныҟәымгауа аҟны инеит рҳәап».
Акраамҭа иҟанаҵарц, иахцьара азымдыруа, абас амацара заҵәык ахәыцра иаҿын. Ашьҭахь: – Е-еҳ! Сыҟазаргьы избауа егьыҟам! – аҳәан, ашьаԥхыцқәа нагӡаны ахәда инаҿнархеит. Ашьа налҵәраан, ахахәдеи агәышҵеи рыбжьара иҵҟәашааӡа иақәыз, ахәыԥшқа иналаҭәеит. иара аԥс хәыҷы налшәшәан, акәапаҳәа ҵаҟа инкашәеит.
– Абар иаазгеит ашыла! – иара убри аамҭазыҵәҟьа иааҩнаԥрит Ардәына аҩызеи иареи, гәыблаа хәыҷык абжа ашыла ырманы. Арҭ иҟалаз анырба, ашырҳәа агәыблаа махәык инықәыргыланы, Аҳәынҵәраԥшь ахәра ашыла аҿаԥсауа ашьацара ааныркылан, иааиқәдырхеит.
Ибзиахеит, аԥсы еиқәхеит Аҳәынҵәраԥшь. Аха убасҟан иара иалҵыз ашьа ахьынӡақәҭәаз, иара убри инаркны иҵыҟаԥшьааӡа иаанхеит.
Ахрыӷ, ашыла ачалт иаҵаԥсаны ианабалак, Аҳәынҵәраԥшь иаразнак иаҵаԥалоит. Аха ирыцҳашәшьала, ачалт иаҵашәмырхалан усҟан! Уи уажәгьы ишәоит, ааиԥҟьара иақәыршәаны асасцәа аҭаар ҳәа.

Аҳәынаԥқәа  рҳәынҭқар

Ирҳәоит, аҳәынаԥқәа рҳәынҭқаргьы ҳәынԥызароуп. Издыруада уи ашҟа ииашоу, аха абар, иҟалахьоу ҳәа, алакә иҳанаҳәауа.
Дынхон қыҭак аҟны нхаҩ бзиак. Ӡынгьы ԥхынгьы џьықәреила иҭәын уи анхаҩы ица ду. Хәажә быцала еилфаҷа, аҵыс зкылымԥраауа ишышшызгьы аҳәынаԥқәа хныҟәгарҭас ирыман уи аца.
Анхаҩы ибахьан, аҳәынаԥқәа иџьықәреи ишалачоз. Аха шәаргьы саргьы иҳазхоуп ҳәа ица ашә наркны дцон.
Аӡбахә ахара инаҩит анхаҩы барақьаҭ иԥа. Иаҿцаауаз аҳәынаԥқәа рхыԥхьаӡара есааира иазҳауан. Ааигәа-сигәа иҟаз ақыҭақәа рыҟнытә мацара акәымкәа, ақыҭа харақәа рҟынтәгьы аҳәынаԥқәа аҿцаауа иалагеит. Ари рцәымыӷхеит, аца ду дара ирхатәны изшьоз, уаҟа ииз, иааӡаз аҳәынаԥқәа.
– Ас мацара ҳтәаны ҳрыхәаԥшуа ҳалагар, ҳалақәа шааԥшуа, ҳхәы ҳамҵхны ирфоит. Џьара акы ӡбатәуп, ҳаӷацәа злақәаҳцаша, аха иҟаҳҵарызеи? – инеизҵаа-ааизҵаақәеит.
– Ҳыржәланы инҳарҵәап! – аҳәеит згәы ҷкәыназ ҳәынаԥ ҟатак.
– Аӡәаӡәала акгьы ҳалшом, ҳҽеидаҳкылароуп. Ҳҳәатәы анеиқәшәа – насоуп ҳаӷацәа ҳаныриааиуа, – аҳәеит, зԥаҵа ашла аалаԥсоз, аԥсҭазаараҿ аԥышәа ду змаз ҳәынаԥ быргк.
– Ииашоуп ҳаиҳабы иаҳәаз. Анапхгара ҳазҭаша аӡәы далаҳхып. Убри ииҳҳәо ҳшахымԥауа ала ҭоьуа аауп, – аҳәеита ӡара ҭкәыцәаа ҳәынаԥ еилҟьак ҩагылан.
Иааилацәажәан, аизара ҟарҵеит. Аца ду аҟны ииз, иааӡаз ҳәынаԥык агымкәа еизеит аизара ауха.
– Изылшарыда ҳҳәынҭқарра аныҟәгара? – еизҵаауан акраамҭа. Аԥаҵа кьацәқәа ыршо, амгәцәаа пахәӡа ҳәынаԥык ҩагылан:
– Сара издыруеит, ҳәынҭқарс иалҳхша. – аҳәеит.
– Иарбану, изықәкны иумоу, иҳаҳәишь? – ҿаанаҭит, аҵыхәа ыршан аџьықәреи лапҟьа иқәтәаз аизара ахантәаҩы.
– Ҳәына алаҳхып.
– Уаҳа аӡәыр ажәа алажәгалома? – абла  ҵкәитқәа шаҟь-шаҟьо иаарылаԥшит ахантәаҩы.
– Изыхәҭаҵәҟьоу ахьыӡ ҳәоуп, уи еӷиьу ҳәынҭқар дҳауам!
– Ииашоуп, ииашоуп! – иаиларыԥсеит.
– Ҳәына ахьыӡ алазгалаз, уҩагылан иҳаҳәа, ҳара ҳҳәынҭқарра иаԥсаны изуԥхьаӡаз, – аҳәеит ахантәаҩы.
– Сара схы сгәалашәозар аахыс  издыруеит Ҳәына, – ацәажәара иаҿын, – цак аҟны ҳиит, цак ҳаааӡеит. Ахымҩаԥгашьа, аныҟәашьа, зегь рыла иҿырԥшыгоуп. еснагь агәаҽанызаара амоуп аӷа изы. Ҳара акрыфа-акрыжә ҳкаххаа ҳаныцәоугьы, ҳәына ацәашь еиԥш иаҳхатәаны ҳахьчоит ацгәы ҳаламкьысырц. Еиҳарак аџьабаақәа арцәоуп Ҳәына ҳаӷацәа рабашьраҿ. Уаҟа уи изныкымкәа ашьа канаҭәахьеит…
– Ииашоуп, ииашоуп! – игеит абжьқәа.
– Ҳаиасып абжьыҭирахь. Аца ду аҟны ииз, иааӡаз, аринахысгьы иираны иҟоу аҳәынаԥқәа, уахатәи аҵх инаркны ҳәынҭқарс Ҳәына ҳамазарц иақәшаҳаҭу, шәнапы шәҩах, – аҳәеит аизара ахантәаҩы. Адруҳәа, аӡәк иеиԥш, рнапқәа ирҩахеит зегьы.
Абас, абри ауха инаркны иҳәынҭқархеит Ҳәына.
Ԥшра-сахьала, аиашазы, зегьы иаарылукаартә иҟан иаргьы. Аӡара калаӡа, иарбан кылҳаразаалак, инкылкәрааны ицон. Аԥаҵа дуқәа кыдыршаланы, ацгәы егьа ҳара иҟазаргьы аҟыԥҳәа афҩы акуан.
Иҵит шықәсык, ҩышықәса. Аҳәынаԥқәа ҳәынҭқарс ирыман Ҳәына. иааҳәоз иахымԥакәа инарыгӡон. Рымч еибыҭан иларыжәлан раӷацәа ркәыкәылах ыҟамкәа, иршьыз ршьит, иаанхаз ԥхаҵаны иқәырцеит. Уи ашьҭахьгьы аӡәырҩы аӷацәа рҽыршәеит, аха акгьы рылымшеит, аца ду аҳәынаԥқәа рҟны.
Есааира иӷәӷәахон Ҳәына аҳәынҭқарра. Аиааирақәа иргаз рҳәынҭқар ахьӡ-аԥша иазнарҳаит. иаргьы уажәшьҭа Ҳәына ҳәа ахьӡ мацара акәымкәа, Ҳәына Ҳәынаԥ-аԥа ахьӡи-абхьӡи еидкыланы ирҳәо иалагеит.
– Ҳәына Ҳәынаԥ-аԥа иаҳәеит, – анырҳәалак, ӡы ржәуамызт уи аҳәынҭқарраҿы. Иара  иагәаԥханы аҿы иааҭшәар, ишынеибакуа зегьы ацгәы асаса рыҽҭарыԥсон. иахьтәаз ахәы наганы акраҿарҵон, акрадыржәуан. Изакә усзаалак аказы ахара ирышьҭуамызт, рҳәынҭқар Ҳәына Ҳәынаԥ-аԥа.
Иаргьы, - сара соуп зегь зыбзоуроу, – аҳәан акы анааҭаххалак, ацәажәарагьы аҭәамшьакәа, ипаӷәӡа иштәоу, аҵыхәа аарыҵс-ҵысуан. Ицәгьа ибзиа акы амакра згәаӷьуадаз, аминуҭаз инарыгӡон рҳәынҭқар иааҭаххоз.
Абас иҟан Ҳәына, аҿаҳәахьа анӡауа, инцәаханы. Акада адунеи аҿы уаҳа акгьы агмызт: ԥҳәыс дамамызт. иарбан ҳәынаԥ ҭыԥҳаз, иара иаҭахханы, ажәа ананнаҵа, рҳәынҭқар иацымцоз. Аха Ҳәына иара иаҭәамкәа, ицәа ԥҽыганы иаԥхьаӡеит, аҳәынаԥ иахшаз, аҳәынаԥ ҭыԥҳа ԥҳәысс лаагара.
– Мап, ҳәынаԥ ҭыԥҳа дыҟам, сара ԥҳәысс исаҭәахаша! – аҳәеит Ҳәына, – сара ԥҳәысс даазгароуп зегь реиҳа иԥшӡоу, зегь реиҳа иласу, зегь ириааиуа иахшаз аӡӷаб.
Аҽааибнаҭан, ԥҳәысаагара амҩа иқәлеит Ҳәына.
Инеит зегь реиҳа иԥшӡоу, зегь реиҳа иласу, зегь ириааиуа ҳәа иара иаԥхьаӡоз – Амра аҟны, уи аԥҳазаҵә ажәа ылннаҵарц, ԥҳәысс даанагарц.
– Аҳәынаԥқәа рҳәынҭқар ду, – ҿаанаҭит Амра, – сыԥҳа уара ԥҳәысс дугарц уахьсҭааз, сара сзыҳәан ихьӡуп, сеигәыӷрьангьы дусҭоит. Аха, ырцҳарас иҟалаз, сара сакәӡам, зегь реиҳа иԥшӡоу, зегь реиҳа иласу, зегь ириааиуа. Сара сшеишеиуа сшыԥхо, Аԥҭа анаасԥыраҳалак, саахнаҩоит мыч сымаӡамкәа, сыхьшәашәаӡа ажәҩан саакыдхалоит.
– Ус анакәха, Аԥҭа уара уаҵкыс алшоит акәу? – аҳәеит ари заҳауаз Ҳәына.
– Жәаҳәарада! Уца, аӡәы дуцәигаанӡа, уццакы, Аԥҭа дамоуп аԥҳа ссир, дга убри ԥҳәысс.
Илықәыршәны ицеит Ҳәына, аҽеиларчы Аԥҭа ахьҭачыз.
– Зыхьӡ-зыԥша дгьыли жәҩани ирхысхьоу, аҳәынаԥқәа рҳәынҭқар Ҳәына Ҳәынаԥ-аԥа, – ҿаанаҭит Аԥҭа, – уара маҳәыс усоуазар сара уаҳа исҭахузеи, сеигәрыӷьангьы дусҭоит сыԥҳазаҵә. Аха, рыцҳарас иҟалаз, сара сакәӡам зегь реиҳа иԥшӡоу, зегь реиҳа иласу, зегь ириааиуа. Ииашоуп, сара Амра сҽынаԥыракны, алашара хысҽуеит, саиааиуеит. Аха ажыҩҳәа Аԥша аныҩасыҵаслак, ҵысхәҵас саашьҭкәыцәаа, сыԥхаҵа, исылахмәаруа, иахьаҭаху сагоит.
– Излоуҳәауала, Аԥша уара иуиааиуеит?
– Акы аасылнаршом.
– Дамоумашь иара аԥҳа?
– Зынӡа ассир дахшаны дыҟоуп!
– Ицеит Ҳәына Ҳәынаԥ-аԥа Аԥша ахьыҟаз. ианаҳәеит изаҭааз.
– О, ҵыси-ҳәыҳәи зыхьӡ неимданы ирҳәауа, аҳәынҭқар ду, Ҳәына Ҳәынаԥ-аԥа! – ҿаанаҭит Аԥша. – Сара сыԥҳа ԥҳәысс уара дугозар уаҳа исҭахузени. Аха, рыцҳарас иҟалаз, сара сакәӡам зегь реиҳа иԥшӡоу, зегь реиҳа иласу, зегь ириааиуа. Ииашоуп, ишысҭаху Аԥҭа салахмәауреит, иахьысҭаху икасцоит, аха иҟоуп сымч зқәымхаз…
– Иарбанушь уи, исаҳәа иҟалозар? – аҳәеит Ҳәына Ҳәынаԥ-аԥа, Аԥша ажәа инаԥыххыланы.
– Унаԥши, абан, нахьхьи иқәгылоуп Аџьҵла удк. Сымч зегьы еизганы, акырынтә сажәлахьеит убри Аџь. Амахәқәа кыдсыжәжәеит, аума азаазгеит, аха иамуит, иагьа зундазгьы, исызхамҵеит. Игылоуп нақәацара амаӡамкәа. ИКыдсыжәжәауа амахәқәа рҭыԥан, ааԥынра анааилак, аҿыц аалнагоит.
– Ԥҳа дамоумашь уи Аџь?
– Аԥҳа ҳәоума ишуҳәо! Деихьаыруа, зынӡа ассир азҳара даҿуп. Уца, умԥышн, – аҳәеит Аԥша.
Ицеит уи аминуҭазҵәҟьа Ҳәына Ҳәынаԥ-аԥа, аҽеимыртаӷа, иӷәӷәаӡа ахәада иқәгылаз Аџь ахь.
– Исыдыскылоит уажәа. Уара, ҳәынҭқар дуӡӡак, маҳәыс усоуазар, уаҳа исҭахузеи! Аха, рыцҳарас иҟалаз, сара сакәӡам зегьы реиҳа иԥшӡоу, зегь реиҳа иласу, зегь ириааиуа. Ииашоуп, сара усс исымам Аԥша, Адыдмацәыс. Ихьаҭцәгьаз, иаарҩараз, адунеи акы сацәшәом, избанзар сԥашәқәа ӷәӷәаӡа адгьыл иалоуп, адгьыл сықәгылоуп. Аха иҟалеит сара саҵкыс иаиааиуазгьы…
– Изакәызеишь уи?
– Сдацқәа адгьыл иахьыҵоу, цәышлампырума, шхума изакәу сыздыруам, акы рыдтәаланы, рхыцәқәақәа хыҳаҳаны ифауа, сыкәашара иаҿуп. Егьа зундазгьы сымч ақәымхеит, – аҳәеит Аџь.
– Излауҳәо ала, уи уара уаҵкыс алшоит?
– Иалшоит ҳәоума иуҳәо, сԥашәқәа рыбжак сыҵнарҩаахьеит, иаанхазгьы рхыҵәҵәара иаҿуп. Знык сдацқәа ансыҵҩаа, нас Аԥша насхьысаанӡа скаҳауеит, – аҳәеит Аџь.
– Ҳаи, уи уамак ауп убама! Иахьхәыҵазаалак исыԥшаап, аԥҳагьы ԥҳәысс дызгап, – аҳәан, аҳәынаԥқәа рҳәынҭқар Ҳәына Ҳәынаԥ-аԥа, анышә  хәыҵбӷьаҭаауа иҩхәыҵалан, аимдара иалагеит, зегь реиҳа иԥшӡоу, зегь реиҳа иласу, зегь ириааиуа абарц, уи аԥҳа ԥҳәысс даанагарц.
Аџь адацқәа ахьынӡаҵаз акакала игәаҭо, еимдо ишнеиуаз, – абар, ассиР! – аблақәа рыгәра азымгеит! – ашьаԥхыцқәа аларԥаны, ахаԥыц ҵарқәа рыла, акырҷ-кырҷҳәа ихыҵәҵәо, ҳәынаԥ ччиа хәыҷык Аџь адацқәа ирыдтәалоуп.
Иабаз иаргачамкын, аҳәынаԥ хәыҷы иазԥшуан Ҳәына Ҳәынаԥ-аԥа. иҟанаҵара аздыруамызт. Иара, аҳәынҭқар дуӡӡа, Ҳәына Ҳәынаԥ-аԥа азыҳәан ихьымӡӷны, иаҭәамкәа иаԥхьаӡеит уԥҳа ԥҳәысс дсыҭ  ҳәа аҳәынаԥ ччиаҿ ахы анагара. Аха ажәа иаҭихьаз нанагӡар акәын: ԥҳәысс даанагароуп зегь реиҳа иԥшӡоу, зегь реиҳа иласу, зегь ириааиуа аԥҳа. Уи – аҳәынаԥ акәхеит.
– Сара суҭааит уԥҳа ԥҳәысс дызгарц,  аҳәынаԥ ччиа! – аҳәеит Ҳәына Ҳәынаԥ-аԥа соуп!
– Хьи-хьи-хьи! Ушԥасзымдыруеи, уажә узбама. Егьараан уҿаҳәа насгӡахьан, аха ицеит уи аамҭа, уажәышь иумаҳаӡаци?
– Изакәызеи исаҳауа?
– Уамхуп! Уҳәынҭқарра уамхуп, хьи-хьи-хьи!
– Ишԥа, изылшода сара самхра?
– Изылшахуадаз, ҳәынҭқарс уҟазҵаз раамышьҭахь. Аҳәынаԥ иахшаз, аҳәынаԥажә ашьа злоу сара ԥҳәысс дышԥазгои ҳәа уқәҵны ԥҳәысҳәара уанца, ҳара ҳзаҭәаызмшьаз, иҳацәԥагьахаз, ҳажәла ахьынеибарку аӡәгьы ҳаԥҳа ԥҳәысс дуаҳамҭарц ҳаӡбеит. Уҳәынҭқаррагьы уамаҳхит. нас сара аҳәынаԥ рыгәҭа ччархәс схы ҟасҵома, сыԥҳа ԥҳәысс дуҭаны, – аҳәеит аҳәынаԥ хәыҷы.
Абас, амра аԥҳа лаамышьҭахь ԥҳәысс сара исаҭәоу ыдҟам ҳәа иҟаз, аҳәынаԥқәа рҳәынҭқар Ҳәына Ҳәынаԥ-аԥа иреицәаз аҳәынаԥ аԥҳагьы дамоуит. Аҳәынҭқаррагьы иамырхит.
Иҟалап, баша ирымҳәозар, аҳәынаԥқәа рҳәынҭқаргьы ҳәынаԥызароуп ҳәа.

Аҟармаҵыс
Ажәытәан, аԥсаатәқәа реиҳараҩык реиԥш, ашәаҳәашьа аздырӡомызт Аҟармаҵысгьы. Ҽынла аҩызцәа рызҿыҭуа иааҷырҷырлон, уахынла агәы рҭынч, иҭаҳәахаа ицәон. Ишнеи-шнеиуаз Аҟармаҵыс ашәаҳәашьагьы аҵеит, абжьыхаагьы аиуит. Аха ашәа аҳәалар акәхеит ҽынла, ашәаҳәара иеилаҳауа, ахы иақәгәырӷьо иаынҟоу аамҭазы еиԥш, уахынла, аҵх еимаҳаны ианылашьцоу, ашәаҳәара зынӡаск ианаҭахӡамгьы. Уи зыхҟьаз, ишыҟалаз ҳәа лакәны ирҳәо, инеиҭарҳәо ишааиуаз, уажәааигәа исаҳан, абраҟа ишәзеиҭасҳәоит.
Мҵәыжәҩа змоу, иԥыруа ҳәа иҟоу аԥсаатә зегьы еизигеит Ажәеиԥшь-Жәеиԥшьырҟан. Уи аҽны аԥсаатә рынцәахәы, дуосы нхарҭас-ҿиарҭас иахьроушаз аҭыԥқәа рзишон.
– Уара, Ашьауардын, умҵәыжәҩақәа ӷәӷәоуп. Абанҭ, ажәҩан иаҵакьысуа игылоу, ашьхақәа рҿы нхарҭас-ҿиарҭас иумазааит, – иҳәеит Ажәеиԥшь-Жәеиԥшьырҟан, Ашьаурадын инапы нақәкны.
Амҵәыжәҩа дуқәа неиҵҳәа, иаахагьежьын, ашьхаҟа иԥырны ицеит Ашьауардын.
– Уара иахьуҳәо сақәшаҳаҭуп, зегьы зымчу Ажәеиԥшь-Жәеиԥшьырҟан, – аҳәеит Ардәына хӡырымга, уара нхарҭас иабауҭаху ҳәа даназҵаа.
– Уҳәашьа сгәаԥхеит, ахӡырымга Ардәына. Амшын агаҿа инаркны, ашьхақәа ршьапанынӡа, ашәч иаҵәаӡа аҵлақәа ирықәны иахьааубо, агәмыркытыл ахьиуа, зегьынџьара нхарҭас-ҿиарҭас иумазааит.
Игәырӷьаҵәа, иҿықә-ҿықәуа ашәч иналатәеит Ардәына.
– Уара, Ажәҵыс, иаҳа бзиа иабоубо? – Ажәҵыс дназҵааит.
– ҳанацәа ду, иахьуҭаху ҭыԥс исыҭ, амала, акызаҵәыказ суҳәоит угәы иалымсуазар, ахьҭа сзычҳауам сцәа ҵачоуп, иахьԥхарроу ҭыԥс исымамзар, исзыхгом! – аиаҷырҷырит Ажәҵыс.
– Араҟа аӡынра анааигәахо, атәыла ԥхаррақәа рахь уцала. Ааԥынра уацны ухынҳәны уаҳзаала. Амҩа хара уахьықәу, имааԥсартә, иӷәӷәазааит умҵәыжәҩақәа, – иҳәеит Ажәеиԥшь-Жәеиԥшьырҟан Ажәҵыс азыҳәан.
Ииҳәоз усгьы иҟалон. Ажәҵыс ҩышьҭԥраан, ажәҩан иналалеит, амҩа хара иқәларц, атәыла ԥхаррақәа рахь ицарц, избанзар ҭагалара аҽааҩнашахьан, аӡынра ааигәахахьан.
Абас аҭыԥқәа шауа, дасу рынхарҭа-рыҿиарҭақәа раҳәо днеиуан аԥсаатә рынцәахәы.
Аԥынҵа ҵәырмаԥс анышә баарраҿ иныҵакшо, алымҳақәа кыдҵа иӡырҩуан Ацабылкь. Ԥсаатәк налкааны, иахьынхаша-иахьҿиалаша аҭыԥ Ажәеиԥшь-Жәеиԥшьырҟан иҳәацыԥхьаӡа, шьыцралеи, гәаӷлеи иҭәуан уи.
– Ҳанцәа ду, ухаҵкы! ҭыԥ бзиас иҟоу зегьы ушеит. Уажәшьҭа иаанхазеи! Сара сухашҭит. Ишсоуҳәара, нхарҭас-ҿиарҭас иабасзалухи сара? – ҿаанаҭит уи аҵыхәтәан иаызмчҳазт.
– Дтәаны ирымбаз, дгыланы ихы дирбеит, ҷит-ҷит-ҷыррит! – аҳәан, Ацаблыкь инаыхччеит Аҷынҷа.
Аԥсаатә зегь ааилаӡырҩит, Ажәеиԥшь-Жәеиԥшьырҟан ииҳәаырзеишь ҳәа.
– Уара, Ацаблыкь, аҭыԥ бзиа узыҵәахны исыман. Аха уҩызцәа раԥхьа уара иусҭарц ухала иухьуҳәаз азыҳәан, адгьыл ахьҵәыԥсу, еснагь иахьцәааку, насгьы иахьцәыҵлашьцароу нхарҭас-ҿиарҭас иумазааит. Уҩызцәа рзыҳәа абзиара ануаҳалак, шьыцралеи гәаӷлеи умҭәларц азыҳәан, иахьарнахыс удагәазааит! – иҳәеит, аҳарамцәеи ахӡыргара иашьҭоуи зцәымӷыз Ажәеиԥшь-Жәеиԥшьырҟан.
иагьиашаҵәҟьаны, Ацаблыкь адгьыл ахьҵәыԥсу, ибардраха иахьылашьцоу ауп нхарҭас-ҿиарҭас иахьамоу. Аблақәа ҵаруп, иаразнак зегьы гәанаҭоит. Аха ацәгьа уҳәаргьы, абзиа уҳәаргьы акгьы аҳаӡом, идагәоуп.
Аԥсаатәқәа нхарҭас-ҿиарҭас иахьроуша аҭыԥқәа рзишон Ажәеиԥшь-Жәеиԥшьырҟан мышкы, ҩымш. Арҭ аҩымшкгьы уахь  имнеиӡеит Аҟармаҵыс.
– Иабаҟоу, Аҟармаҵыс збаӡомеи? – ҿааиҭит аԥсаатә рынцәахәы.
– Уи, ҳанцәа ду ухаҵкы ахы уаҭәашьаны имааӡеит, – Ажәеиԥшь-Жәеиԥшьырҟан  инаидԥрылан, илымҳа  инҭахәыҭхәыҭит Ашашӷьыч. Игәы ҟанаҵар, нас ҭыԥ бзиак алаицәызгап ҳәа ауп уи ус заҳәаз. Аха Ажәеиԥшь-Жәеиԥшьырҟан ицәымӷын зҩызцәа рзыҳәан ацәгьа зҳәоз аԥсаатәқәа.
– Абыржәыҵәҟьа шәцаны Аҟармаҵыс сзаажәга! – иҳәеит уи. Иаҳаз ииашоу, ииашаму еиликаар иҭахны.
– Уажәыҵәҟьа! – аҳәан, уара иумаз хныҟәгагас ҳәа иеиҭахьаз амжәаҵла иналԥрааны ицан. Аҟармаҵыс аанагеит Амлаӷәыр.
– Иумбои, ҳанцәахә ду, умцан ақәлара аҭахым азыҳәаноуп, алахь еиқәшьшьы, ашәы ахьыссы изааиуа, – аҳәахит, абжьы ҷахьаӡа Ашашӷьыч, акы абамҵасырсри ҳәа абла шаҟь-шаҟьо.
– Уара, Аҟармаҵыс, анхарҭа-ҿиарҭа ҭыԥ уҭахӡами, ухабар ыҟаӡамеи? Ашшаӷьыч ишаҳәаз еиԥш, уԥагьаханоума сымԥан узымааиуа? – ҿааиҭит дгәааны Ажәеишь-Жәеиԥшьырҟан.
– Аԥагьара сара рыцҳа исызҭода, сынцәахәы ухаҵкы! Саартә, схы сазхәыцыртә сыҟамызт, убриоуп исыхьыз, – аҳәеит, абжьы каҳаны Аҟармаҵыс.
– Иухьзеи, уабаҟаз иацы?
– Шьыбжьаанӡа асасцәа сҭан. Урҭ срыдхалеит. Асасцәа кажьны, схатә ус сзашьҭамлеит. Ашьыбжьышьҭахь сгәыла Аҳәыҳә, уара улԥха-угәыԥха аманы, нхарҭас-ҿиарҭас аҭыԥ бзиа зауз, ԥҳәыс даанаган, ачараҿ сыҟамзар ауамызт, сынцәахәы, уххь згеит! – аҳәеит Аҟармаҵыс.
– Ибзиоуп, аицы шьыбжьаанӡа асасцәа уҭан. Ашьыбжьышьҭахь ачараҿ уҟан. Аха уабаҟаз иахьантәаарк? Амлаӷәыр ушьҭаҵаны уаазгаанӡа, ухала умааитеи? Абар, ахәлара ааигәахоит.
– Иахьагьы схы сазхәыцуа сыҟамызт, сынцәа ду, уххь згеиТ! Ашьжьымҭан, абрахь саарц сыҭара сынхыԥраауан, ашәаџьҳәаҩ дԥырны днеит, уҩыза бзиа Алҳәарҵыс гыгшәыгк иамԥыхьашәан, иҭахагәышьеит ҳәа.
– Ииашагәышьоуп иаҳәо, иаазгарц саннеигьы, аԥсраҿы иҟан, – инаԥнашьит Амлаӷәыр.
– Уԥш-шы! Уԥш-шы! Асасцәа пату рықәҵара, агәылара ачара афара, аҩыза аҭахара уҳәа, зегьы иаҳа иус дууп иара изыҳәан, уара зхьышьаргәыҵа сакәыхшаша, ҳанцәа ду ушҟа иара аҵкыс. Уԥсы шҭазгьы агәаламшәеит! Уԥшы-шы! Уԥш-шы! – еиҭах, абз шҳамха, Ажәеиԥшь-Жәеиԥшьырҟан илымҳа инҭахәыҭхәыҭит Ашшаӷьыч.
– Ииаш-шоуп, ииаш-шоуп! Ашшаӷьыч иаҳәо ииашоуп, ҟыж-ҟыж! – аргеит амҵәыжәҩақәа еилыӷрааӡа Ахьажь. Ашшаӷьычи иареи еснагь еидгылон, избан акәзар еиуацәан.
– Уаҳа сеиԥышмхеит, усцәымгәаан, уххь згеит! Асасцәа сыҩны иштәаз саар, ламысдаран, ачараҿ сымнеир, ԥхашьаран, ҩныда-гәарада адәы сықәхозаргьы, сҩыза ахьҭахаз аԥсрахьы сымцар ҟалмоызт, сынцәа ду ухаҵкы! – аҳәеит Аҟармаҵыс.
– «Сынцәа ду! Сынцәа ду!» Иабатәи сынцәа дуу! Усҟак пату сықәуҵондаз, аԥсаатә зегь реиԥш, ианысҳәаз, ианамҭаз уаарын. Уара нцәа думам. Зегьы раԥхьа сара, анцәа сургылалароуп. Уара уаалаган, анцәа ду схаҭыԥан, ламыс  ҳәа акы уӡбан, иуманы уавоуп, ушыннархо, ушарҿио збап уи! – иҳәеит дгәааны Ажәеиԥшь-Жәеиԥшьырҟан. Уи ибзиарақәа рацәан, аха цәгьарақәакгьы илагәышьан.
– Ииаш-шоуп, ииаш-шоуп, анцәа дамам Аҟармаҵыс! – аҳәеит аичырчаҩ Ахьажь.
– Уԥш-ши! Уԥш-ши! Иубома Аҟармаҵыс, ҳанцәахә ду иатәамбара зеиԥшроу! – аҳәеит Ашшаӷьычгьы, нас абжьы ныҵакны, Ажәеиԥшь-Жәеиԥльырҟан иылмҳа инҭахәыҭхәыҭит: – Сызкәыхшоу, ҳанцәа ду, анис уа Ахьажьи сареи нхарҭас-ҿиарҭас иахьҳауҭо ҳдыруазар, уажәнатәгьы ҳцарына, амшгьы, убла абзиарақәа абалааит, ишубо, ахәларахь инеиуеит, – аҳәеит, аҽкаршәны иқьақьо.
– Шәаазыӡырҩы, аԥсаатә зегьы, – ҿааиҭит Ажәеиԥшь-Жәеиԥшьырҟан. Уи бзиа ибон аԥсаатә пату аниқәырҵоз, аха амҵақьақьаҩцәеи ацәгьаҳәаҩцәеи ицәмӷын. – Уара, аԥсра, ачара, асасцәа уҳәа, ажәаклал, анцәа ду саҵкыс, аламыс иаҳа иҳаракны изыргылаз, Аҟармаҵыс, иухатәны, нхарҭас-ҿиарҭас ҳәа ҭыԥ умамзааит! Уара, аҵыс ӷраҷкәын, Аҟармаҵыс ацәгьақәа сазҳәаз, атәым цақәа унаргәыдԥшыло, убра иӷьычны имҵаурсуа аамышьҭахь, хныҟәгарҭа умамкәа, насгьы ахьӡ бааԥс – Ашшаӷьыч ҳәа хьӡыс иуманы, адәы уқәзааит! Ашшаӷьыч иацзырӷызуаз аԥсаатә еиылӷраа Ахьажь, аԥсаатәқәа рҳәашьа аҟаҵара аамышьҭахь, ухатәы бжьы ҳәа акгьы ухамзааит, ҵла махәык аҟынгьы акраамҭа ақәтәара уақәиыҭмзааит! – иажәа даалгеит, абзиара еиԥш, ацәгьарагьы злаз аԥсаатә рынцәахәы.
Анхарҭа-ҿиарҭа ҭыԥқәа шаны даалгеит Ажәеиԥшь-Жәеиԥшьырҟан. ԥсаатәқәак ируоит аҭыԥ бзиақәа. Уиаҟара ибзиамзаргьы, рхы ахьныҟәыргаша, иахьҿиаша аҭыԥқәа роуит егьырҭгьы. Иашкәхалакь, ҭыԥда, ҿиарҭада акгьы аанимыжьит. Ҵла махәыкгьы иақәиҭымкәа, ӡыжәыраҭкгьы амамкәа, иҷандаха иаанхеит Аҟармаҵыс заҵәык. Иахьнеилак, араҟа сара истәуп, нхарҭас-ҿиарҭас ҳанцәа ду сара исиҭеит ҳәа, аԥсаатәқәа иԥхарҵон. Мчыла усгьы иазгмоызт. Ихәыҷын. Амч маҷын.
Ахы агәы ахшәаны, иҟанаҵара азымдыруа, ажәҩан инаҵаԥшит аҟармаҵыс, ҭыԥк умазар, уара ушҟа сга ҳәа. Аха ажәҩан аҿгьы ҭыԥ ыҟамызт. Уигьы шаны иргахьан. Уаҟа ихагьежьаауа ихын ауарбақәа, алаҳәақәа, ахьшьқәа. Еицрыхәхәа ииасны ицон апҟақәаҩ. Ҵлак иҩахыкны, иааҳаракны иԥрыр Аҟрамҵаыс, ашьапхыц иарганы, аԥсы ааҭырхуан.
Иахьцара, ахы ахьагара азымдыруа, изтәу аԥсаатә сгәанаҭаанӡа, сарырҳаанӡа, сыԥсы ааиҭаскып аҳәан, аҟарма еилачны изқәыз ҵлак инықәтәеит Аҟармаҵыс. Убарҟа ишықәтәаз, ахы амагәыхьха, иахьгәаҟуаз, агәырҩа аханаршҭырц, абжьы ныҵак ашәа аацәырнагеит.
Ахаан ԥсаатәк иамаҳацызт, ԥсаатәкгьы иамҳәацызт уи аҩыза ашәа. Зегьы шанханы иазыӡырҩуан. Иаҳа-иаҳа ашәаҳәара иаланахалон Аҟармҵаыс. иара азыҳәа ашәа гәырҟычган, ахы аханаршҭуан, агәаҟрагьы убри ала иаҳәон. Аха изаҳауаз рзыҳәа игәазырҳаган, ацәгьа-мыцәгьарақәа, аиашамрақәа ирҿагыланы, иқәԥаларц азыҳәан игәышьҭыхган.
– Абас ашәа хаа ҳзызҳәаз, абас ҳгәы ҟазҵаз, Аҟармаҵыс, уара узыҳәан ҳара иҟаҳҵарызеи, бзиарас иузааурызеи? – ҿаанаҭит Аҟәараса. Аҟармаҵыс ашәаҳәара иаргачамкны иӡырҩуаз аԥсаатә иаарылҵын.
– Иҭабуп шәахьсызыӡырҩыз, сара уаҳа акгьы сҭахым, – аҳәеита ҟармаҵыс.
– Адгьыл ажәҩан, аӡқәаҵәҟьа инадыркны, зегьы шаны иҳаиҭеит ҳанцәа ду Ажәеиԥшь-Жәеиԥшьырҟан. Аламыс ҳәа акы уԥшаан, сара саҵкыс иҳаракны иургылеит, иҳәан, Аҟармаҵыс дазгәааит. Нхарҭас-ҿиарҭас ҳәа акгьы аимҭаӡеит, – Аҟармаҵыс инахашшааит Аҳәыҳә.
– Ҳарҭ аӡәгьы иҳамам, Ажәеиԥшь-Жәеиԥшьырҟангьы зшара иылмшоз даҽакгьы ыҟоуп. Уара иухоуп аӡәгьы иаҳхам абжьы хаа, ашәа злоуҳәоз абжьы, – рҳәеит аԥсаатә.
– Убри узықәтәоу аҵла, аҟарма шақәу, ҳанцәа ду сара схала исиҭеит. Ҳҩыџьагьы иҳазхоит. Убарҟа уҭра ҟаҵа, уҿиала, ианаауҭахыу ашәа ҳәала, – ҿаанаҭит Ардәына.
– ҳара ҳаиԥшҵәҟьа, иахьарнахыс уаргьы уақәиҭуп ҳажәҩан, – рҳәеит ажәҩан зтәыз аԥсаатәқәа.
– ҳара ҳаиԥш, уаргьы уақәиҭуп ҳадгьыл, – рҳәеит, Ажәеиԥшь-Жәеиԥшьырҟан адгьыл зиҭаз.
– Иануҭаху ижәла, иануҭаху уҽыкәабала ҳӡиасқәа рҿы, – рҳәеит аӡы ԥсаатәқәа.
– Ашәаҳәара азыҳәаноума адгьыл, ажәҩан, аӡиасқәа инадыркны, зегьы ирықәиҭны изыҟашәҵаз абри аҵыс ччиа?! Ашәаҳәара азкәыхи, саргьы исҳәап шәаҭхызар! – аҳәан, абжьы ҩыҭнацеит Ахьажь. Аха уи ашәас ҳәа акгьы азымҳәеит. «Ҟыж-ж-мыж!» – ҳәа бжьык ҩахылҵит. Аԥсаатә зегьы рылмҳа ҭнашьааит.
– УАԥырхагамхен! Амԥан унеиуа, ашәаҳәашьа еицоукуа ҳамбароуп акәымзар, укәыкәны укаҳажьуеит! – рҳәеит аԥсаатә Ахьажь азы.
– Ашәа аасаҳаит, сыхлахаҵ гьежьуеит. Абжьгьы смаҳароуп, ахаҭагьы Ажәеиԥшь-Жәеиԥшьырҟан, сара иахьсиҭаз абардра ааигәара исымбароуп, – аҳәеит Ахьажь.
– иымцәаӡар иабацои! Алацәа ааихьнашьыр, аҟыԥҳәа снахәласны ашәа аацәызӡап. Амала, ашәа ахьынӡаҳәо амԥан сызнеиуам, сгәы аиызчҳауам, – аҳәеит Ашшаӷьыч.
Амахәқәа инарықәԥала-аарықәԥало, Аҟармаҵыс аҳәашьа ҟанаҵоит Ахьажь. Еицакуа иахыччоит. зегь акоуп, ашәаҳәашьа азырхәанчом. Ацқәа рыла ахы иқәсрын, ашәаҳәашьа аханаршҭрын, аха ус аызҟаҵом, аԥсаатә ирыцәшәоит. УАхынла акәзар, Аҟармаҵыс ааигәара аҽыҵәахны инықәтәоит Ашашӷьыч. Уи ԥшуп, Аҟармаҵыс ашәаҳәара иааҟәыҵны ицәар, нас иара заҵәык иадыруа ӷьычшьала, инахәласны, ашәа ацәӷьычны иагарц. Убри азыҳәан Аҟармаҵыс мыцәаӡакәа ашәа аҳәоит уахынлагьы. Уи ашәаҳәара рызчҳауам Ахьажьи Ашашӷьычи. ргәахы ԥнажәоит. Ашара адәы ианаақәло, абжьы ахьырмаҳаша, иасны абнаршәыра агәахьы ицоит.
Иаацәырҵуеит амра ашәахәақәа. Инеиқәыӡырҩуеит аԥсаатә. Адунеи зегьы иара иатәны, ашәа шаҳәац иаҳәоит Аҟармаҵыс.

Аӡын аныхароу

Дыҟан нхаҩык. Хәажә быцала ишшны аца изгылан. Ҽаҩраҭагалн аџьықәреи ҿыхны, ицәырҳәны, аца иҭаиԥсон. рахәгьы уаагьы убриа ца иныҟәнагон. Аха аӷьычцәа аца иҭамларц азы ихчьалатәын. Убри ахьчара иазкын анхаҩы ила Дамшә.
Ӡынра. Асы шьҭан. Ажәҩанахьтә илбааԥшуан асцәақәа. Ихьшәашәаӡа ашьхарахьтә аԥша асуан. Аца ааҵҟа иахьтәаз, ахьҭа ианакы, ус иаахәыцит ала Дамшә: «Азна аџьықәреи ҭоуп сыԥшәма ица, сара бысҭа ҿахрак аупу аҟа исзалоу. Ҿахрак абысҭа азыҳәаноума, саԥырымҵӡо аца садтәаланы изысыхьчо? Ауаҩы иаҵкыс сара сызлеицәоузеи?! Схатә ԥа сымазар сҭаухп саргьы. Ианысҭаху шаҟа сҭаху сфалап, сҩызцәагьы ирҿасҵалап».
Знык агәы иҭашәаз, уаҳа иаахамышҭӡакәа, алӡынрак абас агәы иҭахәыцуан ала. Ус ишыҟаз, иааит ааԥын. Уажәы аҳауа ԥхаӡа амшынахьтә иасуан. Асы ӡыҭны ишьҭыҵит. Абҳәасақәа быбышӡа ишәҭит. Абнарахьтә ҿнаҭит акәыкәу. Уи аҿыҭра иаанагоз, амхы лаҵара иаамҭоуп ҳәа акәын. Сара схатә ца сымазароуп, уаҳа аԥшәма ица сыхьчом ҳәа ихәыцуаз ала Дамшә, шарԥазык ибаыглан, аца кажьны, ашҭа иҭыҵны ицарц ишнеиуаз, Аҽада ахьҭакыз абора иаавалеит. Аҽада, ишыжәдыруа еиԥш, даараӡа игаӡоу ҳаиуануп. Игаӡоуп, аха убригьы ажәа ҟәышқәа аҳәалоит зны-зынла:
– Аца кажьны уабацои, ала? Аца иҭоу аџьықәреи ааҭганы аӷьычцәа иргар, нас иаҳҿеиҵозеи аԥшәма? – аҳәеит, аҽырҟәышны Аада.
– Уара изумҳәозеи, Аҽада! Уԥхаӡа абора уҭатәоуп алӡынрак. аиунҭаху уцәоит, иануҭаху уааԥшуеит. Сара ӡынгьы-ԥхынгьы уаха шаанӡа смыцәаӡакәа исыршалароуп. Арахь уԥшыр, бысҭа ҿахрак ауп аԥшәма исиҭо. Уаҳа сиыхьчома сара ҳаԥшәма ица. Изҭаху шаҟа иҭаху ӷьычны игааит уаҟа иҭоу аџьықәреи. Сара исҭахуп схатә ца сымазарц, уиаҳау, схатәы! – аҳәеит аҽырцәгьаны ала Дамшә.
– Ҳы-ҳы-ҳы! – иаақәырқәырит Аҽада. – Ухатә ца умазар иҭауԥсо аџьықәреи абауго? Аџьықәреи злалоуҵозеи уара, дамшә? Ацәмаа узкуам, ачалт узырҳәазом… Аиаша сҳәозар, саргьы сизгәааны сыҟоуп ҳаԥшәма. Сара саҵкыс бзиа ибоит, иаҳа пату ақәиҵоит Аҽы. Еснагь уи иаҳа игәцаракны далыхалԥшуеит. итатаӡа иҟоу, иаҳа иԥшӡоу акәадыр уи иақәиҵоит, аҟәынақәа цырцыруа аӷәра наҿеиҵоит. Аизарақәа рахь данцо, иара дақәтәаны дцоит. Сара? Дышԥасызныҟәо сара? Икьакьаӡа, амҿы иалхны акьахь насықәиҵоит, еидарас иааимыԥхьашәо зегьы сызқәа инықәижьуеит. исаҭәашьаны ҟамылаҵәҟьа дсысуам. Афырмахьц аасхиҟьоит. Абнарахьтә амҿы ааигозар, сара исыцраҳәаны, сахалароуп, аӡлагарахь аџьықәреи ганы илагатәызар, сара изгароуп, аџьарымкьахь иганы ҭитәык имазар, сара саҵазароуп. ЗЕгьынџьара сара схыс-хыслароуп. Избан, схазы сзымхандеирызеи?
– Ҳдәықәҵа, Аҽада! Дгьыл бзиак ҳаԥшаап. Уара иуцәаӷәап, иучалтып, илоуҵап. Сара анышә адыҳәҳәало, сшьаԥхыцқәа рыла исрашәап, амхырҭахьы акгьы намышьҭуа исыхьчап, – аҳәеит, игәырӷьаҵәа иааҟалан, абжьы ҵарыхәҵәаӡа ала.
– Ҳдәықәҵа! Сара издыруеит дгьыл бзиак ахьыҟоу, убраҟа аџьықәреи лаҳҵап, – аҳәеит Аҽада.
Акәаҭан рҳәазо, еицны рҿынархеит ала Дамшәи Аҽадеи.
Агәашә иахьынҭыҵыз, амҩаду нымҩахыҵ, ҭырасла ихыбны игылан аҳәаҭра. Аҩныҵҟа ԥхаӡа, аҭырас ҩақәа аҵаҵан, уаҟа иҭатәан аԥшәма иҳәа Ӷәыта.
– Шәабацои, ҩыҳ?! Шәымҩа абахоу, ҩыҳ-ҩыҳ?! – иааӷәырит аҳәа Ӷәыта.
– Ҳабацои умбои, ҳаԥшәма даҳҭахым. Ҳаиҿыҵны хазы анхара ҟаҳҵарц ҳаӡбеит. Аџьықәреи лаҳҵоит ҳхазы, иҭаагалоит ҳхазы, нас ҳхатә ца иҭаҳаԥсоит, – аҳәеит, абжьы уажәы иаҳагьы иҵарыхәҵәахан ала Дамшә.
– Ишәҳәо закәызеи, шәара агаӡақәа, ҩыҳ-ҩыҳ?! Ишәцәаӷәап, ишәчалтып, ишәрашәап, аха изышәҭахузеи, шәаархыра шәара ишәхамҳауазар, лапҟьак аџьықәреи шәызыҭмгозар? – аҳәеит аҳәа Ӷәыта.
– Избан, аџьықәреи лапҟьак зҭаҳамгалозеи? – аху-ху аргеит ала.
– Илаҵаны шәаналгалак, ԥстәи ԥсаатәи зегьы ласны, иааимҵәаны ишәцәырфоит, – аҳәеит Ӷәыта.
– Ишԥаҳцәырфо?! Сара аԥшәма ица сыхьчоит, ҳамхы сзымхьчо сыҟоума? Амԥын ԥсы зхоу акгьы ықәсыжьлом, – аҳәеит, аҽырӷәӷәаны Дамшә.
– Уара ирәуцхьчоит, иаҳҳәап. ашьарақәа ҭалар, аԥсаатә асны афара иалагар, мамзаргьы аџьмақәа игәарҭар, ахау ара умч рықәхома акамбашьқәа, ацәқәа, аҽқәа? – аҳәеит Ӷәыта.
– Ииашаҵәҟьаны, урҭ сара среишларгьы, усс ирымаӡам, – аҳәеит, абжьы каҳаны, Дамшә. – Ишԥаҟаҳҵари, уара иудыруазар иҳаҳә, Ӷәыта?
– Амхы иаакәыршаны ихкаатәуп. Аиаша сҳәозар, саргьы сизгәааны сыҟоуп ҳаԥшәма. Уара, ала, ипашәӡа абысҭа уиҭоит. Аҽадагьы асаара ианԥсаланы ахрыӷ наумҵаиргылоит. Ишԥасзиуеи сара? Ачуан икыдхало чхәарқәак, ыбсҭа цәынхақәак аԥарч нарылажьны, ӡырҟәандак наҵаҭәаны, аиаҳәа ианҟьаш-ҟьашо инасымҵаиргылоит… Саргьы сыжәга шәахьцо, ҳаилахәыз, – аҳәеит Ӷәыта.
– Уара уабаҳахәо, ыҳ? – аҳәеит аҽада.
– Уара ахҭыԥшша, сабашәыхәо умбои, шәара аџьықәреи лашәҵоанҵы, сара иаакәыршаны аанда хыскаап, – аҳәеит Ӷәыта.
– Ҳы-ҳы-ҳы! – арган, ҽада ччашьала иааччеит Аҽада. – Ухы шьҭыхны адунеихаан ажәҩан уаҵамԥшӡац, нас уара уоума аанда хызкаауа? – аҳәан, ахы раҳаны ажәҩан инаҵаԥшит Аҽада.
– Уқьышә хапаҷаӡа, уара аанда  злахукаауазеи? – аҳәеит, ахаԥыцқәа аарԥшуа, дамшә.
– Ииашоуп, ажәҩан саҵамԥшӡац, аха шәара шәызхыччо сқьышә  хампачала аҵлақәа ршьапқәа ҵызжаауеит. Урҭ ыҵыҩрны инкажьуа аанда ҟасҵоит, – аҳәеит Ӷәыта.
– Ус анакәха, уаала! Ҳаилахәыз, – рҳәеит аллеи Аадеи.
Еицны рҿынархеит. Аԥхьа игылоуп Дамшә, уи иашьҭанеиуеит акәаҭана рҳәазо иназго Аҽада, иӷәыруа урҭ ирышьҭоуп аҳәа Ӷәыта. Аџьықәреи лаҳҵоит, иҭаагалоит, нас ҳхатә ца иҭаԥсаны, шаҟа ҳҭаху ҳфалоит ҳәа ргәы иҭахәыцуан урҭ.
Уамак имнаскьацкәа:
– Ҟыжж-ҟыжж! Шәара агаӡақәа, ҟыжж! Аԥхьан анаҟа шәгыланы шәахьеицәажәоз ишәҳәоз саҳауан. Шәханы игылаз аҵла амахә сықәтәан. Ӷәыр-ӷәыр! ҳау-ҳау! Ҷыӷә-ҷыӷә! – арган алагьы, Аҽадагьы, аҳәагьы рҳәашьа ҟаҵо иаарыхччеит Ахьажь.
– Избан, уара, агӡақәас ҳзуԥхьаӡо, узаҳхыччо? – иҵааит ала.
– Ҟыжж-ҟыж! Шәара агаӡақәа! – еиҭах инарыхччеит Ахьажь. – Акәаҭана уаханы иуцәаӷәап, уара, Аҽада. Амхырҭа уаакәшаны, аҵлақәа ыҵыҩрны икажьуа ихукаап, уара, Ӷәыта. Илашәҵаз аџьықәреи анаалак, ушьаԥхыцқәа рыла ибӷьаҭуа иуршәап, уара, дамшә. Аха илашәҵарц, ишәрашәарц азыҳәан, ишәымазар амии аџьықәреи жәла? Иабаҟоу илашәҵо ажәла?
– Анхаҩы ица иҭганы иааҳамгои? – аҳәеит ала.
– Шәыԥши, уиа ца, ашә иаҿоу асапат заҟароу жәбап, – аҳәеит Ахьажь.
– Ииашаҵәҟьаны, аца ашә сапат дуӡӡак аҿоуп. Ишԥаҳаԥсыхәо? – аҳәеит ала.
– Ажәла абааҳго? Иааҳаӡбаз зегьы башахеит, – аҳәеит агәы каҳаны Аҽада.
– Ухы уаамҩахаӡакәан, мышкы хәлаанӡа адгьыл еимудозаргьы, џьықәреи лапҟьак џьара икажьны иубом, – аҳәеит Ӷәыта.
– Ҟжж-ҟыжж! Шәааӡырҩы, сара ишәасҳәап иҟашәҵаша. Шәахьцо сыжәга саргьы. Ҳаилахәыз. Аиаша сҳәозар, саргьы сизгәааны сыҟоуп анхаҩы. Аӡынра шааилак, ашымҳа сналатәоит сыҽӡаны. Сибомашь ҳәа сгәыҭҟьа-ԥсыҭҟьаха снаԥшы-ааԥшуеит. Еимгеимцарак шызбалак, ашыш иаҳа иахькылххоу сыц навҵарԥан, аџьықәреи цырақәак сҿы инҭасыҟәшәоит. Акәытқәа раҵкыс сеицәоума сара, сымҵәыжәҩақәа ӷраӡа, сыԥшӡаӡа. Ишәҭаххар ԥсаатәс иҟоу зегьы рҳәашьа ҟасҵоит. ианысҭаху аҟармаҵыс еиԥш ашәа сҳәоит, ианысҭаху аты еиԥш ашақә сасуеит. исыдибалазеи анхаҩы, ица ааигәара снеир, ашәақь ласгәыдҵаны сишьуеит. Сҩызцәа бзиақәа, ахьажьқәа, шаҟа ишьхьоу жәдыруама! Шьыри, шәаргьы саргьы ҳаилахәны, ҳхатә ца ҳамазар шаҟа ибзиаз! Шәахьцо сыжәга, – аҳәеит Ахьажь.
– Уара, аԥсаатә рҳәашьа аҟаҵашьеи, аџьықәреи цырақәа рӷьычреи раамышьҭахь акгьы зызмдырӡо, уабаҳахәо, узаҳгарызеи? – аҳәеит Аҽада, ахы шьҭыхны Ахьажь иаҵаԥшуа.
– Амхы ацәаӷәареи, ахкаареи, арашәареи шәара шәадгыл. Ажәла цыра-цырала иаазгозаргьы, сара садгылоит, – аҳәеит Ахьажь.
– Ииашоуп Ахьажь иаҳәаз. Ажәла иара иаҳзамԥшаауазар, уаҳа иабааҳго? – аҳәеит ала Дамшә.
– Уара уда ԥсыхәа ҳамаӡам, – рҳәеит Аҽадеи аҳәа Ӷәытеи.
Рызегьы еицны рҿынархеит. раԥхьа игыланы инеиуеит ала Дамшә, акәаҭана рҳәазо, уи иашьҭагылоуп Аҽада, иӷәыр-ӷәруа урҭ ирышьҭоуп аҳәа Ӷәыта, ҟыж-ҟыжжҳәа ҿыҭуа, хыхь ирхаԥыруа инеиуеит Ахьажь. ицо, ицо ишнеиуаз, аҳәа Ӷәыта иалнахыз адгьыл аҿы инеит. Уи даараӡа иԥсылаз дгьылан. Аџьықәреи лоуҵар, шьапыцыԥхьаӡа ҩба-ҩба, хԥа-хԥа лапҟьа рҿалон.
Аҽадеи аллеи еицхырааны ацәаӷәара рҽазыркит. Амхырҭа хнакаарц азыҳәан, аџьҵла ашьапы аҵжаара иалагеит аҳәа. Аџьықәреи жәла цыра-цырала анхаҩы ица иацәӷьычны иаанагарц, иԥырны ицеит Ахьажь.
Ааԥынра аҭәымҭа инықәлеит.
Аҽада акәаҭана иахо ацәаӷәара ишаҿыз, инаԥшызар, адәаҿы иқашә-қашәо ашьац шаахьаз абеит. «Сара агӡа, аԥхӡы сгәыдшыла исцәаӷәо адгьыл зысҭахузеи? Абар изакәытә шьац ԥшқоу адәы иқәиааз… Амра шаҳәшаҳәуа иԥхалап, саргьы ажәжәа-жәжәаҳәа ашьац ԥшқа сфалап…» – ахы наҟьа-ааҟьан, ахамуҭ ахыхны наҟ инканажьит. Аԥыжә-ԥыжәҳәа ашьац ԥшқа иахо адәы инықәлеит.
Аҳәа Ӷәыта аџь ашьапы аҵжаара иахьналагаз, иаразнак иаанарԥшит, ҵыԥхтәи абӷьеилабаа иаҵаз аџькакалқәа. Аџьа ашьапы аҵжаара иааҟәыҵын, еимдо инамҵалеит. «ИАбасҭаху, аанда хкаауа, амхырҭа хьчауа. шаҟа сҭаху афатә араҟа икаԥсоуп. Амра шаҳәшаҳәуа иԥхалап, саргьы аџькакалқәа сфалап», – аҳәеит Ӷәыта.
– иабацеишь зегьы иаҳхыччоз Ахьажь? Аџьықәреи рыцқәа аанагарц иахьцаз асҟаамҭа инзырхазеи? Изыдруада сыцхыраара џьаракыр иаҭахызар, сцапишь, исыԥшаапишь, – аҳәан, ашәшьыра иааҵыҵын, иқәас-қәасуа аҿынанахеит ала Дамшә.
Ишнеиуаз, мжәаҵлак инамҵагылеит. Уи амжәа амҵан еиқәаҵәа-еиқәаҵәаӡа икаԥсан амжәакакалқәа. Алақәау сгьы амжәакакал бзиа ирбоит, ирфоит. «Сара гаӡа, сабатәи цәаӷәаҩ, саҩатәи рашәаҩу, насгьы, ацгәы хҵәаны алаӷәра иқәлеит ҳәа, аца ахьчара саҟәыҵны, амхырҭа ахьчара салагмоа?! Абысҭаҿахра исиҭалогьы иара имазааит аԥшәма. Абар, ашҟа сҭаху афатә араҟа иахькаԥсоу. Амра шаҳәшаҳәуа иԥхалап, саргьы амжәакакалқәа сфалап», – аҳәеит ала.
Игәырӷьаҵәа амжәакакалқәа шьҭыҟәшәааны рыфара иналагеит.
– Ҟыжж-ҟыжж! –а мжәа иналатәеит Ахьажь.
– Уаба-ба-ҟаз, Ахьажь? Ус акәызма ҳшеицәажәоз?.. – аҳәеит ала, уаанӡа иҟаԥшьӡа иҟаз ақьышә уажәы амжәакакал иашәын, ихиқәаҵәааӡа.
– Саба-ба-ҟоу, умбои, – ала аҳәашьа ҟаҵо ҿаанаҭит Ахьажь, – абраҟа уханы амжәа сықәтәоуп. Аџьықәреи ӡаны, анышә илаԥсаны изсырӡуа, анҟ исымфо. Уажәы зегьы усура амхқәа рахь иҟоуп, егьа узыфозаргьы, ифала, уҭахызар, хәлаанӡа ацақәа урҭатәаз, аӡәгьы уибаӡом. Аӷьарақәа ирықәрыԥсо ажәлақәа абасыцәцо. Знык аԥшаӡа аннаҿала, анс зынӡа қьаф зулап…
Абас еимпны хаҭа-хаҭала ицеит, уажәраанӡа ҳхатә џьықәреи лаҳҵоит, ҳхатә ца иҭаҳԥсоит ҳәа ихәыцуаз, ала дамшәи, аҳәа Ӷәытеи, аҽадеи, Ахьажьи.
Амра шаҳәшаҳәуа иԥхон. Аҽада аԥыжә-ԥыжәҳәа иҳәуан, аҳәа ҵыԥхтәи аџькакалқәа ҟәшәаны иафон, азхара аџьықәреи анафа, амжәакакал цырақәа иаарымцкласуан Ахьажь, инкаԥсоз амжәакакалқәа ала иаашьҭнаҟәшәаауан. Адәахьы иԥхьартә аҳауа ҟәандаӡа иҟан. Аҩынҟа ҳгәарлап ҳәа ргәы иаҭӡамызт.
Урҭ ргәы иаанагмоызт, знымзар-зны ихьҭахап, знымзар-зны иаап ҳәа, макьана ихараз аӡын хьшәашәа.

Акрыпыжәи амҟәыбеи

Ҽнак Акырпыжәи Амҟәыбеи ахьааидгылаз, ауаҩы изыҳәан уареи сареи ҳауа иаҳа ихәарҭоузеи ҳәа ажәеи-ажәеи шеихырҳәаауаз, иааимакны рыгәқәа нибархеит. Аисра аҟнынӡаҵәҟьа инеибацеит.
– Уареи среи уаҩы ҳазлеидикыларызеи, сара иаҳа схаауп,уауаҩгьы иаҳа сеиӷьишьоит! – ҿаанаҭит Акырпыжә.
– Ных, уабаҟаз рҳәааит! Уара утазӡа аԥслымӡра улажьуп, сара аҳауа цқьа аалбаадауа, амра ца аасықәԥхауа сахьыбзазауа сҭыԥ мацара уахәаԥшынгьы, абас аҳәара злаугәаӷьӡазеи, ԥхамшьаӡак уакәзаап акәымзар! – иаақәгылт амитәҟ аҵауа Амҟәыба.
Усҟантәи аамҭазы, ажәтәанӡа Амҟәыбагьы дурала Акырпыжә аиҟарахауан, уажә еиԥшгьы игәаҩаӡа акәымкәа, аҩнуҵҟа ҭҭәааны, ауаагьы ирфауа иҟан.
Рыбжьы цәгьахеит. Араҟа дара рнаҩсгьы иаднагалақәеит аӡәырқәа: Анаша, Ашьынка, Аҟаб, Аџьымшьы, Ацыца, Аџыш убас егьырҭгьы ҵҩа ырмамкәа.
– О, уара, ус шәымун, ус ззеибауша шәакәым! Шәеиуара-ҭынхара шәазхәыц, ишәаҭәам ҟашәымҵан, дадраа, ишәаҭәам! – рҳәеит Аҷыркәеи Анашеи. Аҟабгьы нарабжьашәа ауит урҭ, ишадыруаз ала, аха ак рмыхәеит. ианырзеиқәымкӡа, Аҟаби Ашьынкеи нықәлан Ауаҩы иҿы ицан, ирулакгьы дааргеит.
– Шәахагахама уара, ишәыхьзеи? Иарбану еимашәкуа. Шәара абзамыҟәқәа, сара соуп шәлазҵаз, сара соуп шәаазрыхуа, шәысҭахымындаз абраиҟара аџьабаа шәыдызбалозма, шәара агаӡақәа! – иҳәан, ауаҩы урҭ рыҟажара далагеит.
– Уи акәым ҳара еимаҳкуа, – аҳәеит Акырпыжә, – ҳара ҳауа иаҳа уара иузеиӷьу, иаҳа иҳаиӷьаушьауа аадырырц ҳҭахыуп.
– Ааи, ааи, ҳара ҳауа иаҳа еиӷьаушьо аадырырц ҳҭахуп! – иауӡауамызт Амҟәыба, икәалкәало иахькнаҳаз.
Ишԥаиурыз Ауаҩы? Амҟәыба алихыр – Акырпыжә гәаауан, Акырпыжә алихыр – Амҟәыба гәаауан. Иара Амҟәыбагьы иҭахын, Акырпыжәгьы иҭахын!
– зны шәааӡырҩи! Иааура жәдыруоу, уажәы зназы шәааинала, шәеимаақәа анҟ шәырҟәаҵ аамҭала! Сара ҽаҩраҭагалан саауеит, убасҟан шәеиҳа ихааны иҟало сахәаԥшып, иара убри егьалсхып! – даарабжьеит Ауаҩы.
Амҟәыбеи Акырпыжәи ааиԥхьхәыцын, ари иқәшаҳаҭхеит. Ауаҩы урҭ ршьапқәа нышәқәак аарыдыҳәҳәаланы, рыгәқәа ааҟаиҵан, иҩныҟа дцеит.
Амҟәыбеи Акырпыжәи мшызҳа ирызҳауан, есымшааира рцәа-ржьы ҭҭәаауан.
Ус, ҽаҩраҭагалара ааигәахо иалагеит. Амҟәыба, икәалкәало арамахә аҟны иахькнаҳаз аҟнытә, есышьыжь Акырпыжә иахәаԥшуан: иахатәи аҵых иалыршаны акыр иазҳаушь абриА кырпыжә ҳәа. Акырпыжәгьы, адгьыл иачахуазшәа, ацәа иҭыԥхаауа, есааира аԥсылахара иаҿын.
Амҟәыба абри еиԥш анаба, даараӡа иамхацәгьахеит: – Иауа-уеи, – аҳәеит иара, – Ауаҩы данааилак, ыхмԥада Акырпыжә алимхырц залшом, акы азыӡбатәуп уажәнатә!
Ауаҩы даараны даынҟаз аҽны ашьжьымҭан Амҟәыба ахькнаҳаз абӷьқәа ахы аарылнарҳәҳәан:
– Уа, Акырпыжә, Акырпыжә, арахь уааԥшишь! – аҳәан ҿаанаҭит.
Акырпыжә агәыла абжьы алымҳа ианааҭас, амгәацәа инықәҳәазан, аҽаарҳәны аҵҟантә Амцәыба инаҵаԥшит.
– Уара Акырпыжә, – аҳәеит Амҟәыба, – Ауаҩгьы дызҳаргәаҟрызеи, уааи иара дааиаанӡа ҳара ҳхала еилҳаргап иҳаиӷьхаз.
– Ибзиоуп, аха еилыргашьас иҟаҳҵарызеи умҳәои?
– Еилыргашьас иҟаҳҵарызеиу мбои, ҳнеины абни аӡиа ҳанхықәгылап (наҟтәирахьшәа, дара раандана ӡиа иаҵәҟаҟараӡа иҭаиан), уареи сареи ҳаиҳа еиҳау, зыгага иаҳа идуны ианыԥшуа, убри деиӷьзааит. Ауаҩы данааилакгьы ҳаиқәшаҳаҭханы иаҳҳәап абри иоуп еиӷьхаз ҳәа. Уақәшаҳаҭума?
Акырпыжә, ахы нышьҭыхшәа, аҽазныкгьы Амҟәыба инаҵаԥшит.
– Ибзиоуп, сақәшаҳаҭуп, улбаа! – аҳәеит нас.
Амҟәыба аракәақәа акы маӡала арамахә иаларҳәаца иаакәнаршан, ашьшьыҳәа ҵаҟа инылбааит. Акырпыжәгьы ахьхыз инхыҵын, рнапқәа еибаркы итәраа-ҿраауа аӡиа шыҟаз рҿыҩархеит. дук мырҵыкәа инеины аӡиа ихықәгылан.
– Уԥши, уԥши, – аҳәан, нышәхарԥк аашьҭыхны аӡиа иналанаршәит Амҟәыба. Аӡиа агә-саркьа ааҵысҵысын, агагақәа гаргыаҽауа, реилыргара уадаҩны иааҟалеит. Акырпыжә ӡааԥшылеит, еиҭаӡааԥшылеит, аха егьазеилмыргеит. Цқьа саахәаԥшып ҳәа ахықә ашҟа ианынаскьа, Амҟәыба уи инагәҭасын аӡиа иналанажьит. Нас иаахьаҳәын, арақәа рҳәуа амахә аҽынахьнарҳалан, икәалкәало дырҩегьых аҽыныкнанаҳаит.
Иара убри аминуҭ азы даакылсит Ауаҩы. Амҟәыба кәалкәало хыхь икнаҳауп, Акырпыжә ибом. Днаԥшит-дааԥшит, аха иҟам.
– Мшәан, Акырпыжә збаӡомеи, иабацеи? – ихы дҩахан Амҟәыба дазҵааит иара.
– Иахьа аашазар саргьы избаӡом, иахьца ҳәа ак сыздыруам! – акы азымдырӡозшәа аҽыҟанаҵеит Амҟәыба.
Акырпыжә бӷьқәа неилых-ааилыхуа, Акырпыжәи Амҟәыбеи рышьҭа дынхылан, аӡиа дынхықәгылеит Ауаҩы. Уинахыс ихынҳәны ҳәа рышьҭа имбаӡеит Иаԥьа аӡиа дынҭаԥшызар – Акырпыжә еизҟьа аӡиа аҵан иҭажьуп. Али-ԥси рыбжьара дынҭаԥалан, хӡааҟәрыла ааҟаиҵан, Акырпыжә еимлагәа икны иааҭигеит, аӡԥсы ахьыкәкәа.
Иаразнакгьы иааилиргеит иҟалазгьы. даараӡагьы дгәааит иара.
– Зҩыза ихәшьадаҳәара иалалаз уара агәаҵәеиӷрабаажә, убра укынсырҩалап сара сеибгазар! – иҳәан, Акырпыжә аашьҭихын, аҩныҟа иманы дцеит Ауаҩы.
Амҟәыба алӡынракгьы ақәабаа-сабаа аасуа иарау бра иахькнаҳаз ахьҭеи аҭакари идырҩеит, хаарас иалаз зегьы налкәкәа ицеит. иаақәхеит ацәеи абаҩи еикәыршаны.
Акыр аамҭа мҩасит убри аахыс, аха иахьагьы Амҟәыба аҩныҵҟа гәаҩаӡа, уаҩԥсы иҿахьы изнамгаӡо, иашаӡа иҟоуп.

Азмыцәара зыхҟьоз

Уахынлан. Аҭаацәа зегьы шьҭаланы ицәахьан. Дзыцәомызт Миха заҵәык имацара. Днаҳәы-ааҳәуа ииарҭа дылаиан. Ихы дҩахан ахчы инылаҵан, дхәыцуан иара: «зегьы ыцәахьеит, аҵх наскьахьеит, исыхьзеи, ацәа сзамкуазеи сара? Сгәы бааԥсхазар?»
Аԥенџьыр асаркьа далԥшны ажәҩан даҵаԥшуан Миха. Амза шеишеиуа илбааԥушан. Икаҷҷон аеҵәақәа. Аҵх иаҳа-иаҳа анаскьара иаҿын. Ауҭраҟынтә иааҩуаз аҟармаҵыс абжьгьы агара иаҟәыҵит. Ихы ахыза нақәиҵеит Миха. Иблақәа акраамҭа мчыла ихҩаны икын, аха ацәа рхыломызт. иамуит, иӡит ацәа Миха изыҳәан.
Дшынаҳәы-ааҳәуаз дааирԥшит ивараҿы ишьҭаз, иҭахәхәа ацәа иалаз иаб.
– Иухьзеи, Миха,  узмыцәаци уажәгьы?! – ҿааиҭит Миха иаб.
Миха азнык ҽырҟәа ҟаиҵашәа уиит, аха нас ихы ахыза иаахәыҵихын, иаб ус днаиазҵааит:
– Баба, шәара зегьы шәкаххаа шәыцәахьеит, шәыԥсы шәшьоит, изыхҟьозеи сара сызмыцәара?
Миха иаб идырит уи зхараз, аха ауха акгьы иеимҳәаӡеит.
Адырҩаҽны шьыжьымҭан Миха ашкол ахь дцаӡомызт. Аԥсшьараз иоужьын.
– Угыл, Миха, угыл, усҭахуп, – иҳәан, ибжьы наиқәиргеит ашьыжь иаб.
Миха шьыжьы агылара ицәымӷын. Уи бзиа ибон ихәы андырмазеилак дыргәыбзыӷуа дандыргыло. Уажәы иаб ибжьы ас ианиаҳа, ахыза дынхәыҵалан ҽырцәа ҟаиҵеитҩ Аха иаб еиҭа ибжьы рҿацаны иқәиргеит дгыларц.
– Сара нана ас шаанӡа слыргылаӡомызт, сызгылом макьана, – иуамызт Миха.
Ари аҽны Миха иан аҩны ыдҟаӡамызт.
– Угыл, угыл, шьыжьӡазаргьы, усҭахуп!
Дцәалашьшьӡа, ишиҭахымыз дҩагылеит Миха.
– Сымаҭәақәа сшәызҵода? – иҽырххо аиарҭа дылагылан.
– Ухала уҽеилаҳәа! – днеиқәцәҟьеит иаб.
Амра ашьхақәа рывҵра иаҿын. Миха абарҵа дныҵагылан, мрагыларахь днаԥшит. иџьеишьеит ашьыжьа мра анцәырҵуа ажәҩан шаҟа иԥшӡахоз. Аԥша хаа ахәхәаҳәа иасуан.
Ари аҽны хәлаанӡа Миха иаб дицын. Аус ахьиуазх дицхраауан. Аҵәҩан анҿиҟьоз, ахсаҟә иқәкны изикуан, абыцақәа ауардын ианыхны изааигон.
Ашьыбжьон аҩыџьагьы рԥсы еицыршьеит, Миха уаҳа амцхә дтәар, амцхә ԥасеиԥш ҽынла дыцәар имуит иаб.
Ауха дшышьҭалаз дынҭаҳәахаа дыцәеит Миха. Аты ҩар-ҩар амӡырхаҿы ахьаца иқәтәаны ашақә аисуан, аха Миха дыцәан дҭахәхәа. Уи  дазырҿыхомызт.
Адырҩаҽны игәы цқьаӡа, длахҿыхӡа дааԥшит ашьыжь. иаб ибжьы иргаанӡа ихала дгылеит.
– Баба, иаҳа шаҟа ибзианы сыцәазеи!
Миха иаб ари деигәыӷрьаны ихы ааишьышьит. Нас дааԥышәырччан ҿааиҭит:
– Иудыруама уажәшьҭа, акрызуа шиакәу зыԥсгьы зшьо?!
Миха ҿимҭӡеит. Ихы аалаирҟәит дыԥхашьо.

































Анзор Мықәба

Гәмсҭатәи амаамын ахҭысқәа
Аинтермедиа зцу ҩ-хәҭак змоу ашықәсҿыцазтәи алакә
Иалақәоу:
Амаамын		Абнахьчаҩ
Аҵаа бабду		Абгаду
Асҭыԥҳа		Абгахәыҷы
Амшә

Актәи ахәҭа
Актәи асахьа
Амузыка абжьы гоит. Асцена хиоуп аӡынра ишақәнагахаша. Абна агәҭаны адәҳәыԥш аҟны игылоуп ирхианы иҟоу, аха макьана зылшарақәа аркым асԥыӡ. Амузыка нҵәоит. Асцена ашьҭахьтәи иааҩуеит Абгаду ашәаҳәабжь, иаргьы ашәа шаҳәац иаацәырҵуеит. Ачықь иаавҵны иаацәырҵуеит Абгахәыҷы.

Абгахәыҷы. Иҟалазеи Абгаду? Избан ухәаазаауа абна узылоу?
Абгаду (абгахәыҷы аагәаҭаны). Ари уара уоума ҵыхәабаба? Избан сзыхәаа-заауа, ашәа ахьысҳәо умаҳаӡои?
Абгахәыҷы (иаҵәылхуа). Ҳе, ҳе, ҳе!.. Аззы ухга абна улоуп, арахь ашәа уҳәо џьушьоит.
Абгаду (агәы иалырсны). Ишԥа уара аԥхамшьа, ус узсацәажәо? Ишуанасмыжьуа узымдырӡои?
Абгахәыҷы. Ҳаи, ҳаи! Зынӡа уҽурцәгьаӡеит, иаҳҳәеит ҳәа!.. Зынӡаскгьы хьаас ушсымам удыруазааит.
Абгаду. Хьаас усымаӡам уҳәама?! (Ҭаҷкәымла иршәо). Ус ухаҵазар уаргьы саргьы иҳаибарбап… (Иашьҭалоит).
Абгахәыҷы. Закәызеи уара, хәмаршьак  узымдырӡои? Лафк насҳәазар сақәурӡуама?
Абгаду. Шәаргәындак уоуп, арахь убз аанкылашьа уақәшәаӡом. (Иаахәыцны) Иҟоуҵозеи араҟа?
Абгахәыҷы. Ус баша… Неиааира сааҭыҵит.
Абгаду. Амц уҳәоит, агызмал… (Еиҭа ҭаҷкәымла иаршәоит). Иҳәа абыржәыҵәҟьа, узыҟоузеи абра?
Абгахәыҷы. Аа, усылмакьысын! Зегьы-зегьы уасҳәоит, амала сумпҟан.
Абгаду. Иҳәа, уласны.
Абгахәыҷы. Ашәарахқәа зегьы еизараны иҟоуп, абри адәҳәыԥш аҟны.
Абгаду.Нас иҟалазеи, ашәарахқәа уажәада иумбаӡаци?
Абҩгахәыҷы. «Иҟалазеи» шԥа? Аныҳәа рымоуп уаха, Ахәыҷқәа зегьы ааԥхьоуп.
Абгаду. Закә ныҳәоузеи?!
Абгахәыҷы (иҵәылхуа). Уара зегьы здыруа, ишԥоузымдыруеи закә ныҳәоу?! Ашықәс ҿыц иаԥылоит.
Абгаду. Ааҳ!.. Ашықәс ҿыц! Ахәыҷқәагьы ҟалоит уҳәама?
Абгахәыҷы. Аиеи, иҟалоит ахәыҷқәагьы.
Абгаду (иаахәыцны). Ус анакәха, аҳамҭақәагьы рзааргоит! Нас уаргьы уааԥхьоума?
Абгахәыҷы. Амц сызҳәом, сара сааԥхьаӡам.
Абгаду. Нас узаазеи арахь?
Абгахәыҷы. Уи сара исусуп. иуасҳәаӡом.
Абгаду. Уҭаыхзаргьы иумҳәан… Сара издыруеит уара узааз.
Абгахәыҷы. Иҳәа нас, иуыдуразар.
Абгаду. Аҳамҭақәа уоурц уҭахыуп.
Абгахәыҷы. Аҳамҭақәа зырҭо ахәыҷқәа роуп.
Абгаду. Ус анакәха, иуӷьычырц уҭахыуп. Издырма?!
Абгахәыҷы. Иудырит, Абгаду. Иҟасҵарызеи нас, рхала исырымҭозар.
Абгаду. Уԥсы цәгьоуп уара, ҵыхәабаба.
Абгахәыҷы. Избан уара?
Абгаду. Сара сзугәаламшәазеи арахь уанаауаз?
Абгахәыҷы. Ушԥасгәаламшәеи! Усгәалашәеит.
Абгаду. нас уаала ҳәа зсуомҳәазеи?
Абгахәыҷы. Угәуҽанӡамкәа аҳамҭа ссир узыҟасҵар сҭахын сара. ианызӷьычлак ашьҭахь, иаҳа ихаау алԥшааны «Ҽаанбзиала!» ҳәа иузназгарц сҭахын.
Абгаду. Амц  умҳәаӡои?
Абгахәыҷы. Мап. Уара умсааит!
Абгаду (агәра хаҵаны). Ус акәзар, иуанасыжьуеит. Нас, иаасаҳәеи. Угәы ишԥаҭоу изқәукыз аус анагӡара?
Абгахәыҷы. Сгәы иҭоу абасоуп. Абра ааигәа џьара кәкәмыдрак аҿы сҽысҵәахуеит. Зегь анааизалак, Аҵаа бабаду аҳамҭақәа иманы дааишт, абраҟа џьара инышьҭеиҵашт. иара игәы раҳаҭны ахәыҷқәа Ашықәсҿыц рыдиныҳәалонаҵы, сара маӡала саацәырҵны, аҳамҭақәа аамҵԥааны, есс, узцалозаргьы уцала!.. Сныҵашәкәа сцоит.
Абгаду (аҵәы алхуа). Даара ҟәшрыла ихәыцуп, аиашаз… Заҟа убзамыҟәузеи, Ҵыхәабаба! зегьы умырхуеит, уцәаӡаанамго иааусуа удрабоит уеиханы узымгыло.
Абгахәыҷы. Нас, даҽакала ишеиӷьу удыруазар иҳәа. Ахшыҩ ду умами уара.
Абгаду. Исымоуп, ҳәарада! Сара схы, уара иухагылоу еиԥш иҭыкка иҟоу џьушьома!..
Абгахәыҷы. Ус анакәха… Аха ҵаара ԥхашьарам, уара утәы ҳаскьынла иҭәума?
Абгаду (игәааны). Убз хәаԥса ааҭыганы ихысҵәоит, аԥхамшьа. Мыцхәы иҭугацәеит. Еиӷьуп ҳааизхәыцны акаҿы ҳкылсыр аҳамҭақәа злаҳгаша аус еиҿаҳкаар. Даара исгәамԥхоижьҭеи акрааҵуеит ишҳазныҟәо. Ҵыԥхтәи аныҳәазы ҳаарымԥхьаӡеит. Иара сынтәагьы ҳаргәаламшәаӡеит. Ҳамҭак ҳмоуӡо, гәырӷьарак ҳалахәӡамкәа, зегьы  ҳрылхәдааны ҳҟарҵеит. Ҳарҭахыҵәҟьам уаргьы саргьы.
Абгахәыҷы. Уара уахьҟәышу азы урҭахӡам. Уи еилкаау усуп, аха абрис ара сзыхдырҟьозеи?
Абгаду. Уажәыгьы иузеилмыкааӡаци?!
Абгахәыҷы. Даара акыр сазхәыцхьеит, аха сзыхдырҟьо абри ауп ҳәа грак сзы иадызбалом.
Абгаду. Сара иуасҳәап, уара ухшыҩ иԥнамҟозар. Акы – угызмалуп, ҩба – уԥсы цәгьоуп, хԥа – уҵыхәа бабоуп.
Абгахәыҷы. Агра анакәха, Амшә бзамыҟәуи, Ажьа шәыргәындеи раҟара гра змада. Аха урҭ аарыԥхьеит.
Абгаду. Ажьаҵәҟьа аарԥхьану?! иашацқьан иудыруама?
Абгахәыҷы. Ишԥасзымдыруеи, схаҭаҵәҟьа избеит. Иҳаҩсыз аныҳәазы абарҟа иқәшьқьраауа акәашара иа-ын, абжьы, ҵәыҵәӡа ашәакгьы аҳәон. Амшә акәзар ибыбуа ирылан. Уи акәындаз Ажьа аҽхәарагьы иаҿын, аԥаҵақәа хахаӡа тәамбарала иаҳхыччон.
Абгаду. Ҳаит, ацәыршәага! иусырбап сара, ахыччара закәу! Шәыргәындеи бзамыҟәи зегь аарыԥхьеит, ҳара ҳагьыргәаалмшәеит. Ус анакәха, иҳаибарбап, даргьы саргьы. Убыс «ныҳак» рзыҟасҵап аха, ахааны ирхамышҭуа. Урыхәаԥшишь, ахәыҷқәагьы аарыԥхьеит, аиҩызара рыбжьарҵеит… Мап, ари чҳашьа змоу акакәым. Исычҳарангьы сыҟаӡам.
Абгахәыҷы. Еиҩызцәазааит, рхы неинырҟьеит! ҳара ҳзы хадара злоу – аҳамҭақәа рыцәгароуп.
Абгаду. Мап, ҵыхәабаба! Ариа ус, ус инҳажьуа ак акәым. Урҭ зегьы еиҩызцәаны иҟалар, рымчгьы ӷәӷәахоит, ҭыԥ ҳарымҭо иалагоит. Ибжьыхтәуп реиҩызара уаҳа ԥсыхәа ыҟам.
Абгахәыҷы. Зны аҳамҭақәа рцәаагап, Абгаду, нас дара-дара ҷан-ҷаны еибакуеит.
Абгаду. Аиаша уҳәеит. нас ишԥаҟаҳҵо? Акыр узхәыцзар?
Абгахәыҷы. Аҳаԥ аҿы иҵәахны исымоуп Аҵаа Бабадуи, Асҭыԥҳаи рымаҭәақәа. Уаргьы саргьы иааҳашәҵаны, ҳҿынаханы Амшә ахь ҳцап. Уаҟа аҭыҩраҿоуп аҳамҭақәа еизганы иахьырмоу. Аҵаа Бабадуи Асҭыԥҳаи ҳакәҵәҟьоу џьышьаны аҳамҭақәа шааҳанаҭалак, иҳаманы ҳабналоит.
АБгаду (иаахәыцны). Уара ишуҳәо еиԥш, ҳара ҳазымдыруа аҟынӡа игаӡам Амшә. Усала иалуҵам.
Абгахәыҷы. Ус иаурым угәахәуазар, раԥхьаӡа иышсҳәаз иҟаҳҵап. Иҳаманы ҳаҩып, амҩа ҳшықәу иҳахьӡаанӡа иаҳфап. Нас  ҳардықуазаргьы ҳардықлааит –иҳачҳагәышьап.
Абгаду. Ус сара сақәшаҳаҭым. Аӡынра ҳанӷыҵсаанӡа маҷ-маҷ исызсырхар сҭаыхуп. (Иаацырҵуеит Амаамын).
Абгахәыҷы (уи гәаҭаны). Абар, аизара иалагеит.
Амаамын. Уа, хәлыбзиақәа! Ишәыдысныҳәалоит иааиуа Ашықәс Ҿыц! (Абгадуи АБгахәыҷи аҭак ҟарҵом). Ишсашәҳәара, шәхаҵкы, араҟоума аныҳәа мҩаыԥсраны иахьыҟоу?
Абгаду (Абгахәыҷы ахь). Изакәтә сифаԥузеи ари иааиз, аф зсыша!.. (Амаамын ахь). Уажәада џьаргьы усҿамҳацт. Узусҭада уара?
Амаамын. Саргьы уажәада шәсымбацт. аиашаз. Гәахәарала схы шәсырыдруеит. Смаамынуп сара.
Абгахәыҷы. Смаамынуп уҳәама? Африкантәи уаама? (Абгаду ахь). Африкатәқәагьы аарыԥхьеит, ҳара…
Амаамын. Мап, сара араатәуп.
Абгахәыҷы. Ишԥа «араатәуп?» Амаамынқәа Африкоуп иахьынхо.
Амаамын. Африка инхоз сара сабдуцәа аркәын. Урҭ сара сырхаанӡам. Сара араатәуп, Гәымсҭатәуп. Абра ааигәоуп рацәак набжьам.
Абгаду. Нас, умшәаӡои уара?
Амаамын. Сзыршәарызеи?!
Абгахәыҷы. Аҭыԥантәи аӡынра уацәымшәаӡои ҳәа иуазҵаауеит.
Амаамын. Аӡын анбааԥсу маҷк иаҳцәыхьанҭоуп, аха шьҭа ҳашьцылеит… Аҩны ԥхақәа ҳазгылоуп, ҳархьчоит.
Абгаду. Шәрацәаҩума уаҟа инхо?
Амаамын. Ҳрацәаҩымкәа! Хышә ҳанреиҳауп.
Абгаду. Ҟаауҳ!.. Нас, зегьы џьарак шәеицынхома?
Амаамын. Зегьы ҳаицынхоит, бзиагьы ҳаибабоит.
Абгаду (ахазы). Ус анакәха, рымчгьы ӷәӷәоуп. Ауааи шәареи  ишәеизыҟазаашьоузеи?
Амаамын. дара ҳаизааигәоуп, ҳаҭырла ҳаибабоит.
Абгаду (ахазы). Шәеиыҿмцааит…
Абгахәыҷы (аҽыргызмалны). дара сгәы иахәеит! ҳаҭырла аибабара зегьы иреиӷьу ауми… Шәеигымхааит…
Абгаду. Ахәыҷқәагьы шәаргьы аиҩызара шәыбжьазар акәхап?
Амаамын. Ҳәарада! Даара ҳарҭахуп, ҳаргьы ҳаԥсы иаҳзалымхуа бзиа иаабоит. Дара роуп аныҳәахь саазыԥхьаз, абар сагьааит ирыцеиҩысшарц.
Абгаду. Иарбан ирыцеиҩушо, аҳамҭақәоу?
Амаамын. Аҳамҭа сырҭозаргьы мап ацәыскуам. Омашәа бзиа избоит аҳамҭақәа…
Абгахәыҷы. Амандаринақәа, апельсинқәа бзиа иубозар акәхап?
Амаамын. Сыԥсы рылоуп, аиашаз!.. Омашәа сманшәаланы аупр рцәақәа шырхысхуа…
Абгахәыҷы. Аҵла ақәлара уазыманшәалоу?
Амаамын. иахьа избама? иарбан ҵлазаалак ақәцә акьышәкьышәра аҿынӡа ахалара сылшоит.
Абгахәыҷы (Абгаду алымҳаҿы). Исхәыцит!
Абгаду. Иҳәа, уааласны…
Абгахәыҷы. Ацәажәашьала бзамыҟәк ауп. Ҳхы иаҳархәароуп. Аҳамҭақәа ҳнапаҿы ианыҟала, иара инаҳҭар аҵла иқәаҳҵоит, ҳара ҳаҩуеит. ЏЬоук ҳашьҭаланы иҳахьӡаргьы, акгьы шҳамам баны иаҳҟәаҵуеит, нас ҳаахынҳәны аҵла ҳаамҵагылоит, иналбааганы аҳамҭақәа ааиҩаҳшоит.
Абгаду. Ишԥа, хыџьараны иаҳшону?
Абгахәыҷы. Аиеи, мшәан!..
Абгаду. Ус сара сақәшаҳаҭым. Уареи сареи иеиҩаҳшоит.
Абгахәыҷы. Аиеи мшәан, уареи сареи! Ахы ус шакәу иара иазымдыруазароуп.
Абгаду. Аа-ҳ, еиылскааит!..
Амаамын. Шәеиҿахәыҭхәыҭуа еибышәҳәозеи уа?
Абгахәыҷы. Даара ҳгәы уахәоит Гәмысҭатәи Амаамын. Ҳҩызара удаагаларцгьы ҳаӡбеит. Убри акәын ҳазлацәажәозгьы. Ҳаиқәшаҳаҭханы иҳаӡбеит.
Амаамын. Аҩызара – ус бзиоуп. Аха сара шәара шәсыздырӡом.
Абгахәыҷы. Уи уадаҩӡам, ҳҩызара шаашьҭухлак ҳзакәу еилукаауеит. Ушахьымхәуа агәра га, уԥсы ҭанаҵы ҳаухамшҭуа бзиа ҳаубо уҟалоит:
Абгаду. Згәы разу, аиаша  зҭаху фырхацәоуап ҳара. Ҳахьухәаԥшуа гәыла-ԥсыла, цәаҩала уҳаиԥшны уаабоит.
Абгахәыҷы. Уааи ҳаиҩызцәахап!
Амаамын. Аиҩызара, ҳара амаамынқәа лымкаала ҳаҭыр ҳзақәуп. Исыдсыкылоит исыдыжәгалаз гәык ала ишәҳәозар.
Абгахәыҷы. Ҳәарада, сылашара, гәык-ԥсыкала! Иааг унапы! (Амаамыни, Абгахәыҷи, Абгадуи рнапқәа еимырдоит).
Абгаду. Шьҭа аус ахь ҳаисып. Ицәырга Ҵыхәабаба.
Абгахәыҷы. Ус дук ҳаԥхьа ишьҭоуп, ҳагьалаԥибашәап.
Амаамын. Ихәарҭоу усзар, салашәырхәыр сҭахуп.
Абгахәыҷы. Зда ԥсыхәак ыҟам усуп. Иҟоу уи ауп: џьоукы ирыӡбеит ҳаззыԥшу аныҳәа хдырбгаларц.
Амаамын. Ихдырбгаларц цҳәама? Иарбан уи згәаӷьыз?
Абгахәыҷы. Аҵаа бабадуи, Асҭыԥҳаи.
Амаамын. Аҵаа бабадуи Асҭыԥҳаи?! Урҭ бзиақәаын ауп сара ишсаҳахьоу.
Абгахәыҷы. Ианбзиаз аамҭа иаҩсхьеит. Ҳлымҳа иҭасит аус бааԥсы аиҿырцаара ишалацәажәоз. Аҳамҭақәа зегьы дара иртәыртәырц, аныҳәа бжьырхырц, ашәарахқәеи ахәыҷқәеи еидырсырц рыӡбеит.
Абгаду. Ииашацқьаны убас рыӡбеит. Сара слымҳала исаҳаит иахьеибырҳәоз. Ирыцхраатәуп ахәыҷқәа, аныҳәа еиқәырхатәуп.
Амаамын. Еиқәырхатәуп! хымԥада ацхыраара ҟаҵатәуп. иабаҟоу дара, аҳамҭақәа?
Абгахәыҷы. Амшә шьапҟьаҟьа аҭыҩраҿы иҵәахыуп.
Амаамын. нас, иаҳҳәап, Амшә урҭ ирынамҭартә иҟоу закәу атәы ҳҳәап.
Абгахәыҷы. Изеицәааӡари,  агәы шыразыугьы ибзамыҟәуп Амшә. иҟоу ҳҳәеит ҳәа ҳагәра агаӡом.
Абгаду. Мыцхәы рыгәра агоит Аҵаа бабадуи Асҭыԥҳаи. Аус бааԥс шырыӡбаз агәра аҳаргаанӡа иҟалаша ҟалоит, – имхәыцӡакәа ирынаҭоит.
Амаамын. Нас, иҟаҵатәузеи? Ишәҳәа шәааласны!
Абгахәыҷы. Сҩыза гәыраз, Амаамын! Уарау ласуп, уеилҟьоуп, ухшыҩ ҵаруп. ҳара иҳалшом уара иулшо…
Амаамын (агәы иахәаны). Исылшо сацәаашьом, ишәҳәа!
Абгахәыҷы. Иулуршароуп аҳамҭақәа рӷьычра. иахьыҟоу ҳара иуҳарбоит. (Амаамын иаҳаз агәамԥхакәа ҿнаҭуам). зҿумҭуазеи?
Амаамын. Схаан аӷбычра сҽанысымшәацт. Сашьцылам.
Абгахәыҷы. Уҽанушәар уашьцылоит, сыхаара! Знык иадамхаргьы уанӷьыч уашьцылоит. Саргьы мышкы зны сашьцылоуп ҳәа сгәы иаанагаӡомызт…
Абгаду (Абгахәыҷы ажәа анагӡаха амҭакәа инацәхасны). Закәызеи узлацәажәо, абзамыҟә?!
Абгахәыҷы (иаҿыҵҟьаз рҽеиуа). Аха… Аха зда ԥсыхәа ыҟамыз аус анаасыдгыла исылсыршеит агәаӷьра. Аус бзиа азы иулумыршаша иҟоузеи.
Абгаду. Ааи, ааи. Сара исгәалашәоит уи аус. Афырхаҵара ду ҟауҵеит усҟан.
Амаамын. Сахьышәҭахыу сыхиоуп! Исылсмыршарызеи ахәыҷқәа рзы… Аӷьычра анакәха – ӷьычразааит!
Абгахәыҷы. Ҳаи афырхаҵа! Шаҟа усгәаԥхозеи! закә ҩыза ԥшаахыузеи иааҳавагылаз! Ас агәымшәара злоу уацны уабамцара! Аба, амаамын гәымшәа цқьа ззырҳәо!
Абгаду. Аҳы, баша аамҭа ҳарӡуеит. Ҳәшәышьҭы. (Абгадуи Абгахәыҷи ацара рҽазыркуеит).
Амаамын. Шәаанҿас зны! Ахәыҷқәа аҳамҭақәа рызшашьас иҟаҳҵозеи? Ишԥарыҭатәу? Ирызҭода?
Абгахәыҷы. Уҭахызар, Ашықәс Ҿыц шааилак уара ухаҭа ирызша.
Амаамын. Сара уи шыҟарҵогьы сыздырӡом. Ас еиԥш аныҳәақәа схы рыласымырхәӡацт. ҵабыргны, аныҳәақәа раан ҳахьыҟоу Гәымсҭа аҳамҭақәа ҳарҭалоит, аха уи ҟазҵо ҳааӡаҩ лоуп.
Абгахәыҷы. Хьаас иҟоумҵан, сыхаара! Аҳамҭақәа рыҭара иахьа иаабама! ҳара ираҳҭоит ишаны Уара иуусу урҭ аҭыҩра аҿынтиә рӷьычроуп.
Амаамын. Аныҳәа араҟоума иахьыҟало?
Абгаду. Аиеи, абарҟоуп. Аҳы, ҳшәышьҭы!
Амаамын (аҽырхаҵаны). Ицатәны ианыҟала, ҳашԥамцо! Шәаала. (Абгахәыҷы агәалаҟаны Амаамын игәанамҭартә Абгаду иалацәҟәуеит. ицоит зегьы).

Аҩбатәи асахьа
Иара уи абнаҟны. Асцена иагәылганы иҟоуп Амшә аҭыҩра. Амшә уи иааҭыҵны иҳәарсԥаруа, ацәаҳәақәа зылдоу икьаҿу, аха мыцхәы иҭбаау аиқәа ашьаҵара иалагоит. Асцена азганк ала иаацәырҵуеит Абгахәыҷи, Абгадуи, Амаамыни. Урҭ езгьы Амшә гәарҭоит. Абгадуи Амаамыни рҽыԥхьакны аҵла иавагылоит. Абгахәыҷы Амшә азааигәара инеиуеит.

Абгахәыҷы.  Уа хәлыбзиа, Амшә шьапҟьаҟьа!
Амшә. (абгахәыҷы аагәаҭаны). Ари уара уоума, Ҵыхәабаба.
Абгахәыҷы. Узҿузеи?
Амшә. Аиқәа ашьаҵара СШАҿу убоит, арахь узҿузеи ҳәа уҵаауеит.
Абгахәыҷы. Суцхраап уҭахызар.
Амшә. Схала исышьасҵоит. (Аиқәашьаҵара ишаҿу икаҳауеит).
Абгахәыҷы (иҵәылхуа). Сыцхыраара мап ацәысукуеит, арахь абақҳәа укаҳауеит!..
Амшә. Иахьадагьы схала аиқәақәа сышьасҵахьеит уара уцхыраарад.
Абгахәыҷы. Нас уажә иухьзеи?
Амшә. Аҵаа иакит, насгьы маҷк иманшәалам, иыҿцуп азы. (Иахьиоу ашьапқәа шьҭыхны ашьаҵара иаҿуп).
Абгахәыҷы (Амшә аиқәа цқьа иахәаԥшны). Ҳо, ҳо, Ҳо!.. закә еиқәа ссирузеи! Изакә модоузеи? 
Амшә. Изакә модоу сыздырам, аха аҳәаанырцәтәуп.
Абгахәыҷы. Иабааухәеи? Аҳәаанырцә уҟазма?!
Амшә. Аҳәаанырцәҟа ацара бзиа избаӡом сара. Араҟагьы сҷыгәӡа сыҟоуп. Абнахьчаҩ ҳамҭас исзааигеит. Бубурдилиантәи. Уахь дыҟан иара.
Абгахәыҷы. О, ауаа дуқәа ҩызас ишьҭыхны иумазаап!
Амшә. Дзышьҭысымхрызеи ҩызас. Аҭынчра зҭахыу уаҩ қьиоуп иара. ҳабна ихьчоит, ашәарах  ҳихьчоит. Нас иҩызара мап зацәыскрызеи? ЏЬара дцацыԥхьаӡа ҳамҭак имамкәа дысзааӡом.
Абгахәыҷы. Излазбо, акасыжәлых мыцхәы бзиа избо дреиуоуп у-Абнахьчаҩ.
Амшә. Уи ус уихымцәажәан уара. Дхаҵа бзиоуп. Насгьы «акасыжәлых» азакәӡам аҳәаанырцәҟа дызцо. иҟазара дирбоит, ауаатәыҩса агәырӷьара риҭоит.
Абгахәыҷы. шәаҳәаҩума иара?
Амшә. Дагьышәаҳәоит, дагьыкәашоит. Дартиступ, абыргцәа рансамбль «Нарҭаа» далоуп. Зегь раасҭа икәашогьы иара иоуп. Адунеи зегьы рыӡбахә рдыруеит дара. Афестивальқәагьы ирылахәхахьеит. «Ахьтәы павлингьы» ранаршьахьеит.
Абгахәыҷы. Ахьтәы шԥа? Ахь иалхыу зыԥсы ҭоу павлинҵәҟьоума?
Амшә. Заҟа уҵарадоузеи, уара ҵыхәабаба. Априз ахьӡуп. Зегьы иреиӷьны иахьықәгылаз азы ирырҭаз ҳамҭоуп.
Абгахәыҷы. нас, уара иуирбахьоума уи ахьы иалхыу апавлин?
Амшә. «Ахьтәы павлин» аԥсуа музеи аҟны иҟоуп, аха сара уи асахьа сирбахьеит. Аҵыхәа бабаӡа, аблақәа кәеицеиуа уамашәа иԥшӡоуп.
Абгахәыҷы. Ус акәхап… Уара излазбо џьара уцарц угәы иҭоуп, ус ауми?
Амшә. Аҽаызҟаҵара сахьаҿу умбаӡои! Аҵаа Бабадуи Асҭыԥҳаи сырзыԥшуп, иааирц иҟоуп, аныҳәахь ҳцоит. Уара избо, усда-ҳәысда абна улоуп, уааԥхьамзар акәхап.
Абгахәыҷы. Уи иузақәмыршәеит! Сышԥааԥхьам! Зегь раԥхьагьы саарыԥхьеит. Уахь акәын сымҩа ахьхаз, аха сшымҩасуаз уара уҿы снымҩахыҵыит, аҳамҭақәа зҭоу ааҵәақәа ргараҿы умч мхар саауцхраап сгәахәын…
Амшә (аиқәа ашьаҵара иаалганы, ирҽеиуа). Иҭабуп, ҳара ҳамч рықәхап ҳәа сгәы иаанагоит.
Абгахәыҷы. Ишуҭахыу, сара стәы сҳәеит… Иабаҟоу дара? Уахьацәымшәаша иҵәахыу?
Амшә. Сҭыҩраҿы иҵәахыуп. Уара узазҵаазеи?
Абгахәыҷы. Хьаас исымоуп. Џьара аӡә дҭалар ҳәа сшәоит.
Амшә. Дарбан изгәаӷьуа сара сҭыҩра аҭалара?!.
Абгахәыҷы. Зеиԥшҟ амло ыҟам. иагьа лывас абна илоуп. Снарыхәаԥшыр ҟамлари…
Амшә. дара иубарц уҭахызар, азамана, урыхәаԥш. (Аҭыбра инҭаланы аҳамҭақәа зҭоу ааҵәақәа ааҭганы инышьҭанаҵоит). Абар! Ажәеиԥшьаа дзықәныҳәаша ашәарахқәа, дара аҳамҭа рацәа еизыргеит ахәыҷқәа рзы.
Абгахәыҷы. иагьа иеигәырӷьаны дара!.. (Абгаду аҿаҵа аӡы аауа аҵла иаавҵны ааҵәақәа инарыхәаԥушеит, Амаамын ианарбоит, нас уи алымҳаҿы акы  нҭанаҳәоит). Азин суҭозар снапаҿы иааныскылар сҭаыхуп.
Амшә. иазууазеи?
Абгахәыҷы. Ихьанҭазар збоит.
Амшә. иаанкыл, ус уҭахызар.
Абгахәыҷы (иҩышьҭнахуеит). Акыр ихьанҭоуп, аха ишьҭнахып ҳәа сыҟоуп.
Амшә. Иарбан «ишьҭанхып» ҳәа узҿу?
Абгахәыҷы. Ишьҭихып ҳәа сыҟоуп сҳәеит. Аҵаа бабаду иоуп сызҿу. имч ақәхап ҳәа сыҟоуп.
Амшә. Ишԥақәымхо! Амчаз иуҭахузеи. Иаҭаххар иара саргьы сицхраауеит.
Абгахәыҷы. Дабаҟоу иара, ласы даарушь?
Амшә. Шьҭа дааихьазар акәын, аха сасцәақәак изааит рҳәеит, иԥырны.
Абгахәыҷы. Иԥырны уҳәо? иабантәааи?
Амшә. Апланета шарԥыиаҵәа аҿынтәи. Иԥыруа Асаан ҳәа изышьҭоу иаанагазаап. Иқьала ааигәара адәҳәыԥш аҿы итәеит рҳәеит.
Абгахәыҷы. Уԥши уара! Нас урҭгьы аныҳәахь инеиуазар акәхап!
Амшә. Инеиргьы ҟалоит, имнеиргьы ҟалоит. Аныҳәақәа зехьынџьара имҩаԥыргоит. Зегьы рҭаара иахьӡашам. Аха сара, снеуиазар ҟалап сгәахәны сеиқәа ҿыц заҵәы сышьасҵеит. Иага умҳәан харантәи иааз сасцәоуп, ԥхашьароуп. Адгьыл шәарахқәа аиқәа рышьаӡам рҳәо изыҟасҵари…
Абгахәыҷы. Аҵаа бабду исасцәа ныжьны макьана дзаауам. Чеиџьыкак рзыҟаимҵаӡакәагьы иушам аныҳәаҿха. Асҭыԥҳагьы дықәшьқьраа рымаҵ луазар акәхап. Аамҭа баша изҳарӡуеи… Уааи ҳкәашап.
Амшә. Ишԥа, абыржәыу?
Абгахәыҷы. Уазыҟаҵаӡами?
Амшә. Сазыҟаҵоуп, аха аныҳәаҿы ҳкәашар еиӷьӡами?
Абгахәыҷы. Аныҳәаҿгьы ҳкәашеит аха суҳәоит мап сцәумкын. Саргьы сшыкәашо усырбарц сҭаыхуп. Ахә ушьап. Сара сзы  акыр иаԥсоуп уара уажәа. Саргьы ушыкәашо збап.
Амшә. Бзиоуп, ус иуҭаххазар.
Абгахәыҷы (абжьы ҭцаны). Амузыка! (Амузыка алагоит. Амшәи Абгахәыҷи уажәы-уажә ааҵәақәа рахь ихьаԥшуеит. Амшә зынӡа аҽаҭаӡаны икәашоит. Урҭ кәашонаҵы Амаамын ааҵәақәа аашьҭыхны ицоит. Абгаду гәырӷьаны иччоит. Абгахәыҷы акәашара аиҟәыҵны аинҟьара иаҿуп. Амузыка нҵәоит, Амшәгьы акәашара иалгоит).
Абгахәыҷы (еинҟьо, абжьы ҭцаны). Ирауа! Ирауа, Шьапаҟьаҟьа! Шаҟа ирцеиааны укәашозеи, афырхаҵа!
Амшә (агәы иахәаны). Иашаны иугәаԥхама?
Абгахәыҷы. Сгәамԥхашьас иҟоузеи! Убас иԥшӡаны укәашоит! Убас уеилҟьаны, уџьашьазәны!.. Ҳәашьак сзаҭом!..
Амшә. Абнахчьаҩ иоуп исзырҵаз. иара икәашарақәа рҿынтәи ауп. Ариа кәашара Бумбурдилиатәуп афестиваль аҟны даныкәашоз зегьы ыгланы изеинырҟьозаарын!
Абгахәыҷы. Ҳәара аҭахыума, уи ҵабыргхоит! Асеиԥш иҟоу акәашара згәамԥхара дарбану! Насгьы, иагьа дкәашаҩ бзиахап ихаҭа. Аха имӡакәа иҳәатәуп, уи аҵаҩ бзиагьы дшышьҭихыз. Аҟыбаҩ злоу аҵаҩы!
Амшә. Сара соума ызӡбахә умоу?
Абгахәыҷы. нас уаҳа дарбану! Абаҩхатәра цқьа улоуп! Аиаша уасҳәап угәы иалымсын, аха асҵәҟьа улоуп ҳәа сыҟамызт.
Амшә. Сара иқгь акәашарақәа здыруеит. Иуҭахызар сузыкәашахп.
Абгахәыҷы. Мап, мап, иазхоит. Уи аҟара усырааԥсар сҭаыхм. Ак уасҳәашан: сара сыкәашара шԥоубеи?
Амшә (иаахәыцны). Уцәгьамкәа әуашоит, аха
Абгахәыҷы. иарбану, иҳәеишь?
Амшә. Уаныкәашо наҟ-ааҟ ухьаԥушеит. Ус аҭахӡам.
Абгахәыҷы. Шцьылароуп уи…
Амшә. Сара сырҵаҩы – Абнахьчаҩ абас исирҵоит: Уанкәыашо ухы умырҵыслароуп! Ииашаны иукызароуп!
Абгахәыҷы. Ишԥазури, сара рҵаҩыда схала исҵаз ауп. Аҳы, сара  сцеит. Абзиара узыҟалааит Шьапҟьаҟьа! (Абгахәыҷы уаанӡа ицахьаз Абгаду инашьҭалоит. Амшә аԥсы ашьарц инатәоны ааҵәақәа шыҟам гәанаҭоит. Абжьы ҭцаны абыбра иалагоит).
Амшә. Ааҳ, сара абзамыҟә! (Ахы иасуеит). Аа-у, сара гәаҟ, сара еиылмга, ишԥасыхьуаз абас… Агәра шԥазгеи Абгахәыҷы гызмал… Ишԥаҟасҵои шьҭа? Сышԥашьи… Сышԥарԥхашьеи… Схәыҷқәаҵәҟьагьы шҳәаркьиуаз ирысымҭеит, арахь зегьы иара иаманы ицеит. Ааит уара гәымха… Ааи сара аиылмга… Иҟасҵарызеи?.. Рхынҳәышьас иамоузеи?.. (Акы аагәалашәаны). Абнахьчаҩ адырра иҭапи. Уи дсыцхарауеит. Анышә иҵазаргьы иԥшаауеит. (Амҿтәы иалхыу ателефон атрубка аашьҭыхны алымҳа инадкыланы). Алло! Алл-оо! Абнахьчаҩ иқьала аума сахьақәшәаз? Сҩыза гәыраз. Абнахьчаҩ! Арыцҳара ҟалеит, арыцҳара! Ирӷьычит аҳамҭақәа зегьы! Аа?.. Абгахәыҷы ауп уаҳа иарбану! Ишԥа? Уахьӡа уҳәама? Аиеи, аха сара сшәоит. Аиқәа ҿыц сышьоуп, Бумбурдилиантәи исзааугаз, иҟьашьыр ҳәа сшәоит ада сымаӡам. Исышьысхуама, аарлаҳәа исышьасҵеитеи!.. Бзиоуп нас… еиылскааит сҳәеит… (Атрубка ықәнажьуеит, нас аиқәа ашьхра иалагоит, акыр иадхаланы иашьнахуеит нас аҭыҩра ахаҿы иныкнаҳаны аҵара аҽазнакуеит). Знык абарҭ снапқәа урԥыхьашәааит амӡышәа, уисырбап сара аӷьычра закәу!.. (Иласны ицоит).

Аҩбатәи ахәҭа

Ахԥатәи асахьа

Иаабац асцена, аха аҭыҩра ыҟаӡам. Асцена ашьҭахьынтәи иааҩуеит ахысбыжьқәа. «Сныжьны умцан. Суҳәоит,  сымала снумыжьын!..» Ари Абгахәыҷы абжьоуп. Ааԥсара аныԥуша иаацәырҵуеит Абгаду, уи ашьҭахь Абгахәыҷы.

Абгаду. Ушьаҳаиҭхама уара уласы! Дҳахьӡарц акгьы шинным умбаӡои?
Абгахәыҷы. Уаасзыԥшы уара. Еиӷьуп ҳааҭгылар. Иҳадырбало ҳәа акгьы ҳамаӡам.
Абгаду. Ауаа рҟазшьа уара уеиҳа сара издыруеит, ҳаишьуеит. Урҭ усоуп ишыҟоу. Гәрамгарҭас уаашьҭырхыр, иаразнак иуеихсуеит. Ҳшьамхы ҳҽаҳаргароуп, уаҳа ԥсыхәа ыҟам.
Абгахәыҷы. Сааԥсеит, уаҳа сылшом. Абра џьара чықьк сҽавазӡоит…
Абгаду. Аԥсҭазаара угәы ахшәазар, ишуҭахыу… Сара макьана сцалоит. (Абгахәыҷы ачықь иаватәоит. Дласны даауеит ашәақь зкыу Абнахьчаҩ. Уи дгәазҭаз Абгаду царц иалагоит).
Абнахьчаҩ (ибжьы акаҩҳәа иақәиргоит). Уаанҿас, Абгаду! Уаанҿас мамзар суеихсуеит… (Абгаду шәаны иқыџь-қыџьуа иаагылоит, аԥхьатәи ашьапқәа шьҭнахуеит).
Абгаду. Сумшьын! Џьаргьы сцаӡом, амала умхысын. (Ишьамхнышгылоит). Сумшьын, суҳәоит срыцҳашьа.
Абнахьчаҩ. Аԥсҭазаара уҭахыуп, арахь аӷьычра уаҿуп, ашәаргәында!
Абгаду. Акгьы сымӷьычеит сара. харак сымаӡам.
Абнахьчаҩ. Уҩны узцозеи нас, харак умамзар? Угыл абыржәыҵәҟьа.
Абгаду (игылоит). Сшәеит аиашаз… Абџьар укыуп.
Абнахьчаҩ. Уҩны узцозеи нас, харак умамзар? Угыл абыржәыҵәҟьа.
Абгаду (игылоит). Сшәеит аиашаз… Абџьар укыуп.
Абнахьчаҩ. Иабаҟоу аҳамҭақәа зҭоу ааҵәақәа?
Абгаду. Сыздыруам, сара исымгӡаеит.
Абнахьчаҩ. Иабаҟоу Абгахәыҷы?
Абгаду. Сыздыруам, исымбаӡеит.
Абнахчьаҩ. Ушьҭахь игыланы инеиуан…
Абгаду. Иҟалап. Аха сара саԥхьаҟа акәын сахьыԥшуаз.
Абнахьчаҩ. Амц цҳәоит. Абгаду, аиаша уҳәар – уоусыжьуеит. Амц цҳәар – уахьсрыхәуеит…
Абгаду. Избан сзахьурхәуа Сара исымҳәеита кгьы шысхарам.
Абнахьчаҩ. Иазхоуп амцҳәара. иабаҟоу Абгахәыҷы?
Абгаду. Сынҭагыланы сықәуеит ишысымбаз ала.
Абнахьчаҩ. Абга ақәра агәра згаӡом. (Ишәақь нақәикуеит). иабаҟоу Абгахәыҷы? Аҵыхәтәаны акәны суазҵаауеит, иудыруаз…
Абгаду (ишәаны). Иуасҳәоит, ахақәиҭра шсуҭо ала ажәа суҭозар.
Абнахьчаҩ. Иусҭоит ахақәиҭра.
Абгаду. Иашацқьаны, соуужьуама?
Абнахьчаҩ. Ажәа анусҭа, уоусыжьуеит, амала аиша ҳәа. (Абгаду инарбоита чықь иавҵыҳәҳәо Абгахәыҷы аҵыхәа). Уаацәырҵ арахь. Ҵыхәабаба! Уаацәырҵ сҳәеит! (Иара ииҳәо иахаҵгылаӡом, нас днеины инапала аҵыхәа аанкыланы дахоит).
Абгахәыҷы. Уаау, уаау!.. Ишсыхьуа узымдырӡои уара? (Аҵыхәа шикуыу асценахь иааигоит). нас, ишоуужьра сҵыхәа, сара џьаргьы сцап ҳәа сгәы иҭаӡам (Аҵыхәа ауижьуеит). Насгьы иудыруазааит, сара сҟәмышәышәны сааӡоуп, ус азныҟәарақәа срышьцылаӡам.
Абнахьчаҩ. Срышьцылаӡам уҳәама? Аӷьычрагьы уашьҷылаӡами?
Абгахәыҷы. Акгьы змам, изыхӡым роуп иӷьычуа. Сара аӡә итәы згартә еиԥш акы сазрыцҳаны сыҟаӡам.
Абнахьчаҩ. Нас, уара уус алаӡам аҳамҭақәа рӷьычра, ус акәу?
Абгахәыҷы. Сусыс иалоузеи? Иабатәи ҳамҭоу?! Иабатәи ӷьычроу?! Схы иҭам, сгәы иҭам. Уаҳа абрис ара сҿы уаламцәажәан.
Абнахьчаҩ. Шьапҟьаҟьа адырра сиҭеит, ахара здиҵогьы уара уоуп, Ҵыхәабаба. – Уааласны иуҳәар, уара иузеиӷьуп. (Ашәақь нақәикуеит).
Абгаду. Излазбо ала аус дуқәа шәымоуп. Сара сцап, сышәԥырхагахом. (Ацара аҽазанкуеит).
Абгахәыҷы (Абгаду ахь). Ишԥеилкаатәу «сара сцап»? Ишԥыкәу ушцо?
Абгаду. Шәара шәхатә усқәа шәымоуп, саргьы сиымоуп схатәы.
Абнахьчаҩ. Сара уи шоусыжьуа ала ажәа сҭихьеит.
АБгахәыҷы. Исзеилкаауам, избан?
Абнахьчаҩ. Избанзар, ԥсыцқҵьала иаҳәеит…
Абгахәыҷы. иарбан иаҳәаз, агәымха?!.
Абгаду. Уҵыхәа бабаӡа иахькылҳәҳәоз исырбеит. Сара исымҳәаргьы иара ихаҭа ибон.
Абгахәыҷы. Шаҟа исцәымӷузеи ацәгьаҳәара! Фуф, ацәарӡга!.. Убз уҿы иҭамгылаӡо, иуҟазшьоузеи?.. Уца наҟ, сыблақәа урхымгылан…
Абгаду. Сара иара усгьы ацара сгәы иҭоуп… (Ацара аҽазкуа). Уусқәа маншәалахааит, Ҵыхәабаба.
Абгахәыҷы. Уааӡырҩи… (инахьӡаны алымҳаҿы). Амаамын ахьыҟоу здыруеит. Сара сыда ахаангьы иузыԥшааран уҟаӡам.
Абнахьчаҩ. Закәузеи уа шәызлацәажәо? Уцозар, уца, Абгаду.
Абгаду (иаахынҳәын). Цашьас исымоузеи, ҳаҭыр дуӡӡа зқәысҵо Абнахьчаҩ ухаҵкы… Суҳәоит, суашьапкуеит, иоужь  Абгахәыҷы. харак аманы иҟаӡам, ирыцҳашьа. Иаҭ ахақәиҭра.
Абнахьчаҩ. Аиаша санаҳәар иаусыжьуеит, иҟанаҵазгьы усҟан ианасыжьуеит. Мап анакәха, ашьацҳәа иансыркуеит, уа иаҿатәазааит ҽааныӡна.
Абгахәыҷы. Ҟауҳ! Аԥхын дуӡӡагьы ара саҿатәазаауама?.. Уи гәаҵәажәпароуп, рыцҳашьарадоуп… (Иҽхарҵәуеит). Ма исхароу акрыҟандаз… Сзыхҟьаз ҳәа сызмдырӡо…
Абгаду. Суҳәоит Абнахьчаҩ, ирыцҳашьа. Иумбаӡои агәы ԥжәаны ишҵәыуо?.. Иӷьызкны иԥсыр ауеит, амалгьы агәы  ԥшқоуп.
Абнахьчаҩ. Аушьҭышьас исымоузеи?! Ашықәс Ҿыц ааины иааҳадгылеит, ахәыҷқәа ракәзар еизахьеит, арахь аҳамҭақәа ыҟаӡам. Закә ныҳәоузеи, ҳамҭада… Ашәарахқәа ирызгәаашт ахәыҷқәа, реиҩызарагьы аҵыхәтәа ԥҵәашт. Мап, иаусшьҭуам аҳамҭақәа ҳауаанӡа.
Абгаду. Ус акәзар… Исараӡа сара. Абгахәыҷы! иугәаларшәа аҳамҭақәа ахьыӡоу. Аҳы, цқьа уаахәыци… Издыруада абнахьчаҩ уицәыԥхашьозар, сара слымҳаҿы иҳәа. Изгаз ҳәа акрудыруазар ма сара исаҳәа, хәыҭхәыҭла.
Абгахәыҷы. Шаҟа уҟәышузеи, асԥыцәгьа… (Абжьы  ҭганы). Акгьы шысзымдыруа шәасҳәахьеит сара. Саушәыжь! (Иҳаш-ҳашуа иааԥсаха иааиуеит Амшә. Абгаду иҩцны иоцит).
Амшә (Абгахәыҷы гәаҭаны). Абар, аӷьыч гызмал! Абар сжьаны аҳамҭақәа згаз! Иааг арахь, иааг! Иааг абыржәыҵәҟьа аҳамҭақәа!
Абгахәыҷы. Аҳамҭақәа уара ухаҭа иуамхафеит арахь сара исықәуҵеит. Аԥхамшьа! Аламысда! Заҟа иҽеимзеи ухымҩаԥгашьа.
Амшә. Сара соума иламысдоу, аԥхамшьа гызмал уара! Арахь сара исықәуҵарцгьы уаҿуп ацәарӡга! Сыгәра ганы ашәарах еизыргаз сырҭеит, уара уаалаганы исцәуӷьычит. Схәыҷқәаҵәҟьагьы агьама дмырбаӡакәа сахӡыӡаауа иҵәахны исыман. Уара?..
Абнахьчаҩ. Угәы уԥмжәан, Шьапҟьаҟьа. Уара хара шумам агәра згоит. Еилкаауп Абгахәыҷы ишаусу иҟалаз зегьы. Еиӷьуп усыцхраа. Уааи (Абнахьчаҩи амшәи еицхырааны Абгахәыҷы ацәҟьа иадыркуеит). Шьҭа убра уаҿатәаз.
Абгахәыҷы. Исыхьуеи, саҿатәазаауеит…
Амшә. Уауҳашьҭырц ҳаҟаӡам.
Абгахәыҷы. Соушәмышьҭыр шәабацо! Хара шсыдым анааилышәкаалак, шәхала соушәыжьуеит. (Абжьы ҭганы). Сара агәра сгоит аиаша аиааира шаго!
Амшә. Нас сара исамхафаҵәҟьеит ҳәа угәы иаанагома уара?
Абгахәыҷы. Иуамхамфазаргьы ахьчашьа уақәымшәеит. Угьылдызуа акәашара уаҿын.
Амшә. Мшәан, акәашара салазгалаз уара уами!
Абгахәыҷы. Ҳаицыкәашар сҭахын, уи бааԥсыс иаҵоузеи?! Насгьы угәҽанысҵуеит, аӡәы иуцәимгааит ҳәа уасҳәеит, ахау ара… Ажәеиԥшьаа ибоит сара агьы  шысхарам. Ижәдыруазааит исзыжәуа шыгәнаҳароу.
Амшә (агәы ԥшаауа). Сҩыза гәыраз, АБнахьчаҩ! Сгәы ԥшаауеит. (Аҵәыуара иамханакуа). Ирыҳцасшьоит ихәланакааит.
Абнахчьаҩ. Иарбану?
Амшә. Абгахәыҷы мыжда… Харада ахара адаҳҵошәа збоит. Иага умҳәан сара исхароу рацәоуп.
Абгахәыҷы. Аа, иуаҳауама? Иуаҳауама Абнахьчаҩ, Шьапҟьаҟьа иаҳәаз? Иҟалаз иара ишахараз иақәшаҳаҭхеит.
Абнахьчаҩ. Иарбану уара иухараны иуԥхьаӡо№
Амшә. Акәашара самханагалацәан…
Абгахәыҷы. Аицкәашара ҳаҿын. Нас шәазхәыци, акәашареи аӷьычреи сзеилагӡарызу?
Абнахьчаҩ (даахәыцны). Ус анакәза, Абгахәыҷы амала иҟаӡамызт.
Амшә. иҟалап. Уи сазымхәыцӡеит. Уара уда иҟадаз? (Абгахәыҷы ҿнаҭӡом). Иҳәа уара мцахәыцәа!
Абнахьчаҩ. Иҳәа уоуҳашьҭыр уҭахызар.
Абгахәыҷы. Исҳәар сақәӡуоу сыздыруам…
Амшә. Иҳәа! Иҳәа акрудыруазар.
Абнахьчаҩ. Ҩызак иаҳасабала суҳәоит, уҳацхраа. Ахәыҷқәа ҳамҭада инумыжьын.
Абгахәыҷы. Ҩызак иаҳасабала!.. Уи даҽакы иамусуп. Аха исҳәеит ҳәа изхәарҭоузеи, арахь  иуужьҭхьеитеи.
Абнахьчаҩ (даахәыцны). Абгадугьы ыҟан ус анакәха.
Амшә. Ахаҭа убама?
Абгахәыҷы. Ашьҭақәа аргама избеит. Уи моу иҩны ишцоз снахьыԥшит, уара уҿынтәи санықәҵҵәҟьа.
Амшә. Ҳаи, абна иацәымӷхааит! Ҳаи, усҟан иаасоуҳәазҭгьы…
Абгахәыҷы. Иуасҳәарын, ас аӷьычра шыҟалаз здыруазҭгьы.
Амшә. Ҳаи, агәымха, Абгаду!..
Абгахәыҷы. Соушәыжь шьҭа.
Амшә. Ушԥауҳмыжьуа рыцҳа, харада уҭакны уҳамоуп. (Амшә Абгахәыҷы аунажьырц аҿынанахоит).
Абнахьчаҩ (ибжьы ҩыҭцаны). Уҽаанкыл Шьапҟьаҟьа! Амшә аҽааннакылоит). Умыцаклан. (Абгахәыҷы ахь). Иабагеи Абгаду ааҵәақәа?
Абгахәыҷы. Уи сара сиыздыруам, сара изыдруаз зегьы сҳәеит.
Абнхьачаҩ. Макьаназ мцымзар акгьы умҳәацт. Уа уҭатәаз, Абгаду кны иааҳгаанӡа.
Абгахәыҷы (абжьы ҭцаны). Ус сызныҟәара иашам. Закәузеи уара шәызҿу? Ԥсыцқьара иатәым ас ахымҩаԥгашьа! Сара сашшуеит! Апрокурор иҟынӡагьы снаӡоит! Ас исныжьраны сыҟаӡам! Избан абас зысыжәуа?..
Амшә (аҵәыуара иаманакуа). Сҩыза гәыраз! Ирыцҳауп, иара иахарҵәҟьамзар. Ԥсыцқьала иадыруаз езыгь аҳәеит. Абгаду анышә иҵазаргьы алымҳацәқәа ирынкны сара иузаазгоит. Ари ауҳажьып.
Абнахьчаҩ. башаӡа ирыцҳаушьоит. Уи закәыҵәҟьоу сара иаҳа издыруеит. Аҳабла зегьы азашшуеит кәтышьаҭра ннажьуам ҳәа.
Амшә. Ҟоҳ! Афасааит аԥсы цәгьоуп ҳәа сыҟамызт. ииашамкәа агәра рымгозар ауаа?
Абнахьчаҩ. Ишԥаиашам. Ажәлар рҿы икылганы аусгьы рыӡбахьеит.
Амшә. Нас?
Абнахьчаҩ. Ашьра ақәырҵеит.
Амшә. Ҳаи, ацәарӡга! Убарнӡа инеиртә гәаҟрас изыниазеи?
Абнахьчаҩ. Асԥыцәгьара.
Амшә. Нас аԥсы зланхазеи?
Абнахьчаҩ. Убриу ара уеиԥш гәыраызк аҳәара иҟаиҵаз иаххәыцны иуорыжьит.
Амшә. Нас уи ашьҭахьгьы аҽамырҽеиӡеи?!
Абнахчьаҩ. Аухаҵәҟьа инкылсын, зымшала иаурыжьыз икәтыҵра инҭалан, икәытқәа иреиҳаз аарылԥааны иагеит.
Амшә (игәааны). Ҳаи, аламысда зынӡа ибжьысхьазаап. Иҭакызааит… Уа иҭаԥсааит, ацәарӡга!
Абнахьчаҩ. Уара баша аамҭа умырӡын. Абгаду ахьыҟазаалак икны иааугароуп. Урҭ рус еивҵамкәа иҟаӡам.
Амшә. Уи сара избап.
Абнахьчаҩ. Уласы, уласы аныҳәа ааигәахеит, арахь аҳамҭақәа ыҟаӡам.
Амшә. Ах, абжьысқәа, абна шәацәымӷхааит! Иааҟарҵазеи! Ҳаазықәдыршәазеи! Сышԥаршьи! Сышԥадырԥхашьеи!..
Абнахьчаҩ. Алақмар нас иуҳәалап. Уҳәарычаруа акәымкәа, уласны уца.
Амшә. Сгәы ԥыжәжәоит… Сгәы… (Иҩны ицоит. Абгахәыҷы абжьы ҵәыҵәӡа ашәак цәырнагоит, аха изанымагӡакәа иҟрым-ҿрымуа иааҟәыҵуеит, нас ҿыц иналагахуеит).
Абнахьчаҩ. дара угәы алаҟазар акәхап ашәакгьы уҳәарц уаҿуп.
Абгахәыҷы. Протест ашәоуп сара исҳәо. Сышнеиуа акрыфарагьы саҟәыҵуеит. Усҟан ашәарахқәа зегьы шәара ишәҿагылоит, соушьҭразы иқәгылоит. Иумбари шәызлаԥшраны иҟоу закәхо!..
Абнахьчаҩ. Иуфо уаур иуфашт, аха иузҭода! Ашәарахқәа уара узыҳәан рыҽдырааԥсарым, аха уԥс хәыҷы наухшәар иагьа игәырӷьап аҳабла ркәытқәа. Узҿыу уаҟәыҵны аҳамҭақәа ахьыҵәахыу угәалауршәар иаҳа иузеиӷьхап.
Абгахәыҷы (иҵәаауа). Уаау, уаау… Сара акгьы сымгаӡеит, акгьы сыздыуам-аам…
Абнахьчаҩ. Хә-шәымҭак аҿҳәара усҭоит. Саагьежьаанӡа иугәаламшәар упҟара салагоит. Иуаҳама? (Дцоит).
Абгахәыҷы. Сумпҟакәа, сааӡара уадыԥсылазаап! Уаау сара хәаша… (Абгахәыҷы абжьы ҭцаны зны ишәаҳәоит, зны иҵәаауеит. Иааҩуеит ашәа хаак. Ари Асҭыԥҳа лоуп, ашәа шылҳәо даацәырҵуеит. Ашәаҳәара аиҟәыҵхьоу Абгахәыҷы аҽрыцҳатәӡаны аҳәҳәара иалагоит). Шәсыцхраа! Уаҩ шәыҟаӡами уара, шәсыцхраа!
Асҭыԥҳа. Иҟада ара?
Абгахәыҷы. Сара соуп, Асҭыԥҳа! Сыԥсы баԥшәмаха!
Асҭаԥҳа. Унан, Ҵыхәабаба! Узыниазеи уара арыцҳа?
Абгахәыҷы. Арыцҳараҵәҟьа саниеит Асҭыԥза. Бансыцымхраагьы аргамаду сҭахеит.
Асҭыԥҳа. иҟалазеи?
Абгахәыҷы. Ашьацҳәа сакит скагәаны. Аныҳәахь сцап ҳәа сахьаақәлаз ишыббо абас срыцҳахеит.
Асҭыԥҳа. Ишԥаузгәамҭеи уара рыцҳа, ашьацҳәа?
Абгахәыҷы. Амахә ақәын, иҵәахны. Изыргылаз ихаҭа даҿашәааит ҳәа ибаҳааит!.. Бсыцхраа, сшьапы хәрит.
Асҭыԥҳа. Исылшозеи? Иҟасҵарызеи?
Абгахәыҷы. Абри ашаха бааханы иҿжәа. (Илнарбоит). нас убри адаҷ ԥырҭлатәуп. Бхы бамеиӡган абааԥсы… Сыԥсы анеиқәбырха адәы сықәуп бара бзы, бааццакы.
Асҭыԥҳа. Уцхыраара сазыхиоуп, аха исзеиылмкааит изахьӡу адаҷ.
Абгахәыҷы. Закәызеи бара ак бзеиылмкааӡо… (Илнарбоит). Абар абриа уп. Аха зны абри ашаха баха. (Асҭыԥҳа ашаха аанкыланы дахарц далагоит, аха амч шлымам лныԥшуеит). Баха, бымч бамеигӡан…
Асҭыԥҳа (еиҭа дахо). Сеигӡаӡом, аха исылшом, Ҵыхәабаба…
Абгахәыҷы (игәамҵны). Закәызеи бара акгьы былаӡамкәа… Ашахаҵәҟьа цҵьа ибызкуам.
Асҭыԥҳа. Сымч маҷуп, Ҵыхәабаба. Ишԥазури салхызар асы?..
Абгахәыҷы. Бынкаӡыҭ бышцо ауп ибықәнаго, ашәаҳәарада акгьы злам… Акры сықәзар дыснымиозеи мчык змоу. Бнаскьа наҟ.
Асҭыԥҳа. Маҷӡак иаачҳа. Лассы дааиуеит сабду – Аҵаа Бабаду. игәы разуп, амч дазрыцҳам – уеиқәирхоит.
Абгахәыҷы. Аҵаа Бабаду лассы дааиуеит бҳәама? (Алахь еиқәҵаны). Акгьыс ыхьуам, убри саницәца… (Иааҩуеит абжьқәа: «Сара акгьы сымгаӡеит… Усмысын..,» Ари Абгаду абжьоуп. Иаацәырҵуеит Абгадуи Амшәи. Амшә Абгаду ахәлымшәы ҵкаа иакыуп, асцена агәҭаҿы иагәҭасуеит. Абгаду каҳауеит).
Амшә. Угыл. (Абгаду еихоит, аха агылара ацәыуадаҩуп). Угыл сҳәеит. (Иҩагылоит. Абгахәыҷы ахь.) Шьҭа иҳәеи аԥхьан узлацәажәоз.
Абгахәыҷы (уамашәа иабазшәа). Иарбану сызлацәажәоз?!.
Амшә. Абгаду аҳамҭақәа шагаз атәы.
Абгахәыҷы. Уи аҩыза сҳәакәым, сыхгьы иҭасымршәцт!
Амшә (игәааны). Иуҳәаз еиҭаҳәа уара амӡышәа.
Абгаду. Иакәым ак уамхамҳәазааит, Ҵыхәабаба.
Абгахәыҷы (Абгаду иаҳартә иныҵакны). Уара иуқәнамго акгьы ыҟаӡам, аха… (Абжьы рдуны). Сара избаз ашьҭақәа роуп. Насгьы иҩны ишнеиуаз снахьыԥшит. Абри ауп сара исҳәаз. (Дааиуеит Абнахьча)).
Абгаду. иара уигьы ҳәашьас иумааз? Аҭыҩра ааигәара сыҟаӡамызт сара.
Абгахәыҷы (зегьы ираҳартә). Иашоуп, уҟаӡамызт. Аха сургәаан азы исҳәеит. Сымацара сынужьит, арыцҳара санақәшәа. Уара қьаф уа абна улоуп, сара ара сымлашьуа аҵәҟьа саҿатәоуп аныҳәамшха.
Абнахьчаҩ (дгәааны). Саб иԥсаныс шьҭаҵәҟьа сшумеигӡо. Иҳәа аиаша, Абгаду акәу уара уара уакәу изга? (Ишәақь Абгахәыҷы инақәикуеит, иара шәаны, аҽреиџьны инатәоит).
Абгахәыҷы. Аиашаҵәҟьа сҳәозар… Аиашаҵәҟьа шәаҭхызар… Абгадугьы иамгеит, саргьы исымгеит. Изгаз даҽакыуп. (Аҵаа бабаду дласны дааиуеит).
Аҵаа бабду. Иҟалазеи абааԥсы! ҳазшьыда? Ҳаимызҵәада? (Амшә ахь). Баша сышԥауқәгәыӷуаз Шьапҟьаҟьа. иухьзеи, ахәыҷқәа рхәы узымхьчо аҿынӡа умчыдахама?..
Амшә (ахы ҵарҟәланы иаагылоит). Аԥхашьара сакны сагоит, аха исыхьгәшьеит…
Абгахәыҷы. Аах иааҳазнаузеи! закәытә хынҭаҩынҭароузеи ҳазланаҵаз!..
Абгаду. Иҳәа, уара изгаз! Уаҳа царҭа ахьҳамам умбаӡои… Мамзар сара исҳәоит.
Абгахәыҷы (Абгаду иамырҳәакәа). Амаамын, Гәмысҭатәи Амаамын ауп изгаз. Сара схаҭа избеит.
Амшә. Уи закәхзеи ҳабнаҿы ицәырҵыз? Амц уҳәозар?
Абгахәыҷы. Шәара зегьы шәнеиԥхьашьшьаа снашәхагылааит мцык налаҵаны исҳәозар.
Абгаду. Саргьы сшаҳаҭуп. иара ахаҭоуп изгаз.
Абнахьчаҩ. Нас уажәраанӡа изышәымҳәазеи?
Абгахәыҷы. Ҳаршәеит. Сара иамысхуеит ҳәагьы салаган, аха иара аҽырцәгьаны абас ҿаанаҭит: «Ҳара хышәҩык ҳреиҳауп, сыцәгьа анаауҳәа бгашьаҭра шәыҟамкәа шәынсырҵәоит». Абас анаҳәа, саргьы сшәеит. Сыҵырҟьа исышьҭоу сзымхошәа, даҽа ӷацәақәак зсырҳарызеи сгәахәит.
Абнахьчаҩ (Абгаду ахь). Нас уаргьы уацәшәама?
Абгаду. Саргьы нас… Абгахәыҷы аҿы ҭыӡәӡәаа ианацәажәа ных-ных сгәахәит. Аҽалагалара ишаԥсамыз збеит. Амала исҳәеит сара: «Уара ламыс умауааит, ахәыҷқәа рҳамҭақәа аарымкәкәааны ишԥоуго» сҳәеит. Аха сыгәхьаа акуазма, ус аҳәеит: «Сшәықәыжьцәааит ахәыҷқәагьы шәаргьы». Еес, инықәҳа ицеит.
Амшә. Ҳара ҳазгьы убасҵәҟьа аҳәану?
Абгахәыҷы. Еицәоугьы аҳәеит, аха уи сҿы иақәнарганы араҟа исызҳәом. (Абнахьчаҩ иахь). Шьҭагьы соуумышьҭӡои, Абнахчьаҩ?
Абнахьчаҩ. Иабацарыз Амаамын? Угәы ишҳԥаанаго?
Абгахәыҷы. Гәымсҭаҟа ицазар акәхап, аҩныҟа. Уаҳа иабацарыз.
Аҵаа бабаду. Ишԥааури нас, Абнахьчаҩ ухаҵкы? Ашықәс Ҿыц абар ҳашәыхмс иаахыҵуеит, ахәыҷқәа ракәзар иаҳзыԥшуп. Амаамын ҳәа шәызҿу акәхап абрахь санааиуаз ҳаиҿаҳаит, сшабазҵәҟьа иааҳәны иҩит. Аха акгьы акны сиымбеит.
Абгаду. Иафахьазар акәхап.
Абгахәыҷы. Ишԥа уара, ҳалымкаау?
Абнахьчаҩ. ҳалымкаа уҳәама?! Ус анакәха шәаргьы шәыбыз алоуп, ахәымгақәа! Сцәа ианыруеит араҟа ҩысҭаарак шыҟоу. Амаамынқәа аӷьычра здыруа ирышьҭрам…
Асҭыԥҳа (аҵәыуара дамханакуа). Аҵаа бабаду, џьара ак ӡбатәуп. Ас агылара ҟалом. Ахәыҷқәа ҳзыԥшуп. (Асцена аганаҿы иаацәырҵуеит Амаамын. Асҭыԥҳа уи лылаԥш иҵашәоит). Абан, абни акәзар, Бабаду?
Аҵаа Бабаду (игәаҭаны). Ахаҭа! Абар иара! Иара ахаҭа! Ишкәы! (Амаамын Аҵаа Бабадуи Асҭыԥҳаи ирыцәшәаны иҩуеит, аха Амшә уи лакгәа иакуеит).
Аҵаа Бабаду. Иҳәа амӡышәа! Иабаҟоу аҳамҭақәа?
Амаамын. Исҳәаӡом. Издыруеит, аха исҳәаӡом.
Асҭыԥҳа. Избан изумҳәо?
Амаамын. Избанзар, шәара шәыбзиаӡам. Аныҳәа бжьышәхырц шәаҿуп, ахәыҷқәа рҳамҭақәа рцәыжәгарц шәыӡбеит. Насгьы ашәарахқәаеи ахәыҷқәеи еишәырсырц шәашьҭоуп. Шәыбзиаӡам шәара!
Абнахьчаҩ. Иуазҳәада уара ус?
Амаамын. исазҳәаз иазыжәуазеи? Аус злоу аҳамҭақәа урҭ рнапаҿы иҟамлароуп.
Абнахьчаҩ. Уара ииашаҵәҟьаны агәра угома Аҵаа бабадуи Асҭыԥҳаи аҳамҭақәа ртәыртәырц ишаҿыҵәҟьоу?
Амаамын. Агәра зымгозҭгьы иӷьычны изгарымызт. Урҭ рыгәҭаны бааԥс анеибырҳәоз зылмҳақәа рыла изаҳаз исарҳәеит.
Абнахьчаҩ (Абагдуи Абгахәыҷи рахь). Шәара шәоума Аҵаа Бабадуи Асҭыԥҳаи бааԥсқәоушәа  Амаамын агәра азыргаз?
Абгаду. Усс иҳамоузеи, џьбеит!.. Хаҭала сара дара паут рықәсҵоит, рыгәрагьы згоит Асҭыԥҳаи Аҵаа Бабадуи.
Абгахәыҷы. Иаҳамбаз иаҳмаҳаз ҳәашьас иҳамоузеи?! Ишьҭагәаны ианышәк ахы арқьиарц иаҿуп. Амаамын мӡышәа! Ааи, ааи… Иԥхоумшьаӡои уара ахәыҷқәа рхәы аӷьычра ухы иахьаҭәоушьаз?! Ԥу, ацәарӡга!
Амаамын (иаҳәара азымдыруа ишанханы). Акгьы сзеилкаауам… (Абгадуи Абгахәыҷи рахь). Шәара шәакӡами нас Аҵаа бабадуи Асҭыԥҳаи рзы бааԥсрас иҟоу зегьы сазҳәаз? Шәара шәакәӡами  аӷьычра сазыҟазҵаз?.. Измааноузеи уажә шәызлацәажәо?
Абгахәыҷы. Иубзузеи, убз хырҵәааит…
Абнахьчаҩ. Иазхоуп шьҭа, аԥсымцқьа Ҵыхәабаба! Уаргьы мцымзар ак уҳәом. Абгаду. шьҭа еиклаахеит абарҭ аԥсы ҟымҟымқәа шракәу ацәгьоура узыруз. Уара иурӷьычны нас дара иртәыртәырц, абри акәын ргәы иҭаз. Аха иахьумыгӡеит. иахьа ныҳәоуп ҳрылакьысрым, аха инымҩасыр ҳаицәажәақәарц ҳаҟоуп.
Амаамын. Сара ахәыҷқәа рныҳәа бжьырхуеит анырҳәа, рыгәра зегит. Абзиа ҟасҵозар ҳәоуп изызгәаӷьыз аӷьычра. Сара ахаангьы сымӷьычӡацызт. Иаасзырузеи… Шьҭа цәас  исхоузеи зегьы шәҿаԥхьа?.. (Аҵәыуара иамханакеуит).
Аҵаа бабаду. Угәы умырԥшаан, Амаамын. Абгадуи Абгахәыҷи бзиак иашьҭоу шаркәым зегьы еицаадыруеит. Уара абзиа уашьҭан, иагьынаугӡеит.
Амаамын. Абзиа сашьҭан, аха сыздырӷьычзеи абас ахьыӡ схылартә сзыҟарҵазеи?
Абнахьчаҩ. Аӡәгьы аӷьыч ҳәа узиҳәаӡом. дара роуп жәытә-натә аахысгьы уи иаҿу.
Амаамын. рҩызарагьы сыдыргылан сақәшаҳаҭхеит… Аха уажәынахыс уи мап ацәыскуеит сара, ишәаҳауама, ахәымгақәа, мап шәцәыскуеи. Саҭашәымҵан Асҭыԥҳа ԥшӡа! Сара ибааԥсны сшәызхәыцит, аха иахьа инаркны бзиа шәызбалоит. Саҭашәымҵан! Ах, сышԥадырԥхашьеи…
Асҭыԥҳа. Уара абзиа ҟауҵеит Амаамын. Уаҭаҳҵарым. Иҭабуп ҳәагьы уаҳҳәоит аҳамҭақәа ахьумырӡыз.
Аҵаа Бабаду. Ҳара иаабоит уара угәы шыразу, абзиа ушашьҭоу, ахаҵарагьы шулоу. Иахьанахыс ҩызас ушьҭаҳхуеит, ес ныҳәа уааҳаԥхьалоит.
Абнахьчаҩ. Афырхаҵа Амаамын! Уҟазшьақәа сгәаԥхоит. Иабаҟоу аҳамҭақәа?
Амаамын. Ари ааигәа, аԥсаҵла ихәныганы исҵәахит аӡәгьы имбарц.
Аҵаа Бабаду. Уца. Уласны иаҳзаага!
Амаамын. Уажәыҵәҟьа. (Иласны ицоит).
Абнахчьаҩ (Абгадуи Абгахәҷи рахь). Нас, иахышҳәаауазаеи шәыхмҩаԥгашьа? (Абгаду ахы ҵарҟәны иаагылоит, Абгахәыҷгьы уи гәаҭаны иаргьы ахы ланарҟәуеит). Зҿышәымҭуазеи?
Абгаду. Иаҳҳәарызеи… Сыԥхашьаны сыԥсуеит.
Абнахьчаҩ. Уԥхашьом аха, иухьша уцәа иалашәахьеит азы ушәаны уԥсуеит, амцқьа. Ас ада ҽырҽеишьак уҽузақмәыршәозар, ҳабнаҿы усымбароуп уаҳа. Уанаахагьы бзиак уазымԥшын. (Ишәақь аирбоит). Абри  узыԥшуп.
Абгахәыҷы (шәаӡыӡо). Саргьу? Саргьы сушьуану?
Абнахчьаҩ. Еицәоу уқәнагоуп, уара зегьы еиқәзырҽаҽаз.
Абгахәыҷы. Ус анакәха, сҭахеит, слахьынҵа мыжда ӡбоуп. Ажәак сҳәар сҭахыуп, иҟалома?
Аҵаа Бабаду. Ирҳәа Абнахьчаҩ.
Абнахчьаҩ. Иҳәа.
Абгахәыҷы. Сразҟы шәыӡбеит избагәышьоит. Аҳамҭагьы шьҭа ишысҿаҵахәым агәра згеит. Сшәымшьыр уеизгьы ижәуам, аха сшәыҳәоит аказы. Анышә санашәҭо аҳабла азааигәара сыжәжы, насгьы кәтыҵра бзиак ахьыҟоу ахь схы рханы.
Аҵаа бабаду. иахьа ныҳәоуп, аӡәгьы ҳилакьысӡом, ус иаԥуп. Анаҩстәи улахьынҵа инапы ианаҳҵоит Абнахьчаҩ.
Асҭыԥҳа. Суҳәоит, Абнахьчаҩ, шәаламкьысын аныҳәашьҭахьгьы. Иырцҳауп.
Абнахьчаҩ. Уаҳа ас ацәгьаршрақәа ирылагозҭгьы сыркьысуамызт, аха арҭ ибжьысқәоуп. Аиҳаарӡак Абгахәыҷы. Ишәмаҳаи иаҳәаза уасиаҭ. Акәтықрахь ахы рханы ижызар аҭахыуп. Нас абри агәра злазгари?
Асҭыԥҳа. Ус иагьа иҟазаргьы иырцҳауп. Знык ауп аԥсаҭазаара анраҭәашьоу. Исԥыр уаҳа иааӡом. Сара сакәзар, ааԥынраз сӡыҭуеит, аха иааиуа аӡынраз еиҭа сыԥсы ҭалахуеит. Аха дара…
Абнахчьаҩ. рыҽдырҽеуиазар ҳрылакьысуам, дара ирҳәо ҳазыӡырҩып.
Аҵаа Бабаду. Абгадуи Абгахәҷи! Зҵаарак сымоуп шәара шәҿы.
Абгаду
Абгахәҷы (еицҿакны). Ҳаузыӡырҩуеит, ухаҵкы.
АҵааБабаду. Изышәҭаххазеи абас аус хәымга аиҿырцаара? Ишәзырҟаҵазеи?
Абгаду. Иаҳзыҟарҵахзеи, ҳгәааит…
Аҵаа Бабаду. Шәзыргәаазеи? Шәзыргәаада?
Абгаду. Шәара зегьы.
Аҵаа Бабаду. Избан?
Абгаду. Избаназр ҳашәҭахым.
Аҵаа Бабаду. Ус шакәу злашьақәшәырӷәӷәо ишәымоузеи?
Абгаду. Иҳамоуп.
Аҵаа Бабаду. Нас ишәҳәа.
Абгахәыҷы. Сара исҳәоит.
Абнахьчаҩ. Уара зны уаангыл. Иуеиҳабу дуацәажәоит иараӡа.
Абгахәыҷы (хырхәаны). Саҭамзааит!..
Асҭыԥҳа. Ижәбома?! Ижәбома?! Саҭамзааит аҳәеит. Аамсҭашәара алоуп. Ус анакәха, зынӡа ибжьымсӡацт, уи гәаҭатәуп, иааӡатәуп.
Абнахьчаҩ. Ҳазхәыцп Асҭыԥҳа. Ирҳәо ҳаҳап уинахыс ҳрышьклаԥшлап, ирхымҩаԥгашьахо аабап (Абгаду ахь). Ажәа умоуп Абгаду. Уҳазгәааны узыҟоузеи нас?
Абгаду. Шҟа ҵуазеи Ашықәс Ҿыц аныҳәақәа мҩаԥыжәгоижьҭеи, аха ҳара ҳашәԥхьаӡом. Шаҟа шәшозеи аҳамҭақәа, аха ҳара акгьы ҳашәҭаӡом. Аизгара шәанаҿу ҳара иҳашәҳәаӡом. Абарҭқәа зегьы ҳрызгәаауп. Убри азоуп ацәгьаҟаҵара ҳазҿугьы. Ҳаашәыдшәкылазҭгьы иҟашәҵо ҟаҳҵарын, иеилашәҵо ҳхы алаҳархәрын, ахәыҷқәагьы бзиа ҳарбарын, ҳаиҩызцәахарын. Аха шәара еснагь  шәҳагәаҭсуеит.
Абнахьчаҩ. Еилкаауп. Шьҭа уаацәажәа, Абгахәыҷы. Иҳауҳәозеи уара?
Абгахәыҷы. Исҳәахуазеи… Абгаду иаҳәаз ҵабыргыуп. Шәара аџьџьаҳәа шәгәырӷьо аныҳәақәа мҩаԥыжәгоит, ашәа шәҳәоит, шәкәашоит, ҳара ҳгәы ҳҭаҵәуо, ҳамлашьуа абна ҳалоуп. Ҳатәажәбом, ҳашәҭахым. Иашоума асеиԥш ҳазынҟәара?
Абгаду. Иҳаҩсыз аныҳәазы Ажьа шәыргәындаҵәҟьа аашәԥхьеит. Иқьшьқьраа акәашарагь иаҿын рҳәеит. (Абгахәыҷы ахь). Иахьӡузеи иакәашоз?
Абгахәыҷы. Факстрот. Изыкәашозеи ҳҳәом ҳара. Аха аҵәы ҳалнахуан, ақьышә ҳақәҵаны ҳаршәуан, ҳцәа ҳхыхуа ицәажәон аԥаҵақәа кьакьаӡа. Уи ҳара ҳгәы ҳнархьуеит.
Абгаду. Ҳара ҳазлеицәоузеи?
Абнахьчаҩ. Шәгәалақәа рацәазаап…
Амшә. Аиаша ҳҳәозар, иара ҳара иҳагыугьы рацәоуп. Ирҳәо ҵабырыгуп. рыгәхьаа анаҳамк ацәгьарахь рхы дырхеит. Иааӡатәуп.
Абнахьчаҩ. Рхымҩаԥгашьа ҽеизҭгьы иааҳԥхьалон. Аха, иаҳҳәап, ажәытә шәыграқәа зегь ааҳхаршҭны, ҳаилазаара шәалаҳҵар – шәыҽшәырҽеиуоу?
Абгаду. Ус ҳзыжәуандаз, уаҳа иаҳҭахыз. иаашәҳәо зегь ҟаҳҵалоит. Ҳхы бзианы имҩаԥаагалон.
Абнахьчаҩ. Абгахәыҷы, иҳауҳәозеи уара?
Абгахәыҷы. Абгаду иаҳәазс аргьы исҳәазшәа ишәыԥхьаӡа. Шәҩызара ҳаналашәырхә, грак ҳамамкәа ҳаҽбзиаҳтәуеит.
Абнахьчаҩ. Акәтӷьычрагьы уаҟәыҵуоу?
Абгахәыҷы. Сышԥаҟәымҵуа! иара усгьы сгәы рыхшәахьеит.
Абнахьчаҩ. Нас санԥслак акәтыҵрахь схы шәырха зуҳәазеи?
Абгахәыҷы. Рааԥсара сыдуп. рчеиџьыка исфахьоу ҳаҭыр сзақәуп… Убри азоуп…
Абнахьчаҩ. Шәгәы ишԥаанаго зегьы?
Амшә. Ргәалақәа зегьы рҳәеит, аха ариаҟара ахынҭаҩынҭарақәа ҳазларҵаз азы аҭамзаара шьҭарымҵаӡои?
Абгахәыҷыҩ. Сгәы иҭагәышьан уаанӡагьы, аха саншәыршәа схы инҭыԥшша ицеит. Саҭашәымҵан, сызкәыхшоу, изуз зегьы рзы! Уаҳа иҟасҵаӡом.
Асҭыԥҳа. Аҭамзаара шьҭанаҵеит! ианаҳажьп ирыцҳауп!
Абгахәыҷы. Иҭабуп, Асҭыԥҳа! Бара ылмкаала сыбҭахыуп, сагьеилыбкаауеит. Ахаан исхашҭран сыҟаӡам бажәа гәлымҵәахқәа!..
Аҵаа бабаду. Уара Абгаду, иуҳәозеи?
Абгаду. дара иԥхашьаны сыҟоуп иҳахьыз, иҳашәҳәа зегьы. Рҽеишьа змам ыҟам. Иҳашәарӡар иҳарҽеиуеит. (Ааҵәақәа аманы иааиуеит Амаамын. Инаган Аҵаа бабадуи Асҭыԥҳаи раԥхьа инышьҭанаҵоит).
Амаамын. Абар, кьыс рымамкәа ишәзаазгеит аҳамҭақәа зегьы.
Аҵаа Бабаду. Иҭабуп, ҳныҳәа ахьбжьумхыз! Аӷьычра иҟауҵаз уара иухарам, уи аӡбахә ҳҳәахьеит. Иахьанахыс иухьӡаҳҵоит Амаамын-Фырхаҵа ҳәа ахьыӡ шьахә. (Зегь рахь). Шәазыразума?
Зегьы (Абгадуи Абгахәыҷи рыда). Ҳазыразуп. Уи фырхаҵоуп!
Аҵаа бабаду. Абгадуи АБгахәыҷи! Аҭамзаара шьҭашәҵа Амаамын аҿаԥхьа лымкаала.
Абгадуи (еицҿакны). Ҳаҭамзааит Амаамын.
Абгахәыҷы. Афрхаҵа!
Аҵаа Бабаду. Ируз ранаужьуама?
Амаамын. Иранасыжьуеит, уаҳа ҟарымҵзар.
Абнахьча. Шәгәы ишԥаанаго зегьы, азин раҳҭарыма Абгадуи Абгахәыҷи аныҳәа аҽалархәар?
Аҵаа Бабаду. Иалаҳархәп, ирхымҩаԥгашьохогьы аабап.
Амшә. Рхы бзианы имҩаԥыргар, ахәыҷқәагьы иргәаԥхап, есышықәсагьы иааҳаԥхьалап.
Абнахчьаҩ. Шәазыразума зегьы?
Зегьы. Ҳазыразуп.
Абнахьчаҩ. Аҳамҭақәа раҳҭома?
Амшә. Аҳамҭақәа заҳҭо ахәыҷқәа роуп.
Аҵаа Бабаду. Сара сгәы иаанагоит, аҳамҭа бзиа аиура аҽаԥсанатәит ҳәа Амаамын. Шәгәы ишԥаанаго?
Зегьы. иаҳҭап иреиӷьу!
Амаамын (ихырхәаны). Мап ацәыскуам. омашәа бзиа избоит ахаа-мыхаақәа. Аха зны ахәыҷқәа ирзышәша…
Абгаду. Аџьашьатә сыбла иабоит! Аҳамҭа арҭоит, иара мап акуеит.
Абнахьчаҩ. Агәыҭбаа азҭоуп Амаамын. Зегьы иреиԥшӡам, аламыс ахазуп.
Амшә. Ас еиԥш аҩыза гәыраз аԥшаара уадаҩуп.
Аҵаа Бабаду. (Амаамын ахы нақәкны). Уажәада сунымиацт, аха узызбазеи сҳәом. наӡаӡа сгәаҿы инхоит уаамысҭашәара. Афырхаҵа! (абгадуи Абгахәыҷи рахь). Акаҿы шкәылсуеит абри  шәаҿыԥшыр.
Амшә. Аиаша самырҭал! Сгәы иааҭуҳәааит…
Абнахьчаҩ. Аҳы, Аҵаа Бабаду ухаҵкы! Зегь мазеиуп. Шәалага Асҭыԥҳаи уареи аныҳәа! Иԥшуп еизаз ахәыҷқәа. (Зегьы  рҽаармазеины иаагылоит. Аҵаа бабадуи Асҭыԥҳаи урҭ иаарылҵны аԥсаӡ шыҟоу рҿынархоит еизаны иҟоу ахәыҷқәа инарылаԥуша).

Аинтермедиа

Аҵаа Бабаду. (агәы алаҟаны). Абар иааит аамҭа! Иааҳадгылеит Ашықәс Ҿыц.
Асҭыԥҳа.
Абар ҳашәҭааит ҩаԥхьа		
Дшәықәныҳәарц дааит бабаду!
Шәҿԥхьп мхврхәоит – Асҭыԥҳа,
Сагьақәныҳәоит шәныҳәа ду!
Ҽаанбзиала шәнеилааит ахәыҷқәа!
Аныҳәақәа шәзыԥшызааит есымша!
Агәабзиара ацзааит шәызҳара!
Ишәҵалааит ибзиаӡан аҵара!
Иаҳҭааит аныҳәа ссирӡагьы!
Ҳаргьы ҳаҟоуп ҳазхианы,
Иааилаџьуџьушт ҳаԥсаӡгьы,
Ибырлашԥсараха иԥшӡаны!
Ҽаанбзиала шәнеилааит ахәыҷқәа!
Аҵаа бабаду
Баша-машам ари аныҳәа,
Ашықәс Ҿыц иазкыуп!
Ҳанаԥыла ҳныҳәа-ныԥхьа,
Ақәҿиарақәа ҳзыԥшуп!
Уаха иааиз ахәҷы ԥшӡақәа
Агәырӷьара шәзыԥшуп.
Ашәарахқәа, агыгшәыгқәа,
Ҳамҭала ишәзыԥшуп!..
Сара сакәзар ҿыц сышәзаахит
Аԥсаӡгьы шәзасыркуеит.
Ҳаԥыхьагьы сышәҭаахуеит,
Ҿыцбарахла ҳаибабоит.
Асҭыԥҳа. Бабаду! Ажәеинраалақәа, ахәыҷқәагь ыирдыруеит. Иаҳмырԥхьаӡои?
Аҵаа бабаду. Ишԥаҳмырԥхьо, смаҭа хәҷы Асҭыԥҳа! Аха Ашықәс Ҿыц аира шәымҭақәак агыуп. Аԥсаӡ еилаџьџьууа ишааҳарклак, усҟан  ҳрылагоит ашәаҳәарақәа, ажәеинраалақәа раԥхьара. Рҽазыҟарҵаалааит ахәыҷқәа.
Асҭыԥҳа. Ишәаҳама ахәыҷқәаӡ Шәҽазыҟашәҵала.
Аҵаа бабаду. Иаза икәашаз иреиӷьу аҳам-а рзыԥшуп.
Асҭыԥҳа. Иаҳа ишәаҳәазгьы.
Аҵаа Бабаду. Ҳәарада, урҭгьы ираҳҭоит иалԥшаау аҳамҭақәа, ажәеинраала ҿырҳәала иаԥхьазгьы ирзыԥшуп аҳамҭа ссирқәа.
Асҭы)ҳа. Аҵаа Бабаду! иубома ахәыҷқәа ҵыԥх аасҭа ишрызҳаз?
Аҵаа бабаду. Мбашьас  иҟоузеи! ирызҳаит, иԥшӡахеит, сгәгьы иахәоит.
Асҭыԥҳа. Ҳаԥыхьанӡагьы иагьа ирызҳашт.
Аҵаа Бабаду. Ашколахь ицогьы ҟалашт. Аҵара бзиан ирҵашт… Усҟан асасцәа ссирқәагьы рзаарц иҟоуп. Урҭ зусҭцәоу шәасҳәап, ахәыҷқәа…
Асҭыԥҳа. Сара… Сара ирасҳәоит, бабаду!..
Аҵаа Бабаду. Ибзиоуп, Асҭыԥҳа! Бара ираҳәа ус аныбҭахха.
Асҭыԥҳа. Ҳаԥыхьаз шәара шәныҳәа иаҭаауеит Шарԥыеҵәа аҿы инхо. Урҭ бабаду иҭан уахагьы, аха иццакуан азы имцар ҟамлеит.
Аҵаа Бабаду. Аха аҳәара ҟарҵеит иааиуа Ашықәс Ҿыц ишәыдысныҳәаларц. Ҽаанбзиала ҳәа рыхьӡала ишәасҳәарц.
Асҭыԥҳа. Уаҩ иимбац аҳамҭа џьашьахәқәа шәзааргоит, ашәа ҿыцқәа шәзыӡырҩуеит.
Аҵаа Бабаду. Аха аҳамҭақәа рырҭаӡом аҵара бзиан изымҵо, зани заби ирхымхәыцуа.
Асҭыԥҳа. Убри аҿынтәи  шәҽазыҟашәҵала. Аҵара бзианы ишәҵала, шәанацәеи шәабацәеи ирҳәо ҟашәҵала.
Аҵаа Бабаду. Аҵара бзианы ишәҵалоит, ус ауми ахәыҷқәа?
Ахәыҷқәа. Аиеи.
Аҵаа Бабаду. Акәашара, ашәаҳәарагьы шәҽазыҟашәымҵалои?
Ахәыҷқәа. Аиеи.
Аҵаа Бабаду. Ҳаи, бабаду дшәыкәыхшахааит! даҽакы сшәазҵаауеит. Абарҟа ижәбоит ихынҭаҩынҭара ҳазлаз. Амаамын шәҳамҭақәа еиқәнархеит. Ус ауми?
Ахәыҷқәа. Аиеи.
Аҵаа Бабаду. Уиа фырхаҵара ҟанаҵеит. Ус анакәха, аҳамҭа бзиа иаԥсахеит. Шәазыразра  иаҳҭоит. Шәазыразума?
Ахәыҷқәа. Аиеи.
Аҵаа Бабаду. Амаамын фырхаҵа! Уара иҟауҵаз азы ахәыҷқәа иаҳагьы бзиа урбоит. (Ааҵәа аахыртланы ҳамҭак ааҭыганы Амаамын иеиҭоит. Зегьы рнапқәа еинырҟьоит). Аус бзиа ҟазҵаз, еснагь абзиа изыԥшуп.
Амаамын. Иҭабуп Аҵаа Бабаду! Иҭабуп ахәыҷқәа! Аҭакс, нас сышәзыкәашоит. (Акурантқәа рыбжьы агара иалагоит. Хыхьынтәи илеиуеит, иааиуа ашықәс аҩыра зну. Иалагоиот асоура… Ашықәс Ҿыц иазкыу иҭаҩу ашәа аҳәара иалагоит, зегьы уи иацырҳәоит. Аҵаа Бабаду алаԥшхырԥага лабҷашь иманы аԥсаӡ днадгылоит).
Аҵаа Бабаду (ибжьы рдуны). Ҽаанбзиала агыгшәыгқәа, ашәарахқәа, абна зҭахыу аҩызара иашьҭоу, шәгәы бзианы, азҳара шәыманы шәҟалааит. (Илабҷашь аԥсаӡ инадиркьыслоит, иара алашарақәа еилаарцыруа иакуеит. Зегьы рнапқәа еинырҟьоит).
Асҭыԥҳа. Ҽаанбзиала шәнеиааит! Шьҭа акәашарахь шәааҳаԥхьоит зегьы!
Аҵаа Бабаду. Амаамын! Уфырхаҵара аабеит агәра ҳгеит. Шьҭа иарба уҟазара.
Амаамын. (Аҽазыҟаҵаны иаагылоит). Сара смазеиуп! (Амузыка алагоит. Амаамын африктәи аритмқәа ирықәыршәаны акәашара иалагоит, анс амузыка аҽанаԥсахлак уи иашьашәаланы аԥсуа кәашарахь ииасуеит. Уи акәашарақәа зегьы иргәаԥханы еинырҟьоит).
Аҵаа Бабаду. Ахәыҷқәа! Ишәгәаԥхама Амаамын акәашарақәа?
Ахәыҷқәа. Иаҳгәаԥхеит.
Аҵаа Бабаду. Уаҳа изҭахыда акәашара?
Абгахәыҷы. Сара исҭахыуп.
Абгаду. Саргьы исҭахыуп.
Аҵаа Бабаду. Ус анакәха, шәеивашьқьраауа шәеицкәаша. (Амузыка еиҭалагоит. Абгахәыҷи Абгадуи еицыкәашоит).
Аҵаа Бабаду. Ижәбома ахәыҷқәа? Абгахәыҷи Абгадуи шәзыкәашеит. Ус анакәха уанӡа рхымҩаԥгашьа иашаҵәҟьаны мап ацәыркит. Шәҩызара иашьҭоуп, бзиа шәырбеит. Иранаҳажьуама рбааԥсрақәа?
Ахәыҷқәа. Иранаҳажьуеит!
Аҵаа бабаду. Ҽаангьы аныҳәахь иааҳаԥхьоит, ус ауми?
Ахәыҷқәа. Ааи.
Асҭыԥҳа. Шьҭа акәашарахь иааҳаԥхьоит ахәыҷқәа.
Амшә (абжьы ҭцаны, ҽыргәаа ҟаҵаны). Асҭыԥҳа! Сара сзышәхашҭзеи? Шаҟа ҵуазеи акәашара сҽазыҟасҵоижьҭеи…
Аҵаа бабаду. Мап, ушԥаҳхашҭуеи Шьапҟьаҟьа! Укәаша. (Аҳәара иалагоит «Иаирума». Амшә кәашо иаақәлоит, уи игәаԥханы дацкәашоит Абнахчьаҩгьы).
Асҭыԥҳа. Ахәыҷқәа! Ишԥаугәаԥхеи амшәкәашара?
Ахәыҷқәа. Ибзианы!
Асҭыԥҳа. Нас, шәааскьа шәаргьы. Шәааигәаны шәаагыл. (Ахәыҷқәа реизгараҿы ацхыраара ҟарҵоит АБгахәыҷы, Амшә, Абгаду, Абнахьчаҩ, Асҭыԥҳа, Аҵаа Бабаду. Иаарылҵыз зегьы рнапқәа ааибаркны аԥсаҵла иакәшаны иаагылоит).
Асҭыԥҳа. Шәааи иаҳҳәап, бзиа еицаабо аԥсаҵла ԥшӡа иазкыу  ашәа. (Амузыка аҳәара иалагоит. Зегьы напеибаркыла асԥаӡ иакәшо ашәа «Абнаҿы иит асԥаҵла» ециырҳәоит).
Аҵаа Бабаду. Афырхаҵа ахәыҷқәа! Даара ибзианы ашәа  шәҳәоит. Ус анакәха, даҽа ашәак ҳҳәап. Ишәгәалашәома ҵыԥх аныҳәаз еицаҳҳәоз «Аԥсаҵла хәыҷы аӡынра ахьҭа иакуеит» зыхьӡу?
Ахәыҷқәа. Аиеи.
Аҵаа Бабаду. Ус анакәха, еицаҳҳәоит еиҭа (Ақәгылара иалахәу зегьы ахәыҷқәа рыманы еиҭа аԥсаҵла иахыкәшо ашәа еицырҳәоит).
Асҭыԥҳа. Шьҭа ажәеинраалақәа рыԥхьарахь ҳаиасуеит. Иаԥхьарц зҭахыда ахәыҷқәа?
Ахәыҷқәа. Сара! Сара! Сара!.. (Амикрафон нарыдкыланы аԥхьара зҭахыу ахәыҷқәа ажәеинраалақәа иадырԥхьоит. Аҳамҭақәа рырҭоит. Анаҩс ирыларҳәоит акәашара. Хәҩык-фҩык ахәыҷқәа дыркәашоит. Урҭгьы аҳамҭақәа рзыршоит. Анаҩс, ацуфарақәа рҳәара, ахмәаррақәа… Абас ала аинтермедиа 20 минуҭ ицоит).
Асҭыԥҳа. Афырхацәа ахәыҷқәа! Омашәа шәазҟазаны имҩаԥыжәгоит аныҳәа. Шәааи аҵыхәтәан, даҽа ашәак еицаҳҳәап. (Ашәак еицырҳәоит. Ақәгылара иалоу зегьы ааизоит).
Аҵаа Бабаду. Афырхацәа! Даара агәахәара сышәҭеит! АРинахысгьы шәзеиӷьасшьоит азҳара, аҵара, ахмәарра, аччара, аиҩызара, абзиабара! Уажә ҳаимлысуеит ҽаанынӡа. Ҽаанбзиала! Бабаду дшәыкәыхшоуп, схәыҷқәа!
Асҭыԥҳа. Ҽааны ԥшӡала ҳаиҭеиниахуеит. Бзиала ахәыҷқәа! (Иалоу зегьы ахәыҷқәа иреихырхәоит. Амузыка ҿыц коаамҭа ицоит).

Анҵәамҭа.


Ҳара ҳахь даауеит Аҵаа Бабаду
Қәкгыларак змоу Ашықәсҿыцазтәи алакә
Иалоуп:
Асҭыԥҳа		Ажьа
Аҵаа бабаду		Абгахәыҷы
Гәында			Абгаду
Џьамхәыхә		Ахьажь
Ашамыхьажь		Аҵлакрәыкә

Ақәгылара иалагаанӡа игоит ахәыҷтәы хорқәа инарыгӡо ажәақәа. Азал агәҭа иахьазеиԥшу игылоуп макьана зылашарақәа аркым, аха ирхиоу аԥсаӡ.  Уи акәша-мыкәша – аԥсаӡ асахьақәа зну адекорациа хәыҷқәа. Аԥсаӡ наҟ-ааҟ иавагылоит амаҭәа ԥшӡақәа зшәу, досу изакәу ҳзырдыруа асабрадақәа зҿоу Ахьажьи Аҵларкәыкәи. Урҭ иххаччо еизаз ахәыҷқәа инарылаланы дсоу рҭыԥқәа рзыԥшааны аӡәи-аӡәи еиԥырхагамхартә еиԥш идыртәоит. Амузыка хәҷы-хәыҷла еихсыфьуеит. Ахьажьи Аҵлакрәыкәаи рҽаарҽеины аԥсаӡ наҟ-ааҟ иаавагылан ахәылԥаз аадыртуеит.

Ахьажьт. Хәлыбзиақәа ахәыҷқәа! Ҳалагоит иааиуа Ашықәс Ҿыц аԥылара иазкыу аныҳәатә қәгылара!
Аҵларкәыкә. Ҳақәгылара иахьӡаҳҵоит – «Ҳара ҳахь даауеит Аҵаа Бабаду»! Ари Ашықәсҿыцазтәи алакә шәҳарбоит ҳара ҳашкол иҭоу аҵаҩцәа рымчала.
Ахьажь. Ақәгылара далахәуп Аҵаа Бабаду имаҭа Асҭыԥҳа. иалахәуп Абгадуи Абгахәыҷы Ҵыхәабабеи, шәара ижәдыруа аԥсаатәқәеи ашәарахқәеи, иара уабс алакәқәа рфырхацәа! Аҵаа Бабаду иакәзар, шәара ишәзишоит Ашықәсҿыцазтәи аҳамҭақәа!
Аҵларкәыкә (ахьажь ахь). Аха уи аҳамҭақәа зегьы ирзишома?
Ахьажь. Ааи, зегьы ирзишоит. Аха иреиӷьӡоу аҳамҭақәа рзыԥшуп иаҳа иӡырҩуа, иаҳа еиҿкааны ажәеинраалақәа ирыԥхьо, иаҳа ашәа хаа зҳәо, иаҳа иқәшьқьраа икәашаз ахәыҷқәа!
Аҵларкәыкә. Уи ссируп! (Ахәыҷқәа рахь). Ус анакәха шәҽазшәырхиа ахәыҷқәа! Ҳақәгылара ашьҭахь шәаргьы ҳаргьы ҳааилаланы Аҵаа Бабадуи Асҭыԥҳаи ааҳагәҭалакны ҳалагоит аицлабра. Ишәгәалашәыршәа бзиа ижәбо ажәеинраалақәа, ашәақәа! Шәазыхиаз акәашара!
Ахьажь. Абасала ҳалагоит ақәгылара. (Ахьчажьи Аҵларкәыкәи аахырхуаны, нас ахәыҷқәа рыгәҭаҿы рҭыԥқәа ылхны инатәоит. Ақәгылара ахьынӡацо ахәыҷқәа ирхылаԥшуеит. Алашара ҿыцәаауеит, иаҳәоит аспектакль амузыка. Азал ҿыц иаалашоит. Азал ашьҭахь ала даацәырҵуеит ашәаҳәара иналагаз Асҭыԥҳа).

Сы сыбнатәуп, са сӡынратәуп,
Сара сиыхьӡуп Асҭыԥҳа.
Асыбымбыл сара салхыуп,
Аха сгәы ыҟоуп иԥхаӡа.
Шықәсык аахыс ҳа ҳаибамбац
Ҩаԥхьа шәызбап сгәазхара.
Сгәы ҭгәырӷьаауа инашәасҳәап:
Ҽаанбзиала ахәыҷқәа!

(Ашәа анҵәамҭаз иаацәырҵуеит: Гәында, Ажьа, Ашамыхьажь. Зегьы Асҭыԥҳа лахь рхы рханы: – Мшыбзиа Асҭыԥҳа! – рҳәоит).
Асҭыԥҳа. Бзиара жәбааит. Иуҵазеи ҳаибамбеижьҭеи!
Ажьа. Шықәс дуӡӡак. быгәхьаагеит, Асҭыԥҳа.
Гәында. Ҳагымхаӡеишь аныҳәа?
Асҭыԥҳа. Мап, мап, шәаыгмхаӡеит. Аҵаа Бабадугьы макьана дмааӡацт. Уи даанӡа иааҳгароуп алаԥшхырԥага лабаҷашь, акәымзар аԥсаӡ алашара цырцырқәа ҳзаркӡом. Насгьы Ашықәс Ҿыц ахь иааҳԥхьароуп абна илоу аԥсаатәқәа, ашәарахқәа, агыгшәыгқәа зегьы.
Ажьа (ишшәаз аныԥшуа) Ишԥа агыгшәыгқәа?! Иаҳзыӷыӷуа иалагар?
Гәында. Умшәан аҳаҳаи, уаха ҽаанбзиала ҳәа Ашықәс Ҿыц ҳаԥылоит – аизӷыӷра ҟалаӡом.
Ашамыхьажь. Абна зегьы снахаԥыруеит уажәыҵәҟьа. Аныҳәахь иаасыԥхьоит зегьы. «Ажьа ахы нақәкны). Ажьа! Уааи ҳаиццап! Уара укәыркәыруа урылазаап, сара хыхьла сԥырԥыруа.
Ажьа. (имӡакәа). Сара сшәоит, Ашамыхьажь. Абгаду аацәырҵыр уара узы ишәарҭам, аха сара… (Аҵәыуара иамхаанкуа). Сара слышьҭагәа сакуеит. Мап, мап, еиӷьуп сара Аҵаа бабду сиԥылар. Сицхраап аҳамҭақәа раагараҿы. иагьа шәымҳәан, ицәыуадаҩуп ҭаҳмадак.
Ашамыхьажь. Бзиоуп нас. Ус анакәха схала сцоит. (Ицоит).
Гәында. Асҭыԥҳа! Бааи бареи сареи иаҳаркып аԥсаӡ алашара цырцырқәа!
Ажьа. Ссиршәа быҟоуп бара, Гәында! Аҵаа Бабаду дыҟамкәа алашара шԥабыркуеи! Насгьы аркышьас ибымоузеи алаԥшхырԥага лабаҷашь ыҟамкәа!
Гәында. Иабаҟоу нас иара, уи алаԥшхырԥага лабаҷашь?
Ажьа. Иҵәахыуп уи абнаҿы. Амшә аҭыҩраҿы, Анапыжәқәа ракәзар (иднарбоит), аа, абра иааиуеит. Узацәымцеит уанакгьы.
Гәында (дшәаны). нас ишԥаҟаҳҵои? (Акы аалгәалашәаны, лгәы ааҭгәырӷьааны). исыӡбеит! Исыӡбеит иҟаҵатәу! Шәааи амшә Аныҳәахь иааҳаԥхьап!
Ажьа. Уи акгьы алуҵам. Аныҳәа аасҭа еиӷьанашьоит ацәара. Ҭагалан аахыс аҭыҩра иҭоуп, иагьҭыҵӡом ииасаанӡа аӡынра.
Асҭыԥҳа. Ус анакәха Ҽаԥа ЏЬамхәыхә ида ԥсыхәа ыҟаӡам. Уи идыруеит Амшә абызшәа. Дласуп ԥшатлакәҵас, ҵаруп аеш еиԥш.
Гәында. Џьамхәыхә дыԥшаатәуп. Ида сԥыхәа ҳамаӡам. (Зегьы еицҿакны рыбжьы дыргоит: Џьамхәыхә! Џьамхәыхә!).
Џьамхәыхә (дласӡа даацәырҵуеит). Иҟалазеи?
Асҭыԥҳа. Џьамхәыхә ҳфырхаҵа! ԥсыхәа ҳамам уара уда!
ЏЬамхәыхә (даахырхәаны). Сыхиоуп сахьаҭахыу, Асҭыԥҳа! Шәыдҵа сазыԥшуп!
Асҭыԥҳа. ЏЬамхәыхә! Уара уда изылшода алаԥшхырԥага лабаҷашь аагара. Быжь-хәык рынхыҵ абна агәҭаны, иҟоуп Амшә аҭыҩра. Убарҟа иҵәаыхуп…
Џьамхәыхә. Еилыскааит! Иаарласны абра ишәсырбап алаԥшхырԥага лабаҷашь. (Дласны дцоит. Аԥсы ахәалмӡо, иласны иааиуеит Ашамыхьажь).
Ашамыхьажь. Амитә ҟалеит. Амитәеиқәаҵәа ҟалеит!
Асҭыԥҳа. Иҟалазеи Ашамыхьажь? Иҳәа уааласны!
Гәында. Избан? Аҵаа Бабаду дԥырны дмааӡеи?
Ашамыхьажь. Ибжьысит Аныҳәа. Ааҳмҭақәа ҟалаӡом.
Ашамыхьажь. Ибжьысит Аныҳәа. Аҳамҭақәа ҟалаӡом.
Ашамыхьажь.(Ажәа еилаго). Мап дмааӡеит… Мап, мап… дааит, аха дзымааӡаӡеит.
Асҭыԥҳа. Уи ишԥа?
Ашамыхьажь. Аҵаа Бабаду дзықәтәаз аракета акосмодром аҿынӡа изымнаӡакәа абна агәҭаҵәҟьа итәара кәхеит.
Асҭыԥҳа. Унан! Иҟалазеи! Избан?
Ашамыхьажь. Абылтәы азымхеит. Иага шәымҳәан, Амрагылара Наскьантәи аҳамҭақәа рыҭо дмаауеи…
Асҭыԥҳа. (Ажьа лхы нақәкны). Ажьа! Уцароупу ара, ицхраатәуп Аҵаа Бабаду.
Ажьа (иагәамԥхакәа). Сцагәышьап, аха…
Гәында. Зынӡа ушәыргәындазаап уара Ажьа. Сара суццоит.
Ажьа (аҽаархаҵаны). Ҩыџьа ҳаынҟоу акгьы сацәшәаӡом. Аҵаа Бабду Абгаду ҿаҵахәыс дасҭом. Ҳашьҭы Гәында! (Ашәа аҳәоит).
Саԥхьа бгылаз,
Сара с-Гәында,
Ҳаиԥылоап Бабаду!
Са сшәыргәындам,
Са сымчыдам
Хьаас исымам Абгаду.
(Гәындеи Ажьеи цоит).
Ашамыхьажь.  Асҭыԥҳа! Аҵаа бабаду ас дшақәшәаз анызба сышзахәоз арахьс еихеит. Аныҳәахь иаасымԥхьац арцәоуп. Хьымӡӷ згеит ацхыраара ансыбымҭа.
Асҭыԥҳа. Ибзиуоп, Ашамыхьажь. Уаҳа сызҿузеи Аҵаа бабаду даанӡа.
Ашамыхьажь (Асҭыԥҳа илырбо). Абри ахә иқәуу бара ираҳәа. Сара нахьхьи ахәқәа срызцоит.
Асҭыԥҳа. Ҳашьҭы. Уи сшаалгалак Џьамхәыхәгьы снеиԥылоит. (Наҟ-ааҟ ицоит. Агыгцәа ргыланы иаацәырҵуеит Абгаду).
Абгаду. (аҽырцәгьаны абжьы ҭцаны). Ҵыхәабаба сымҳәеи, уабаҟоу?
Абгахәыҷы (икәрыбзо иаацәцрҵны). Ишԥасгәамԥхо убжьы хаа… аха ухәда ухьыр ҳәа сшәоит иухьша иагаша сара.
Абгаду. Уабаҟаз уажәраанӡа? Иусырбап сара  агхара закәу! (Амузыка аҳәоит. Абгаду, Абгахәыҷы ыҵырҟьа иашьҭалоит).
Абгахәыҷы (аҩра иахьаҿу). Сара ара сыҟан. Шәаԥхьагьы саахьан. Ашьацҳәа насыргылан, нас абна акәкәмдыр саватәаны сыԥшын, схәыцуан…
Абгаду (аанҿасны). Нас узызхәыцуазеи уахьтәаз?
Абгахәыҷы. Аныҳәа хсырбгалароуп ҳәа соуҳәахьан. Уи ҟаҵашьас иамоу ҳәа схәыцуан.
Абгаду. Нас иухәыцзеи?
Абгахәыҷы. Даара схы азышьҭны схәыцит, аха акгьы сзымхәыцит. Уи ҳамч ақәымхар ҳәа сшәоит.
Абгаду. Шаҟа угаӡоузеи уара Ҵыхәабаба. Ҳа-ҳа-ҳа!.. Иарбан исылымшара сара!
Абгахәыҷы. Амч мацара азхом, Абгаду. Ара ахшыҩ аҭахыуп.
Абгаду. Уи мчы змам роуп изҭахыу!..
Абгахәыҷы. Аус злоу зегь зымчу алаԥшхырԥага лабаҷашь ҳнапаҿы аагароуп. Асҭыԥҳа лнапаҿы ианыҟала, усҟан Аныҳәагьы ҟалоит.
Абгаду (инаԥшны). Абар ларгьы дахьаауа. Џьамхәыхәгьы лышьҭахь дааицеит. Ҳа-ҳа-ҳа!.
Абгахәыҷы. Ԥшьаала Абгаду! Ара амч мацара азхом, маанала ҳныҟәароуп. Џьамхәыхә дласуп, дҵаруп, ус дузкуам.
Абгаду. Закәызеи уара уцо-уаауа ахшыҩ, амаана…
Абгахәыҷы. Асҭыԥҳа лаанкылараз зны Џьамхәыхә иҭыԥ дықәҵатәуп.
Абгаду. Изла?
Абгахәыҷы. ишааиуа абраҟа рымҩа ҳкуеит. ЏЬамхәыхә ацәҟьа даҳаркуеит, деиқәԥахны шахала дҿаҳҳәоит… Нас амца ааиқәҵаны Асҭыԥҳа днахаҳаргылар дааӡыҭуеит, алабаҷашьгьы сара изгоит. Усҟан ари абнаҿы зегьы раасҭа мчы змоу сакәны сҟалоит.
Абгаду. Аах, уара агызмал! Иаҳа уиадаҩу сара сиурҟаҵоит, алабаҷашь уара иугарц уҭахыуп. Иусырбап сара…
Абгахәыҷы (анап ақьышә инадкыланы). С-с-су… Уҽыҵәах! (Абгадуи Абгахәыҷи рҽырҵәахуеит. Даацәырҵуеит Асҭыԥҳа).
Абгахәыҷы (иналԥылан аҽырхааӡаны). Мшыбзиа Асҭыԥҳа! Бабацои ҵаара ԥхашьарам?
Асҭыԥҳа. Сахьца уара иазууазеи, Ҵыхәабаба?
Абгахәыҷы. Бымшәаӡои абнаҿы бхала бахьыҟоу?
Асҭыԥҳа. Сзыршәарызеи?!
Абгахәыҷы. Иаҳҳәап, иаалырҟьаны Абгаду аацәырҵыр?.. Нын… Абар, иаргьы. (Абгахәыҷы Асҭыԥҳа илымбартә Абгаду «уцәырҵ» ҳәа адыргақәа анарбоит).
Абгаду (аацәырҵы). Бышԥаҟоу, Асҭыԥҳа! быххьзгеит бсымбеижьҭеи. (Абгахәыҷы инақәцәҟьаны). Узгылоузеи укәрбзо Ҵыхәабаба?
Асҭыԥҳа. Шәара шәгәы иҭоу сара издырит. Аха ижәдыруазааит акгьы шалымҵуа.
Абгаду. Иҳамбари! (Абгадуи, Абгахәыҷи, Асҭыԥҳа дыргарц илышьҭалоит. Лара дырцәыбналарц далагоит).
Асҭыԥҳа (абра дахьаҿу ҿылҭуеит). Џьамхәыхә! Џьамхәыхә! (Абагдуи Абгахәыҷи Асҭыԥҳаи илыхьӡаны дыркуеит).
ЏЬамхәыхә (дласны даацәырҵныҭ. Ҳаит, шәарҭ амцқьақәа! Ишәсырбап сара Асҭыԥҳа илыхьӡаны дыркуеит).
Џьамхәыхә (дласны даацәырҵны). Ҳаит, шәарҭ амцқьақәа! Ишәсырбап сара Асҭыԥҳа лгәы анырхара закәу. (Абагдуи Абгахәыҷи дресиуа далагоит, аха изгәамҭаӡакәа ашьацҳәа дакуеит).
Абгахәыҷы (гәырӷьаны). Даҿашәеит! Ацәҟьа даҿашәеит! Ашахақәа уаарых Абгаду, шьҭа имариоуп иҿҳәара!
Абгаду (абжьы рдуны иччоит). Ҳаа-ҳа-ҳа! Уаҿашәеит Џьамхәыхә, сқәақәра угааит! Шьҭа уааимҿысжәжәап маха-маха.
Џьамхәыхә (Абгаду ахь). Самых абыржәыҵәҟьа ашьацҳәа!
Абгадуи. Уԥши уара! Ҳиршәарцгьы даҿуп! Еиӷьуп иуҳәар, алаԥшхырԥага ахьыҟоу.
Џьамхәыхә. Уаҳа акгьы уҭахӡами!
Асҭыԥҳа. Ҳаушәыжьыр ишәзеиӷьуп… Шәара аӡәгьы шәиҭахӡам.
Абгаду. Избан иара?
Асҭыԥҳа. избанзар, шәара шәхада аӡәгьы дышәҭахӡам, аҩыза дшәымам, аҩызара захьӡу шәыздырӡом, цәгьарамзар бзиак шәашьҭаӡам. Убарҭқәа рзы аӡәгьы шәиҭахӡам.
Абгаду. Сырҭахымкәа… Хьаас исымоуп…
Абгахәыҷы. Амцхә бцәажәоит сыхаара.
Абгаду (Џьамхәыхә икаба иаҵыҳәҳәо алабаҷашь алаԥш иҵашәаны). Уаагылишь, уаагылшь Ҵыхәабаба… (Алабаҷашь Џьамхәыхә икәа иааҭангоит). Ҳаа-ҳа-ҳа!.. Абар алабаҷашь зегь ызмчу! Сара сзы шьҭа ишәарҭам Амшәгьы, Алымгьы, Абжьасгьы. Ҳаа-ҳа-ҳа!.. (Абгахәыҷы Абгаду инамҵасны алабаҷашь аамҟәыҵԥааны иагоит. Абгаду абжьыцәгьа ахаҵаны уи амнахырц иашьҭалоит). Иааг сҳәеит арахь, аԥхамшьа ҵыхәабаба!..
Абгахәыҷы. Амч уара уеизгьы иумами изуҭаххазеи… (Иаарласны иаацәырҵуеит Ашамыхьажь. Асҭыԥҳаи Џьамхәыхәи шҿаҳәоу анаба, азынказ ишанханы иаанхеит).
Асҭыԥҳа (ҿылҭуеит). Ашамыхьажь! Иааԥхьа амарџьа ҳҩызцәа зегьы. Уизца Аҵаа Бабаду, уааласы!
Ашамыхьажь. Уажәыҵә
ҟьа сԥыруеит, маҷӡак иаашәычҳа (иласны ицоит).
Абгаду (иалашыҩкӡаны). Арахь исыҭ сҳәеит, Ҵыхәабаба, акәымзар маха-маха уеимҿсыршәшәоит, аԥхамшьа.
Абгахәыҷы (иацәыбнало). иусҭаӡом. Зегь акоуп, уисҭаӡом. (ЕИдараха иаацәыруҵеит Аҵаа бабадуи Ажеьи).
Асҭыԥҳа (дгәырӷьаны). Бабаду! бабаду! Сара издыруан уара ушсыхьӡоз!
Џьамхәыхә. Алаԥшхырԥага лабаҷашьгьы сцәыргеит. Уиала ҳныҳәагьы зныҳәахом…
Аҵаа Бабаду (иарҭмаҟ нышьҭаҵаны). Ҳаит, шәарҭ аԥхамшьақәа!
Абгахәыҷы (аҽыргызмалны). Аҳамҭақәа ҳзааугама, Аҵаа бабаду!?
Аҵаа Бабаду. иаагеит, аха уара уусс иалоузеи? Сара абзиара иашьҭоу роуп аҳамҭақәа зысҭо.
Абгахәыҷы. Алабҷашь рымызхыз Абгаду ауп. Сара иара иамысхит (аҽырахаӡаны) Асҭыԥҳа иылсҭар сҭахын…
Абгаду. Ааит, уара аҳәашгаш! Уарау оуп арҭ зегьы сзыҟарҵаз, ашьацҳәагьы зыргылаз, уажә зегьы сара исхаратәны ахҿыхра уашьҭалеит.
Аҵаа Бабаду. УАжәыҵәҟьа иҿашәҳәаз ԥшәыртла! Иааг арахь алабаҷашь! (Абгахәыҷы алабаҷашь Аҵаа Бабаду инаҭоит).
Абгахәыҷы (Абгаду иазааигәаханы, иныҵакны). Сара ишәасымҳәази… Сара ишәасымҳәази…
Абгаду. Иарбан исоуҳәаз?
Абгахәыҷы. Убжьы умырдуцәан ҳәа, хшыҩла иныҟәатәуп ҳәа.
Аҵаа Бабаду (дрықәцәҟьаны). Иԥшәыртла сҳәеит!
Абгахәыҷы. Уажәыҵәҟьа Бабаду лаша! (Абгахәыҷи Абгадуи ЏЬамхәыхә ашьацҳәа дамырхуеит). Амала, сара акгьы схаарм, убри жәдыруазааит.
Ажьа (Уаанӡа ишәаны игылан, аха шьҭа аҽаархаҵаны). иухараҭгьы, иахьа узбама, агызмал…
Ашамыхьажь (иласны иаацәырҵуеит). Шәарахи ԥсаатәи зегьы ирасҳәеит. Уажәыҵәҟьа иаауеит ацхыарараз.
Аҵаа бабаду. Иаҭахӡам. ҳара ҳазхоит, смаҭа лаша, Асҭыԥҳа!
Абгаду. Сусқәа ҽеим. Есс, уазцозаргьы уцала. (Ибналарц иалагоит, аха ирышьуҭам).
Абгахәыҷы. Сара схатәгәаԥхарала схы шәысҭоит. Аҳәара ҟасҵоит, уи азгәашәҭарц.
Абгаду. Аа, уара аԥхамшьа!
Аҵаа Бабаду. Шәҽаанышәкыл шьҭа. (Абгадуи Абгахәыҷи шәаԥырҳаԥуа Аҵаа Бабаду иҟны инеиуеит, иара рлымҳақәа аанкиылоит). Шәгәы ишԥаанаго, ирзутәузеи арҭ аԥхамшьақәа?
Ажьа. Сара издыруеит! Сара издыруеит ирзутәу! Амала срыцәшәоит. Аҵла иадҿаҳәаланы исышәҭеи, анс сара избап.
Ашамыхьажь. Сара сгәы иаанагоит арҭ амбжьахқәа азоопарк ахь ирыҭазар еиӷьуп ҳәа.
Гәында. Ирыцҳауп Аҵаа Бабаду, ахақәиҭра рыцәҳарӡрым, иауҳажьып.
Аҵаа Бабаду. Амала аҭамзаара шьҭарҵароуп, ажәагь ҳарҭароуп уаҳа абааԥсы шыҟарымҵо ала, (Абгадуи Абгахәыҷи рахь). Иахышәҳәаауазеи?
Абгаду. Исҳәагәышьозеи… исхароуп. Уаҳа абааԥсы ҟасҵаӡом. Ак сыхьзаргьы саҭашәымҵан…
Аҵаа бабаду. Уара Ҵыхәабаба?
Абгахәыҷы (ихырхәо). Асааранӡа схырхәоит, рацәак шысхарамгьы. Сыԥсы ҭанаҵы шәара сышәҩызоуп.
Аҵаа Бабаду. Аҭамзаара шьҭарҵеит Абгадуи Абгахәыҷи. Иҟарҵаз абааԥсы иахьхәит. Иранаҳажьуеит ус анакәха. (Азал аҟны итәоу ахәыҷқәа рахь). Иахышәҳәаауазеи шәарҭ ахәыҷқәа, иранаҳажьуама?
Ахәыҷқәа. Ааи! Ааи!..
Аҵаа Бабаду. Ахәыҷқәагьы ақәшаҳаҭуп. (Абгадуи Абгахәыҷи рахь). Шәца шәхы шәақәиҭуп. (Ицоит). Абар Ашықәс ҿыцгьы ааины иааҳадгылеит. Асҭыԥҳа! Иаркы шьҭа аԥсаӡ алашара џьуџьуқәа. Ажьа! Уаарых арахь ахәыҷқәа аҳамҭақәа ирзаазгаз. Ираҳҭап ишаны, ҽааныбзиала наҳәаны.
Ажьа (амакәанқәа аманы иааиуан). Ираҳҭап, Аҵаа бабаду! Аха уи анаҩс уаҳа акгьы ҟамлаӡои?
Аҵаа Бабаду. Ишԥаҟамло! Уи анаҩс ҳалагоит ашәаҳәара, акәашара, ажәеинраалақәа рыԥхьара. иаҳа зхы бзианы иаазырԥшыз иаҳа иреиӷьу аҳамҭақәа рзыԥшуп! (Асҭыԥҳа илкыу алаԥшхырԥага лабаҷашь аԥсаӡ иахьлырсуеит, алашарақәа акуеит. Зегьы анапеинҟьара иалагоит. Иаҳәоит амузыка. Зегьы еицырҳәоит ашәа «Ҽааныбзиала Ашықәс Ҿыц!» Аҵаа Бабаду ахәыҷқәа аҳамҭақәа рызшара далагоит).

Анҵәамҭа.























Платон Бебиа

Ашьынка

Шьыбжьонын. Аҭакар кацеиуан. Ацәқәырԥақәа еиҩыхуа, ацԥхьқәа харддыло аӡыжь ҵамҵамра иҭан ахәыҷқәа. Аӡәы, аӡыжь аҵахь дцаны, аԥашәқәа рҿы ахаҳә-шьанҵа иҵәаухан, анс ԥыҭҩык рыҽналарԥсон аԥхьа иԥшааны иаазго ҳәа. Џьоукы, реиҳа ицо ҳәа, хӡаарҟәыла ҟарҵон, ҽа џьуокых аԥсылмӡраҿ «Ахаҳә-ҵәах» иасуан. Иеисон. Иеихәмаруан.
Ашоура аӷьыра зегьы аӡыжьаҿ изхызгаз рыцқәа еихамгыло арыхьҭшьра иаҿын.
– Хьырбеи, Роф! Шәаала. Амра хыҵуеит. Усура цатәуп! Ибжьы наиргеит Џьота. Ахәыҷқәа арашәараҿ рҭаацәа иырцхарауан аҽны. Роф иҩыза иажәа ҩбаимтәит. Хьырбеи уи иирҳауамызт. Уажәы-уажә аԥашә дазцон, нас аӡыкәт еиԥш уахьыгәыӷӡоз џьара дналҵәраауан. Зны аӡәы аӡы  иҿеиҭәон, аԥсеивгаха имҭо, ҽазны, ихәцәа кны дналаижьуан.
– Иазхоуп, Хьырбеи! – рыбжьы неицдыргеит Рофи Џьотеи. Хьырбеи аӡы дааҭыҵит уамаӡак игәамԥхазаргьы. Ахәыҷқәа рҽааилаҳәан рҿынархеит.
– Ҳӡыфеит иахьак. Амлагьы ҳанҵәеит! – ҿааиҭит Хьырбеи.
– Рацәа сгәы иҭуҳәааит! – иааицирӷызит Рофгьы.
– Уи акәхап ласы узҭыҵыз! – Хьырбеи инеиҿаирхьит ЏЬота.
Ишнеиуаз инаҵагылеит Ҷӷьыц Ранба инхара. Уи аҵҟа аӡиас Дчамшь аҵсуан, иара аҽыҩҳаракны ишьҭан. Аха анхара ззумҳәара иҟоузеи! Ҷӷьыц дхаҵеибан. Ихала аҩны дахын. Ԥсҭазаарас имаз баҳчан, уҭран. Уи иаԥхьа ақыҭа аӡәы ашәыр агьама ибомызт. Уажәы иуҭраҿ акырпыжәи ашьынкеи рыфҩы лаҳалаҳауа иҟаланы иҿан. Уи рдыруан ахәыҷқәагьы. Ауҭра ааигәара ианааи:
– Шәааи шәхацәазар! – иҳәан, инапы нархханы иҩызцәа нхьаирԥшит Хьырбеи.
– Уеилагама! – дааԥхьирҟәҟәааит Џьота.
– Дыҟазар ҳаишьуеит! – аԥхьатәи ишҟа иадцәыло ҿааиҭит Рофгьы.
– Дыҟамкәа ҟаларым, аха иахьантәарак ирашәоз ауаҩааԥсажә, уажә шьыбжьон дыцәам шгәахәуама?! Шәаала! – инарыдиҵеит Хьырбеи.
– Мап, аҩызцәа, сара сызцом! – дахьгылаз длатәеит ЏЬота.
– Ҟаҳ, џьым, аҽнышьыбжьон ашьынка ҳазӷьычуам, – иҳәан, диацәҳауа далагеит рофгьы.
– Ҽынлоуп, нас ашьынка уахынла иаурӡахуа! Ашьынка, шәыруп. Уажәы ианумфа, есс, ҳаԥхьанӡа илҭакәкәа ицеит.
– Уа уиашоуп! – илақәа аацырцырит Роф, Хьырбеи ииҳәаз игәы иахәаны.
– Нас ус акәзар аԥшәма ҳнеины иаҳҳәап. Ҳамшәо-ҳмырҳауа иҿыхны иҳамфари! – дҩагылеит Џьотагьы.
– Уара, анс инеилак зегьы ирҿеиҵондаз, ани уажәшьҭа иагьарааны далгахьазаарын. Аанда ҳанкылкәрааны ашьшьыҳәа иааҿаҳухеит. Ҷӷьыц ҳазиҳәари, Шәаала! – иҿынеихеит Хьырбеи иҩызцәа ргәы нархаҵаны. Рофгьы уи днаишьҭалеит. Џьота рышьҭахьшәа днеиуан деиҵаӷәӷәа.
– Ҳаит, абааԥсы, ухаҵаӡами?! – даахьаҳәит Хьырбеи Џьота ишҟа. Иааицирӷызит Рофгьы, Џьота игәамԥхазаргьы, ҿимҭит. Аӡы инырны абнаанда инавалеит.
«Ҷӷьыц иҩыҵа» ҳәа иахьашьҭоу ари аԥшаҳәа мыцхәы иԥшӡаран. Ашла абна пату ақәиҵон. «Абна гәабзиара хьчгоуп» иҳәон уи. баша-машак азы махәҭакгьы ԥуҟар иуӡомызт. Рцәа иаҭҟаца, ажәҩан хыла иҵрыԥссошәа игылан ахьаца ҟьантаз дуқәа. Урҭ ирыҵаҽырбон: ал-ҿарақәа, арашқәа, алакациа… Ана-ара иубон иеихаҳаз аҳаша-ҵәаша. Урҭ гылан рҽеилышьны, еихашьшьы, ҭаацәаракны зегьы рнапы еикәырша. Абри азоуп араҟа изыԥшӡароу. Абриоуп Ҷӷьыц дзышьҭоугьы.
– Мап, џьым, сара сызцом, – ҿааиҭит Џьота иааицәымыӷханны.
– Уара ушәаргәындоуп зынӡа? – даақәгьежьааит Хьырбеи игәы иныҵаххны.
– Акәзааит сара сшәаргәындаз, аха иҟаҳҵо бзиоума, шәазхәыци! Аӡәы иуҭра ҳанҭалан ашьынка ааӡоит, аха ишԥаиаҳҳәо ҳаибар? Ҳаламыс?!
– Ееҳ, Уламысгьы уаргьы! – дааицрашәеит Хьырбеи.
– Ҩба ззымдыруа абри иҩыза агәҭԥшшаҵәҟьа џьара дубашам! – даҿын Рофгьы Хьырбеи иажәақәа шьақәырӷәӷәӷо. – Акрызлаз – акрифеит, акгьы зламыз – аа! – иҳәан, инацәа ду Џьота иқьышә инықәикит.
– Уара усгьы уԥсыхьшәашәоуп! Абра угылаз. Аанда ихыган иуҳарклоит. Аԥсы, аԥсы! Даҽазны џьара уанааго усҟан!.. – иҵегь иҳәарц шиҭахыз, Роф диман иҿынеихеит. Џьота дшымцаҵәҟьоз аниба, Рофгьы ишьаҿақәа реихгара ааицәыуадаҩхеит. Даабжьажьеит. Хьырбеи аҩнуҵҟа дҭалахьан.
– Уааи, Роф, уааи, узгылоузеи?! – ҿааиҭит уи иҽаархаҵаны.
– Мап! Ижәдыруазааит сыҳәҳәаны шәшыдсыркуа!
– Ишԥа? Ҳауԥсахуану? – рыблақәа ҩҭырцеит дуосы иахьгылаз, али-ԥси рыбжьара Џьота днылбаардарашәа. Убри аамҭаз абард даавшәан даарыбжьагылеит аӡәы. Уи дҟәашкакараӡа дышлахьан. Аразра ибла ихыҳәҳәыла ицон. Икын илабашьа аамышьҭахьтәи еснагьтәи иҩыза иаша – иеигәышә.
– Ҳаи, афырхацәа, шәшысҭахыҵәҟьаз! – аҭынчра ааилеигеит уи. Ахәыҷқәа урысыр шьа-кәарак рылымҵуа ишанханы игылан.
– Арахә насықәлан, саанда рбганы амхы иҭалеит. ирырҳаны сааит абыржәы. Абра ахақәа ҿанны исымоуп, исыцыжәгароуп  сбабараа. Мамзар аҭаҳмадажә сцо-саауа сшыбжьоу еиҭасыцәҭалахуеит, – дааԥышәырччеит уи ибла хаақәа нҭырлашааны. Ахәыҷқәагьы рыԥсы аарылалеит. Ашла урҭ рыхәда инапқәа нхишьын иман иҿынеихеит.
– Рацәа ҳаимлагәа ашьацҳәа ҳакит, иныҟаҳҵазеи?! – Хьырбеи игәы ҭагыломызт.
– Ҳаԥсит ҳшыбзаз, Хьырбеи иҳәатәы ҳанацныҟәа, уаҳа ҳашԥаҟалоз! – ахәыцрақәа деимдырххон Рофгьы.
– Сара исымҳәаз! Сара издыруан ус шҳахьуаз! – и–әеисыбжь игәышԥы иалыҩны иаҳауан Џьота, аԥхашьара ԥхӡы иқәнаҭәо, ашла ижәҩа дахьаҵагылаз. иааит аҩны ахақәа рыманы. Аха ахәҷықәа аанда ахьԥжәаз ҳәа акгьы рымбаӡеит. Ашлагьы ишиҳәаз еиԥш дыццакӡомызт. Ашҭа иқәгылаз аҳа ашәшьыраҿ инаиртәеит.
– Шәыԥсы ааиҭашәк, ашоура цәгьоуп! – иҳәан, аҩынҟа иҿынеихеит. Ахәыҷқәа еидара хьанҭак, рыхәда иаақәырхызшәа иааиҿаԥшит. Итәан ируа, ирҳәо рызмдыруа.
«Ҳаҩҵҟьан ҳцап!» – игәы иааинаҭеит Хьырбеи, аха иҩызцәа рышҟа изымҳәеит: – «Ҳахьԥсыз ҳаԥсит!» – иҽанираалеит нас. Итәан еиқәԥшьыхаа, ацыгә дуқәа реиԥш инеиҿаԥшы-ааиҿаԥшуа. дук мырҵыкәа ахҵысҭа даахыҵит ашла. Уи наҟ-ааҟ иҩыҵракын иҩежь-ҟанҭалеиуа ишәхьаз ашьынкақәа ҩба. Урҭ, ишырҳәо еиԥш, уԥан узырхымԥартә идуқәан.
– Илкажьны иаҳшьыроуп! – иҳәеит уи дахыхәмаруа. Ашьшьыҳәа инышьҭеиҵеит. Иаҳәызба ааҭихын, ахи аҵыхәеи ныхсаны, ацәаҳәақәа днарықәлан иааиҩирссеит. Нас ажәабжьк аацәыригеит. Аԥша хаакәакәараӡа иасуан. Уажәы-уажәы изҵатәаз аҳа арҭқәа алшәшәаны икаԥсон. Азынказы еиҳагьы ихәыцхәаԥшьха итәаз ахәыҷқәа ԥыҭрак ашьҭахь апырпылџьыка ахьшьны ашьынка-сақәа еихырссоа фара иаҿын, иқашәқашәо ашьац илатәаны. Ашла иажәабжь даҿын:
– Усҟан сара схәыҷын. Ташә-лбаа акамбашьқәа ҳахьчон. Ҽнак шьыбжьон ҳкамбашьқәа аӡы инҭаҳартәан шьыкнааӡара ҳцеит. Ааигәа аӡбажьараҿ дынхон зықәрахь инеихьаз Жәанбак. Аџьаргәал аанда ҳанхибаҳәан, ишьынкаҭра ҳанҭалт. Сҩызцәа Ламкаци Кәадаци са саҵкыс кыр еиҳақәан. Ламкац ҳаԥхьа днеиуан ҳәызбала ашьынкақәа ишәхьоуи имшәыци гәаҭо. Кәадаци сареи иаҳирбоз хыхуа ҳишьҭан. Ҩба-ҩба ҳрыҵаланы ҳандәықәлоит ҳҳәоны:
– Шәаагыл, шәызмцеит! – ҳәа ҳашьҭахьҵәҟьа иҿацаӡа бжьык аагеит. Аԥшәма амхырҭа далаланы дааиуазаарын. Ҳлаҵибарҟьеит ҳшьынкақәа аакаԥсаны. Сҩызцәа раҟара сара сзыҩуазма? Урҭ цеит, сара саанкиылт. Уи иԥсахы ԥыжәжәон, аџьа зыдбала ииааӡаз ауҭраҿ ашьынкақәа кылыжәжәа иахьышьҭаз.
– Иҟарҵаз убоо, ҳы, иныҟарҵазеи?! – ҳәа дналс-аалсуа игәеиҭон. Сара сгәы ҭыҵны ицон. Нас уи Ажәанба дааины даасхагылеит. Дсыхәаԥшуан. Схы ахьызгара соуамызт. Срыцҳаишьуазар акәхап, ҿааиҭит:
– Уара иахьада усымбац. Анҭ ракәхап уаазгаз. Уаҳа урыцымныҟәан. Убжьырхуеит. Усҭ, уца иуманы! – иҳәан, ашьынкақәа сыҭан сноуишьҭит.
Ашла иажәабжь даналга, зымҩа днахәыҷын, ианциҵеит: – Усҟан аамҭа ҽакын. Ахәыҷқәа хыдан. Ибжьысны иаван. Иахьа ус иҟам: акрыруеит, аҵара рҵоит. Ацәгьа зуа дахьдырхәуеит. Иахьатәи ахәыҷқәа аԥсҭазаара иагәҭылсоуп, уи агәеисра иалахәуп…
Аԥшәма иажәабжь далгахьан, аха уи зхәыцра  мҵанарсыз ахәыҷқәа иштәац итәаны изыӡырҩуан.
…Ԥыҭрак ашьҭахь аԥшәма исасцәа наскьеигон.
– Ашәыр ԥхашьара амаӡам, бабараа. Шәаала ианышәҭахыу. Ишәфала. Шәыԥхамшьалан. Абарҭгьы аҩныҟа ижәга! – иҳәан, рыцыԥхьаӡа ашьынка нарыҭаны, аҩныҟа дныҩналеит, иҿыцәаз иҭаҭынжәга амца аиркырц. Уи зынӡаскгьы игәалаимрышәаӡеит ахәыҷқәа нахьхьи абнаандаҿ иырмаз аӷьычра аҭыӡшәа. Усҟан иара аҵла ашьапаҿы дтәан иԥсы еиҭеикырц, аҭаҭын дахо, дзырааԥсаз иаха кныдыргыланы.
Ашла уажә данаадәылҵ, ахәыҷқәа кыр инаскьахьан. иаԥхьа, аҳамҵаҿ ишьҭан ижәга ҳәа урҭ ириҭаз ашьынкақәа.
– Имгаӡакәа ицеит! – ҿааиҭит уи.
Ашла – Ҷӷьыц ранба иакәын.


Аҳәыҳә

Мҽышан. Аҳәылыҳәа асоура иаҿын. Ашәаԥыџьаԥ ашәыб иархәан, иҟәашкакараӡа игылан. Аҩны ааҵра рыҽнаваԥсо аҵарақәа афатә рыԥшаауан.
Ауаџьаҟ аҿы агәгәаҳәа еиқәыз амца дныҽҳәыҵын, иҽааибиҭеит саб. дук мырҵыкәа ҳҽеиқәа днақәтәан, ашҭа дынҭыҵит. Уи данца аҩны еилзыргоз сан сҽылмырбаӡакәа, акәасқьа сныҩналт. Ашьшьыҳәа сыԥсы ӡаны, акәакь икҿагылаз саб ишәақьи ауаџьаҟ ахы иқәыз апатронақәеи сыманы сындәылҵит. Аӡәыр сибамашь ҳәа снаԥшы-ааԥшит. Аха уаҩ дыҟамызт. Ашәақь сыхәда инхысшьын, ашҭа сынҭыҵит.
Асы ашуц иауан. Аҩада зхы хаз сшәақь агәыцә асы ҭаԥсоит сҳәан, ахы ларханы сызқәа икыдысҵарц салагеит, аха иамуит, аԥынҵа ҵаҟа асы илакшон. Саагылан сӡырҩит.
 Баҭал! – ҿылҭуан сан. Сара аҭак ҟасымҵеит.
– Дабацеи, бара, Баҭал?
– Исыздырӡом, шәҟәык сҭахуп ҳәа даҿын, иҩызцәа рахь дцазар акәхап! – налаҭалкит саҳәшьа. Саагәырӷьеит. Сыццакны абна снылалеит. Сшәақь апатрона нҭасыршәит. Ардәынақәа ашәшь иалатәан. Сахьхәыҷыз сатәаырмбозар акәхарын, сырзааигәахаанӡа иԥырӡомызт, аха ахысхагьы садраӡомызт.
Снеины ашәшь зыҟәныз ҵлакы снамҵатәеит. Ардәынақәа уажәраанӡа ақәтәарҭа рибамҭо, оуман иҟарҵоз, уажәы иҟьалангьы акы сышҟа иқәломызт, аха урҭ ара имаар иабацои сҳәан, сыԥсы ӡаны стәан. Асы сықәнауит, ауаҩы даасыдгылаанӡа сизгәамҭаратәы. Ардәынақәа рҿықә-ҿықә бжьы ааҩуа иалагеит. Ус ардәынак саԥхьа иаақәтәеит. – Излааигәоу ала агәышԥы сеихсыр ицҟьа изгоит, уаҩ иифаша акгьы алҵуам! – сгәы иааснаҭеит. Аха амацара ахысхып сҳәан, аԥынҵа аҩежьра инарбаны агәыз ааҭсыргеит. Ашырҳәа сагьҩаҵҟьеит иаашьҭысԥаарц, аха уаҳа умԥсуанда, акгьы ыҟам. Ахы иаршәазар сҳәан, снаскьаны сеимдеит; снаԥшит сааԥшит, сӡырҩит, аха џьаргьы ахабар анысымба, сааин сҭыԥ аҿы сеиҭанатәеит, иааигәаны иахьықәтәаз азы еиҳараӡак аара иара инадҵо.
Стәоуп. Асы ауеит. Ана, ара аҿаҩ-саҩ аарылгоит амахәқәа, инахараны уарла-шәарла ахәаҩ-саҩ ааҭдыргоит ашәарыцацәа.
«Ааи, ишԥасыцәцеи!» сгәы иааснаҭеит сара. Ԥсаатәкгьы џьара иҟьалан иубашам. Амала, сықәра исзалымҵо, ҷынҷак уажәы-уажәы амитә рҿио, ицәырҟьа-цәырасуа ашәшь иалоуп. Стәоуп. Ахьҭа сакуа салагеит. Сгылар ардәынақәа сыршәоит. Сшьацәкьарақәа сеимаа аԥынҵа иҭасыргьежьуеит, исыршырц. Снацәкьарақәа срыҭәҳәоит. Снаԥшы-ааԥшит. Ицеит ардәынақәа зегьы хыҵны. Санбанӡатәоу ас. Сҩагылан амҩа снанылт, сеиҵакы-еиҵакуа. Мшәан, ҳгәыла Ардашьыл ҩажәа-ҩажәихәба дреиҵаӡам ҽнак, излеишьуазеи? Уи ддууп. Иауазеи нас ддузар? Араҟа иаҭаху ахысроуп. Аха сара ахысраҟны аӡәгьы сиеицәаӡам, ацәҟьара ахы иҭасыршәуан саб санирхыслоз.
Абас схәыцуа, сыццакны снеиуан. Ахьҭа схыԥсааит. Исыӡбеит Ҷаҷалҟа сцарц. Аҷкәынцәа ирҳәоны исаҳахьан, уаҟа аҵлақәа хыбны аҳәыҳә рықәжьуп, рышьрагьы зынӡа имариоуп ҳәа. Жәа-патронак ахьыҟоу хә-ҳәыҳәк сшьыргьы, еиӷьу убахьоу! Иагьа сеигәырӷьаны исԥылап аҩны. Саб уаҵәы ахи-ахәшәи аахәаны ианысзааиго уажә избо џьысшьоит…
Ашьыбжьышьҭахь Ҷаҷал абна сылан сыхрааӡараауа. Ҳәыҳә зхылаҳәоу акгьы ыҟаӡамызт. Ҩыџьа заҵәык ашәарыцацәа збеит. Урҭгьы Ҭоумышьҟа ицон, асы ибаанацаз абнаҳәақәа ҳшьуеит ҳәа. Шамхахьы асы сахьахоз, стәар сзымгыло аҟынӡа сааԥсеит. Сдәықәлеит аҩныҟа. Асы ԥуа, аҭаҩаҿарақәа снарҭаҳауа амҩа сықәын. Абар ассир! Саԥхьа ашәҵла хыбны аҳәыҳә алатәоуп.
«Умԥсын, Баҭал!» – саацәажәеит сгәы хыҭхыҭуа. Аҳәыҳәқәа среиҩаӡо снаскьан, сшәақь аҵла ашьапы инавсырҳәҳәан, уракы инақәыскит. Издыруада зныкҟьара ҩба сызшьуазар, ҳәа сыӡбеит, аха исызмырманшәалт. Нас сшәақь снаҵхеит, аха ачаԥ ааҿгеит.
Аҳәыҳәқәа нықәбӷьыжәаа ицеит. Акыр сыԥшит, спатрона ԥсахны, аха ианбанӡа? Амҩа снықәлеит. Аԥхӡы хьшәашәа сықәнаҭәон. Снатәаны сыԥсы ааиҭаскып сҳәоны:
– Ҟоҳ, уабаҟаз, Баҭал? – иҳәан ҽыла даасывалеит Адамыр. Адамыри сареи ҳаигәылацәан, класск аҿы аҵара еицаҳҵон.
Уи иасҳәеит сшышәаырцоз…
– Уара, уаб ишәақь ӡаны иааугама?
Сыԥсахы ҩеибакит, аха ҿысымҭит.
– Уҵатәқәа уҵахьазар акәхап! – ҿааиҭит ҩаԥхьа, аҵәы сылихырц иҭахны.
– Сара сҵатәқәа иансырҭа аҽныҵәҟьа исҵоит, џьоукы-џьоукы шәеиԥш «хԥақәа» соулаӡом, уи уара заманала иудыруеит, баша уҽхырцәажәоит акәымзар, –  иҵегьы сыҽсырџьаџьар сҭаххеит, аха сдыргәаар ҳәагьы сшәеит. Ҽыла сшигоз аҟара агәҩара сыман.
Ҳара ус егьыҟаҳҵеит.
Аҷапырхәа зҿаз иҽвакы снақәиртәан, ҳҿааҳхеит. Схаԥыцқәа еихамгыло сыҟан. Амҩаду аҿы ҳааизар, асы цҟьаны аграпара алаҳәа иргахьан. «Чоу» иҳәан длаҵҟьеит Адамыр. Уи даныҩ, сара сзықәтәаз аҽгьы ҭырсны идәықәлеит. Аԥырцәқәа сыҽрыларԥсны искын, зны-зынлагьы снапы нагӡаны ахахәда ааиԥхьысшьаауан, исыргәыбзыӷуан. Сҩыза уаҳа дааынмгылаӡакә, акыр дсыцәцеит. Сара сыҽгьы аԥырцәқәа ақәыԥсаны, ишзахәоз иҩит, анаатә  хьшәашәа анысҿанаҳәа, сылаӷырӡ ҭыкьаса идәықәлеит. Ҳаҩны савнаго иалагеит. Аԥырцәқәа сыҽрыларԥсны искын, аха ианаанымгылаӡа, ишсылшоз аҷапырхәа санаха иԥҵәеит. Саргьы сахууаан, сцаны абақ аашьҭсыргеит.
– Афырхаҵа, абз шьҭухит, абаз! –Адамыр дыччо нахьхьынтәи ҿиҭуан. Асы сшылаҳазгьы сеиҵаӷәӷәа сҩагылт, сҩыза дахьсхыччаз азгьы сыԥсахы ԥыжәжәо.
«Исҳәозеи аҩны сахьнеиуа? Сшәақь сҵәахып, идсырбарым. Аха иабаҟоу сеиылсны сыҟоуп, насгьы ихәларц егьагым. Сҩызцәа хәажжаӡа рыҩны итәоуп. Рҭаацәа ирыцхарауеит. Сара сшәарыцаҩхеит иахьа!» – схәыцуан гәаныла.
Схы сҩахазар, ҳгәашә анҭыҵ игылаз ахьацаҿ аҳәыҳә ашәшь ишылатәаз збеит. Ашырҳәа сҿынасхеит. Снеит аҵла ашьапаҿы. Аҳәыҳә сгәанаҭаӡомызт. Ишзахәоз акрыфара иаҿын рыцҳа, издыруада уи иахьа мацара иахнагахьоу? Шаҟаҩ еиҩаӡахьада, ашҟаҩ ашьклахысхьада? Уажәы ахәылбыҽха, ҿыц асоура ианалага игәыҭҟьа-ԥсыҭҟьаха, ашәшь аҽаларԥсны акрафон. Иԥшӡаҟәаҟәараӡа иҟаз агәышҵа еилыбзаара инасырбеит. Аха ахьҭа сакуан аҟнытә, ашәақь сыцәҵысуеит сҳәан, сышьҭахь игылаз амжәа хачақьа хәыҷ снамҵатәеит. Ашьшьыҳәа сшәақь амахә инықәыскын, иаасгәыҵаскит, аҳәыҳә агәышҵа иансырбан, снацәа аасырҵысит…
…Уи нахыс уаҳа акгьы сгәалашәом. Амала аҵыхәтәан сызлазхәыцыз ала, абас иҟалеит: аҽы санканажь сшәақь адгьыл иҵакшан, анышә сыцәҭалазаап. Санхыс ӷәӷәала иҵыгьны исысит. Ашәақь ԥжәеит. Скаҳаит схы сзымдыруа.
Ацәажәабжь санаанарԥш, сиарҭаҿ сшышьҭаз збеит. Иеиҿыхон сани саби.
– Дышԥабымбеи ашәақь иманы данцоз?
– Ашьыжь дкәаԥӡа дтәаны ашәҟәқәа дрыԥхьон. Зныкыр ашәақь икуа дызбахьазма, гәырҩас дҟасымҵеит.
– Алакә ҳзимуз, ҷкәына ҟадыџь! – сани саби ршьара изықәломызт, агәыҭҟьа иаганы иҟан.
Ԥыҭрак ашьҭахь, сан дааин скаруаҭ днықәтәаны, даасҿаԥшит. Сара изуз шхәарҭамыз еиылскаан, сылаӷырӡ хаддыла ҿаасҭит:
– Сан, даҽазны иҟасҵом!..
Схы аалшьышьын, сылахь днагәӡит. Ус сылаԥш нақәшәеит саԥхьа астол иқәыз аҳәыҳә.
Иқәын уи агәы кылжәаны, ашьа аҿашәы. Алақәа цахьан.
«Сабоуԥырхагаз, иузызуазеи цәгьарас, исҭахымызт ахысбжь, ашьа казыршуа… Сзушьызеи, избан, иззы?» – иӷьаҵәыӷьаҵәуа, абжьы гозшәа сгәы иснаҭон, аҳәыҳә саԥхьа иахьықәыз.


Ашьхарахь иауан асы

Ашьжьымҭан амш аблақәа ҭакәаҳа иааԥшит. Уимоу, ӡлагара бзиак аиԥш, ахуҳәа ажәҩангьы алагара иаҿын. Ҳабацәа уиа ӡынра ӷәӷәа иазҳәоуп, рҳәоит. Ашьхақәа ирхыҵны зҿаазхаз аԥшаҵәыҵәгьы, игьыжьуа аԥҭақәа инарыҵалан, иршаҟьо иаманы аҿынанехит. Зегьы акоуп урҭ убраиҟара ижәпаны ажәҩан иаҵажьын, иааимҟьаныҳәа ҟалмоызт. иара убри акәхап амра ашәахәақәа рысаҟалак ҳәа џьара ак зумбозгьы. иахьатәи амш мацара иаҳәон: шәгәышәҽаныз аӡынра ӷәӷәахоит.
Сара, ашәваз садгыланы, сыԥшуан. Сыбла дааҵашәеит ҳҿаԥхьа инхо аҭакәажә Ҳауида. Уи уажәы лԥацха даадәылҵын, аԥшадаас аалысуа, аанда акылырҷҷара даҿын.
Илхылгахьоузеи рыцҳа Ҳауида.
Аҽны мҽышан. Аҩны иаанхазгьы Заури сареи ҳхала аҳуп. Ҳҭаацәа шьыжьнаҵы џьара ицахьан.
– Иҟоу удыруоу, Заур?
– Иҳәеи, да!
– Ҳауида илзаагап уардын азна амҿы!
– Ҳауида ба?
– Аиеи! Акамбашьқәа узыԥшаару?
– Урҭ Аҳәысҭа ду иахысӡом, уажәыҵәҟьа иԥшааны, киылырҟьа ара уисырбап!
Сажәа ҩбамтәкәа, Заур дгәыӷрьаҵәа, ыдццакны агәашә дынҭҟьеит.
Мшәан, цәгьаракгьы аланы ҳәа избом сара уи! Саб иҟаҵамҭа ҳуардын, еиқәышәшәа ананыра иҵагылоуп. Ҳкамбашьқәа қаҭәа-каҭәаӡа аԥшаҳәа иавоуп. ҳцаны, сынтәатәи аԥхын саби сашьеи ирааны идырмазеиз амҿы аагоит. Уардынк азна ааганы Ҳауида иналызкыдҳарыглар, иага деигәырӷьап рыцҳа! Иага лнапы ыргьежьуа даҳԥыпап!
Али-ԥси рыбжьара ҳгәашә камбашьқәак аадицалеит Заур. Ҳаит, Заур уҳәеитҳәа! Ҳбораҿ иҭакны имазшәоуп урҭ ԥшааны раацара акгьы  шахимырҵыз.
Заур арахә рзы ишоу аӡә иоуп. Ҳҳабла иаланхо зегьы рырахәқәа идыруеит. Иџьоушьаша иара даргьы дырдыруеите! зыҽқәа зызмкуа ауаа, рыҽқәа кны ириҭоит. Дынҭыҵыр иааимԥыхьашәаз аҽы кны, ӷәра аҿамҵаӡакәа изхара ирҩны, аҳы шьҭа уца ҳәа иноужьны, иҟаиҵаз игәы алаҟаны, даахынҳәуеит. Ҳани ҳаби шаҟа  иарҳәахьоузеи убри азы! Аха иара итәы изкажьуам. Аӡәы акы ицәыӡны днашьҭалар, аҩны дааины раԥхьа Заур дизҵауеит. Иара иакәу џьушьап арахә рхылаԥшҩы. Амҩа ианықәиҵалак, игәырӷьаҵәа ицоит даргьы. Угәырӷьацәап! Ажәакала Заур уи абаҩхатәра илуоп. Ус аҵараҿы дыҟазҭгьы…
– Арҭ, абра иманшәаланы исԥыхьашәеит! – ауардын асаԥыџь аҵаргыланы, аҳаҳаираҳәа ацә батқәа ҵаиҳәон Заур уажәы. Изуа цқьа сақәымшәо, сицхарауашәа саҿын саргьы.
Аҵыхәтәан, ацәхьа, аигәышә уҳәа зда ҳхәарҭақәамыз аашьҭыхны, акамбашьқәа ҳнарыҵаҟьан, ашҭа ҳанҭыҵит.
Наџьнатә мҿаагара ҳазлацац амҩаду ала акәымкәа, уажәы иааихыҵәҵәаны, аҳәысҭақәа рыла ҳцон. Ауардынгьы уи зынмԥшуаз ауакәхыз, иааҟәымҵӡакәа аҭагәҭасра иаҿын. Заур, ахарԥа анаӡара дахьықәтәаз, уажәы-уажә ифырмахьҵә акамбашьқәа рымгәацәа инажәиҵон. даргьы рыхқәа рықәыршәны ишзахәоз ицон, афырмахьҵә амҩа ахьыднарбоз.
Сара аԥсабара сызхара исызбомызт. Аӡынра шыцәгьахоз рбозар  акәхарын аҵарагьы. Урҭ рҽеибаркны уажәы-уажәы, аԥшыжәла анырҟьо еиԥш, аҳәиҵәҳәа адәы рыҽнықәырԥсон. Аха сара уажәы сытҟәаны сызмаз зынӡа даҽакын. Ашьхарахь еимагылан асоура иаҿын. Уи бзиаӡаны иубарҭан арантәи.
– Шьыри ианбауеи ҳара ҳҿы абас асы! – схәыцуан сара. – Уажәшьҭа Ашәбаархаҟа, апартизанцәа реиԥш, қәылара илбаауазар акәхап амшәқәеи абнаҳәақәеи. рацәа ахаҵара иаамҭоуп!
– Ари дызусҭада мцахәыцәа?! – иааицәымыӷхан дҵааит Заур. Абырсааҭк снаԥшит саргьы иара дахьԥушаз аган ахь. Ҽуаҩык ихы ҳақәкны даауан. Уи инаԥш-ааԥшышьақәа злаҟаз ала, акы дшашьҭаз ҩашьомызт.
– Абри акәымзи иуасҳәоз, Заур?! – сныҵакка сцеит иаразнак.
– Атәыла бгаз џьушьо, уара ишутәыз ҳызмдырӡакәа, иҵаҳкит ҳҳәап!
– Са  ишыстәыз шәзымдырзаргь, шәа ишышәтәымыз шԥашәызмдыри иҳәар?
– Умшәакәа, ишыдыдуа қәа ауам! – Заур, сгәы цар ҳәа дшәаны, акгьы ыҟаӡамшәа ацәбатқәа ааимданы, ифырмахьҵә нархиҟьеит. Урҭ рынҟәара шаҟа идыралсуаз аҟара, ауардынгьы аҭагәҭасра иацнаҵон.
Аҽуаҩ есааира дааскьон. Сара сгәы аҭҳара-аҭҳара есиуа, ауардын сантәалан, аларгыла кны.
– Уа, аура шәықәуп! – дааҳадгылеит аҽуаҩ.
– Бзиара жәбааит! – сшьамхқәа сырзышьҭымхуа сҩеихеит сахьтәаз.
Аҽуаҩ ибла ҳааҵижьын, илаԥш ҳкамбашьқәа инарызирхеит. Сара хагәха анышә иара убра илеиҩыжаан самазар моу сымамкәа сааҟалеит.– Афырхацәа, абнахь шәцоит акәу?!
– Аиеи, абнахь ҳцоит! – иҳәеит Заур даҿамхаӡакәа.
– Баба, абра Қаҭи дахьынхоз сақәымшәеит! – ихы Заур инаиқәикит уи аҵыхәтәан.
– Ҳаит, Қаҭигьы уаргьы! – сыԥсы аасылалан ашьшьыҳәа снатәеит. Заур, инапқәа рххо уи уахь дызалцашаз амҩа ирбара даҿын. Сара, амаҵурақәа ирызгәамҭакәа изхибаҳәан ицаз ажьа еиԥш, сгәы аҭыԥ иҭагыломызт.
– Ҳаит, шаҟа ҳиршәазеи, абна дылӡааитеи! – ҿааиҭит Заургьы сара сахь даахьаԥшны, аҽуаҩ даниԥырига, нас ифырмахьҵә ҩаԥхьа акгьы зхараӡамыз ацәбатқәа инархиҟьеит. Ҳуардын шьҭассы ашьҭа аҳәынҵәа иларҟаца, ишзахәоз абнахь ицон.
Сара исгәалашәом саб ааигәа-сигәа амҿы ԥиҟоны. Уи есԥхынра нанҳәазы иԥуҟо амҿы хаа-хаа, гьамала ибылуеит ҳәа иҽазыҟаиҵон. Насгьы иабыкәу иахьԥиҟо?! Х-хәык рнаҩыс акәараҿ. Уа Хьымса лгәаҩа ҳәа иашьҭоуп.
Ҳнеит агәаҩа ҳҭаланы. Сыбла дхымҵӡо дыхгылоуп Ҳауида. Сара исгәалашәом, аха ирҳәоит уи аӷлам иаҩызаз арԥарцәа ылман ҳәа. Аибашьра ианалага, ахҩыкгьы ԥсадгьылхьчара иандәықәла, агәашәаҿ рымҩа лныҳәеит ан. Иахьагьы иара убра даԥшуп раара. Аибашьра мыжда, уу-аллаҳ ҳәа ашҟаҩ рнапқәа ргәыҵаԥсан, еибакәеибаха иартәада!..
Ҳцоит абнара ҳаҵашьшь. Игылоуп ашәҟьантәаз дуқәа хоура-хоураӡа. Игылоуп рӡарақәа еиҩаҳаҳа, рцәа иҭаҟаца, рымахәҭа тәӷәырԥсара дуқәа ирыҵаҽырбо. Иҵуазеи сара урҭ рыбла сынҭамԥшижьҭеи! Имҵыкәа, абар хәымз ирықәуп. Сынтәа, сара саб сганы, Аҟәа ашкол сҭеиҵеит. Уа аҵара сҵоит. Уажә аԥсшьараз аҩынҟа сааит умҳәозар. Аҟәатәык иеиԥш схы сыԥхьаӡоит. Аҩынгьы убасҵәҟьоуп ишсарҳәо. Изхысҳәаауа, ашҟа рҽырԥсахзеи исымбеижьҭеи арҭ агәаҩақәа, акәарақәа, абнақәа… Иара убасҵәҟьоуп иара уаргьы уҽшуԥсахыз, иҳәеит сашьа Заур. Аха сара уи сызхаҵом.
Ахылаӷьараҿ ҳаннеи, Заур дналбаан, ауардын аԥхьа днагылеит, ифырмахьҵә сара иансыркны. Уи, сара дышсеиҵбугьы, ариау с аҿы саҵкыс аԥышәа имоуп. Ҳлеиуеит ахылаӷьара ҳҭаланы. Ауардын иԥнаҵәҵәо амҿҩақәа аҟәҟәаҳәа ачарҭ иаҵахысуеит. Ацәбатқәа, рыхәда иқәло ауӷә, рыхқәа раҳан иныркылоит. Иҩыргьы цәгьа ирбом, избанзар, ахылаӷьара рыхоит. Аха Заур раԥхьа баша даугылаху! Џьеи ишьҭып! Ҽуаҩ дазкәымшо аҵлақәа иркыдгылаз ҳамҿқәа, ҳнеины ҳнарыдгылеит.
– Ассеи ашәпеи еилаԥсаны иаагап, Заур?!
– Мап, даур! – иамеикит уи, – асса нҵыра амаӡам. Ҳажәҩа ааибыҭаны ашәпақәа ақәаҳҵап! Нас уа илызҳаршьшьоит.
– Амҿы шәпақәа ақәаҳҵоит, аха ҳамҩа зеиԥшроу умдыруеи: ҳхалароуп, ҳалбаароуп…
– Ҳамҩа зеиԥшроугьы здыруеит, ҳкамбашьқәа зеиԥшроугьы.
– Ҳкамбашьқәа  ҳрықәгәыӷцәарым, иҟатақәоуп!
– Иҟатақәазаргь ицәкамбашьқәоуп!
Ишаанагара иҟаз амҿы-шәпақәа рыла ҳуардын рҭәны ҳаалгеит. иақәаҳҵеит ироуны, аигәышәҵәҟьа авҵаҵарҭа умоуа аҷалап еиԥш еивҵаԥсаны.
Заур ацәхьа аларгылара иаахихын, акараҿ ӡы-хәыҷык нҭаҭәаны, аҟәыд андыршьышьуа еиԥш, мҳаҵәла аӡи асапыни ааилаиршьышьит. Ашәах хаччыла ианааҟала, иман ауардын днаҵалеит, алыра асапын ахьишьырц. Нас акамбашьқәа рҵаҳәагақәа ааԥиртлан, ҿыцны инҵархханы иҵеиҳәеит.
– Уара атәара уаҽырӷәӷәалан, аларгыла бзиан икыз. Амарџьа, ах,  ахышәҭырҭақәа ахьыҟоу заа сара уиасҳәоит. Угәы уҽаныз! – ихы насықәикит уиа уардын ахәда асаԥыџь аҵыхәа.
– Аҳы, Бадӷа! – иҳәан, нас аладахь игылаз акамбашь ифырмахьҵә лахиҟьеит.
Бадӷа акәу Бадра акәу иахьӡу уара идыр! Ауардын аҿҿа аахган, акамбашьқәа ааиҵанацалт. Аха ҩаԥхьа рымгәацәақәа ҵыршаауа зҿаазхаз афырмахьҵә, абаҩҷыда рыланаҵан, ҳуардын рыман амарда иҩаҿалт.
Ицон инхьысааны. Ицон хыхь ҳқьышә нықәкны ҳаҵсындаз рҳәарашәа. Ацәбатқәа ауардын аҿы макьана ԥышәа дук рымамзаргьы, ибзианы ирдыруан, аԥхьа ауӷә ахы аԥызгаз, аԥхьацара еиҳа ишазымариахоз. Убриа ҟнытә урҭ ауӷә еимакны иахон. Ауардын ду еидара мацараха иырман ицон. Аҵахара акгьы иаҭахымызт. Здаш дуқәа злыпҟҟа анаара иаҿагылаз аџь ду ҳназааигәахеит. Ара ахала акыр иуадаҩын. Акы – иҩада бааԥсын, ҩбагьы – аҵлақәа рдацқәа иҵыҳәҳәақәо ацәбатқәа ршьапы акуамызт. Заур акамбашьқәа аанкиылан, маҷк рыԥсы аадиргеит. Нас, акамбашьқәа рааԥсара рхашҭаанӡа, ифырмахьҵә ааимданы инарыхҟьаны, арҵәааҳәа днарыҵаҳәҳәан аҩада иҩкыдиҵеит. Сара, ауардын ахышәҭразы рацәак иахьшәарҭамыз азы, аладахьтәи аганахь сҭагыланы, сыжәҩа, сыжәҩа аҵыргәаны сагәаҭсуан, ҳацәбатқәа реидара џьара хәыҷӡак исзрыласуазар ҳәа. Аха зегьакоуп саԥхьа игылаз акамбашь шьамхнышлеит. Ишьамхнышлеит, аха уеизгьы уи азы аныҟәара ԥнамкит. иахьакәӡам ахьмыӡӷ аагоит ҳәа сара сшәаны сахьаҵаҳәҳәоз акәу, мамзар сашьа аҟәаҟәа ахьықәиршаауаз акәу, изыбзоуроу сыздыруам, аха ицон ашьамхқәа арсны, абз ҭыхны. Аҩадахьтәи акамбашь аидара иаҳа иазымариан, иага умҳәан аӷьырак зқәыӷәӷәоз аладахьтәи акәымзи. Иага џьабаа аабазаргьы, аҵыхәтәан аладахьтәи акәымзи. Иага џьабаа аабазаргьы, аҵыхәтәан аҩадара ҳҩаҿысны, ԥсеивгарҭа  хәыҷӡак аҿы ҳқьышә нықәаҳкит. Ҳааҭгылеит. Рацәак ҳшымаацызгьы, сашьагьы саргьы ибзианы иаабахьан ҳацәбатқәа реидара акыр ишҳархьамҭаз. Аха ыҿмҭӡакәа, урҭ рымч ҳақәгәыӷны, ус аҳауан.
– Даҽа иааиарк гатәуп, нас ҳцеит! – даасҿаԥшит Заур.
– Иара убриоуп аус злуогьы! –а кыр сацәшәо, ҿаасҭит саргьы.
Аиашаз узцәымшәашазгьы акы акәмызт ҳҿаԥхьатәи амҩа бааԥс. Избанзар, акы иҩада бааԥсын, ҩбагьы уаҿаланы ушҩеиуа, ирҵәины надаада уцара кәын, хԥагьы маҷӡак ауардын шьҭахьҟа ианца, аанкылашьак амаӡамкәа, ахуҳәа аҵҟа илбаауан. Насгьыс ара еиҳа сзыцәшәоз уа уажәы, иахатәи ақәа акәу здырхуада, маҷкгьы ихҵәырыран.
– Заур, маҷк реидара ҳарласып абарҭ, ҳдырԥхашьоит!
– Иаҭахым, рахашьа, сгәаԥхоит, ибзаны ишыбжьоу мҩашьо иҟоуп! – иҳәеит уи.
Маҷк ҳаԥсы анааиваага, ҳҵаҳәагақәа аагәаҭан, ҩаԥхьа ҳҿынаҳхеит. Абраик ада ԥынгыла дук шаҳмамыз рдыруазшәа ицон акамбашьқәа. иахон рҽырҟасаны, рҽырманшәаланы.
– Амна ҳанхаҵәиуа, егьирахь уиасны иукыроуп, ихышәҭуеит! – ибжьы насықәиргеит Заур.
– Аҳаҳаи умшәан! – игәы аазсырхаҵеит сара ҩаԥхьа, ҳаашьа сгәы иахәаны. Ҳҩеиуан хәыҷы-хәыҷла.. Иаҳа-иаҳагьы ани аҭыԥ бааԥс ҳазааигәахон. Ҳнеиуан, аха акамбашьқәа уажәшьҭак акырӡа ирцәыхьанҭахо иалагеит. Ирцәыхьанҭахо акәым иагьаарылыжжит. Аха  зегьакоуп ицон дара. Ицон аҩбагьы шьамхыла мацара, рыбзқәа ҭыхны, рԥынҵақәа ирыҭҟьоз афақь еишьылқәа абӷьыжә шьҭыхуа. Заур ауардын ахы хьанҭахарц ауӷә дшахшьыз дахшьӡан. Ма шаҟа еиҟараны иаирхозеи акамбашьқәа. Абар, маҷӡак ауп, ҳхаҵәиуеит. Акгьы ҳагӡам. Аха  ҳаахаҵәиуаны, аҩадахь игылаз акамбашь. Заур аԥыжәара аницәага, егьи лықәҵәырын, ауардын илаҵаҳаит. Уи хышәҭыр ҳәа ишәаны, уажәраанӡа аҩада ииасхьаз сара, атыҟҳәа алада сеиҭаԥеит. Аха амчра зауз аидара ауардын аман иаасгәыдлеит.
– А-а-а! – сыҳәҳәеит сара. Убри аамҭазы адгьыл дааҵыҵызшәа сызманы инеиуаз ауардын, хаҵак даадыххылан ижәҩа наҵаиргылт.
– Уиасны амҿы аҵажь! – Заур днаиқәыҳәҳәеит уи. Ауардын анаанаҳкыла, ашырҳәа иаҳәызба ааҭкәыцәааны, зыблақәа ааҳәхьаз акамбашь, аҵаҳәага инаҿирхеит.
– Ассир ҟашәҵон, ассирҵәҟьа! – ахықә дхықәгылан уи, дгачамкны атыша дҭаԥуша. – Аҷык, аҷык ауп иаашәыгхаз! – иҽизеиқәкуамызт ҳахҭыгәла. Заургьы саргьы ҳаԥштәқәа ҳхыгга ҳцәыш-цәышӡа ҳгылан.
Аҵаҳәага ааиԥшьны, уиа уаҩ акамбашь аацаны инҵеиҳәеит.
– Реидара шәырхьанҭеит, арахь рхы шәыралсит! – ҳааимданы дааҳҿаԥшит уи  ҳҿабыӷ-ҿабыӷӡа ҳахьгылаз, аара руа издиҵара диызмдыруа. нас ҳуардын аҩадахьала днадгылан, амҿышәпақәа дҩарыха-ҩарыхан, акыр ахы ааирхьанҭеит.
– Уажәшьҭа шәиасны аҩадахьы ишәкы, ишәцәхымшәҭааит! – инаҳадиҵеит уи. Нас, афырмахьҵә, дмыркьысӡакәа, аҳы лома иҳәан, акамбашьқәа ибжьы нарықәиргеит. Ацәбатқәа ирдыруаз абжьы анраҳа, имҭахарҭхашьеиқәа рыҽшьҭарбаӷьа рҿынарзеит.
– Арҭ батқәоуп макьана, ирзышьҭымхуа аидара рықәҵаны, рыбӷа ԥумҵәароуп! – иҳәон уи алымҩанык ҳахьаауаз. Амала, зны-зынла ҳаимданы иааҳҿаԥшлоз ибла ҵлашәқәа, ирхубаалон, аҩны ҳнеир шәҭаацәа рҿаԥхьа ҳаибарҟаԥшьра аҳҟоуп шәареи сареи ҳәа. Сара блала Заур сиазҵаауан дызусҭада абри ҳәа, аха уи акгьы шизымдыруаз мҩашьо, иблақәа ҟәызгаӡа исыхәаԥшуан. Ацәбатқәа рҽырҟасан ирықәыз ахьанҭара ашьаҟьасҭаҿ усс имкыкәа, ауардын рыманы ицон.
Амҩаду ҳаныланы ҳшааиуаз, ҳауида ҳанылызиашаха, ҳуардын ахы ааҳарҵәиин, агәашә аартны ашҭа ҳанҭалт.
– Дызусҭада сшымгәыӷоӡз ас сзыркьаҭаз! – лҳәан, иџьашьо лҿаалхеит ларгьы. Иҳацыз ауаҩы, арахь ҳамҩахыҵра изымбатәбарахан, дшанханы дааҭгылан даԥушан. Нас дааин дааҳадгылан, ашьшьыҳәа акамбашьқәа ааҵиртлеит. Цқьа зхәы каызмԥсацыз рыхәдақәа, ауӷә ахьақәыз инап гәаҩа дуқәагьы ашыршыр ҳәа инархьишь-аархьишьит. Урҭ уажәы-уажә рхы идыршьлон. Иаргьы урҭ ус зыҟарҵоз идыруазшәа асысцәа зыхәда ихыз иполта-кьаҿ аџьыба дынҭалан, ԥшлапҟьак-ԥшлапҟьак ааҭыганы рқьышә инықәикит.
– Абзиараз уаҩ дааилааит! – иҳәеит аҵыхәтәан уи Ҳауидагьы ҳаргьы иаҳзеиԥшны, нас икамбашьқәа ихы нарықәикын:
– Аҳы, шәаала! – иҳәан, днараԥызеит. Ашаха рхаҵаны икызшәа икәаџы-мыџуа инаишьҭалеит даргьы.
Сашьеи саери иаҳҳәаша ҳәа акгьы ҳҿамшәо ҳгыланы ҳаԥушан…




Мушьни Миқаииа

Аеш

Адәахьы афарҭын асуан инеимахәашан,
Аԥша хьшәашәа асыҭәҳәа еикәанарҳәуан.
Аеш схаҿы амахә иқәтәан исыхәаԥушан,
Анап хәыҷқәа агәыҵаԥсан, ахьҭа иакуан.

Уи ауаҩытәыҩса иеиԥш аблақәа цәажәон,
Иахьуаз, иаҭахыз зегьы аблақәа ирҳәон.
Араса аныԥсаланы снапы сҩахон,
Избон, алоура ауан аеш, аха ишәон.

Сыгәра азгмоызт аргама, сазыгәаӷьуамызт,
Са сазыразын, снапы раҳаны искын…
Ишьахит смахәар, аха иласырҟәуамызт,
Аеш расацк снапы ианнахыр сҭахын.

Иааӡеит аеш са снацәкьарақәа рҟынӡа,
Снап аԥхара ақьышә инықәышәшәеит иразӡа.
Нас сгәы канаршәит аеш: аҵыхәа хышӡа
Расацк мҵарсны ицеит, ишзахәоз икәкәаӡа.

Ихалан иқәтәеит уи хыхь аҵла абжьара,
Агәы рҭынчны, аԥсы рҭынчны сышҟа иааԥшуан.
Аха иаанымгылт аеш снап аԥхарраҿ – 
Хатәы мца, хатәы ҩны аҳәоушәа саҳауан…

Ауаҩи ацгәи рлакә

Икәымжәы икаба, иҽеибыҭан,
Ҽыуаҩ хаҵак хәылбыҽха,
Иуалуашо амра аԥсымҭаз,
Ус дышнеиуаз дааԥсаха,

Амҩахәасҭа ахьналагоз,
Ацгәы ԥшқа абжьы хҵаны,
Абна атоура аԥсы алахо,
Ибеит ишкаршәыз ишәаҟьаны.

Азныказы даалак-ҩакит,
Аҽы аӷәрагьы наҿакны.
Ацгәы шҵәоз абжьы ециакит,
Ацгәы ҵәон иӷьазкны.

Аҽыуаҩ уаҳа изымычҳакәа,
Уа дынҽыжәҵын, жнахагылт.
Ҳамҭак ацгәы ҟыт мҳәакәа,
Иҭынчӡа ихәаԥуша иаангылт.

Ацгәы иҳәон бжьыда-шьҭада,
Ацгәы аблақәа ирҳәон зегьы…
«Ҳаиқәымшәакәа сшьапқәа ԥҵәанда!» – 
Игәаҵа иҭиҳәаауан иаргьы.

Ацгәы ԥшқа абна инаҭан,
Даԥырҵны иылмшеит ацара.
Иаашьҭыхны, ԥшьшьала, инаган,
Ихҭырԥа инылеиҵеит иара…

Ауха иман дааит аҩныҟа,
Ихьӡаз ақәаршҩы ихьыҵәҵәа.
Ахәыҷы дыҟа, аду ыдҟа,
Зегьы иԥылеит игәырӷьаҵәа!

Ирааӡеит ацгәы нап адкылан,
Иаргьы аԥшӡара икны иагон.
Имыцәаӡакәа, уахынла, ҽынла,
Уаха шаанӡа иҷаԥшьон.

Ашылаҭра ашыла зҭамхоз,
Ацаҿы аԥшлапҟьа «злагоз»,
Аџьықәреигьы џьықәреи зҿамхоз,
Расеи какани ӷәыхны изнр,

Аҳәынаԥқәа рҳәыԥ ныхны,
Аԥшәма ишәындыҟәра цқьаӡа,
Адулаԥқәа рцаԥха рҿыхны,
Инхеит рҭаҵәахқәа еибгаӡа.

Аԥшәма дгәырӷьон игәанала,
Ицгәы даргәырӷьон есмыша.
Уахынла, ҽынла, иара ахала,
Ишәаырцон, ссирын излашаз.

Абнахь ицон иара ахала,
Абна ҳәынаԥқәагь акуан.
Зны ацалаҟьа инықәтәон ԥшьшьала,
Ашьшьыҳәа алацәа нҭаауан.

…Ицон амышқәа еишьҭала,
Маҷ-маҷ амычгьы каԥсон.
Иахьа, зынкыр иаалеи-ҩеуиан,
Нас ҩаԥхьа аҽҳәаҿ инатәон.

Аҳәынаԥ хәыҷы ашьҭыбжь зынруаз,
Алымҳақәагь цеит уашьҭа.
Иара атәала иуазыруа,
Алабжышқәагьы нкаҭәа,

Имага-маго иҩагылан,
Амырхәага инцәылон зны.
Уа ҵлак амҵа нас иааҭгылон,
Инкахәыцуа итәон ҽазны.

Ҟырҟылбаахда мышк мҩасуан,
Ирызгәамҭаӡакәа инхон.
Ахы ахыбаан, ус игәӡасуа,
Амла ишакуаз ион, ихәлон.

Ахы рхыбаан, акры ахьырфоз,
Аишәахь инеуиамызт иара.
Хәыҷи-дуи акрахьырфоз,
Итәаны ирыхәаԥушан хара.

Инақәшәан аԥшәма игәы аԥжәара,
Ишьацәқәыԥ инахаиршәит ҽнак.
– Исызумҭеит уаргьы гарҭак,
Ҳгәы аакыдухит зынӡак! – 

Даӷьуа-дыԥсуа наҟ дындәылҵит,
Иаргьы алабжыш агәы инҭаԥсо,
Ашьшьыҳәа аҽҳәа иныҽҳәыҵит,
Аҵыхәа шкәакәа шьҭарҳәазо.

Убринахыс, аԥшәма дшааилак,
Ацәардаӷәы аҵаҿы инатәон.
Аԥшәма мыждагь, игазшәа иааирак,
Ииуыз иашоуп ҳәа иԥхьаӡон.

Иахьа уаҵәы, аамҭа мҩасуан,
Итәан ацгәы амышқәа ԥхьаӡо.
– Ахәыҷқәа аҟьышьуеит ацхь иагаша! – 
Иҳәан, ҽнак игәы ԥжәаӡо,

Ацгәы ахьтәаз днахаыглеит,
Ахи ашьапи еилаԥсаны.
Дангәанаҭа, аарла игылан,
Инеиҿаԥшит аԥсы ӡаны.

«Уанаџьалбеит сзыхурҟьозеи?
Гәаҟк сыҿҳәаршәуп ахәышҭаара.
Избоит сыҿҳәара нҵәагәышьеит,
Исуҭаруазеи ҭынч аԥсра» – 

Аԥшәма игәы иҭаз уи иадырын,
Абла ҭхаха инеиҿаԥшит.
Алабжышқәа аацыр-цырын,
Игәыкы-ҵәыкуа ахы ихьнашьит.

Аха аԥшәма агәхьаа мкыкәа,
Ҽеишәа аблақәа ҿаҳәаны,
Иаашьҭихын, нас ыдмԥышкәа,
има ддәықәлеит дыццакны.

Хы-мҩак дырхысных-ӡык дрырны,
Дәыкаҿ дкылсит аҵыхәтәаны.
Абла ԥиртлан, уаҟа иныжьны,
Дцеит иҩынҟа инартәаны.

Дцеит аԥшәма дымхьаԥшӡакәа,
Адәышкәаӷьаз ианхалт ацгәы.
Ҳамҭак абжьы мыргаӡакәа,
Итәан, иқәхан уи агәы.

Аухантәарак имыцәаӡакәа,
Иштәаз, иҟьаҟьаӡа иаршеит.
Адырҩаҽны егьымфаӡакәа,
Ишыгәаҭеиуаз, анҟ ихәлеит.

Иахьа, уаҵәы, аамҭа мҩасуан,
Ҽнак, игәхьаагаӡан аҩны,
Иҩагылан, иныгә-нысуа,
Амҩа иқәӡан уи аҽны.

Ақьышә иқәкны аԥсы ахаара,
Хәык инхалеит иааԥсаны.
Иаԥшааит аԥшәма иашҭа-гәара,
Инатәеит иахьабарҭаз инаԥшны.

Абла ихыглеит ахәыҷра амышқәа,
Уаҵәы ашара ишазыԥшыз.
Нахьхьи игылоу аца шышқәа,
Раԥхьа аҳәынаԥқәа ахьакыз.

Абар, дахьнеиуа аԥшәма ихала,
Иара мышкызны деиқәзырхаз.
Абар, ахәыҷқәа амӡырхала,
Ихәмаруа иахьнеиуа еилыхха.

Абла аҿаԥхьа зегьы мҩасуан,
Уи зегьы аҳауан, зегьы абон.
Еиҵамгыло ацгәы еиаҵсуан,
Агәы рыцҳа ҭыҵны ицон.

Алашьцара инамнахаанӡа,
Ахәы акәаԥраҿ иҟәиҭӡа итәан.
Ацгәы зынӡак иӷьазкаанӡа,
Алаԥш гәаҟуа ашҭа иҭан.

Убас мацара ишыгәаҭеиуаз,
Аҿы еилымго иааԥсаӡеит.
Агәырҩа амца агәы ишҭацеиуаз,
Алашьцарагьы ахьӡеит.

…Адырҩаҽны амла ианаргәҟӡа,
Фатәык збозар ҳәа џьара,
Ашьшьыҳәа, аарла, адәы аҟынӡа,
Ашьапы инанагеит иара.

Иқәлан ишнеиуаз, адәы анаӡараҿ,
Изқәымгәыӷуаз ссирк абеит.
Ахра иқәиааз ҵалк абжьара,
Шәарахк аблақәа еилдыргеит.

Ашьи-ашьи еиқәҵо, ԥшьшьала,
Акыр иазааигәахеит иара.
Ахәда хьыхәхәа ԥслаҳәк ахала,
Аҵла ишкынхалаз иагеит агәра.

Аӡә деихсзара кәхап аҳадақь,
Аԥслаҳә ахраҿ икақәхаз.
Ахаҳә рыԥхра, амардагь,
Дзырыҿмсыкәа ицәынхаз.

Шәарахк аҵла ишкынхалаз,
Абла иамжьо иабон ацгәы.
Иаҭахгәышьан убра изхаларц.,
Аха иалшмоызт ашьамхы.

Ишԥоурыз, инатәан, акыр иазхәыцит,
Неишьас иамаз азҵаара.
Аха аԥслаҳә ахала икнымҵит,
Ахалара алшомызт иара.

Арахь, амла, аԥсеиҩҭкаара,
Аарла, аарла ахәыц иакын.
Нас, ашьшьыҳәа ахра ҿҟьара,
Ашҟа идәықәлеит, агәы  еиқәанкын.

Ашьапыхц ацаҟьа иаҿаргыло,
Икыдлеит, рыцҳа, аԥсы ҭины.
Маҿа-маҿа ацгәы ааҭгыло,
Инеиуан ахаҳә ацгәы ааҭгыло,
Инеиуан ахаҳә асԥы аҿакны.

Аԥсреи абзареи ирыбжьысны,
Аарла ихалеит ахра агәы.
Иԥсымкәа-ибзамкәа, аԥсгәы иҭысны,
Ашәарах аҽакәнаршәита цгәы…

…Абри аамҭаз, абна атоура,
Ахаԥыц ҟәашӡа, аҽыҭҳәа,
Еихала-еихыҵуа, аган аура,
Адәы инықәлеит абнаҳәа.

Ицон аҳәа мхык иҭаларц,
Аӡәы иԥхӡаша еиманаҵәарц.
Инаҳәы-ааҳәуа, ҭынч ахала,
Аԥсаҭа кыдҵа, иҳәырц, ичарц.

Ахашәа хымбо иқәла ишнеуиаз,
Ахара аганахь инаԥшит…
Аарла-аарла, аԥсы леи-ҩеиуа,
Аԥсы маҷхан, инхьышьшьит.

«Уауаау,  ари азкә оумуозеи!»
Са стәы егьыҟамзаап уажәшьҭа.
Заҟа ихәыҷузеи, заҟа иӷәӷәоузеи!
Абри иамаҭахәахоит са суахҭа.

Адгьыл аҿы иаҭәамшьакәа,
Ахра ахыцәқәагь аҭәамшьакәа,
Ахра иалиааз аҵла ахала,
Шәарах дуӡӡак хнагалан,

Ҭынч, ашьшьыҳәа имыццакӡакәа,
Уи иаблакьоит ашьаркәасҭа.
Ҭынч, ашьшьыҳәа, имыццакӡакәа,
Уаҟа икыднаҵоит аԥсаҭа.

Сара рыҟҳа, сабар, ҩраԥа,
Снамышьҭ иалшоит сарҟьацыр.
Хыҵәахырҭа ҽеик гәаҭан,
Еиӷьуп, ирлас схы сҵәахыр» – 

Абнаҳәажә аҟәара еиаҵсуа,
Аԥышәа ду ала, иццакны,
Ишзахәаҵәҟьоз ахала аҽажит,
Анышә хьшәашәа неиҩҟьаны.

Абри аамҭаз, мшәык ҟәар-ҽаура,
Иаацәырҵын, инықәлеит адәы.
Амышә шнеиуаз игар-ҽаруа,
Абҭәа афазшәа еимгәаҭәы,

Ахра ахахьы иаанаԥшызар,
Асаса анахан, иаанхеит!
Ахы ныҵмыҳәҳәо амышә жызар,
Абыржәыҵәҟьа иаҭаххеит.

«Уауаау, ари закә оумоузеи?!
Са стәы егьыҟамзаап уажәшьҭа.
Заҟа ихәыҷузеи, заҟа иӷәӷәоузеи!
Абри иамаҭахәхоит са суахҭа.

Адгьыл аҿы иаҭәамшьакәа,
Ахра ахыцәқәагь аҭәамшьакәа,
Ахра иалиааз аҵла ахала,
Шәарах дуӡӡак ханагалан,

Ҭынч, ашьшьыҳәа, имыццакӡакәа,
Уи иаблакьоит ашьаркәасҭа.
Ҭынч, ашьшьыҳәа, имыццакӡакәа,
Уаҟа икыднаҵоит аԥсаҭа.

Сара ырцҳа сабар, ҩраԥа
Снамышьҭ, иалшоит сарҟьацыр.
Хыҵәахырҭа ҽеик гәаҭан,
Еӷиьуп, ирлас схы сҵәахыр» – 

Аҳәан, аарла, абжьы нкылан,
Ԥшьшьала, ашьшьыҳәа аԥсы ӡаны,
Аҳәажә ааигәара аҵла игылаз,
Аҽеилышьны ашәшь иаҟәнылаз,
Иналатәеит амышә аԥсы ӡаны.

Ахәылԥаз ацгәы ҩалбаан,
Аарлаҳәа ашьапқәа неихго,
Ԥхьарҭас иамаз аҭыԥ налкаан,
Инкахәыцуа уахь ишцоз,

Агәы ҭрысын ацгәы аангылеит,
Абла кыдхал џьарак иԥшуан.
«Зыԥсра аахьаз акы сԥылеит!» – 
Ацгәы ахәы-ажьы неилагылеит,
Аҳаскьын акы иарҵысуан.

«Сишь! Ҵысумашь, ҳәынаԥумашь?! – 
Ашәымҭак аҿара хынҳәын,
Исыцәцарымашь, исызкрымашь?!» – 
Ацгәы агәы ааилашын,

Ихәхәаӡа аҽынканаршәын,
Адгьыл аҽеиуатә инкаиеит.
Аҵыхәагьы шьҭахьҟа инаршәын,
Икахәхәа ҵаҟа ишьҭанаҵеит.

Аҽархиеит ишалшоз ала,
Абар, абар, иԥоит уашьҭа.
Ахы иамеижьарц, аҟазшьала,
Абла иныҵнажьын еиҭа,

Ишзахәоз иԥеит еиҵасны,
Ишнеиуаз, иамҵасит иабаз.
«Уауаау аҳәан, аҳәа ҭрысны,
иааҵыҩрит алакә ианиаз!

Ацгәы шәан, анҟ, ишиашаз,
Ишакәхалакгьы асԥыцәгьа агарц,
Ашәшь зқәышьшьы аҵла игылаз,
Инкыдԥалеит, хыхь ихәнарц.

Абри аамҭаз, аҵла хыхәеит,
Аҵла иагьагымхеит ихжәарцы.
Амышә хәаа-зааит, аԥсы маҷхеит,
Амышә налыҩрын, хланҵы,

Ишиашаз аҵҟа аҵәы иахаҳан,
Амышә ԥыххааса иагеит.
Ацгәы рыцҳа, анҟ, аԥсы ама,
Аарла ашьамхы аҽанарегит.

Аԥсы ицаз уажәыгь имааиуа,
Игәыҭҟьа-ԥсыҭҟьаха ицон иара.
Уахатәи аҵых дуӡӡа иааиуа,
Излалшарызеи аршара?

Абас гәырҩала амҩа ишықәыз,
Ашьҭахьҵәҟьа ахысбыжь геит,
Агәыҭҟьара ахаҿы ишықәыз,
Ҩаԥхьа ассир ацгәы иабеит:

Ишәақь агәҭаҵәҟьа аанкылан,
Дышзахәоз дыҩны аӡә даауан.
Абар, абар, ишьҭагылан,
Иаауаз аҳәа ихьӡауан…

Аҳы иацыҵҟьаз аҳәа гыла,
Абар, деихнахуеит ауаҩы.
Аха, абри аамҭаз ацгәы рԥылеит,
Игәыҭҟьа-ԥсыҭҟьаха, ишәаны.

Аҳәа каҳаит, аҳәа гылеит,
Аԥсы цеит, ацгәы анаба.
Ахаԥыц ала аҳәа гыла,
Ацгәы иацрасит лабҿаба.

Уаҳа ауаҩы ишьҭамлакәа,
Ишиашаз абнахь еихеит.
Ацгәы шьаҿак азеиыхмгакәа,
Иӷәаԥсо адгьылаҿ иаанхеит.

Ацгәы рыцҳа иахьыз ангәеиҭа,
Днахагылеит, иԥсы еиқәзырхаз.
Зны, икаижьырц иҭигаз иашҭа,
Иара ицгәы акәын иҭахоз.

Аԥсахәага ҭан макьана,
Аԥшәма аарла инеиҿаԥшит.
Хәыҷы-хәыҷла абла кьаҭо,
Ашьшьыҳәа ахәдагьы нхьышьшьит.

Аԥшәма днеиуан, ҿымҭ-ԥсымшьа,
Хьаак игәаҵаҿ еибакуан:
«Изсуҭазеи абас аԥсышьа?» – 
Абасгьы аҳәошәа иаҳауан.


Ашышкамси арҵуи

Ашышкамси арҵуи еицны ишнеиуаз, ӡдук иныҽԥынгылеит. Арҵу ыԥан, аӡы инахыԥеит. Ашышкам аӡы сахыԥоит ҳәа ианалага, изыԥо иҟазма, аӡы агәҭаҵәҟьа иналашәеит. Ашышкамс анахьгьы иызмцо, арахьгьы изымаауа, имадаӷь-мадашәо аӡыжь иаалахеит.
– Аа, уанаџьалбеит, арҵу, аӡы сахәаҽуеит умбои, усыцхраа, абааԥсы! – аҳәеит ашышкамс ааӷьаҵәыӷьаҵәын.
– Сҭалар, саргьы сагоит, абжьарак, уцхыраашьас иҟасҵарызеи? – нырцә аҟәара аҟынтәи ҿаанаҭит Арҵу.
– Уца ушзахәо аӷдараҟынӡа, убра, арсра илоу  ҳәажә ахәыц алхны исзааугар, аӡы инхуршәлар, снахьынҳаланы сыруеит, – аҳәеит ашышкамс аӡы ахәлаҵәо аӡыжь иахьаларшәыз.
Ашышкамс ажәа ҩбамтәкәа, Арҵу ыԥо, иԥш, аӷдараҿы инкылсын:
– Аа, Ҳәажә, абааԥсы, зда сымаӡамыз сҩыза гәакьа Ашышкамс аӡы сицәашьуеит. Суҳәоит анцәа думазар, ухәыц сыҭ, ухәыц суҭар, аӡы инхыршәланы Ашышкамс ырсымгозар, шә-ԥсык ахазаргьы ԥсык азынхом, – аҳәеит, Арҵу алабжыш хаҟәҟәала.
– Ҳаи, ҳаи, арыцҳара уақәшәагәышьазаап, сгәы иалсит адунеи азны. Схәыц агәаҟразы сеигӡартә иауазеи, амала, саргьы ырцҳарак сақәшәаны сыҟоуп. Нахьхьи, ахәы зымҽхакны иқәгылоу аџь, шьамхахьы аџь рыц амҵьауп, аха алакьысра азин сымам. Сышнаҵагылалак, Аџь амахәқәа сыбӷа инақәԥыҵәҵәаны самҵнацоит. Уца, уаҳәа Аџь. Џьажә џь-напык амыхны исзаага, нас, схәыцгьы уара иухызбаарым, – аҳәеит Ҳәажә.
Арҵу нықәлан ицеит Аџь ахь. Ишнеизҵәҟьа:
– Аа, Џьажә, уанаџьалбеит, сыԥсапара уахә. Арыцҳара, аиҭарыцҳара ззырҳәоз сақәшәеит. Зда дсымамыз сҩыза гәакьа, сыԥсыр лаӷырӡыла сызҵәуап ҳәа сзықәгәыӷуаз Ашышкамс аӡы иахәауҽеит. Лассы сымнеир, аԥсы сахьымӡар ҳәа сшәоит. Суҳәоит, Џьажә, абааԥсы, џь-напык сыҭ. Џь-напык суҭар, Ҳажә инаҭаны, Ҳәажә хәыцк налхны, Ашышкамс ааҭызгоит, – аҳәеит Арҵу, ақәқәаҳәа инеимаҭәо.
– Ҳаи, ҳаи, арыцҳара уақәшәагәышьазаап, сгәы иалсит адунеи азна. Сара џь-напык сеинасым, амала, саргьы рыцҳарак сақәшәаны сыҟоуп. Шьыжьы инаркны, анцәа амыш иааигаз Хьшьы схы иқәтәоуп, иқәгылоуп. Уца Хьшьы аҟынӡа, уаҳәа-уача. Хьшьы схы иқәымтәо, иқәымгыло иузыҟаҵозар, џь-напык сеигӡом, анцәа иубома, – аҳәеит Аџь аҽырҳалалӡаны. Арҵу неикәҟьашан, иҭырсны ицеит Ахьшь ахь. Ишнеизҵәҟьа Арҵу нышьамхнышгылан:
– Аа, уанаџьалбеит, Хьшьы зда смыамыз сҩыза гәакьа Ашышкамс аӡы сицәашьуеит. Суҳәоит анцәа даахәаны, Џьажә ахы уқәмтәан, уқәымгылан. Џьажә ахы уқәмтәар, уқәмгылар:

Џьажә џь-напык амхны,
Ҳәажә инаҭаны,
Ҳәажә ахәыц налхны,
Ашышкамс алаҭызгоит, – аҳәеит Арҵу.

– Ҳаи, ҳаи, арыцҳара уақәшәагәышьазаап, сгәы иалсит адунеи азна, анцәа дшаҳаҭуп. Ибзиоуп, Џьажә ахы сықәтәарым, сықәгыларым, амала саргьы ырцҳарак сақәшәаны сыҟоуп. Џьажә ахыс ықәымтәар, сықәымгылар, сыц еихысгәшьоит. Сҿаа-ҿаауа амла сагоит, убри аҟнытә, уаалаган, Ҟәарҭ уаҭаа. Ҟәарҭ кәҷышьк амхны исзаага. Уинахыс, саргьы Џьажә ахы сықәтәарым, сқәгыларым, – аҳәеит Хьшьы.
Арҵу неикәҟьашан, иӡәашҳәаха инеит Ҟәарҭ аҿы. Аҩ-шьапыкгьы наҵаԥсаны инышьамхнышгылан:
– Аа, Ҟәарҭ, уанаџьалбеит, ушыԥсыша удыруазар, абарҭ узхатәоу укәҷарақәа аахәаны суҳәоит кәҷышьк суҭарц. шьац зырҟьацуа ҳәа исымоу сҭынха ашышкамс аӡы исцәашьуеит. Кәҷышьк суҭар:

Акәҷышь Хьшьы инаҭаны,
Хьшьы Џьажә ахы
Иқәымтәо, иқәымгыло иҟаҵаны,
Џьажә џь-напык амхны,
Ҳәажә иаҭаны,
Ҳәажә хәыцк налхны,
Ашышкамс алаҭызгоит, – аҳәеит Арҵу.

– Ҳаи, ҳаи, арыцҳара уақәшәагәышьзаап, сгәы иалсит адунеи азна. Ишьахәуп, сара кәҷышьк сеигӡарым, иусҭап, амала, саргьы аах-шәахк соуп, сшубо сыҟоуп. исыгыу-исыбзоу рацәоуп. Уца, Арҵу, Ашылаҳәаҩ иҟынӡа. Ашылаҳәаҩ ш-напык имхны исзаага, нас кәҷышькгьы уахызбаарым, – аҳәеит Аҟәарҭ.
Арҵу еиҭа иеикәҟьашан, ицеит Ашылаҳәаҩ иҿы. Ишнеизҵәҟьа, аҩ-шьапыкгьы наҵанарҟәылан:
– Аа, Ашылаҳәаҩ абааԥсы, зда сымамыз сҩыза гәакьа Ашышкамс агәаҟра иақәшәеит,аӡы исцәашьуеит. Суҳәоит анцәа даахәаны, ш-напык сахумбаан. Ш-напык суҭар:
Ш-напык Ҟәарҭ инаҭаны,
Ҟәарҭ кәҷышьк амхны,
Хьшьы Џьажә ахы
Иқәымтәо, иқәымгыло иҟаҵаны,
Џьажә џь-напык амхны,
Ҳәажә инаҭаны,
Ҳәажә хәыцк налхны,
Ашыкшамс алаҭызгоит, – аҳәеит Арҵу.

– Ҳаи, ҳаи, арцыҳара ду уақәшәазаап, сгәы иалсит адунеи азны, анцәа дшаҳаҭуп. Ибзиоуп, абраиҟара аџьабаа ануба, ш-напык уаҩысхрым, амала, саргьы сшубо сысас-сыцәас зҳәазеиԥш, сыхҭас рацәоуп. Уца, Арҵу, Акәацшаҩ иҟынӡа. Уи уаҩы разык иоуп, кәац жьыхәҭак имхны исзаага. нас, саргьы агәаҟра иалоу здыруеит, ш-напык уаҩысхрым, – иҳәеит Ашылаҳәаҩ.
Арҵу неикәҟьашан, ицеит Акәацшаҩ иахь. Ишнеизҵәҟьа, аԥсахаара ақьышә иқәкны ҿаанаҭит:
– Аа, Акәацшаҩ, абааԥсы, зда сымамыз сҩыза гәакьа аӡыблара иалахеит. Суҳәоит анцәа даахәаны, кәац жьыхәҭак сахыумбаан, кәац жьыхәҭак суҭар:

Акәц жьыхәҭа
Ашылаҳәаҩ иҭаны,
Ашылаҳәаҩ ш-напык имхны.
Ҟәарҭ инаҭаны,
Ҟәарҭ кәҷышьк амхны,
Хьшьы инаҭаны,
Хьшьы Џьажә ахы
Иқәымтәо, пқәымгыло иҟаҵаны,
Џьажә џь-напык амхны,
Ҳәажә инаҭаны,
Ҳәажә хәыцк аалхны,
Ашышкамс алаҭызгоит, – аҳәеит Арҵу.

– Ҳаи, ҳаи, арыцҳара уақәшәагәышьазаап, сгәы иалсит адунеи азна, анцәа дшаҳаҭуп. Уара узықәшәаз аус азы кәац жьыхәҭак уахызбаартә изуазеи. Амала, саргьы зқьы ааӡаны, шәкы абна илазҵо среиуам. Сшыҟоу убоит. Убри аҟнытә, абрантәи арцәак ихарам Аҩынаҳа дахьынхо. Уца убри ауаҩ иҟынӡа. Ерыӡк азна аҩы имхны исзааугар, нас укәац жьыхәҭагьы угап, – иҳәеит Акәацшаҩ.
Иҟанаҵахуааз, Арҵу  неикәҟьашан, ицеит аҩынаҳа ишҟа. Ишнеизҵәҟьа аҽынканаршәын:
– Аа, абааԥсы, Аҩынаҳа, сыхәда ԥумҟан, адунеиаҿ шьац зырҟьацуаз ҭынхас исымаз сҭахы, сҩыза Ашышкамс аӡы исцәашьуеит. Удагьы, ԥсыхәа-ӡыхәа сымаӡам. Суҳәоит ерыӡк азна аҩы сыԥсы иаԥшәмуотәырц. Ерыӡк азна аҩы суҭар:

еырӡк азна аҩы
Акәацшаҩ инаиҭаны,
Акәацшаҩ кәац жьыхәҭак имхны,
Ашылаҳәаҩ инаиҭаны,
Ашылаҳәаҩ ш-напык имхны,
Ҟәарҭ инаҭаны,
Ҟәарҭ кәҷышьк амхны,
Хьшьы инаҭаны,
Хьшьы Џьажә ахы
Иқәымтәо, иқәымгыло иҟаҵаны,
Џьажә џь-напык амхны,
Ҳәажә инаҭаны,
Ҳәажә хәыцк налхны,
Ашышкамс алаҭызгоит, – аҳәеит Арҵу.

– Ҳаи, ҳаи, арыцҳара ду уақәшәазаап, аԥсра еиӷьын! Ерыӡк азна аҩы, уҭынха иеиқәырхара алшозар, ишԥыкәу ушахызбаауа! – иҳәан, еырӡк азна аҩы аҳаԥшьа инҭиган, инаганы Арҵу инеиҭеит.
Арҵу ерыӡк азна аҩы аманы, иҭырсны идәықәлеит.

Ерыӡк азна аҩы
Акәацшаҩ инаиҭаны,
Акәацшаҩ жьыхәҭак ааимхны,
Ашылаҳәаҩ инаиҭаны,
Ашылаҳәаҩ ш-напык имхны,
Ҟәарҭ инаҭаны,
ҞӘарҭ кәҷышьк амхны,
Хьшьы инаҭаны
Хьшьы Џьажә ахы иқәымтәо,
Иқәымгыло иҟаҵаны,
Џьажә џь-напык амхны,
Ҳәажә инаҭаны,
Ҳәажә хәыцк налхны,
Ашышкамс алаҭнагарц
Ишзахәоз иааклысит.

Арҵу аԥаҩ инхықәгылан, ианынаԥш. Ашышкамс абаҟахыз, аӡы иагахьан... 

Схәыҷра аҵла

Сабду  иеихаԥсыхәқәа срылакьысыр иуӡомызт.
– Фархь аагара уцозар, абна иахькаршәу, – аигәышә ҟагәахь сынхьеирԥшуан. Егьырҭ иара ианикуаза кәын, абжьааԥны, аҿаԥараҿы аҭӡывара иадчаԥалаз аланда иавҵаҵаны иман. Иеихаԥсыхәқәа рызегьы ахәыц еиҩырфҵәон, убраиҟара ицҳауан.
Сабду исып мақьа ҳаҩн ашьҭахь икажьыз ақыдхсаха иансалан. Аиха, ахәы аффаҳәа иагозаргьы, абнахь мҿԥҟара дцарц ианақәиклак, аирыӡ ала аӡы наиваргыланы ҿыц ахра дналагон. Уи есымша ус ҟаиҵон.
Ҽнак, иышҟаиҵалацыз еиԥш, иеиха аланда иаавҵихын, ақды днықәтәан, ахра далагеит Ариа цуҭеи ықәеибагозаргьы, иара игәы ишақәшәо ихаанӡа даҟәыҵӡомызт. Зны-зынла аиха ахра дааҟәыҵны, ианцәа ду наҿишь-ааҿишьуан. иаразнак, иарӷьарахьтәи иԥаҵа аҵыхәа ааирыҵсуан. Уи иаанагоз, аиха макьана арбызтәра аыгуп ҳәа акәын. Нас, уаанӡа ашыҩ-шыҩҳәа амақьа ишықәишьуаз еиԥш акәымкәа, ашьшьыҳәа, мацқьа-шьацқьа, аиха абз амақьа иқәкьысуазу, иқәымкьысуазу узымдыруа, аҿы нарҳәы-аарҳәны амақьа ақәшьра далагон. Уи сара сзы акы, ашымҳа ашьапаҿы ишьҭаз асаҟәа сықәтәаны сихәаԥшуан.
– Уаха уашьҭа аԥҟара ҳахьӡом, аха уаҵәы абри ахьаца лаҳашьҭроуп, – иҳәеит сабду иац ахәылбыҽха. Абар, уажәы убри ахьаца-ҵла сыбла иаахгылеит. Сабду аҵла ианирԥоз аҵәаҟьа жәпақәа иеиха иаҿҟьаны, хар-бӷьар ахәажәра инылаԥсоит. Уашьҭа егьагым икаҳарц. Даҽа хәҷык иааҵиҩаар, нас идәықәлоит. Ус, иаахызазан, «аҿаҩ» аргеит. Адгьыл рҵысны, аӷьӷьа-кәкәаҳәа ахәажәра инылаҳаит.
«Уалга, бабаду, уалга! – сҳәыҵәы-ҳәыҵәуан. Аха иара акы данаҿыз, ацәажәара бзиа ибаӡомызт.
– Бабаду, абри аҵла ҳкамбашьқәа ирызгару? – аҵла аԥҟара дшаҿыз саниазҵаа:
– Усҭыҳәышь, уара, ианакәым ҭаҷкәым ҳәа, – иҳәан, даасықәгәамҵит. УАжә уи здыруан аҟынтә, алоура уа стәан.
Сабду игәы ақәкӡаны, ашьшьыҳәа инарҳәы-аарҳәуа иеиха арбызтәра даҿын. Зныкыр даналгалак акәын абнахь симаны данцоз.
…Сара уажә абарҭ зегьы акакала исгәаларшәо, сабду иеиха сыжәҩахыр иқәҵаны, амҩахәасҭа саныланы снеиуан. Иаасыкәыршаны аҵла аҵәраса реиԥш еилагылан. Ашә-ҵлақәеи, ахьа-ҵлақәеи кала-калаӡа ажәҩан хыла иҵырԥссон.
Схы сҩахан снарыҵаԥшит. Урҭ рымахәқәа ахьааимҟьоз, дәҳәыԥшк иаҟараны, аӡыжь иаҵҟәаҟарақәа реиԥш, ажәҩан ҽыҭқәа рылызбаауан. Аԥҭа црышқәа еицрыхәхәа, аҵла ҳауара дуқәа рымахәқәа ирхьынҳалозшәа, ирхибаҳәаны, ашьха ахаҩаӡарақәа рахь ицон. Иԥсҭаҵагаха, ахәхәа-хәхәаҳәа, шьыбжьонтәи аԥшалас аҵла ирыласуаз, ахьхьаҳәа рыбӷьқәа ҿышәшәаны, ацәарҭәеиԥш иҩеижькакараӡа аҵҟа икаԥсон. Иразнышха, аҵлара иҵашьшь, аԥаҩқәа ирхәыҵаҵәо инеиуан акәара. Аха урҭ зегьы уажәы исымаз агәырҩеи, схәыцрақәеи рызрыҵарӡуамызт.
Сабду иакәын хәыцырҭас исымаз. Уи иеихаԥсыхәқәа рзы илеишәа зеиԥшраз шыздыруазгьы, аҽны еимҟьарак шаазбаз, напымыӡәӡәала иимкуаз, аҳәа-ццышә еиԥш ихны аланда ибжьаз иеиха ӡаны изгеит. Абыржәы сабду азҟа сизхәыцуаз, заҟа сицәшәоз аҟара, убри аиха аналысхуаз, абас зегьы сызгәаакӡазҭгьы, аиха аланда алхра сзыгәаӷьуамызт. Аха усҟанҵәҟьа сзызхәыцуаз, аӡәгьы симбаӡакәа аиха аҩны адәылгара заҵәык акәын. Аха уажәшьҭа иҟасҵаша аныҟасҵа, мҩабжара санааи ауп ианысцәымыӷха, аха иааг… Азынказы, схынҳәны, аӡәгьы схы имырбакәа сеиха аҭыԥ аҿы иҟасҵап ҳә ақәыскит. Аха акы иеиԥышмкәа ишшәарҭазгьы, абри сабду иеиха адәылгара сзыргәаӷьыз сыгәҭыха, ахынҳәра сылнаршомызт. Уи сыгәҭыха, уажәазы сабду ицәшәарагьы, уаха сангәарлалак исзыԥшызгьы, зегьы ириааиуан. Схыс амырхәаӡакәа саманы ицон, нахьхьи, леиуа иҵаҟа, абахә ашьапаҿы арҩаш ихықәгылоу ашә ҟьантаз ду ашҟа. Уи ашә-ҵла, ҳара ҳабна ахьынӡаздыруаз, игылаз аҵлақәа зегьы иреиҳан. Убри акаҿара акәын, уажәраанӡа, зегьы  зҵазырӡуа, зегь ириааиуа сыгәҭыха ҳәа сызҿыз.
Сыцәазар, сыԥхыӡ иалаз, ЕС-шара сгәы иҭаз абри сыгәҭыха сыззырҵысыз, нырцә-аарцә инхоз сҩызцәа аҷкәынцәа роуп. зегь реиҳа нури иакәын сызҵашьыцуаз. Абарҭ сҩызцәа ҳәа сызҿу зегьы еикәаӷак-еикәаӷак рыман. Ҵыбрыгуп, урҭ сара саҵкыс идуқәан, аха ҳаиқәԥар срызкажьӡомызт. Ҳаисыргьы, лаба-лаԥса ҳаибаргомызт. Аха урҭ аҵла иқәларгьы рҭаацәа егьрарҳәаӡомызт. Дара зажә-зажәа: «Икаҳҿаз аҵлақәа азҟароу убауоу?!» – ҳәа ҳанааиԥылалак исыдрбон, сырҵадыршьыцуан. Иззакәу сыздыруам, убысҟан, сыҩзцәеи сареи ҳакәым, иҵегь инеиҳазгьы, реиҳа аҵла дуқәа казҿо ҳәа еисон. раԥхьақәа, сҩызцәа икарҿоз, изхыҽхәоз аҵлақәа сара рацәак срызхыхуамызт. Аха ҽнак, нурии сареи ҳаиқәшәеит.
– Иахьа ҵлак кассҿеит, аха иаҟароу акәым, иааваҟәыло иҟоугьы макьана аӡәгьы икеимҿац! Иусырбап уҭахызаргьы? – иҳәеит, акан зқәыҳәҳәыз иԥынҵа хыҟаԥшьаа аԥхӡы алыҭҭа. – Амала, уи знык Қарбераа ианырба, оумашәа ишаҵашьыцуа здыруеит, избанзар, убраиҟара идууп, насгьы, ихыжәжәа-ҿыжәжәаны акәымкәа, амахәқәа ахьынҿиааз иҿысҟааит. Унаҵаԥшыр, ухылԥа ухшәаны икашәоит. Дара ртәқәа, сара стәы аасҭа рагыдык иҟам. Иумбаӡаци Қарбераа икарҿақәаз аҵлақәа?
– Моамоу, – сҳәеит, аха ианысҳәа ашьҭахь ауп сыбжьы ансаҳа, убраиҟара. нури дызхыҽхәоз икеиҿаз аҵла сазхәыцуан, сиҵашьыцуан.
– Абри алоума излакоуҿаз? – сҳәан, иҩыҵыршьны иикыз иеикәаӷа ахәы снацәа нақәскит. нури иеикәаӷа ахәы шкәакәаӡа, аԥхаҳә ахьшьны, ааигәа ишахарҵаз ҩашьомызт. Сгәы иамузт, ахәы снапы нахьысшьит. Уаҩытәыҩса инапы имакыцыз ссирк икызшәа сааҟалеит. Усҟан сабду иеихагьы аасгәалашәеит, аха уи уажәазы сара сзыҳәан ҩысҭаа чысхәын. Уис ара салакьысыр шыҟамлоз ҩаԥхьа агәра анызга, хьаак хьу-хьууа сгәаҵа инҭалеит.
– Абни ауп икасҿаз аҵла! – иҳәан, ааигәа ҳаннеи, снарԥшны исирбеит. Иара иьаынӡаирҽхәоз аҟынӡа иҟамызт, аха ҵла ҳаракын.
– Ани ахыцәқәа иахагылоу зԥумҟеи? Уанӡа узхамлаӡеи? Ушәама? – сҳәеит, аҵла икахәхәа иахагылаз амызгәыҭ снацәа нақәскын.
– Ишԥасызԥымҟоз, уара! – иааџьашьаны даасҿаԥшит.
– Нас изынужьи? – сиҟәаҵуамызт.
– Ыы, изынсыжьыз узымдырӡои?
– Ҟаи.
– Моммоу, момоу ахәмарра аҷыдахазгьы, иузымдырӡаҵәҟьо?
– Иаалыздыраауазеи изынужьыз!
– Аҵла анкоуҿо, ахыцәқәа иаанхо заҟа иԥшӡаны иаанужьуа аҟара. УБраиҟара иаауго уԥҳәыс лыхцәгьы духоит, иԥшӡахоит. Убри азыноуп изысныжьыз, – иҳәеит, инасыԥ дкахәхәа днавагылазшәа  иааиԥшынҵаӡаны.
Нури, иареи сареи ҳанеиԥырҵ инаркны, «иԥҳәыс лыхцәы» сыбла ихгылан. Убри иахҟьаны убысҟантәи схәыцреи сцәанырреи шыҟаҵәҟьаз атәы ҿыки-бзыки ирызҳәом. Убри инаркны, мышкызны саргьы ҵла дук сызкаҿар, аҵыхәтәантәи амызгәыҭ инсыжьуа «сынасыԥ лыхцәа» ахьӡысҵоит. Заҟантә иақәскхьоузеи, сабду иеиха ӡаны, ани ахра иаҵсны инеиуа арҩаш ихықәгылоу ашә-ҵла кассҿарц, аха исзеиԥштәуамызт. Азеиԥштәра адагьы, сабду сицәшәон.
Схы зықәкны сцоз аҵла аҟны снаӡаанӡа, абарҭ зегьы ныбжьырҟьаны иаасгәалашәан, урҭ ахҭыс сахьақәа зегьы сылаԥш иныҵызгеит.
Аҵла снаҵагылт. Ашә-ҵла амахә шәпа-жәпа ҟәашқәа, рҽеилышьны игылан. Амахә иҿышәшәаны икаԥсаз ашәаӷьқәа ргәы ҭырхьахьа, ихырҩаԥшьааны иамҵаԥсан. Шьоукы ашәаӷьқәа ргәылышәшәахьан, даҽа шьуокых, ашәаӷьқәа рцәақәа рҿы ахьааимыхьахьаз ибжьаханы икаԥсан. Ахьӡеиԥш ахаҳәқәа ирхыхәшоз акәареи, аҩадахьшәа ахьаца амахә иқәтәаны, акылакәҷыҳәа зыбжьы хҵаны ашәа зҳәоз аҟармаҵыс заҵәыки аркәын абна аҭынчра еилазгоз.
Схылԥа ҩаза абз слахан, иаасхасырӷәӷәан, сышәҵла сеиҭанаҵаԥшит. Уажәазы сыҵла ауреи аҭбаареи ракәмызт сзышьҭаз. Ақәлара зламаншәалахаша амахәқәа ракәын исҭахыз. Ахас ара сгәы ишаанагоз иызҟамлеит. Ашә-ҵла иагьа саҵагьажьызаргьы, иреицәа-иреиҳа, сымаха-шьаха ахьынаӡоз махәы хәахәакгьы сзадымбааит. Уиа кыр ихьаазгеит. Аҵла аӡә дықәлар ҳәа ишәозшәа, иахьныҵиааз инаркны, хә-уаргьиак иара усгьы махәык аалымҵит. Иаакәыршаны акәтаӷь еиԥш игылан. хәба-фба ҿы зҭыҵуаз ашә-ҵла ашәпара хҩык иргәдӡаломызт.
Амахәқәа рҟынӡа халашьас иҟаз саазхәыцит. Сеиха смаҟа-па инавҵаҵаны амахәқәа рҟынӡа сышԥасзышьҭымхри ҳәа сыӡбеит. Ахау игьы башахеит, ашә ашьапы убриаҟара ишәпан, исгәдӡалартә иҟамызт. Сгәырӷақәа зегьы гәыӷырҭадахан, схы зқәыскуа сзымдыруа саанаԥш-ааԥшит. Сҩадахьшәа, ишшәырҭшшәырӡа, акәара ахықә аҿы абыца шьапыҵиаақәа сылаԥш иааҵашәеит. Урҭ абыцқәа хԥа-ԥшьба уаргьиа еиҵаз егьыҟамызт, зегьы абна иарцәыцәын, аҵәрасра реиԥш еилагылан.
Саԥхьа ииасуаз акәара снахыԥан, абыцара снылагылеит. Зегьы иреиӷьыз ҳәа сгәы иззаанагоз акы снапы иакәысыршан, ианаасырҵыс, ахы инаркны ашьапаҟынӡа адаҷ еихарҳә еиԥш илеихатыртырит. Абыца ҩбашәа еидиааны иҟан. Аха руак рацәак аҽаазымгеиазт, метраки бжаки еиҳамкә иадыглан. Иаарыцҳасшьеит. «Еициит ырцҳа, дгьылк ециалҵит, аха ари еиҳа адацқәа рацәаны иоунажьзар акәхап. Егьи ахы азынҟәымго ианалага акәхап, иара адацқәа рымчрагьы абыца ду инаҭаны, иаргьы ахы заданкылаз. ҵабыргыуп, иаданкылазаргьы иацәтәымым, еишьцәоуп, аха егьаумҳәан ихьыԥшуп, идыԥшылагәышьоуп. «Зегь хи-ԥси роуп», – абри сабду иажәаԥҟагьы аасгәалашәеит. Абас бнак аҿы шамахамзар иуԥылом абас – абыца шшәыри абыца хьыԥсааи шеидиааз еиԥш. Убриа уп иаразнак сылаԥш изыҵашәазгьы. Ашьапы иныҵакны иаахысҵәеит. Абыца ахаҭа сцәымыҵкәартә, амаршәа кны амахә ссақәа еихала иаабӷьсырԥссеит. Нас иҩышьҭысхын, реиҳа излашәа иҟаз махәык инаҿасыршәит. Снахьынҳала-ҩахьынҳалаеит, аха сааннакылеит.
Снапқәа неиҭныԥсахло, абыца сыҩшьапык ирыбжьарӷәӷәо, сахьынҳаланы сҿыансхеит. Аамҭацк иналагӡаны схы сҩахан, амахә иаҿаршәыз авҵиаа хьыԥсаа снахәаԥшит. Иззакәу сыздыруам, убри авҵиаа иазызуз азы иаргьы ашьа аурашәа сгәы иабеит. Абыржәымзар-аҩыржәы абыца ду инадҟьаны хланҵы сынҭаларашәа сцәа-сжьы ҩасыхбзааит. Аха, абри уажәы-уажәы иаасылсасуаз ашәараа ҵкыс, сгәыӷра иааиуан. «Ани ашьапыҵиаа уара уакәым, даҽаӡә дахьынҳаларгьы иачҳауеит, уиу азымхәыцкәа, алссы амахә аҿы ушынаӡара ааҳсаб кны умч зегьы еизга», – иаалырҟьаны абас сгәы исыҵанаҳәеит. Саргьы сшәареи сгәҩ-ҽыҩрақәеи ӡшәахҵас инасхаӡыҭит.
Амахә снахәаԥшит. «Абар уашьҭа егьсыгым», – сгәы аасырӷәӷәеит. Снапқәа еиҭныԥсахло, абыца сшьапқәа инарҿаршәуа сҿынасхеит. Амахә ааигәахацыԥхьаӡа, смахәҿақәа исмырбаӡакәа схаргалозшәа збон.
Ашә-ҵла иамаз акынҵыҵыра снахәаԥшит. «Смахәҿақәеи сшьапқәеи сыцырхырааны абнанӡа схалар, сыԥсы ааиаҭскып», – сшааԥсаӡахьазгьы абас анаасхәыц, смахәҿақәа сырцәыласхазшәа збеит. Уи акынҵыҵыра аҟынӡа акәым, сагьаҩсит. Сбыца сҽаларԥсны иааскын, хыхь сеиҭаҩаԥшит. Метрк аиҳа бжьамкәа, бӷьыц хәыҷык ахала, ихҩежьааӡа ашә  агәҭаҵәҟьа иаҿаршәын. Абыржә убранӡа сызнеир, нас амахәқәа рҟынӡа ра-гыдык еиҳа бжьамызт.
Ԥша хьшәашәак насын, ипҟыш-пҟышӡа аԥхӡы хьшәашәа слаԥықәшәа ишаақәыжжыз гәасҭеит. Урҭ аԥхӡы пҟышқәа урак аҽазнымкылазт, слаԥықәшәа аҭҳәаара аҽынҭаршәны сқьышәқәа рыбжьара иныбжьаҵәеит. Убраиҟарагьы сарчыхәчыхәит, сбыца сызнапык ала иаанкыланы, лацәарӡасрак аиҳа ахмырҵкәа, ирласны снапы насҿшьны, ҩаԥхьа абыца самҵасып ҳәа сыӡбеит, аха ус ҟаҵашьа сымамызт. Сызнапык сшазынмкылоз здыруан. Уи аԥхӡы цәыкәбар хәҷы сыԥсы анеиланаҵаӡа, сыбза аакылсырҳәҳәан, сқьышәқәа инарықәшьны, слаԥықәшәа аҟынӡа аарла иансыгӡеит. Сахьафаҵәҟьоз исзынамыгӡазаргьы, иҩхнабӷаа-ҿнабӷааит. Аԥхӡы цәыкәбар ҵаахәахәараӡа сыци-сышәи инарыҵалеит, аха уи схы иқәскрын…
Аԥша еиҳа-еиҳа схы-сҿы ԥхьанашьшьаауан. Схы аарла сҩахан, сбыца сҽадырԥсыланы аҩада сҩаԥшит. Сыбӷьыц ҩежь аԥша иарыҵсуан. Сыздырам, аԥша иҿнаршәар ҳәа ишәозу, иара аҟынӡа схаларц сԥыӡак ада ахьсымгмыз азы игәырӷьозу, аха ашә-ҟьантаз агәҭаҵәҟьа аҿаԥыр-ԥырра иаҿын. Сгәы нҭӡыӡааит. Убри абӷьыц иҿшәар, ыхмԥада, саргьы хланҵы сынҭаларашәа сгәы иабеит. Еиҭаҳәашьа змам мчы ҷыдак снаҭон абни ахәыҷӡаҵәҟьагьы. Абӷьы ԥыр-ԥыруан, иԥыр-ԥыруан, аха иыҿмшәаӡеит. рахәыц-ӡак иаҟараз махә хәыҷык аԥсы аҿакны икнаҳан.
Абӷьыц аҟынӡа снаӡеит. ҩаԥхьа снапқәагьы сшьапқәагьы абыца инадырԥсыланы сҽааныскылт. Уашьҭа уаҳа хыхь сзыԥшӡомызт, сымч сшәахьан. Абыца схы адҵаны, саԥхьаҵәҟьа иҿаз абӷьыц ҩежьи сареи ҳаиҿаԥушан.
Уажә иыҵсӡомызт. иҟаларын аԥшахь иасуаз сара иааныскылазар. Абӷьыц сшахәаԥушаз ауаҩтәыҩса ибжьы нахалан: «Уеиха, абааԥс, уеиха абааԥс!» – аҳәозшәа саҳаит. Саргьы аҵыхәтәантәи сымч зегьы еизызган – знык, ҩынтә, хынтә,  ԥшьы-ы-ынтә снапқәа неиҭнысԥсахлеит. Схы акы инаҵакьакьеит. Уи, сызхьынҳалаз абыца аидиааз авҵиаа хьыԥсаа аԥынҵа акәын. Ухалеит, ухалеит ҳәа раԥхьатәи агәырӷьаҿҳәаша снацыҵҟьан, схы сааҩахеит, саԥхьаҵәҟьа амахә снаҵагылахьан. Смахәар аасырҵәаҳәын, уиа махә ианҿасыршәит. Нас ишсылшоз, сарма напгьы аҿынасырхеит. Схалеит. Ашыцламшә ақәшьшьы иҟаз ашә-махә ду сытәӷәқәа наыхсшьын, саақәсԥычҳаит. зых иақәиҭхаз сҵәаҳә кәал-кәало амахә иаҿаршәын.
Ҵҟа сынкаԥшит. Акы иеиԥышмкәа схы-сгәы ҟанаҵеит сиылшаз. Амала, сабду данаасгәалашәа, ҩаԥхьа схәыцрақәа наикәҟьашеит. Аха сгәы маҷк аҟара изырыҭнчуаз, хәылбаҽханӡа аҩынҟа дышызмнеиуаз зыдруан. Даауамызт, избанзар, аҽны мҽышан. Сабду анхаразы зыԥсы цәгьаз аӡә иакәын. Иахьатәи анцәа амш иааигаз изымхакәа, уахынлагьы аус иуан. Аха амҽышаҽны, аҳӷеиҭа, аха амца акрызар, сиырцәоит ҳәа далагмоызт. Амҽыша имышшьаран. Убри аҽны ихугабз ихәыҵәҟьа аикруамызт аҟнытә, асабшаҽны иԥаҵа карффа исон, иҽикәабон. Ашьжьымҭан, хьаԥшь захьӡыз иҽыхәа кәаба-иҳәҳәа иааикәадыруан. Икәымжәы захьӡыз, ихҭарԥа, аџьам Уасман ихҵара зну ҳәа дызхыҽхәоз, напы мыӡәӡәа иимкуаз иҟама наиҟәниҵон.
Сан, сабду иҽеилаҳәара даналагалак, ҿымҭ-ԥсымшьа, ибла аҵыхәа абаҵысри ҳәа дидгьыжьылон. Сабду киаба аҳәынҵәрақәа есымша сан алкәын иебазыркуаз. Шьацмак аиҟаран икаба ахәда ыҵырԥхааны иаҿаԥсаз аҳәынҵәра еилаҵақәа, ус ишабалак, изабалак изеиабкруамызт. Есымша сабду иҽеилаҳәа-иҽеилаца, акалам еиԥш дкахәхәа данаақәгыаллак, сан, сабду ихәда дныҵагыланы, ашәишәи амҵәыжәҩа хырҟа нраҭаргьажьны, аҳәынҵәра еилаҵақәа аттаҳәа инеиҿаԥсаны, аҵәцеиԥш ихәда ыҵарбаҟа иааибалыркуан.
– Ибзиоуп, дад, ибзиоуп, бнапала бгәырӷьааит! – сан дныҳәа-ныԥхьаны дцон сабду.
Аҽынтәи амш зегьы ҳхы ҳақәиҭын. иаргьы ианааилалашәшәуаз, мамзаргьы, ҭаацәа анааилатәоз даауан. Иахьагьы ус шыҟаиҵоз сацәымҩашьо издыруан аҟнытә, данаасгәалашәалак, рацәак шәарҭас дымкыкәа, днасхсырԥсаауан. Сан усгьы слыцәшәаӡомызт. Нурираахь сцоит, хәылбыҽханӡа сааӡом ҳәа ауп сышдәылҵуаз. Саб дсымбеижьҭеи ихышықәса ҵуан, аибашьрахь дыҟан.
Амахә шәпа сықәтәаны сахьынахәыц-аахәыцыз, иахьазы исԥырхагаз ҳәа иазҟаразаалак егьызбомызт.
Аҳаҷаҳәа иаасгәалашәеит сабду иажәақәа: «Аҵла иқәлаз ауаҩы дмыццакыроуп. Имахәзааит, иҵлазааит, есымша, иахькаҳауа аганахьала иҵҩаатәуп, мамзар, аҵла ҿӷьырны иԥар алшоит. «Саргьы смыццакыкәа сеиха сҟьарц сыӡбеит. Сзықәгылаз амахә уажәазы сааигәа-сигәа иҟаз егьырҭ амахәқәа раасҭа ишәпан, насгьы иманшәалан. Убри снықәгыланы, сеиха аԥынҵа ахьынӡанаӡоз амахәқәа акыр рыԥҟара сылшон. Сызқәа иара ашә ахаҭа инадҵаны, раԥхьатәи амахә аԥҟара салагеит. Сеиха ашьҭыбжь аккара еимырҟьа-еимырсуа аҿынанахеит. «Иҟалап, ари сеиха ашьҭыбжь нурираа ахьынхо нырцәтәи ахәаҟынӡа инаҩыргьы», – абас анаасхәыц, сгәы нҭгәырӷьааит.
Сабду ишиҳәахьаз еиԥш, амахә ахькаҳашаз иааҵҩааны, ҩынтә-хынтә санлагуа, амахә нҿахжәаны, ҵаҟа аӷьеҩ аашьҭнаргеит. Иԥхаӡа цәаныррак сааимнадан, ушьҭа зегь зылшоз арԥыс наӡак иаҟара амч сылазшәа сгәы иснарбеит. нас, ҩаԥхьа сабду снаизхәыцт. Избан сабду аиха скыр зимуа? Ушьҭа схәыҷума? Схәҷнишьалозар, ари ашә-ҵла сшықәлақәази, ани амахә џьабаа адымбалаӡакәа, хәынтә-фынтә ҟьарала ишыласышьҭызи ибар, дышиашам агәра игара дыҟан. Аха сабду рацәак сизгәаауамызт. Егьа иҳәаргьы, абраиҟара сылшоит ҳәа дауҟахыз.
Уажәоуп угараҟәҟәақәа аноуԥса, ашышкамс аидара анаго еиԥш, уара ухаҭа иуаҟароу аиха уаҵазза. Даҽазны исумырҳан. Иулшартә уҟаҵәҟьазаргьы укхаҷалакрын. Уи аҵкыс, умч зықәхо ҟоуҵалар еиҳа иузеиӷьуп», – иҳәон, ҳамҭак уеиха сыркы анысҳәалак.
Ашә ду амахәқәа акыр кыдсыҟҟаахьан. Ашыцламшә зқәышьшьы сзықәгылаз амахә дугьы хырԥаны иласышьҭын, уи ахыхьтәи, еиҳагьы ишәпаз амахә снықәтәеит. «Абарҭ сызԥымҟакәа, «сынасыԥ лыхцәы» аҟынӡа сзымнеикәа, схьгәгәа албаара сықәшәар, ишԥаҟасҵо?» – саазхәыцит.
Ахьмыӡӷ, аиҭахьымӡӷ! Ус ансыхь, нас закәыхи, Нури иааиаҳар, ҳхәы иқәынхо ахәыҷқәа зегьы ираҳәаны дырхысуан. Нас, егьараангьы аҳәатәы роуан, саадырцәажәарц иҟазма. «Уара, аҵла иқәлан илбааз, ашәаргәында!» – рҳәарын. Урҭ зегьы егьрурымызт, аӡаӡ еиԥш сгәы иалакьакьоз, «Сынасыԥ лыхцәы» аҟынӡа сзымнаӡакәа сахьылбаауаз акәын. Нури итәы кахәхәа аҵла ахыцәқәа иахьахагылоу, хыҷ-мыҷк аазгоит ҳәа саалалацыԥхьаӡа сыбла амаӷ еиԥш иаахгылаларын.
Ҵаҟа сеиҭанкаԥшит. Сыблахаҵ ааилагьыжьызшәагьы збеит. Убри аамҭазы:
«Умшәан, ишәаз инасыԥгьы цеит», – ҩаԥхьа слымҳа инҭаҩит абжьы. Уиакәхеит, схәыцра гәкажьгақәа насхыбӷьыжәаа ицеит. Сгәы аархаҵаны саԥхьатәи амахәҿиаа шәпа ду сасит. Абжьааԥнеиԥш, еиҳагьы сеиха амахә иналалеит. «Аиха арахәыц аҿыхтәуп, мамзар, иаразнак ицагәуеит», – сабду иажәақәа слымҳа инҭахәыҭхәыҭызшәа саҳаит.
Сеиха арахәыц сабду ишаҿихыз, ушьҭа ишымцагәуаз здыруан, уигьы сгәы ааҟанаҵеит. иааԥсаханы – знык, ҩынтә, хынтә… – амахә аҿҿа аахгеит. Сеиха ахьышәҭҳәа амахә иналасҵан, сыҩнапык рыла сыварахьтәи амахә скит. ианаахбыкь, ашә ду атәӷәы нықәҟьан, аӷьараҳәа аҵҟа инкаҳаит. Сзықәтәаз иара ашә ахаҭагьы аазаза-мазеит.
Сарӷьа напсыргәыҵа аабыз-бызит. Сныҵаԥшит. Снацәкьарақәа рыбжьараҵәҟьа аӡаӷьа пҟышӡа иныҵагылахьан. «Уара аиха аԥсахшьаҵәҟьа уздырам. Есымша зымҩатәирахьк ала иукуеит. Аиха уарӷьарахьгьы уармарахьгьы аҟьашьа удыруазароуп», – ҳәа, сабду ҳгәыла ҷкәын иеиҳәаз аасгәалашәеит. Саргьы арыӷьала мацара ада аиха сызҟьаӡомызт. Аха уи уажә рацәак хьаас исымамызт.
Ишсылшоз егьи амахә сасит. УБригьы имыруадаҩкәа иласышьҭит. Сеиха ҩаԥхьа смаҟа иҩавҵаҵаны, хәҷык инаҳаракыз амахә снахьынҳалан, сыҽҩышьҭыхны, сывараҿтәи амахә сарӷьа шьапы ҩаҿаршәны саақәтәеит.
Аԥхьеиԥш акәымкәа, сыблахаҵ еиҭа ааилагьыжьын, сыблақәа акакаҷ нарыҵашеәит. Саԥхьатәи амахә снамҵасын, иаасгәыдырӷәӷәаланы искит. Ҵаҟа аԥшра сааҟәыҵын, сыблақәа неихызҩеит. Ихьшәашәаӡа аԥхӡы насықәнаҭәеит.
«Сара сышә ду анкасҿоз, азҟантә ҵаҟа сыԥшызеи, аха ашәара захьӡыз зынӡа сааигәагьы имааиӡеит. Уара аҵла уацәшәоу?» – иаалырҟьаны Нури аӡарҭаршә еиԥш дхахаӡа сыблақәа даарыхгылан, абарҭ иажәа зажәқәа ҩаԥхьа слымҳа инҭеиҳәеит. Сыԥсахы ҩеины сыхәцә иныҵагылан, аҭаҳрцәҳәа сыблақәа аахыстит.
«Уара аҵла уацәшәоу, уара аҵ-ла уацәҭшә-о-у? – ицо-иаауа абарҭ ажәақәа слымҳа ҵырхуан.
«Момоу, момоу, зынӡакгьы сацәшәаӡом», – гәаныла сыбжьы ахьынӡацоз еиҵыхны ҿысҭит. Нас зынӡа сҽаасырӷәӷәан, ҩаԥхьа аҵҟа сеиҭанкаԥшит, аха изаҟаразаалак сыблахаҵгьы аамқәацеит. Сгәы нҭгәырӷьааит. Егьызеӷьым арԥыс наӡа-ааӡак иеиԥш схы збо салагеит. «Нури уцасгьы, Қарбеи уцасгьы, зегьы-зегьы шәцасгьы сшәаӡом!» – абарҭ ажәақәа рыгәра гаҵәҟьаны сгәаҵа инҭысҳәаан, сымч зегьы ааизганы, уаҭәашәпара иҟаз ашә амахә ахь сеиха аҿынасырхеит. Уажә сеиха еиҳагьы ицҳауазшәа зебит. Атта-ттаҳәа аҵәаҟьақәа сеиха абз иҵыҟьҟьа аҵҟа акаԥсара иаҿын. Рацәак ахмырҵкәа, уи амахәгьы хбыкьны ахыуҳәа ашә ду амҵа илкаҳаит.
Схы сҩахан, сызқәыз аҵла сеиҭаҩаҵаԥшит. Ашә амахәқәа иккаӡа ирылызбааит абраиҟара зегьы ззыҟасҵоз, сыҵла икахәхәа иахагылаз алакә махә. Уик зынӡа сгәы сыҵнарԥрааит. Абар, уашьҭа жьазар аҵыхәа скыртә сааихьан.
«Ааит, абааԥсы, ишәаз инасыԥгьы цеит!» «Баҩ злаз, баҩ ифеит», – абарҭ сабду иажәаԥҟақәа уажә аккаҳәа слымҳа инҭаҩит. «Зымала аҵла ахауара иқәланы амҩабжара иааихьоу, иарбан шәарҭас исымоу!» – саргьы сҽырхаҵаӡан сгәы сынҭацәажәеит.
Ҩаԥхьа схы сҩахан, ашә ҟьантаз игылаз сназыԥшит. «Сынасыԥ лыхцәы» шәшәа-шәшәо, аҽырхықәымҵа, инхыхәа-аахыхәон.
Схәыцрақәа рыцәқәырԥақәа ргәы беимҟьан, уажәыҵәҟьа, сгәы дҭамкәа, схы дҭамкәа, уи сара дшызбахьаз акәӡамкәа, анцәахша ҳәа ззырҳәоз, алакә ҭыԥҳа дрыҩадырҵәаҵәа саԥхьаҵәҟьа аҳауа дналагылеит. Уи Мака лакәын. Мака сара фба рҿы сдыцтәоуп. Лара, аԥхьатәи апартаҿы дтәоуп, сара – лышьҭахьҵәҟьа. Схы сҩахар, лызқәа сынкыдыԥшылоит.
Акыр ҵуеит сара Мака бзиа дызбоижьҭеи. Есымша лгәы иахәаша ак ҟасҵар сҭаыхуп, аха изакәу сыздырам, иааҟасҵо, зегьы сыцәгьамадахоит. Ҽнак, Мака аурок лҳәан данынатәа, лыхцәԥарақәа аҩбагьы, цас ируазшәа спарта иаақәлакьын, рҽааикәарҳәны инықәтәеит. Аҽны сҩызагьы дыҟаӡамызт, схала заҵәык сакәын апарта иахатәаз. Изура сзымдыруа саакәанызанит. Азынказы лыхцәԥарақәа ашьшьыҳәа снапсыргәыҵа инықәҵаны, лызқәа инкыдысҵап ҟасҵеит. Аха аеҵә  знацәкьарақәа зызрыламкыз иеиԥш, акыраамҭа исзыгәаӷьуамызт. Нас сгәы аасыԥсахын, ашьшьыҳәа снацәкьарақәа нарыҵаҵаны, лызқәахь ианназгоз аамҭазы:
– Изакәызеи, Беслан, уа уҳәар-ԥсаруа узҿу? – лҳәан, ажәа ҟьареи – ахыҭҟьареи ҳәа, сгәысҽанӡамкәа ҳарҵаҩы данынасықәцәҟьа, сааҭрысит, сыхцәқәагьы насымпыҵкәраан, Мака лызқәа инкыдхәмарлеит. ларгьы ахьышәҭҳәа даахьаԥшит. Саргьы сҳәалахан, сҽаасызмырҽеиӡакәа, снапқәа апарта ихырҳәҳәаны ишыскыз снақәлеит.
Мака даасыхәаԥшын, жәа мҳәаӡакәа, ауеимада ҳәа инеималҭәан, аҵәыуара далагеит.
– Бара, ус акәым, егьим… – сҳәан, издыруаз ахәҷала схы сырқьиарц салагеит егьит, аха ахәгьы-аҿгьы сықәлмыргылеит. Саргьы сажәа сагәлахан, рацәак исҳәаз ҳәа егьыҟам. Убри инаркны акыраамҭа дсацәажәаӡомызт. Аицәажәара ҳалагеижьҭеи рацәак ҵуам. Ҳшеицәажәазгьы абасоуп:
Ҽнак, Мака ҵәа ҟәазк кны акласс данаадәылҵ, ҷкәынак дналымпыҵасын, аҵәа анынкашәа, иаамҵарсны дыҩит.
Мака егьылмҳәеит, аха даахәыц-хәаԥшьхан, лылабжышқәа нхибаҳәалеит.
Уаҳа жәа мҳәаӡакәа, уи аҷкәын снаихьӡан, хала иансимҭа, мчыла имхны, Мака сналыдыххылан, лнапы инасыркит. Саргьы аеҵәа нкыдԥааны иналсыркызшәа, сых қьан нақәҵаны снахынҳәит.
Уажәы зынӡа ларгьы саргьы арҵаҩы партак аҿы ҳаидлыртәалеит. Уи аахыс иҵӡозеи, аха мышкымзар-мышкы лыхцәқәа рыӡбахә аацәырганы, схы сырқьиоит ҳәа саламгац. Ахал ара ибзианы илдыруеит усҟан сара егьшысхарамыз. Аҽны иҟалаз шыҟалаз атәы зегьы сҩыза илеиҳәахьан. Уи саргьы издыруан аҟнытә, уаҳа салацәажәомызт. Убырҭ зегьы абыржәы аҵла ахаҩаӡара сахьықәыз исгәалашәеит. Исгәалашәеит мао, абри ахҭыс зегьы акакала схы-сгәы иҭсыжьаанӡа, ларгьы сыблақәа даарыҵшәомызт.
Амахәқәа иккаӡа ирылызбаауаз аҵыхәтәантәи амазгәыҭ, уажәы-уажәы исгәаланаршәон, икахәхәа-кахәхәа Мака лызқәа икыдыз лыхцәԥарақәа. Ус сгәы изаанагоз уажә ҳәашьа сзаҭом, амала зынк убри «Сынасыԥ лыхцәы» ҳәа сзышьҭоу, сара иышсҭахыу еицыркаҿааны, ирԥшӡаны ашә ахыцәқәа  исзахаргылар. Мака лыхцәқәа раҟара рыцларашәа сгәы иснарбон. Уаҳа ҽаӡәы илыдыскылмоызт, ааԥсараеи  шәареи схаршҭны, адгьыл сықәрԥрааны иара ашҟа схазгалоз, адоуҳатә мыч ду змаз уи алакә махә.
Еиҳа-еиҳа сгәы ӷәӷәахон. Аԥхӡы зықәшыз, еиқәаҵәаӡа амра иабылхьаз смахәарқәа снарыхәаԥшит. Сиеҵәажьышә хәыҷқәа рцәа инҭасыргьыжьит. «Уашьҭа схаҵахеит!» – сгәы инҭысҳәаан, сҽааибыҭаны ҩаԥхьа сеиха нымҩанысҵеит.
…Ашьыбжь агәы анаахыҳәҳәоз, «Сынасыԥ лыхцәы» аҟынӡа метарк аиҳа бжьамкәа схалахьан. Уашьҭа уи шысҭахыз избон. Уи ҽага хәык аҟара акәын иахьышәпаз, аурагьы аҩцамызт, аха абри схалар скаҳап, амахә хәыҷы сазынкыларым-егьим ҳәа, иара усгьы шәарҭак иахылаҳәаны схахьы иҟамызт. Гәҭыхас исымаз, убри зегь зылшоз алакә махә иамоу амахә ссақәа амырффаны, иԥшӡаӡа анахаргылара акәын.
Махәык аасгәыдскылан, саанаԥшы-ааԥшит. Нырцә, Нурираа ахьынхоз ахәы казказра снықәԥшит. Ҳаҩны ахыб, ауаџьаҟ инадкыланы зегьы-зегьы збарҭан. Сыҵаҟа ахьхьаҳәа ахаҳәқәа ирхыхәашаны илеиуаз акәара абжьы сса заҵәык акәын слымҳа иҭахмәаруаз. Уажәраанӡа, ани ашәа ссирқәа  зҿыҵҳәацәоз аҟармаҵысгьы аҽарҭынчхьан. Даҽазнык нурираа рышьхагәара снахыԥшын, рашҭа снықәԥшит. Убысҟан Нури ашҭа днықәызбаар:
– Е-и-и! иубома сахьықәу! иубома сымшәаӡакәа икасҿаз аҵла заҟароу?! Уареи сареи ҳаӡӷабцәа рыхцәқәа иреи-ьӷузеи… – ҳәа  сыбжьы ахьынӡацоз ихҵаны изҿысҭыргьы ҟаларын, убраиҟара сгәырӷьара ҵҩадаха ихышхыҵәон. Абыржәыҵәҟьа дсыхәаԥшыр сҭахын. Аха ардәынак-ардәынак иаҟараны ҩ-кәтык еибарқәач-мачуа рымӡырха иқәзбаауаз раамҷыдахаз, уаҳа уаҩ дызбомызт.
Аттаҳәа амахәқәа аахысыҵәҵәеит. Аҵыхәтәантәи ашәа амызгәыҭ, махә цырак аԥыраршәымкәа, икахәхәа жәҩангәы иаҵәара инадызбалеит. Ар рҵыхәа ҭызгаз афырхаҵа ибираҟ аакамыршәӡакәа ишикыз мацара, аӷа иԥсырҭа абааш иахазыргылаз иеиԥш, «Сынасыԥ лыхцәы» снапы иакәсыршеит. Ашьшьыҳәа, смыццакыкәа сеиха аԥынҵала амахә ссақәа ааҿыршәшәаны, иԥшӡаӡа инаасыргылеит. Аӡара ҭкәыцәаа иахьыскыз иоумышьҭкәан, амахә сахьықәтәаз сахәаԥшуан. Ахәхәаҳәа аԥша-лас ахьасуаз, сикыз амазгәыҭ нхыхәа-аахыхәо аҳауа иалаӡсон.
Хьыӡарцарантәи ихынҳәыз аӡә иеиԥш, схашәа хы мбо, ашьшьыҳәа сҵәаҳә аҟынӡа снаӡан, снахьынҳаланы, ашьапаҿы сынкаԥеит. Сеиха аашьҭыхны схы сҩахан, ишшәырӡа ашә ахыцәқәа иахагылаз слакә махә сназыԥшит. лыԥшӡара ублақәа еицыртәырны узахәамԥшуа, аеҵәыш еиԥш, лыхцәы лгәчама аӡыршәрақәа ирықәкәашо, аҵла ахыцәқәаҵәҟьа даақәзбааит Мака. Сылацәа неихаҟәсыр, дысцәықәраар ҳәа сшәаны: «Бзыԥ, Мака, убрантәи! Быԥ! Бымшәан, бымшәан, сара аҵҟа сгылоуп, акымзарак бмырхьӡакәа бааныскылеит…» – аттаҳәа, бжьыда-шьҭада абарҭ ажәақәа сгәаҵа инҭышәшәеит.
Сыблақәа ааихмырсыӷьӡакәа ажәҩан иалаӡсоз алакә махә сахәаԥушан. Еиҭаҳәашьа змамыз сгәырӷьара насыҵасын, сырҩышьны, ԥхыӡ ссирк еиԥш саамҵанарсит. Дгьыли-жәҩани агьаргьаласа еиԥш инасхагьыжьит!
















Теренти Ҷаниа

* * *
Илахҿыхуп асԥуа ԥацха,
Ас афҩы хаақәа смаҳац.
Аҳа, сыҷкәын, амца уаҵха,
Уа иҽҳәаргьежьла акәац.

Ахра уоума, Дима уоума,
Аҳа, сҭаца, бааласы!
Арҵәы ҭоума, ашәха ҩоума,
Аишәа иқәышәҵа лассы?

Ҩыс ихаҳтуа иарбан руа?
Даур, асасцәа урԥыл!
Асас дуқәа ҳҭоуп абжьуаа,
Аҟәыд иагуп апырпыл.

Ачуан иахәлаԥсоит ашыла,
Амҳаԥ алишьуеит аӡәы.
Акәац амца надыршыло,
Ҽаӡәы иргьежьуеит аҵәы.

Аԥсуа аԥцха, ашыш-быца,
Ҳара ҳханоуп, ҳара ҳгар.
иччоит аԥшәма илакыҵа,
Илҩаҵә асас даанагар.

Аԥсуа ԥацха ԥхоуп, иҩашьом,
Маҷк иҭшәазаргьы иара.
Ҳара ҳабацәа рынхашьоуп,
Излабеиоу Аԥсынра.




Ажәабжь ҳәа, ажәабжь…

Ажәабжь ҳәа ажәабжь…
уи изыԥшын,
Ҳқәыԥшраҿ арԥыс,
зашәа ҿахҵәаз
Ихалоз, игәамҵуаз
игәрымуа амшын,
Ақыҭеи аҳаблеи,
иҭакыз амацәаз.
Ажәабжь ҳәа, ажәабжь…
дарбан изтәу?
Ажәҵыс иаҿыҵшәоу,
ԥшак иаанагоу?
Волгагьы Бзыԥгьы
леиуеит, иҭәуп,
Волгагьы Бзыԥгьы
лабжышкоуп ирҭоу.
Ажәабжь ҳәа, ажәабжь
лаҩымсит сан,
«Аиааира» анырҳәа,
дуазыруа дынхеит.
Аҵлаҿ кәыбрушәа
пытҟәырқәак аҿан
Аӡын зланыҟәоз
аимаақәа хеит.
Сан лылабжышқәа 
кәаԥ-кәаԥ икаԥсон, – 
Снеины ҳәымсагла
ҭынч исыԥссап. – 
Сан ԥаса аиԥшҵәҟьа
ҵла-ԥшӡак дазцон,
Уи амҵахь уажәыҵәҟьа
днеирашәа саб.

* * *
Атыҩарҩар ҳаст, идыруеит.
Ҳадмырцәеит иаци иахеи.
Аха иахьа сзыруазыруа, – 
Ахьыжьқәагьы рацәахеит.

Арҵаҩы

Ҿа лашарак амоуп амра,
Даҽа ԥхарак шаҵоу збоит.
Са исзызуаз абра, анра,
Уажә араҟа бныжьны сцоит.

Ҳара ҳҵаси, ҳаламыси,
Бара бзы зегьы ирыҵкуп.
Иҳалази иҳаламызи,
Ҳгәаҿы аԥшаара баҿуп.

Зны бнатәоит бзаҵәны бынхозшәа,
Бгәы нҳархозар, – иҵәахны.
Аха ицәгьаз уск ҟамлазшәа,
Ҳашҟа бааиуеит даҽазны.

Ус бызшәак, бызшәак ҳәа ыбмоуп,
Ҟармаҵысуп уи зыҿшәаз.
Абас иҟаз сырҵаҩ былоуп,
Ишеиқәырхоу са сбызшәа.

Ус ҟазшьак, ҟазшьак ҳәа ыбмоуп, – 
Хаарак рыҵоуп, имаӡоуп.
Ҳаргьы ас, абарҭқәа рзыноуп,
Ҳарҵаҩы ҳәа ҳгәы бызҭоу.

Аха, амҩа, амҩа ҳамоуп,
Ҳамҩа ашьхарахь ицоит.
Уахьгьы быбла ҳхуп аргама,
Ус анакәха, уа ҳнаӡоит.

Уааи, уааи, Ашықәс ҿыц!

Уааи, уааи, зынӡа иҿыцу,
Ашықәс ҿыц, ҳаузыԥшуп.
Избан акәзар ҳа ҳануцу,
Гәырӷьароуп ҳгәы иҭашу.

Аҵараҿы ҳаԥхьагылоуп,
Ҳара ҳжьиуеит, ҳа ҳақәҵоит.
Ҳшеибаҭахыу гәыла-ԥсылоуп,
Насыԥ дула ԥхьаҟа ҳцоит.

Маҭәахәык аттрактор иамҵит – 
Иуадаҩу усым уи.
Уимоу, ажәҩан аԥхьа ҳхьамҵит,
Еишьцәоуп амзеи ауаҩи.

Аиха ԥшаараз ҳа ҳаиыхмцоуп,
Ашәыр илҳаршәоит агәаӷь.
Иугәаԥхаша ҳбаҳча ҿыцуп,
Ҳқәаҵа иҟаҳҵаз анахь!..

Анцәа иалихыз Аԥсны

Агеи ашьхақәеи рыбжьара,
Баҳча ссирла иқәҵаны,
Адгьыл лакәқәа риаҵәараҿ
Анцәа иалихит Аԥсны.

Ари аԥхын еиԥш иҟәандоуп
Ҳнапы разқәа реибаркыра.
Дарбан ари ажәа зҳәамҭоу,
Хьӡыс иузҭаз Аԥсынтәыла?

Амра ашҭаҿ илашароуп,
Иаҵәахызаргь аԥҭа зны.
Ҳа ҳазхылҵыз дара ршьалоуп
Ахы ишақәиҭхаз Аԥсны.

Ари аԥхын еиԥш иҟәандоуп
Ҳнапы разқәа реибаркыра.
Дарбан ари ажәа зҳәамҭоу,
Хьӡыс иузҭаз Аԥсынтәыла?

Агеи ашьхақәеи рыбжьара,
Ажәҩан алахь ус анын:
Иҟаз асԥуа илашара, – 
Анцәа иалихыз Аԥсны!

Ари аԥхын еиԥш иҟәандоуп
Ҳнапы разқәа реибаркыра.
Дарбан ари ажәа зҳәамҭоу,
Хьӡыс иузҭаз Аԥсынтәыла?

Амра

Амра, амра, амра,
Хыхь ицоит ихалан.
Иаҵаӡам  ҳарамрак,
Иамаӡам агәала.

Сыԥо, сыԥо, сыԥо,
Сара ашҭа сықәуп.
Амра сынасыԥоуп,
Мшәан, саргьы снасыԥуп.

Ашәҭқәа, ашәҭқәа, ашәҭқәа,
Амра акәа иҭалоит.
Шәгәы разуп, иҭашәкәа
Хымԥада иҟалароуп.

Ажәҵыс, ажәҵыс, ажәҵыс,
Кнаҳауп хыхь аҳауаҿ.
Кәыкәу ацәа ишалҵыз,
Изаҳада ҳауа?

Амра, амра кәицха,
Иалоуп ҳашәа «Рада»
Аԥсабара, рыцҳа,
Иалшарызеи мрада!

Ахәра сныз ахала, – 
(Аибашьраҵәҟьа ҳалан).
Амра сыдԥхалар, – 
Ахәра ӷьоит ахала.

Амра, амра, амра,
Хыхь ицоит ихалан.
Иаҵаӡам ҳарамрак,
Иамаӡам агәала.

Асааҭ

Ҳсааҭ ахькыду аҭӡаҿы:
– Ҷық-ҷақ, ҷық-ҷақ,
Абжьы ҭыҩуеит агәаҿы,
Аӡә дҭатәоушәа анҟ.

Ма шьыбжьонуп,
Ма шьыжьы,
Итәаӡам иара,
Мшәан, ишԥахаау
Уи абжьы!
Аус анауа!
– Ҷық-ҷақ, ҷық-ҷақ,
Иамоуп уи маӡак.

Аԥсы ҭазҵа ҳнапқәа роуп,
Ҷықҭҷақ, ҷық-ҷақ,
Ҳара ҳзын иԥхашьароуп,
Иџьаҳшьар уи асҟак.

Ма шьыбжьонуп,
Ма шьыжьуп.
Итәаӡам иара.
Мшәан, ишԥаххау
Уи абжьы,
Аус аануа!..

Аныҟәацәа

Аԥхын зтәу ахьыбҿар роуп,
Ус анакәха, ныҟәароуп,
Урҭ рызҵаарақәа арцәоуп,
Ажәа рҳәазар – ражәа ҳәоуп.
иабалаго ҳабна, ҳӡы,
Ашьхақәа ҟазҵеи хазы?
иҟоушь аԥсаа раҳҭынра? – 
иаадыруоу уи ҳара!
Амҩа иқәын, хара ицон,
Аԥсабара ссиршәа ишан.
Амра аҵлақәа қәнаҵон,
Ашәахәа аҵҟа икаԥсан.
Шьац иаҵәаран адә хәыҷқәа,
Аӡыхь аимхәыцқәа ҭаԥсан.
Аӡыхь акәым – ар рычуан,
Агәы ҭыԥон, аԥсы ҭан.
Амҩа ҭалон, амҩа халон,
Амра цәыруҵан ганкахьала,
Аԥса гылан рҽеидыԥсала,
Иқәҵан ашьха сы-маҭәала.
Ироуны ашьхақәа рнапы,
Ажәҩан шәҭышушәа иркын.
Амца еиқәуп. Абар ихәлеит,
Амца иакәшан урҭ натәеит.
Лассы иааирцаз уаҵәы,
Алакә цәыригеит аӡәы…
…Хаҵак дыҟазаап ажәытә,
Уи, сыԥсымзар, шьҭа дажәуп.
Дашьаҭӡан хьыӡрацара,
дызҭахыз рацәан иара,
Идыруан уи убас ашәак,
Иҳәон уи убас бызшәак,
Абжьас цәырнагап ахала,
Аԥсыӡ ажәҩан ахь ихалап…
Ажәҵыс аақәлап кәашара,
Аҟыз дәықәлап рашәара.
Иацәшәон ахәыҷы илакә нҵәар ҳәа,
Абна иаалҵит ҭынч аҽарҳа,
Акакала ицәырҵуан нас – 
Ашьапы, амҵәыжәҩа змаз.
Жьа хәыҷыкгьы, бла ҵархәла,
Инатәеит зегьраԥхьа ԥшьшьаала,
Аҽырқьақьан аҳәаза,
Иԥшын аблақәа ҭызза.
Ихырбза-кәыбзо хьаԥарч
Иаҿын амаҭ иаҿаԥарц.
Ирымбазҭгьы, бга хәыҷык
Аҵыхәа рәцблуан аҷык.
Еиқәаҵәаӡа нас лаҳәак,
Ақды иқәтәеит ахәда ҭҳәа,
Аха дара ихаран ашьыжь…
Сшәаҳәаҩуп ҳәа иаахт ахьажь.
Ара иҟан амшә агәыраз,
иашьҭаӡамыз ауаҩдура.
Ус итәан ишанханы,
Агәы амца иарбаны.
Иԥсеи-ԥсеиуа абла ҟәазқәа,
Иқәтәан аты саҟәак азқәа.
Аҵларкәыкә имбеит уаҩы – 
Аҵла дуқәа рҿаҟәаҩы…
…Ицон алакә, ицон ахьхьаҳәа,
Афырхаҵа аԥхӡы ԥхьаҳәо,
Махәҿа ӷәӷәала иаҳәа иҟьон,
Ацыԥхь – ҽынлашәа илашон.
Ӷас ирымаз амышәҳәар,
Аԥсабара, ашәҭ уҳәа,
Аӡы рцәызгоз агәылшьап – 
Ҵаҟа иаҵкьасеит ашьа.
Ахы нахихит уи ласы,
Еиқәхеит иҟоу зегь рыԥсы…

Абгахәыҷы – аԥошьҭамҩангаҩ

Абгахәыҷы,
Ҵыхәа-баба,
Салам шәҟәыла
Еиҵарпапа,
Арҭмаҟ аман
Иқәҳа ицон,
Даара ихааз
Шәак аҳәон.
Аду иоума,
Ихәҷу,
Зегь акака
Ианрыҿу,
Иара тәазар,
Ԥхашьароуп,
Амҩа кьаҿым,
Ихароуп.
Амхы иҭалан,
Амхы иҭысит.
Ахәы ихалан
Нас ихыҵит.
Жәлар аԥошьҭа
Рызнашон,
Шьап ԥынҵала
Икәашон.
Имариоума?
Ҳаблак уа,
Бгахәыҷык ауп
Рымаҵ зуа!
Иара гәазҭаз
Акәтқәа,
Аки-аки
Еиқәҿыҭуа,
Уаанӡеиԥш
Ибнала
Имцеит,
Зегьы аԥылеит,
Имшәаӡеит
Абгахәыҷы
Ашҭа иҭоуп,
Уи азыҳәан
Шәаҳәароуп,
Акәтқәа зҿугьы
Кәашароуп.
Иара
Иашьҭалом ала,
Иаԥшәымахеит
Уи ара.
Иара иарҭон
Аканфеҭ:
«Иҭабуп,
Ана исфеит!»
Абас раҳәо,
Ишьқьыруа,
Дасу рԥошьҭа
Надыркуа,
Аҳбла иналсит
Хәылбыҽха,
Икараха,
Иааԥсаха…

Иама-иама ицеит…

Абна илалан ишнеиуаз,
Бгахәыҷык натәеит.
Аҵла иқәтәан игәаҭеиуаз
Арбаӷь  уа иабеит.

«Сыла… сыла… сылашара,
Есымша саауеит.
Бзиа дшылбо, ан ахшара,
Убас узбауеит.

Ушыԥа-ушыԥоз атырм-тырмҳәа,
Абар шьҭа уажәит.
Ирҳәоит, ианҿуҭуа аки-киҳәа:
«Ашьа науҿашәит!»

Иаҳа еиӷьми, ԥшьала-ԥшьала,
Унапы суркыр?
Уздыруеижьҭеи уа уҟазшьала,
Суеилаҳаит акыр.

Цәыҵа… цәыҵа… цәыԥлашьцара,
Ҳаҵаз, ҳаимдалап.
Афа… афа… афатә хаара,
Ҳахан иаҳфалап!»

Иҟарҟаруа, имақаруа,
Арбаӷь уа икаԥрит.
Абгахәыҷы алахмәаруа,
Ишьҭагәа иакит.

Ижәжәа-иԥԥы, ихәлхны,
Зны ишьҭанаҵеит.
Имыццакыкәа, нас ишьҭыхны,
Иама-иама ицеит!...

Алым Аныҳәа

Аӡәгьы днымхеит уи аҽны,
Ауа, аҭахыҳәа.
Иазгәаҳҭап ҳәа зегь аҿын
Алым ду аныҳәа.

Ақәаҵаҿы қәабк акәац,
Ижәуан ахәараҳәа.
Ахьыжь, абга, амырхәац,
Уи аныҳәа раҳәан.

Амысҭхәагақәа нахьхьы.
Иалыршьуан абысҭа.
Акәац ықәын хәдацәахьы,
Анцәа иоуп ирызҭа.

Амгәа ҭарчаԥеит ачуан,
Шьоукгьы надынҵәалан,
Ашьаԥагьы уа ихҩан,
Аца ҵлақәа рацәала.

Ахаа-мыхаақәа рыфҩы,
Абнаршәы иахалон.
Шьоук агьама рбон аҩы,
Шьоукы – рҽадырхалон.

Ус ишнеиуаз ҭынч агәашә,
Аатит аҷараҳәа.
Алым ашьҭра уи аԥашә.
Рҿынархеит аџьџьаҳәа.

Амҩа рзылнахит абжьас.
Агыгшәыг ираҳан.
Алым иаман уи ешьас.
Иҟан ацқәа рхахан.

Зны инхырхәеит асаара.
Ԥыҭк аҽадырхалан.
Нас игәыднакылт иара.
Алым гәыдыҳәҳәалан.

Иашьҭанеиуан изазо.
Амшә аԥышәа иҭыхо.
Саранџьума ак рыбзо,
Ацхарпа иаҿыхәон.

Хыхь иҩахан ҩ-шьапык,
Ишәаҳәон абжьала.
Иаҭахгәышьан, ишаԥыз
Кәашаҩык дыбжьалар.

Ари гәазҭаз абга ран.
Мышә инадыххалеит
Ашьҭахь иҟаз кәашаран,
Ӡаралеи мгәахылеи.

Абга ацқәа уа иубон,
Ажәҩақәа кәадырӡа.
Уи иаҷыдан – иҽырбон,
Иарԥыруан акырӡа.

Алым аблақәа разын,
Иахьа уи маӡамызт.
Мҵәыжәҩада иԥрырц иаҿын,
Аха иамаӡамызт.

Ашҭа иқәлон, еилаҳәан,
Иҭәын уаҟа ԥстәыла.
Сыԥсы ҭоуп ҳәа насгьы ҳәанк,
Аџьма иавагылан.

Аџьма ҵәа-хаак аҿакын,
Уи аҽны иарҭыша.
Азшьапык аԥаҭхь акын,
Егьи – аҵарҭыша.

Уи ажакьа ду ласын,
Иаласуан аԥшалас.
Акәашараз иара ԥсын.
Аԥсы ҭан ашәала.

Иԥхашьа-ԥхаҵо ала,
Уа инҭалт ишиашаз.
Уи ишьҭнахит акәалаа,
Алым зықәиалашаз.

Иҵыгь-шәыгьын аҽада,
Зегь аргылеит бжьыла,
– Ара сыҟоуп, сыгәра га,
Уеиҵахашам ӡыла!..

Ажәҵыс аԥҭақәа хнацон,
Ажәҩан иахьынҳалан.
Уи ҷырҷыруа шәак аҳәон
Аԥсацәа рбызшәала:

«Ацәгьа-мыцәгьа, наҟ уца,
Асакара нкылан.
Аԥсынтәыла хәыҷ ҟаҵа,
Анасыԥ иатәылан!»

Усҟан ашҭа ахаҿы
Иаамацәыст агәашәқәа.
Сасра иҭалон бгахәыҷык,
Иахагылан ашәҭқәа.

Уи аҵыхәа бамбатәын,
Иԥшандаган иҟан.
Цқьа иазымкыз уи адәы,
Ишьқьыруан адәныҟа.

Абла ҷышәын, аџьымшь шәын,
Иҽырбозар акәхап,
Чыҭ халаҭшәа ак ашәын,
Еилаҳәан илакәха.

Зны инхәыҵҟьан игьагьан
Иқәылеит нас шьапхыцла.
Усҟан авараҿ иабеит,
Иамбаӡацыз ԥхыӡла.

Иаҩцацәамкәа иссаны
Икәашон акәата.
Ирзеинырҟьеит еизаны,
Уаҟа ашҭа татан.

Кәата-кәата кәаталеи,
Ашьап кьаҿқәа ҟьаҟьан.
Ҵыхәа-баба кәаҭалеит,
Иакәшан аҽырԥагьан.

Иҟыж-ҟыжуан аҟыж-ҟыж,
Иацкәашон зыԥсы алаз,
Аха иқәҵырц ианаҿыз,
Ашәҭ агәыдрыԥсалеит.

Нас ицәырҵит ахәда ҭҳәа,
Ашьабысҭа гәыраз.
Иаамысҭашәан еилаҳәан,
Ишанхон игылаз.

Ашьап ауқәа еиваԥсан.
Уи ӡысон шьацәхыла,
Акәашараз анцәа ишан,
Иқәын Аԥсынтәыла.

Ашҭаҿ асасцәа рацәан,
Иԥшӡахон аныҳәа.
Аҳәыҳә – иԥыруа рынцәа,
Исасын аӡәы ҳәа.

Уаҟа ахьыжьгьы сасын,
Тәамҩахә амаӡамызт.
Ашәа цәырнагарц иаҿын, – 
Иаманшәалаӡамызт.

Ахьаԥарчгьы ашҭа иҭан,
Иалыҳәҳәон агәырқәа.
Уи ашоура  цәгьа аикуан,
Избан акәзар – кәыркәан.

Аты, ҽынла, илашәын,
Иыҵсуан аӡамҩа.

Аты ҽынлан, илашәын,
Иҵысуан аӡамҩа.
Алашьцароуп иамоу хәшәыс.
Алашьцароуп амҩа.

Сасра иҟан ахьшьыцба,
Икакон арцынак,
Уажәы-уажә иакуаз, аӡба,
Ԥсуа ԥсыӡ хазынак.

Аҵла иқәтәан ашьхарҵыс,
Еиқәаҵәаз ардәынак.
Иҟан ҵыԥх ииз асыс, – 
Урҭ аныҳәа рыман…

Ус игеит аҟармаҵыс,
Абжьы гәыҟаҵаган.
Уи ԥыруан зегьы ирхыс,
Иқәын ашьха, ага.

Ацәа иалҵит изаҳаз,
Ацәа иалҵит Алым.
Уи абжьы-хаа иреиҳаз
Зегь иреиӷьыз малын.

Аӡәы ҳамҭас иҟаиҵон,
Ахьеи ацха хьшәашәеи.
Егьи ҳамҭас иԥхьаӡон,
Акәашареи ашәеи.
Абга, алым, нас акәты,
Ажәҵыс уҳәарыма,
Уи аныҳәа инаркны,
Ҩызароуп ирымоу.













Таиф Аџьба

Шьхан-шәарыца иԥа Уахсиҭи
Иара иҩызцәеи рлакә

Ажәеиԥшьаа дуқәа ззылыԥхаша
Шьхан-шәарыца иԥа Уахсиҭ,
Зхымҭа камшәац баша-маша,
Ашьыжь дгылан, дааласит.

Арԥыс гәыраз, арԥыс нага
Иабџьар ԥишәахьеит, мцаҳәом.
Зегьы изеиԥшуп – ашьха, ага,
Амҩа днықәлеит, деиҵахом!,.

Амра ԥхозма, аурҭ шәышәуазма,
Амҩа шәарҭазма уамак,
Адәқәа шәҭуазма, адәқәа цәҳәуазма – 
Урҭқәа ҳанаҳәом алакә.

Џьара дхало, џьара дҭало,
Арԥыс шьардагьы днаскьеит,
Шәарах заҵәык, ус ма иҟьалан,
Ашьҭа икыртәеиԥш егьимбеит.

Дкара-уара, днылс аҳаҩа,
Ккарак дныҵалеит џьара.
Нымҩахыҵшәа аҵла гәаҩа,
Амшә ҭафҩышәо ибеит убра.

Уи зышьҭазеи? – ацха иашьҭан,
Абыз нықәнашьуан ақьышә
Ацха абаҟаз? – аҵла иаман,
Аҵла иамҵагьежьуан мышә.

Деиҵахозма – ишәақь неихыхны,
Амшә аԥсырҭа инаирбеит.
Дгәазҭаз амшә аҽыҩеиҵыхны,
Уа иааҭгылан, ус аҳәеит:

«Аа, сумшьын, сумшьын, сыгәнаҳауп,
Исҭахым сара цәгьарак,
Сувагылан аӷьараҳәа,
Уа узы исылшап хәарҭарак».

Ас ианиҳәа – иабџьар длахеит,
Амшә ааидгылт иааскьаны.
Нас уи акәхеит, ари лакәхеит,
Амҩа инықәлеит урҭ еицны.

Амра ԥхозма, аур шәышәуазма?
Амҩа шәарҭазма уамак?
Адәқәа шәуҭазма, адәқәа цәҳәуазма,
Урҭқәа ҳанаҳәом алакә.

Ус ишцоз, ишцоз, еиҭахгьы,
Дәыӷбак рымҩа неихнаҵәеит.
Аха изымцо анахьгьа-арахьгьы,
Абџьар  шнақәикыз абеит:

«Аа, сумшьын, сумшьын, сыгәнаҳауп,
Исҭахым сара цәгьарак,
Сувагылап аӷьараҳәа,
Уа узы исылшап хәарҭарак»,

Ас ианиҳәа -  иабџьар длахеит,
Абга ааидгылт иааскьаны.
Нас уи акәхеит, ари лакәхеит,
Амҩа инықәлеит урҭ еицны.

Амра ԥхозма, аурҭ шәышәуазма?
Амҩа шәарҭазма уамак?
Адәқәа шәҭузма, адәқәа цәҳәуазма?
Урҭқәа ҳанаҳәом алакә.

Ус ишцоз, ишцоз, еиҭахгьы
Рымҩа жьак инеихнаҵәеит,
«Ҿақ» аргеит Уахсиҭ ишәақьгьы,
Ус, уаҩҵас, ажьа иаҳәеит:

«Аа, сумшьын, сумшьын, сыгәнаҳауп,
Исҭахым сара цәгьарак,
Сувагылап аӷьараҳәа,
Уа узы исылшап хәарҭарак».

Ас ианиҳәа – иабџьар длахеит,
Ажьа игылт иааскьаны.
Нас уи акәхеит, ари лакәхеит,
Амҩа инықәлеит зегь еицны.

Амра ԥхозма, аурҭ шәышәуазма?
Амҩа шәарҭазма уамак?
Адәқәа шәҭуазма, адәқәа цәҳәуазма?
Урҭқәа ҳанаҳәом алакә.

* * *
Дцоит Уахсиҭ, иҩызцәа ицуп – 
Амшәи, абгеи, нас ажьеи.
Иҳаздыруам шьхак дынхыҵу,
Ма дахысӡоу адунеи.

Дықәуп,
Дықәуп,
Дықәуп,
Дықәуп…
Цәҳәырак дықәуп, инҵәаӡом.
Уа, дыԥшызар – ашәшьы иҿықәуп,
Дтәоуп ҭаҳмадак – дқәацаӡом.

«Иҟалазеи, ас гәырҩала,
Уаџьал аира уазыԥшны?
Узықәшәазеи, рыцҳа, ухала
Абраҟа уҽушьыр уҭахны?».

Аҭаҳмада ихы дҩахеит,
Ихәыцра далнахын иаҳаз,
Аарла дцәажәеит: «Сара уаҳа
Сыҟам, сцәаҳажәоуп инхаз.

Мчык сызнымхеит, ахлаҳәада – 
Сымцахә ырцәоуп, сыбӷа ԥҵәоуп.
Сԥазаҵә дыӡит слашарбага,
Уажә, абар, дхаҳәны дышьҭоуп.

Аџьныш-ҭакәажә лыԥсы далҭеит,
Лдырды аҵыхәа даҿашәан.
Уи лдырдҵыхәа зкьысыз – далгеит,
Даахаҳәылтәуеит аҳӷеиҭан.

Шәзықәнагалаз ҳара ҳтәыла,
Ауааԥсыра нлырҵәахеьит.
Уахьыԥшлакгьы – хаҳәыршәыла
Ахы-аҵыхәа зегь лырҭәхьеит.

Абни абахә ҿаасҭа акалҭаҿ
Дхахо лқәацәажә дыҩнатәоуп.
Аӡәгьы длаҩлыжьуам длызгәамҭа – 
Дзықәлыршәаша усгьы иӡбоуп.

Ԥсыхәа лымам, дҭазырхаша
Хаҵа дыҟаӡам џьаргьы.
Ухынҳәыроуп, арԥыс баша
Уҭалархоит, умцан уаргьы»,

Цәгьа игәырҩеигеит, цәгьа дырхәыцит
Шьхан-шәарыцаҩ иԥа иаҳаз.
Амца ицралеит, амца ихысит,
Амбатә цәырҵуан дахьыԥшуаз:

Ауаҩ сахьа змоу ахаҳәқәа
Улаԥш рхьымӡартә ирацәоуп.
Аџьныш-ҭакәажә иагьа гәнаҳа
Ҟалҵахьазаргь – иаԥхьа ишьҭоуп.

Нас дхынҳәуазма – лышьҭа дхылеит,
Шьхан-шәарыца иԥа Уахсиҭ.
Иҩызцәа ракәзар – иаԥхьа игылеит,
Зегь еидгыла инаҵысит.

Цқьа инаԥшызар – алҩаҵә халоит,
Абахә иакәшоит еиқәаӡа.
Уа дааҭгылт Уахсиҭгьы ԥшьаала,
Иҩызцәагь икәшеит ааигәаӡа.

Амшә аагылан, аҽырҟәышны
Ус иаацәажәеит: «Уажә ҳара
Ҳмыццакыкәа, ҽеишәа ҳхәыцны,
Ҳашьҭалароуп лҭархара.

Ҳҽылҿаҳажьыр – уи лдырдҵыхәа
Ҳазлацәцозеи ҳаибганы!
Аха иҟоуп даҽа ԥсыхәак,
Уи ҳаӡбароуп ҳлатәаны.

Сара исылшогьы нашәасҳәап,
Шәара ишәылшогьы нашәҳәа,
Зегь ҳалшарақәа неицаҳҵап,
Хаха ҳнеирым – иаашәычҳа.

Са сылхыкәшан, абахә кнаҳа
Схалап ақәцәахь сеиханы.
Ҵаҟа ибӷасҵалап агәгәаҳәа
Уантә ахаҳәқәа рыбганы.

Аџьныш-ҭакәажә уи дархагап,
Лқәацә дындәылҟьап дбырбыруа.
Дгылар – дкаҳап, дгылар – дкаҳап!
Лашҭа дықәхап дгьежь-гьежьуа».

Амшә аналга – абга налагт:
«Саргьы лааҵараҿы сыҽӡа,
Стәаны суулап бжьы ҿаасҭала,
Лгәахы кыднахыртә зынӡа».

Ажь цәажәеит: «Ус анакәха,
Лыԥсы лылӡаауеит ларгьы,
Саргьы снеины, слымбаӡакәа,
Имҵасырсуеит адырды».

* * *
Ус неибырҳәеит, ус иагьныҟәеит:
Амшә ахаҳәқәа бӷанаҵеит – 
Дыдраҵас абжьыҟәгьа рхылҟьеит,
Абга аура ныхнаҵеит.

Аџьныш ҭакәажә лқәацә даадәылҟьеит,
Лдырды шьҭыхны дбыр-быруа.
Дыҵҟьеит-дыԥеит, дыҵҟьеит-дыԥеит,
Илуа дақәшәом, дгьежь-гьежьуа:

«Сыбӷа-сыбӷа, сымгәа-сымгәа!
Сдаҟьа-сдаҟьа, сыхәда, схы!
Аа, свакьыцқәа, аа, сгәышԥлымҳа!
Аа, сваныза, аа, сшьамхы!»

Идыдуеит ахаҳә ибӷало,
Нас ааубжьы – чҳашьа змам…
Ладахьала, ҩадахьала,
Дахьцалакгьы – лшьапқәа акуам.

Даақыџь-қыџьын – лыԥсы лхаҳаит,
Лыкәша-мыкәша иаалашьцеит,
Уа лдырды, лымпыҵшәа инкаҳаит,
Нас иԥшуазма, ажь кәарӡеит.

Хык захьымӡо, лаԥшҵашәаран,
Адырды шьҭнаԥаан иԥарит.
Иахнамырҵит еимгеимцарак – 
Шьхан-шәаырца иԥа инаркит.

Амшә ааҭгылеит, абга нкылԥшит,
Алымҳа аркьацәӡеит ажьагьы:
Аџьныш-ҭакәажә дҩаҵԥеит мылшәа,
Дкаҳаит, дыԥеит еиҭагьы.

Ԥсышьацәгьала жәахантә дакәшеит,
Дҳәазаны дахыст адәы.
Нас дыԥшызар – лылаԥш нақәшәеит
Арԥыс иикыз адырды:

«Аа наныкьа… нан, кәыхшаша,
Сыҷкәын сыҷын, сбыр-бырфын,
Иац аԥшьаша, иахьа ахәаша
Уара уааира сазыԥшын.

Сдырды уԥшаама, нан, уааҩахеи,
Уааласы, нан, уааласы! 
Гәырӷьаҿҳәашак арҭ аҩаха
Ирхианы иҵәахыуп уа узы.

Сызлаха-ха-ха-ха-хахо,
Сдыр-дыр-дыр-дырды – сыԥсы!» - 
Днапыхаха-шьапырхахоит,
Лԥынҵа икылсуеит аӡыԥсы…

Шьхан-шәарыца иԥа длызжьозма
Аџьныш-ҭакәажә – ԥсыцқьа зхам.
Лгәырӷьаҿҳәаша дазыԥшуазшәа,
Лыгәра игозма гәра змаӡам!

Инеиҩиҵәан лдырды аҿаҩҳәа,
Иршәны илышьклеиҵеит убра,
Ибла ишырбоз нас аҿҿаҳәа
Дналагт аџьныш абылра.

Арҵәаа нхылҵеит лымҳаҵхыган,
Амцабз абахә иаҿаԥушан.
Ԥшатлакә хаган лашҭа дықәын,
Алҩа еиқәара ҵәиҵәиуан:

«Слымҳа-слымҳа, сԥынҵа-сԥынҵа,
Сыбла-сыбла, сҵыхәа, сган.
Аа, снапхыцқәа, аа, сшьапхыцқәа,
Аа, схаԥыцқәа, аа, сҷапан!»

Дук мырҵыкәа дцеит дыццышәха,
Лыццышә нықәнагеит аԥша.
Ус ашьшьыҳәа адгьыл шәҭышха,
Иаԥхьа ицәырҵуеит дахьыԥшуа.

Хәыҷгьы-дугьы рыԥсы ҭалеит
Адырдҵыхәа иагахьаз…
Ҳәашьа ҳзаҭарым ажәала
Шаҟа гәырӷьара ҟалаз.

Амшә кәашоит ашьапқәа еишькларсуа,
Абга – аԥынҵа шьҭарҳәазо,
Ажьа ԥшума – иҵԥо-ишьҭасуа,
Иқәуп уа цыгәхыршәҭ ҟаҵо.
* * *
Дуоит Уахсиҭ, иҩызцәа ицуп – 
Амшәи, абгеи, нас ажьеи.
Ҳа иҳаздыруам шьхак дынхыҵу,
Ма дахысӡоу адунеи.

Џьара дхало, џьара дҭало,
Арԥыс шьардагьы днаскьеит.
Шәарах заҵәык, ус ма иҟьалан,
Ашьҭа икыртәеиԥш егьимбеит.

Ус дышнеиуаз – тәылак далалт,
Дахьыԥшлак – ақьаԥҭақәа,
Ладахьала, ҩадахьала, - 
Игәыҭшьаагоу ашәиқәа.

Амшә иазыҵәахуам агәала,
Абга алабжыш кашуеит,
Амҩа иқәуп зегь гәырҩала,
Ажьа алымҳақәа хьышьшьуеит.

Ус даацәырҵуеит лыбӷа џьыҟәӡа
Амҩа аҵыхәахь ҭакәажәык,
Цгәык шәарыцоит абла ҭҟыҟӡа,
Длабарҟыгәуеит лыгажәҵас…

Уарла-шәарла, цқьа инаԥшызар,
Ауаа шыҟаз еилдыргеит,
Аха усгьы лыгажәымзар,
Ҭакәажәымзар уаҩ дрымбеит.

Дара урҭгьы инеиԥынкыла
Ашәеиқәароуп ирхьыкәкәо.
Џьара ԥҳәызбакгьы дырԥылом,
Џьара рԥызбак – деибаго.

Диазҵаагәышьеит нас ашьшьыҳәа
Дназыдгылаз лыгажәык:
«Изыҟамлазеи шәара шәзыҳәа
Зегьы ирзыҟоу џьара мшык?

Изыхҩоузеи иахьа шәшьыла
Абри ажәҩан ҳазҵаԥшуа?
Изыниазеи шәара шәтәыла?
Иарбан гәаҟроу шәызхәаҽуа?»

Инаиҵаргәа илабашьа,
Аҭаҳмада дцәажәеит ҭынч:
«Уа згәыхәтәымҩа назыгӡаша…
Митә азыҟалеит ҳара ҳџьынџь.

Ҳтәыла дақәлеит ҳгәыла мцацәа,
Иҳақмәақаруаз есқьынгьы,
Лаба ҩышьҭызхуаз ахацәа
Абџьар шьҭыхны ицеит зегьы.

Ҳанхагәышьеит ҳарҭ абарҟа
Зшьамхы инанамгоз шьоукы.
Ихазмырхакәа уи агәаҟра,
Иааҳазцәырҵит даҽакы.

Уаҩ даныҟамла изыцәшәаша,
Ҳбааш иҩхалеит агәылшьап:
Амца аҿыҵуеит иара инҵәаша,
Имақаруеит: «Шәызбылӡап!»

Афатә ҳақәнаҵт: ҵәҭаԥсарала
Ԥҳәызбак даҳҭоит есымша.
Аҵәы лықәшәеит уажә иахьала
Ҳлашарбага – аҳ иԥҳа.

Ҳаҳ иԥҳазаҵә дигәаӷьгәышьеит,
Ижәлар, идгьыл еиқәирхарц.
Уи шьыбжьышьҭахь даагагәышьоит,
Агәылшьап агәы ҟаҳҵарц».

Ари ажәабжь цәгьа игәԥжәагахт,
Иҽыршьыгахеит мыцхәы.
Амшә ахьгылаз зынӡа ихагахт,
Аха иаҟажеит ахы.

Абга абла зынӡа иҭҵыҵит,
Ахаԥыцқәа аҿҿа рыхга,
Ажьа алымҳақәа ҩеиҵыҵит,
иааилагылт аԥаҵақәа.

Цәгьа игәырҩеигоеит, цәгьа дархәыцит
Шьхан-шәарыца иԥа иаҳаз.
Амца ицралеит, амца ихысит,
Аха дыҵымҟьеит хаха.

Ус  нареиҳәеит ҭынч иҩызцәа – 
Амшә, ақәыџьма, нас ажьа:
«Хьӡи-ԥшеи гәаҟреи ҳарҭ еиҩызшо –
Ҳаицаԥылап агәылшьап!

Аха, ижәдыруаз – хаха ҳажәлар,
Амца ҳажәнаҵашт иара,
Иҟаӡамкәа аҳуа-ҳажәла,
Зегь  ҳлеиқәыццышәуеит убра.

Савҵагылоуп ашәаҿ снеины,
Хыхь абаашаҿ сыхәнаны.
Шәыхҩык шәтәап ааигәа шәмазеины,
Ҳаит анысҳәа – шәыхианы!»

* * *
Ус неибырҳәеит, ус иагьныҟәеит:
Дхалт Уахсиҭ абааш дласӡа.
Иҩызцәа ракәзар – наҟ адәныҟа
Рҽырхианы итәахьеит маӡа.

Ашә дныкылԥшит иҟоу збап ҳәа
Шьхан-шәарыца иԥа Уахсиҭ.
Агәылшьап асаса раҳа
Џьаҳанымҵас дынҭаԥшит.

Усгьы аҳәахуан абыз ҭыхуа:
«Сымгәа бҭалар – баасырԥхап,
Сԥынҵа иҭасуеит ба быфҩы-хаа,
Бааи са сышҟа, сгәазыр…ҳаԥ!» - 

Агәылшьап асаса еихыхны,
Иналзыҭрыст аҳ иԥҳа.
Иаԥсуа ҟама аҭра иааҭыхны,
Длеит Уахсиҭгьы дуамаха.

Ҳаит аниҳәа – аҟыԥ-сыԥҳәа
Иҩызцәагь кылҟьеит имцаха.
Агәлшьапгьы, ахы ршьышьып ҳәа
Ишымааз дырны, ижәылт хаха.

Инаимҭо зынӡа ԥсгаха,
Амца ижәнаҵеит Уахсиҭ…
Ифырҭаныха зны дышьҭнахит,
Зных акәакь дыкҿанакит.

Амшә убысҟан абӷа иласын – 
Абӷа ҩкылҳәеит агәылшьап.
Абгагь амгәа илацрасын,
Амгәа лкылжәеит агәылшьап.

Ашацаҳәа аҵыхәа илахан – 
Ацқәа нааԥсит ажьа.
Уаха-саха, уаха-саха,
Инеилыхеит уамашәа.

Абӷа ахькылжәаз – амца ҩхәыҵҟьеит,
Амца лхәыҵҟьеит амгәацәа.
Агәылшьап аҵыхәагь хәыҵҟьеит – 
Амца дәықәлеит иҵарӡа.

Абӷа икылҟьон, амгәа иклыҟьон,
Ахы аҵыхәахьтә –а мца кшон.
Амца ашыра адәныҟа идәылҟьон,
Ус маҷ-маҷла амца нҵәон.

иамҵәеит амца – шьҭа изаҿыҵуам – 
Баша лҩахәашьак наҿыббит,
Нас ааигәа дазнеины, ахыҵәҟьа
Нхицҟьааит ҟамала Уахсиҭ.

Агәараҳәа уа илеиқәаҳаит
Агәылшьап цәыршәага еиҵҳәа.
Нас дышьҭиԥааит ашацаҳәа – 
Дарбан жәдыруеит – аҳ иԥҳа.

Ихәда днакәшеит лнапқәа еиҵыхны,
Иааит маҷ-маҷла лыԥсы ицаз.
Ус даацәажеәит лҿы ҩеихыхны:
«Уа уҿы сыҟоуп, сеиқәзырхаз!

Абыржәыҵәҟьа ҳарҭ ҳаиццароуп,
Саб иаҳҭныҟа ҳаиманы.
Сеиқәзырхазгьы усиырбароуп,
иҟоу сҳәароуп иаахҵәаны.

Са сгәы ушақәшәаз сҳәап имӡакәа,
Сгәы шизымцо даҽа арыԥск.
Сабгьы дықәхашам длак-ҩакуа – 
Уара уалихышт маҳәыс!..»

Аеҵәа шаша зыкәа иҭалаз,
Даашанхалеит, аха нас,
Нас даацәажәеит зынӡа ԥшьаала,
Аԥхыӡ даалҵызшәа дызлаз:

«Сыбла ҭшаша сымрахәага,
Сгәазырҳага, сынцәарҵыс,
Ба бансоугьы лашарбагас,
Сара сиымоузеи ҳәатәыс.

Аха исылшаҵәҟьом иахьала,
Амҩа сашәахьеит цәгьала.
Уаҵәы сҭалап башҭа еинаала – 
Аашар сымҩа базыԥшла!»

Аҳ иԥҳа ссир лымҩа днықәлеит,
Лгәы дҭагәырӷьо, дааласны.
Дааԥса-дкара иаргьы днықәиеит,
Уада ҷыдак ахь дцаны.

иара иҩызцәагь хәахәа-чахәа,
Уаҳа нрылымшо иааԥшуан.
Иаауцәҩашьартә ахаҿсахьа – 
Амшә ақьышә, аԥынҵа чхьан.

Абга гылан абла азхымтуа,
Абӷа ӡаӷьха, аҵыхәа цәҳәны.
Ажьагьы зазон азҿымҭуа,
Алымҳа рԥшӡагақәа еикәаҳәны.

Дук мырҵыкәа нас ишьҭалеит-
Ацәа рықәҳахьан зегьы.
Амза ҩавҵит абахә ԥшьаала,
«Цәамҭхаа бзиа!» - ҳҳәап ҳаргьы.

* * *
Цәамҭхаа бзиа… Мап, уахала
Цәамҭхаа бзиа аҭам абааш.
Дтәан иҽыԥхьак адәахьала,
Аҳ иҽыхьча – агьангьаш.

Шьхан-шәарыца иԥа дахьыцәаз
Ашәаргәында ашьшьыҳәа длеит.
Абџьар иеилнахуеи, мцахәыцәа – 
Амаҳагьы иҟама иҟьеит.

Нас дындәылҟьеит игәы ҭыԥо,
Аҳ иԥҳа дналыхьӡаны,
Дналҿагылеит ԥхьа дмышьҭыкәа,
иҟама аԥынҵа налҿакны:

«Ма – быԥсыроуп, ма – быстәхароуп,
Ҳәашьа боуам зынӡа мап,
Сара сакәушәа набҳәароуп
Ахы хызсаз агәылшьап!»

* * *
Афырхацәа агәгәаҳәа иҽыжәҵит,
Ртәыла дықәцаны раӷа.
Агәырӷьа шыкьбыжь ҩаԥхьа ихыҵыр
Чара дуӡӡахеит иахьа.

ҶКәыни ӡӷаби еидҽырбалоит,
Абыргцәа иргәалашәоит рҿара…
Дылбаауашәа ажәҩан ԥшьаала,
Аҳ даадәылҵуеит иаҳҭынра.

Иарӷьарала – иҽыхьча дгылоуп,
Иармарала – иара иԥҳа.
Урҭ аҩыџьа рнапқәа нкыла,
Ус даацәажәеит: «Шәааскьақәа!

Шәихәаԥш, сыуаажәлар, дыжәдыр
Сара сымаҳә исгәаԥхаз – 
Сара сыҽхьча, сара сгәыраз,
Са сыԥҳазаҵә деиқәзырхаз.

Сара саҳра, сара стәыла
Дахагылар қәнагахап – 
Хаҵа гәыла даҿагыла,
Ахы хызсаз агәылшьап!»

Амаҳагьа дгылоуп ԥагьа,
Иԥаҵа ҩежьқәа қәац-қәацо.
Аҳ иԥҳазаҵә – агәыҭшьаага – 
Лаӷырӡуп илҿысны ицо.

Аха дарбан, уажәазыҳәа
Хыс изкуада даазықәшәаз?
Уи акымзарак налзымҳәо,
Лаб иҽыхьча дыширшәаз?

* * *
Иамбац ыҟам аԥсабара,
Иамбац ыҟазар – шәазхәыц,
хыхь абаашаҿ иахьа ашараз
Шәахәаԥш иҟалаз ах-ыс:

Шьыжь иҿыхан иҩагылеит – 
Амшә, ақәыџьма, нас ажьа.
Рҩыза иуада илыҩнашылеит – 
Уа иагьнылагылт ашьа.

Инеихагылеит ԥсы ихаӡамкәа,
Шьхан-шәарыца иԥа дышьны.
Ихи ихәамци еихаӡамкәа,
Ихәда ҟамала ихсаны.

насгьы ирдырит: рыцҳарала,
Гәнаҳарала дшыцәаз дшьуп.
Амшә хәыц-хәыцуа аҟазшьала,
Ус аҳәахт: «Акы ӡбатәуп!..

Са саӡәыкны – ихы шьҭысхуеит,
Ихәамц иамаздоит… Шәара?»
Абгагь цәажәоит: – «Сыбз нахьысшьуеит – 
Ихахәда еиԥысшьуеит иара убра…»

Ажьа ахьгылаз: «Ус анакәха – 
Уадаҩк ыҟаӡам инхаз:
Сара снеины саниҿаҭәҳәа – 
Иԥсы ҭалоит иаргьы нас».

Имтәаӡакәа, хара имгакәа.
Русқәа ирылган иааиҿаԥшит,
Ус ишгылаз имқәацакәа…
Дҩықәтәеит ашырҳәа Уахсиҭ.

Иара иҩызцәа шаҟа игәырӷьаз
Ҳарҭ ҳҽазаҳкыргьы – иҳазҳәом.
Дызвагылоу зҩыза гәыраз – 
Шәарҭак шәарҭас иԥхьаӡом.

Икәша-мыкәша, цқьа дыԥшызар,
Ашьаршәы шахьӡаз ибеит.
Гәнаҳарала убра дышшьызгьы – 
Уи ыдмҩашьо иааилиргеит.

ҿымҭ иаразнак даалызхәыцит
Ажәа изҭаз – аҳ иԥҳа…
Хьҭак наилсит мцак наихысит,
Нас днаҭрысит дыԥшаха.

Шьхан-шәаырца иԥа хықәкыла,
Имҩа цоит аҳҭынрахьы.
Иҩызцәагь ицуп иеишьҭагыла – 
Иазынкылашам ахгьы.

* * *
Амаҳагьа дгылоуп ԥагьа,
Иԥаҵа ҩежьқәа қәац-қәацо.
Аҳ иԥҳазаҵә – агәыҭшьаага – 
Лаӷырӡуп илҿысны ицо.

Аха дарбан, уажәазыҳәа
хыс изкуада дзықәшәақәаз?..
Ажәлар гәырӷьоит ргәазыҳәа,
Аҳ ичараҿ иахьа иааз.

Шьуок ахысразы еицлабуеит,
Цәҟьарак кыдырҵеит – акәтаӷь.
Ашҭа аҵыхәахь шьуок еизӡатәуеит,
Шьуокгьы хьӡибартәуеит арахь.

Аха ус иразанакала
иааибарҭынчит зегь убра:
Шьхан-шәаырца иԥа дааҭалеит – 
Џьашьатәшәа ҟиалеит иара.

Аҳ иԥҳазаҵә арҵәаа нхылҵеит – 
лылаԥш иқәшәеит деиқәзырхаз.
Амаҳагьа ицәа даҭӡыӡеит – 
Ҳаи, арцәа дыԥсит дшыбзаз.

«Иҟалазеи, сымра ԥхара?» - 
Аҳ дналазҵааит иԥҳа убас.
лара днаҵҟьеит – ахыҭҟьара – 
дыҩ диԥылеит илгәаԥхаз.

лылабжышқәа дызхәаҽуазгьы,
Ишаыц иаҿын аар.
Ахы-аҵыхәа дзықәшәахьазгьы,
Имариазма аҳәара!

лыԥсы еивылган, нас даарылаԥшт,
Иԥшуп ажәларгьы мҵысуа.
Иаршанхалан еилагылоуп – 
Ԥхыӡшәоуп илҳәо шраҳауа…

Амца наӡаӡа иннархахьада? – 
Уи ҭархагамхар ауам.
Нас аиашагь зхәаҽӡахьада? – 
Иагьа ԥсыргьы, иаша ԥсуам…

Аҳ даацәажәеит хыма-ԥсыма:
«Ацәгьа мҩасит,а цәгьа ԥсит…
Афырхаҵа – сара сымаҳә – 
Шьхан-шәарыца иԥа Уахсиҭ…

Амаҳагьа шәисны дҿашәҳәа,
Уаҳа сыбла дашәмырбан!»
Аҳ иауирҭахуаз аҳәаха – 
Исны дҽаҳәахьеит, абан!

Аҽыхьча аҽҵыхәа дадҿаҳәалан,
Ашҭа днықәҳәа дама ицеит.
Агәырӷьа шыкьыбжь ҩаԥхьа ихалаз
Адунеи аҽахьнагӡеит.

ҳарҭ иаҳҳәаргьы, иҳамҳәаргьы – 
Чара ссирӡахеит ара.
Амца ацрараҵаӡеит аҿаргьы,
Абыргцәагь ықәлеит кәашара.

Амшә кәашоит ашьапқәа  еишькласуа,
Абга – аԥынҵа шьҭарҳәазо,
Ажьа ԥшума – иҵԥо-ишьҭасуа,
Иқәуп уа цыгәхыршәҭ ҟаҵо.

Шәаҳәарала шьоук рыҽԥышәо,
Кәашарала шьуок еиқәԥо,
Уаҩ дашьымкәа, уаҩ дымӡышо,
Зегьы агәырӷьара ргәаԥхо.

Сбажәгьалеи

Ашьха дуӡӡа ашьапаҿы,
Амшын аҵула аԥшаҳәаҿы,
Ԥҳәысеибак дынхон џьара,
Длыман ԥа заҵәык лара.
Ихьӡын уи Сабажәгьлеи – 
Аҩны дтәан иахьеи уахеи.
Аха ҽнак дыхҭалкит иан:
– Амш хазыноуп, ус умтәан,
Нан, унҭыҵыр, ак ҟауҵар,
Ак убар, нан, ак уаҳар…

Уа Сабажә-Сабажәгьалеи,
Иҟаиҵозеи, днамгәагәеи!
Ишицәымӷыз дгылт иара,
Дцеит уардынла мҿаагара.

Ам-ы еизиган дынҵәаха,
Иуардын иақәҵа дааԥсаха,
Дшааиуаз – иаԥхьа ак кәеицеит – 
Гәырк цырцыруа инеиҿаҷҷеит.
Иаашьҭых иақәиршәт ауардын…
Иан длызхәыцуеит: «Бмыццакын,
Иагьа исџьыбшьап ибсыркыр
Ицырцыруа абри агәыр!»

Дааит аҩныҟа, хәылбыҽха,
Иан диԥылеит деилыхха:
– Уа Сабажә-Сабажьгьалеи
иубеи, жәабжьыс исзааугеи?
– Нан, са избаз-исаҳаз
Зегьы иреиӷьуп ибзаазгаз,
Маҭәа бымзара ӡахтәыс,
Бтәаны рыӡахра баҿыз,
Гәырк аазгеит – акашәарах,
Суардын иақәуп, бнеины иақәх!

– Унан, уан, Сабажьгьалеи,
Илымбондаз адунеи,
Уи шьҭа иӡхьеит, иаабаӡом,
Агәыр уардынла иааргаӡом:
Укьаҿ иалоуҵар – иааугон,
Нас саргьы сӡахуа снатәон.

Даара дхәыцт Сабажәгьалеи,
Дхәыцт акыр иахьеи уахеи.
Иан криҿалҵон, иара дтәан,
Аха ҽнак дыхҭалкыхт иан:

– Нан, унҭыҵыр, ак ҟауҵар,
Ак убар, нан, ак уаҳар!..

Уа Сабажә-Сабажәгьалеи,
Иҟаиҵозеи, днамгәагәеи!
Ишицәымӷыц дцеит иара
Ихахьынахаз џьара.
Ус  дышнеиуаз, дааҭгылт – 
Ласбак ҵәыуо иааиԥылт,
Ибажәгәаламуан иразӡа,
Дагьаргәырӷьеит цәгьалаӡа:
«Исыбаргыузеи, исыма сцап,
Салахәмаруа ҭынч снатәап,
Сангьы исџьылшьап – дласӡаны,
Схәы ҟалҵап ихааӡаны!..»

Иҩышьҭихит аласба,
Аха ишԥазиуеи, ишԥа?!
Икьаҿ иалеиҵарц даҿуп,
Иарах – аҳәҳәара иаҿуп,
Аԥсы маҷхеит – ианиргәаҟ,
Дцеит иааныжьны иаргьы наҟ.

Дааит аҩныҟа хәылбыҽха,
Иан диԥылеит деилыхха:
– Уа Сабажә-Сабажәгьалеи,
Иубеи, жәабжьс исзааугеи?
– Амҩан сақәшәеит иԥшӡаӡа,
Ласба бзиаӡак ӷраӡа.
Скьаҿ исзаламҵеит, иԥсит,
Наҟ инкаршәны саахынҳәит.
Бара бакәӡами изҳәаз,
Скьаҿ иналаҵан иаазгарц?!
– Унан, уан, Сабажәгьалеи,
Илмбондаз адунеи,
Рыцҳа, гәырҵас аласба
Укьаҿ ишԥалоуҵоз, ишԥа!
«Шәит» ҳәа унаԥхьар – иаҳауан,
Ушьҭа ихыланы иаауан.

Даара дхәыцт Сабажәгьалеи,
Дхәыцт акыр иахьеи уахеи.
Иан криҿалҵон, иара дтәан,
Аха ҽнак дыхҭалкыхт иан:

– Нан, унҭыҵыр, ак ҟауҵар,
Ак убар, нан,а к уаҳар…

Уа Сабажә-Сабажәгьалеи,
Иҟаиҵозеи, днамгәагәеи!
Ишицәымӷыз дцеит иара
Ихахьынахоз џьара.

Ус дышнеиуаз, ааигәаӡа
Жьак ахьтәаз ибеит аҽӡа.
«Шәит!» ҳәа даԥхьеит ажьа итәаз,
Аха Ишьҭыбжь назаҳаз – 
Иҵҟьан атрымҳәа инеиҵаст,
Абнаршәыра хыла инаст.
Иацымныҟәеит ажьа «шәит»,
Иаргьы дгәаан даахынҳәит.

Дааит аҩныҟа хәылбыҽха,
Иан диԥылеит деилыхха:
– Уа Сабажә-Сабажәгьалеи,
Иубеи, жәабжьыс исзааугеи?

– Избеит амҩан ажьа штәаз,
«Шәит» анысҳәа, наҟ иеиҵас,
Абнаршәыра иасны ицеит,
Сара исыцны имааӡеит.

– Унан, уан, Сабажәгьалеи.
Илымбондаз ажьа утрышә,
Инагәудумҵоз уеигәышә!

Даара дхәыцт Сабажәгьалеи,
Дхәыцт акыр иахеьи уахеи.
Иан криҿалҵон, иара дтәан,
Аха ҽнак дыхҭалкыхт иан:

– Нан, унҭыҵыр, ак ҟауҵар,
Ак убар, нан, ак уаҳар…

Уа Сабажә-Сабажәгьалеи,
Иҟаиҵозеи, днамгәагәеи!
Ишицәымӷыз дцеит иара
Ихахьынахоз џьара.

Ус дышнеиуаз, даныԥшы –
Ҩыџьа ахацәа, аԥхӡы рҿашы,
Иқәын  аӷара, ицәаӷәон,
Ацәқәа ркын, амхы ларҵон.
Уа Сабажә-Сабажәгьалеи
дырҩегь ассир ҟаимҵеи:
Ишьхәа даақәгьежьын, иеигәышә
нарышьклеиҵеит ацәқәа иршә.
Икаҳаит ацәқәа руакы,
Иԥиҵәазаап ашьапы.
Ацәқәа зкыз ргәы ԥжәаӡеит,
Уа илаижәлан дрыпҟаӡеит.
Дхәахәан, ибла ахьҭоу умбо,
Ддәықәлеит ишьҭахьҟа дгәагәо.

Дааит аҩныҟа хәылбыҽха,
Иан диыԥлеит деилыхха:
Унан, уан, Сабажәгьалеи,
иҟалазеи, узыниеи?!

– Мцуп исабҳәақәо зегьы,
Бҳәатәы хасҵом зынӡагьы.
Са сышнеиуаз, саныԥшы,
Ҩыџьа ахацәа, аԥхӡы рҿашы,
Иқәын аӷьара, ицәаӷәон,
Ацәқәа ркын, амхы ларҵон,
Схамыждараз ацәқәа иршә
Инарышькласҵеит сеигәышә:
Ҵаҟа икаҳаит руакы,
Иԥҵәаӡазаап ашьапы.
Ацәқәа зкыз сыркын срыпҟеит,
Изулакгьы, сыԥсы згеит.

– Унан, уан, Сабажәгьалеи,
Илымбондаз адунеи,
Уа уанрықәшәа ацәқәа зкыз,
Ишԥоузымдыр иҳәатәыз:
«Бзиа жәуааит!» наҳәаны,
Уцон ашьшьыҳәа уеибганы…
Даара дхәыцт Сабажьгьалеи,
Дхәыцт акыр иахьеи уахеи.
Иан кри-алҵон, иара дтәан,
Аха ҽанк дыхҭалкыхт иан:
– Нан, унҭыҵыр, ак ҟауҵар,
Ак убар, нан, ак уаҳар…

Уа Сабажә-Сабажәгьели,
Иҟаиҵозеи, днамгәагәеи!
Ишицәымӷыз дцеит иара
Ихахьынахоз џьара.

Ус дышнеиуаз, дааҭгылт – 
Ԥсыжцәак, аа, днархагылт,
«Бзиа жәуааит! ҳәа неиҳәеит,
Нас аԥсыжцәагьы ҩеихеит:
– Бзиа аауазар умбаӡои!
Ҳзыниахьоу ҳзумырхаӡои?!
Анышә даҳҭоит қыҭак ран,
Арныг,  ҳабла уҽаумырбан!..

Иҟаиҵозеи, дааццакит,
Дмида-гәидаха дхынҳәит.
Дааит аҩныҟа хәылбыҽхак,
Иан диԥылеит деилыхха:

– Уа Сабажә-Сабажәгьлеи,
Иубеи, жәабжьс исзааугеи?
– Нан, сышнеиуаз, џьа сааҭгылт,
Ԥсык дахьыржуаз снархагылт,
«Бзиа жәуааитгьы» насҳәеит,
Урҭ аԥсыдцәагьы ҩеихеит:
«Бзиа аауазар умбаӡои!
Ҳзыниахьоу ҳзумырхаӡои?!
Анышә даҳҭоит қыҭак ран,
Арныг, ҳабла уҽаумырбан!»

– Унан, уан, Сабажәгьалеи,
Нан, аԥсыжраҿы уаннеи,
Наҟ инкажьны ухҭырԥа,
Уҵәыуо унықәымлоз убра!..

Даара дхәыцт Сабажәгьалеи,
Дхәыцт акыр иахьеи уахеи.
Иан криҿалҵон, иара дтәан,
Аха ҽанк дыхҭалкыхт иан:
– Нан, унҭыҵыр, ак ҟауҵар,
Ак убар, нан, ак уаҳар…

Уа Сабажә-Сабажәгьалеи,
Иҟаиҵозеи, днамгәагәеи.
Ишицәымӷыз дцеит иара
Ихахьынахоз џьара.

Ус дышнеиуаз, даныԥшы,
Жәларык гәеиҭеит шҭакаҿы.
Чаран, гәырӷьаран убра,
Аха даалаган иара,
Дҵәыуо днықәлеит амӡырха!
Аԥшәмагь дыҵҟьеит дҿаҳәатәха:
– Дарбан сгәырӷьара зџьабо,
Лаӷырӡыла сызкәабо?!
Дабатәида аҳаиуан?!
Сашҭа дҭышәца, дсышәмырбан!

Ажәлар ижәларц инеихеит,
Аарла уантәи иԥсы игеит.
Дааит аҩныҟа хәылбыҽха,
Иан диԥылеит деилыхха.
– Уа Сабажә-Сабажәгьалеи,
Иубеи, жәабжьыс исзааугеи?

– Наҟ бысҟәаҵ, акгьы зымбеит,
Уаҳа сылшом, сааԥсаӡеит,
Мцуп исабҳәақәо зегьы,
Бҳәатәы хасҵом зынӡагьы,
Шьҭа  сыбшьыргьы снақәацом,
Аҩныс ыҟоуп, џьаргьы сцом!..

Уаҳа дҭыҵуам амӡырха,
Дтәеит наӡаӡа дгәырҩаха…
Зегьы акака ианырҽу,
Зегьы акака ианрызкыу – 
Ашьха дуӡӡа ашьапаҿы,
Амшын ҵаула аԥшаҳәаҿы
Дтәоуп дыштәац Сабажәгьалеи,
Хаарак аҵам идунеи.

Уа мшыбзиа!

Уа мшыбзиа!
Уа мшыбзиа!
разҟы шкәакәа,
Разҟы бзиа!

Уа мшыбзиа! – 
Бзиа сҳәапи,
Сани саби
Ргәы ҟасҵапи!
Уа мшыбзиа, шәҟәи тетради!
Уа мшыбзиа, ҩыгеи қьаади!

Уа мшыбзиа!
Снықәлап сыҩуа,
Исыргәырӷьап сыбжьы зхыҩуа,
Саазыхьӡо зегь уа исырҿыхап,
Амш лашарахь срыха-рыхап!

Уа мшыбзиа, амра хаара,
Ага ҟьаҟьа, ашьха нара,
Иблахкыгоу ашҭа-агәара,
Ашәаԥыџьаԥ, аԥсабара!

Уа мшыбзиа – бзиа збаша!
Бзиа уҳәар – ибжьаӡуам баша!
Уа мшыбзиа! – 
Ԥсышәа ҳәашьоуп,
Еибабашьоуп,
Ԥхьаҟа нхашьоуп!

Уа мшыбзиа,
Амҩа бзиа,
Разҟы шкәакәа,
Разҟы бзиа!

Аибаршәара

Мыми Мыми еибаршәеит,
Еибаршәан анҟ-ааҟ ицеит.

Избан акәзар,
Рыҿқәа ӡәӡәамызт,
Избан акәзар,
Рыхқәа ҳәамызт.

Еибаркымызт рҳәынҵәрақәа,
Арма-ӷьырма ршьаҵақәа.

Рџьыба хьызжәоз
Ҳаса-масан,
Ирхьыкәкәозгьы
Амбатә – ҩазан.

Мыми мыми, шәмаашьалан,
Уаҳа шәеибамыршәалан!

Цәамҭхаа бзиа!

Зегь арҭынчуеит ацәа рхалан – 
Нхыҵ-аахыҵ, аҩни адәни.
Уаҵә шьыжьынӡа шьҭа лыԥхала,
Цәамҭхаа бзиа, шьышь-наани!

Ашҭа аҵыхәан ихырсысуа,
Ацәа иҭалахьеит аҽҵыс.
Иԥхьарылан иҷыт-сытуа,
Ицәеит амахәҭаҿ аҵыс.

Нырцә апҟызраҿ ицәоу ӡыцәоуп,
Ԥхыӡла иалаԥшуеит алакә,
Арҵу кәаԥӡа ашьацраҿ ицәоуп,
Уигьы ԥхыӡуазар ҟалап.

Ибымбылуп уара уиарҭа,
Уцәа уҭалаҳан – раҳаҭ,
Укәша-мыкәша иҟам шәарҭа,
Иҟоу гарашәоуп – уҽаҭ.

Амза аԥенџьыр илагылан,
Уцәоу, уцәаму абоит,
Амаалықьцәа рхы неидкылан,
Ицәоу рынасыԥқәа ршоит.

Зегь арҭынчуеит ацәа рхалан – 
Нхыҵ-аахыҵ, аҩни адәни.
Уаҵә шьыжьынӡа шьҭа лыԥхала,
Цәамҭхаа бзиа, шьышь-наани!

Сара сбызшәа

Сан дасԥыуоуп,
Саб даԥсыуоуп,
Са саԥсыуоуп 
Схаҭагьы.
Сани саби
Исдырҵазоуп
Сызлацәажәо
Сбызшәагьы.

Са сбызшәала
Исҳәоит мариала,
Иарбан? – 
Исҭахыу зегьы.

Уи са сажәоуп,
Уи са сашәоуп,
Иалаҩашьом
Даҽакгьы.

Уи асԥышәоуп,
Уиу аҩышәоуп,
Ҩыза ԥышәоуп
есқьынгьы.
Сан даԥсышәоуп,
Саб даԥсышәоуп,
Са саԥсышәоуп
Схаҭагьы.

Ацгәи асаркьеи

Ианыԥшылт асаркьа ацгәы – 
Иааҭагәырӷьеит нас агәы:
«Шьҭа ҳаихәмарлап ҳазхара,
Сҩызак ыҟазаап ара!»

Асаркьа инаваԥшит, абан, – 
Аха «аҩыза» аҽаӡахьан.
Асаркьа инадгылахт иааҳәын, – 
Абар, еиҭах «аҩыза» ԥшын…

Асаркьа иакәшоит ацгәы абас,
Џьашьатәыс иакит иабаз:
Асаркьа «Ишаватәоу» абоит,
Аха инеиаанӡа – аҽаӡоит.

Ианамыхәа, ианскьаны,
Инатәеит агәы нханы.
«Ҳәынаԥымзар, сара абас
Ишәаргәындоу цгәык сымбац!»

Ҵис иазеилымкааит ахы – 
Хшыҩла ибеиамзаап мыцхәы!

Аибадырра

– Амра сыхьӡыртәит сара,
Амра сеиԥшны скаԥхаларц,
Сҩызцәа хәмарларц рызхара,
Ашәҭ-какаҷқәа рызҳаларц,
Уара… иухьӡузеи уара?

– Ахра сыхьӡыртәит сара,
Иџьашьатәузеи, нас, ара!
Ахра сеиԥшны сыӷәӷәахоит,
Ахьӡ исырҭаз саԥсахоит.
Бара… ибыхьӡузеи бара?

– Хьҵыс ҳәа сыхьӡыртәит сара,
Аҵыс еиԥш ашәақәа сҳәаларц,
Амреи Ахреи шәгәазҳаларц,
Шәааигәа сыҟазарц абра,
Ҳарҭ ҳаиҩызцәаны ҳҟаларц.

Амра гәырӷьан – икаԥхеит,
Ахра гәырӷьан – илашеит,
Урҭ рыбжьара аҵыс ԥыруеит,
Шәаҳәабжьыла адунеи ҭәуеит,
Ашәҭ-какаҷқәа рызҳауеит.

Аԥша хага

Иааҭыҵын гаҿала,
Ԥша хагак наҿалт.
Аԥсҭҳәақәа еижәцала,
Иама иаахалт.

Ишабоз аԥсабарагь
Аагәырӷьеит, абар!
Аарбароуп, аарҩара,
Изыԥсоузеи цәыкәбарк!

Аӷәра неиужьӡан,
Инықәлеит аԥша,
Аршәаа инеиужьӡан,
Иасит ашақә.

Аҵлақәа ирысын,
Рыԥсы иахьнарԥшит,
Ахыбрахь иҭрысын,
Ахышә ҭаԥнаҽит.

Амҩақәа ирнылеит,
Асаба еизыҳәҳәо,
Ижәылеит, иқәылеит – 
Ишалшоз иҳәҳәо.

Аԥҭақәа реиуагь
Аанмыжькәа ихнацеит,
Ус, абла цеицеиуа,
Амра лкацеит…

Ижьоуп аԥсабара,
Иабаҟоу ақәа?!
Аԥшага хәарчаруа,
Ицеит илҭыкәкәа.

Цәқәырԥоума, цаҟьоума
Ахы зыннаҟьаз?
Аӡәыр иаҳахьоума
Ахы зыхнарҟьаз?

Ишхыдаз, ишхагаз
Еиҭах иаҳнарбеит:
Уи џьшьада-хаҳада
Ахы ҭанархеит.

Ахәыҷра

Џьашьатәыла иԥшӡа-ҳалалу
ҳамҭак ҳаҭәашьоуп ҳара,
Зны заҵәыкоуп уи ҳаналоу,
Хьӡысгьы иамоуп – Ахәыҷра.

Ашьхыц, ашәҭыц, амра каххаа,
Аԥсҭҳәа шкәакәа – еидара змам,
Адгьыл гәыраз, ажәҩан бла-хаа,
Ашәҭқәа ртәыла – шәшьык назхам…

Ҳазыԥшуеит, абар, ҳгәазыҳәо,
Уи – иаҳызмбаз ҳазхара,
Ҳа ҳзы илакәу иахьазыҳәа – 
Анкьа иҵабыргыз ҳхәыҷра.

Ашҭа иҭоуп игәырӷьа-хәмаруа,
Аччаԥшь хьырҩашны ихыҽҽо…
Амшгьы, абӷа рҭынч икәаруа,
Ицоит – ишныҟәо дмырбаӡо.

Џьашьатәыла иԥшӡа-ҳалалу
Ҳамҭак ҳаҭәашьоуп ҳара,
Зны заҵәыкоуп уи ҳаналоу,
Хьӡысгьы иамоуп – Ахәыҷра.

Амҩа зырлашо насыԥуп – 
Аиԥш абаҟоу, ҽаџьара!
Иуҳәо ахьыҟало ԥшьа-ҭыԥуп – 
Уацыз, уашьҭаз, уахьӡала!

Аӡын

Са сындәылҵит адәахьы,
Асы кажьуп шьамхахьы.
Амра ҵиҵу ҟанаҵан,
Аԥҭа ианвалеит, абан.

Рдәынак ылатәан ачықь,
Иҿықәҿықәшәа ауит хәҷык.
Аԥшыц иамхоит ашаӷьыч – 
Ацаҟынтәоуп иахьаӷьыч!

Ашәаԥыџьаԥ қәацаӡом,
Ашәыб кыдуп, ицаӡом.
Аԥсабара еихашьшьы,
иазыԥшыхыуп ҿыц асы.

Адаӷь Таҟьа

Адаӷь Таҟьа,
Аҳәынтаҟьа,
Бӷа цәиқәара,
Мгәаш ҵаҟьаҟьа,
Агәы рҿыцны,
Ахы рҿыцны,
Аԥаҩ иқәтәоуп
Аӡы иҭыҵны.

Иахьыҩҭыҵыз – 
Ланарԥшыроуп,
иахьықәтәазгьы – 
Шьац кашьшьыроуп,
Абла ирбо
Зегьы ссируп,
Ашәҭ иахыкәшо
Хьычԥаԥыруп.

Мшы лашароуп,
Мра каԥхароуп – 
Аҽарбароуп,
Аҽарԥхароуп!
Изымуада
Ҭынч иаатәаргьы!
Изеицәада – 

Иааҽырбаргьы!
Ҭынч итәааит – 
Иагәаԥхазар,
Иҽырбааит – 
Никәала Ҳашыг

Дызусҭада аԥсуа?

Хәылԥазык, дадуи сареи ашәшьыраҿы ҳаштәаз, харантә Аслан имашьына абжьы саҳаит. Ашырҳәа сҩаҵҟьан сыҩны снеин агәашәқәа ҟьаҟьаӡа иаасыртын, иааира сазԥшуа саагылеит. Дласны дшаауаз удырратә, насгьы ҩадарн аҟнытә, амашьына абжьы цәгьан. Ажыжәҳәа агәара дааҭаххын, иџыџӡа иаанкыланы дааҭыҵын, аӷьаҩҳәа ашә нкыдижьлеит. имашьына уаҳа ааҳәынгьы дахәамԥышӡакәа ашьшьыҳәа дааин а
шәшьыраҿы длатәеит ҿымҭ-ԥсымшьҭ. Даду ибоит урҭқәа зегьы, аха уигьы ҿиҭуам. Аслан иҟазшьа анызба, саргьы ҿысҭуам, сыԥшуп аӡәы акы анеиҳәауа ҳәа. ҳамҭакы ус ҳтәан, нас даду диазҵааит, иухьи гәалак  умашәа збоит ҳәа.
Аслан иаразанкыҵәҟьа аҭак ҟаимҵаӡеит, аха нас даацәажәеит.
– Ауаҩы ииҳәаз ҳәазар ауми! – иҳәеит иара дгәамҵ-хамҵуа. – Убри саақәгәыӷны, ашьыжь Гәдоуҭаҟа сцеит, слабжьҟьаны саарц, аусҳәарҭаҿгьы исзыԥшуп. Зыџьма ыӡыз, имшгьы ыӡит ҳәа, иахьак слеиҩеиуа сықәуп: сызцаз сусгьы сзыҟамҵеит, арахь исзыԥшызгьы рымш сырӡит.
– Аԥсуаа зегь  аԥсуаау џьушьо! – иҳәеит даду, иҟалаш шыҟалаз ҭымҵааӡакәа.
– Уажәшьҭа изымдыршеи? – даду ииҳәаз иамамкӡакәа, дақәшаҳаҭхеит Аслан. Уи исаҳаз сара иџьасшьеит.
– Даду, «аԥсуаа зегь асԥыуаау џьушьоу» уҳәеит, исзеилымкааит уи иаҵанакуа, – сҳәеит сара, Аслан иԥсы ааиҭакны данца ашьҭахь. – Аԥсуа даԥсыуами, нас иаԥсыуоу аԥсуа, иаԥсыуам аԥсуа ҳәы ыҟоума?!
Еснагь еиԥш, сызҵаара аҭак аҟаҵара дахымццакыкәа, дааиԥхьхәыцит даду.
– Аԥсшәа зҳәауа зегьы шаԥсуаам еиԥш, аԥсуаагьы зегьы аԥсыуааӡам, – еиҭеиҳәеит даду уажәраанӡа ииҳәахьаз – Иарбан араҟа иузеиылмкааз?!
– Ауаҩы ахьӡ имоуп, ажәла имоуп, саԥсыуоуп иҳәеит, аҷҷаҳәа аԥсшәа иҳәоит – нас уи даԥсыуоу, дасԥыуаму ҳәа ҳәашьас иамоузеи?
Сызҵаара даду игәаҵанӡа ишнеиз дзырратә, иҿаԥышлара аҽааиҭанакит.
О-о-о, уара иӷәӷәаз азҵаара суҭеит! – иҳәеит иара. – иуҳәаз ииашоуп, аԥсуа дзакәу, маҷк инарҭбааны исымҳәар, ус иаармарианы иузеилкаауа иҟам.
– Аиеи, даду, аиеи, саргьы исҭахыу убриа уп! – сгәалаҟара бзианы, сааӷьаҵәыӷьаҵәит, даду ацәажәара игәасрԥхарц. Уи игәалаҟара анбзиоу, иқәла ҭаҳмадак әсаушәа, ҭынч дымццакӡакәа сызҵаарақәа рҭак ҟаиҵоит.
– Аԥсуара зырҿиаз аԥсуа иоуп, дад. иара аԥсуа ихаҭа дасԥыуаны дазҵазгьы Аԥсуароуп, – иҳәеит даду, ииҳәо иажәақәа инарҵауланы дышрызхәыцуа ихы-иҿы ианыԥшуа. – Урҭ еимаздо рацәоуп, аха зегьы ирыцкыуп ахьӡи ахьымӡӷи. Убри ахьӡи ахьымӡӷи ирхылҿиаауа роуп аԥсуа иԥсҭазаара злашьақәгылоу.
Даду ҳамҭакы дааиԥхьхәыцын, иажәа инациҵеит:
– Аԥсуа ҟазшьала дуаҩы хышьҭыхҩуп дуаҩ ԥагьоуп, аха аҽхарззалара илаӡам – уи гаӡарас иԥхьаӡоит. Ус ауп иагьшыҟоугьы. Аԥсуа иԥагьара зхылҿиаауа ахпатуқәҵароуп. Ари зегьы ирыцкыуп: ахаҵа ихы иаҭәеимшьо, уаҩы сибом ҳәа, аԥсуа ихы иаҭәеишьом. Аӡәгьы димбааит, аха иламыс дамбои! Аԥсуа иламыс иара изы инцәоуп, иԥааимбаруп, иныхоуп, иуаҩроуп! Аԥсуара ус иҟоуп. Убриа ҟазшьа еиқәзырхаз иоуп иаԥсыуоу
…– Егьырҭ зусҭада? – сгәы иамукәа, еиҩшашәа ианиҳәа, иажәа снаԥыҩлеит.
– Егьырҭ зны уаарҟәаҵи, зны аԥсуа иҟазшьа нагӡаны исҳәап, – иҳәан, даду, ихшыҩ Аԥсуа иахь иниеигеит. – Аԥсуа дуаҩ аартуп, маӡак имазаргьы хатәы маӡоуп, еиаҵҟәаҟәоу маӡаӡам, ауаҩы дизыразуп, агәыԥшқарагьы илоуп. Агәыԥшқара ибашоу қьиарам, ихатәроу уаҩроуп, ахьӡи ахьымӡӷи рҿы харада-барада ауаҩ игәы нирхаӡом. Аха ианаҭахыугьы, иахьаҭахыугьы, ишаҭахыу еиԥш, дыџьбароуп, уи хаҵароуп! Ахаҵара злоу аԥсуа ахыҭҟьара даԥылоит, иблагьы ҟәысуам. Аԥсуа дзыцәшәогьы убри акзаҵәык ауп – ахьӡи ахьымӡӷи! Убри аҟнытә, уи иҷыданы ихы дацклаԥшуеит, ауаа исзырҳәарызеишь ҳәа еснагь агәҽанызаара имоуп. Ус еиԥш агәҽанызаара изҭазгьы Аԥсуароуп.
Абас дыҟоуп Аԥсуа! Абри иҟазшьоуп Аԥсуа даԥсыуаны дҟазҵаз. Абас иҟоу аԥсуаа роуп иаԥсыуаау, егьырҭ – аԥсуаа ирыхьԥшу роуп. Урҭгьы ҳаԥсыуаауп рҳәоит, ирҳәалааит, мап ҳҳәом, аха хәыҷы-хәыҷла Аԥсуа иҟазшьа рҽадыршьцылалааит, иагьныҟәыргалааит, нас ауп урҭ азин анрымоу «Ҳаԥсыуаауп!» аҳәара.
Даду ииҳәаз еиылскаазшәа сыҟоуп, аха инагӡаҵәҟьаны ишысзеилымкаазгьы сгәы иабоит.
– Нас изахьӡузеи ахьӡи ахьымӡӷи? – сиазҵааит иаалырҟьашәа. Аԥсуаа еснагь агәҽанызаара инаартә еиԥш закәытә мчузеи уи иамоу?
Даду зны дааԥышәарччеит, нас даахәыц-хәыцын, аҭак ҟаиҵеит.
– Ламысдарас иҟоу зегьы, рԥхашьагас иҟоугьы, хәымгарас иҟоугьы – зегьы  хьымӡӷуп Аԥсуа изы, – иҳәан дааҭгылт, ииҳәаз иажәақәа ихаҭа дрызхәыцуа. – Аԥсуа иԥсы ацкьыс дзымиааир, иагьԥхашьароуп, иагьымӡӷуп; Аԥсуа хәымгарала ажьрацәара еилеигар – дмаҳагьоуп. Ари иреиҳаӡоу хьымӡӷуп! Ус еиԥш адамыӷа знылаз инапы кны аԥсшәа иарҳәаӡомызт. Идтәаланы ачеџьыка рфаҟомызт. Ус  иуҳәаша рацәоуп. Ахьымӡӷ зыдхалаз дхьымӡӷуп иҭаацәа рызгьы: «Аа арҭ раб дзакәу!» рҳәоит. Уи хьымӡӷуп ижәла азгьы: ахьымӡӷ иигаз идамыӷаны ижәлагьы иахылоит. Ауаҩы ихшара рыла ахьымӡӷ игар – иԥа хәымгарак ҟаиҵар, иԥҳа хҳәаа-ԥҳәаак лоур – уик зынӡаск ихьымӡӷ дууп! Хар змам ҳәа ирԥхьаӡо ус хьымӡӷык ихылар, дыԥхашьаны ауаа ахьнеиуа днеиӡомызт. Ус иҟоуп Аԥсуа ихьӡи ихьымӡӷи.
Иҟан абзамыҟәра хьымӡӷгьы. Ус ахьымӡӷ згаз, «рацәа аҽада дақәтәеит!» рҳәон. Уи ԥхашьара дуун. Убас изырымҳәарц Аԥсуа еснагь агәҽанызаара иман. Аԥсуа хьымӡӷла аҽада «данақәтәа», уажәшьҭа уи даԥсыуаӡамызт. Ажәлар «аҽада иақәдыртәаз», уа дақәтәоуп, аӡәгьы «дҽыжәихӡом!»
Даду ииҳәаз агәра ганы, иҽырҟасаны ишиҳәозгьы, иҳәашьа саарччеит.
– Даду, уи ауаҩ аргама аҽада дақәдыртәазшәоуп дҵәылхны ишуҳәауа! – сҳәеит сара саахыччашәа. – Ус ажәла ирҳәеит ҳәа, аргама дауақәтәах!
исҳәаз даду игәамԥхакәа, илахь ааимамирџыхәт.
– «Ус ажәала!» – исҳәаз ажәа ааҵәылихит. Ажәа азкәу удыруоу?! Ах ҭыԥ ӷьоит, абз аҭыԥ ӷьаӡом рҳәеит. «Абз» зырҳәо ажәа азоуп. Аԥсуа зегь реиҳа убри ауп дзыцәшәоз. Уаҩы қьачақьк, ауаа сырччоит ҳәа. днеины аҽада дақәтәар, уи хьымӡӷӡам, ус ауаа ирччоит аҟароуп. Сара ус ҟасҵар иснаалаӡом, даҽаӡәгьы инаалаӡом, аха иҟами уи знало! Ус акәымкәа, Аԥсуа хаҵа ахылԥарч ихаҵаны, аҽада длақәтәан ажәлар реизараҿы днеир, уи хьымӡӷуп. Уи ауаҩ аӡәгьы «иҽышькыл» кны дҽыжәихуам, излацәажәо аус аҿы ажәа ирҭом. Ус идгылангьы иацәажәом, избанзар, ихы пату изақәымҵеит. Убри азоуп ахьымӡӷ згаз изы «аҽада дақәтәеит» зырҳәо.
– Аа, абыржәшьҭа еилыскаауа салагеит! – сҳәеит сара саамхагәырӷьашәа. Мап, даду игәы иахәоит ҳәакәым, иҵабыргыҵәҟьаны уи ажәа аҵакы маҷк еилыскааит.
– Ухшыҩ азцазар, уи бзиоуп, – иҳәеит даду. – Аригьы Аԥсуара иарҿиеит, Аԥсуа еснагь игәиҽанызарц, Аԥсуара иарҿиаз – закәануп ажәлар рзы. Аԥсуа уи дзахыԥаӡом, давсынгьы дызцаӡом, избанзар, зегь збауа, зегь заҳауа ажәлар уи азакәан иахылаԥшуеит.
– Аҳәынҭқарраҿгьы ус ауми ишыҟоу! – сҳәеит сара, даду иажәа снаԥыҩланы, ииҳәо шиашоу шьақәсырӷәӷәарц.
– Мамоу! – иҳәеит иаахҵәаны, исҳәаз игәамԥхакәа. – Ажәлар иаԥырҵаз азакәани аҳәынҭқараа иаԥырҵази узеидкылом. Аҳәынҭқар изакәан уаҿашәар, аҵарҭыша рыҭаны ухы ҿухыр ауеит. Аԥсуаҵасла ахьымӡӷ згаз – идамыӷаны инхалоит. Уи ҿҳәара амаӡам: Аԥсуара еилеиган – ажәлар адамыӷа инырҵеит. Уигьы мҳәыруп. Аҳәынҭқар изакәан иԥсахыр ауеит – ирӷәӷәар ма ирԥсыҽыр. Аԥсуара закәан акәзар, уи ԥсахшьа амаӡам, избанзар, ахьымӡӷ хьымӡӷуп, ахьымӡӷ хәыҷы, ахьымӡӷ ду ҳәа иҟаӡам: агәыр зӡазгьы дӷьычҩуп, акамбашь зӡазгьы дӷьычҩуп – еиԥшны адамыӷа рнылоит. Ус анакәха, Аԥсуара «амҳәыр» аҳәынҭқар имҳәыр аҵкьыс амч амоуп. иубама Аԥсуара амч шаҟа иӷәӷәоу! – иҳәеит даду дазгәдуны.
– Избеит! – сҳәеит даду иаҳаҭыраз, избаз ҳәа акрыҟоума, исаҳаит ауп.
– Аԥсуа ҳәынҭқарра ҟаҳҵозар, Аԥсуара закәан ҳақәныҟәароуп. Уи ажәлар иаԥырҵаз закәануп, ауаа, аҭахы, аҩыза, ақәла, ачеиџьыка, аҵарҭыша уҳәа Аԥсуара аҿаԥхьа зегь мчыдоуп. Аԥсуара азакәан аус ахьынӡауаз ус иҟан. Уи ашьҭахь ауп абас ҳабжамҽамшәа ҳаныҟалаз. «Аԥсуаа зегь аԥсыуаау џьушьо!» анысҳәа иџьоушьеит. Иџьоумшьан, уи ус иҟамызт, аха ус иҟалеит. Аԥсуара анбжамҽамха – ауаагьы бжамҽамхеит.
Даду ииҳәо имаскыртә аҿынӡа сабаҟоу, аха усгьы исзеилымкаауа рацәоуп азы, зны-зынла сыҿиаҟаратәны сиацәажәалоит. Уажәгьы сгәы иааҵаххит исызцәырҵыз зҵаарак исҭарц – уи ус унавсуа иҟоугьы акы акәым.
– Даду, Аԥсуара ӷәӷәан уҳәеит, аҳәынҭқар изакәан аиҳа амч аман уҳәеит, уажәы ибжамҽамхеит – иахьи? – сиазҵааит сара.
– Ус аамҭа иҟанаҵеит, – иҳәеит даду, уи аҿаԥхьа иҳамчгәышьази аанаго.
– Аамҭа ус ишԥа ҟанаҵа?! – ииҳәаз џьшьаны сиазҵааит. Сара исзеилымкааҵәҟьеит аамҭа ҳәа зыӡбахә имаз закәыз.
– Аҳәынҭқараа роуп, аҳәынҭқараа! – иҳәеит даду ҩынтәгьы, цқьа еилыскаарц.
– Аҳәынҭқараа?! – иџьасшьеит сара.
– Аиеи, аҳәынҭқараа! – ишьақәирӷәӷәеит еиҭах. – Изџьоушьозеи, аамҭа аԥсҟы зкыу аҳәынҭқараа роуп: ирҭахызар арахь идыргьежьуеит, ирҭахызар анахь идырхынҳәуеит – дара ишырҭахыу русқәа еиҿыркаауеит. Акамбашь ахәыл абоит аанда ьааӡом! Асовет мчра анышьақәгыла, амилаҭқәа зегьы зинла шәеиҟароуп, адгьылгьы ажәҩангьы шәзеиԥшуп рҳәан, зегь еиурыжьит. Дара иахьырҭахыз амаа арҭеит! Уигьы акәындаз, Аԥсны амалаҳәа акрырҿарҵоит, абарақьаҭра кажьуп ҳәа гәарарҵан – цҳәи ҟьантази аӡәрыҟазар зегьы Аԥсныҟа еидырхеит. Избан! Аԥсны рнапаҿы иааргарц, ҳҵас, ҳқьабз хәаҽны  ҳаиларыӡҩарц. Аҳәынҭқараа роуп ус изыӡбыз, нас иумчи урҭ рҿаԥхьа? Ирҭаххар – абаа уаларчаԥоит! Насгьы урҭ мшәы ҟәыш иҟәышуп: иааҟарҵо зегьы унапалоуп ишыҟарҵо!
– Унапала?! – иџьасшьеит сара. – Унапала ишԥа ҟарҵо?!
– Аҳәынҭқарра ҳәынҭқарроуп, иццакӡом, ажьа уардынла иркуеит, – иҳәеит даду. – Урҭ аҳаԥшьа ҟазҵо иҩызоуп, иахьырҭахыу амаа арҭоит. Хәымгарак аныҟарҵо, ажәлар «агәра ддыргоит» уи шыбзиоу, ишссиру. нас уақәшаҳаҭымхар уабацо! Абасала, зжьы ужәыр зтәан еилымгылоз ауаа ааганы иҳаландырхеит. Уажәшьҭа суазҵаауеит: убарҭ аҟьалаԥалақәа ирхылҵзи аԥсуаа ирхылҵзи еихыуааӡалар, изеиԥшрахода усҟан аԥсуаа рхәыҷқәа?
– Анцәа идырп! – сҳәан, сыжәҩахырқәа сҩарыхеит.
– Унцәа иакәӡам, урҭқәа зегьы ҳаӷацәа ирдыруан, иҳәеит даду. – Анцәагьы ибон, аха иҟарҵо ибарц дрызԥшуан. Абас хәҷы-хәыҷла ҳ-Аԥсуара бжамҽамыртәит, бџьарк ҭмырҟьаӡакәа рнапаҿы ҳнаргарц. Ауаҩы ҟазшьас иҟоу зегьы илауааӡоит. Уи аганахь ала арахә еиҳа «рыхдырра» ӷәӷәоуп ауаҩ иаасҭа.
Даду ииҳәаз сарччеит:
– Ауаҩ иацкьыс арахә рыхдырра шԥаӷәӷәоу? – сиазҵаахт еиҭа.
Даду уаҳа ччаԥшьк илаԥш иааҵамшәеит: иоуимбоз иажәа ҟаса алаф ахь ишиазгаз.
– Нас уи уаиҟара изџьоушьозеи? – иҳәеит иара. – Ус баша схы иааҭашәаны исҳәаз џьушьома! Еихаҳааӡалапи еиуеиԥшым аԥстәқәа. иаҳҳәап, аласбеи, аҳәаҿыси, аӡыси. иаҳԥыхьашәозар амаамынгьы наганы ирылаҳкып. нас уԥшыр, аласба аҷыхә-ҷыхәҳәа ашра иалагоит; аҳәаҿыс акәзар ҳәаҵас иӷәыруеит, аӡыс ӡысуп, амла ианаклак. бе-ке-ке-кеҳәа акьаасра иалагоит; амаамын ҳԥыхьашәаны ирылаҳҳкыр, маамын ҟазшьала ахы мҩаԥнагоит.
– Доус дара ртәала иҟоуп! – сҳәеит иџьшьаны.
– Раԥхьа иргыланы доус «рбызшәала» «ицәажәоит», – иҳәеит даду, урҭ ирҳәо еиликаауазар еиԥш иԥхьаӡаны. – Уигьы акәым, рыфатәгьы хаз-хазуп. Нас, ианрызҳалак иоуҳажьып. Усҟан иааџьоушьартә еицуп: еицгәарҵуеит, еицгәарлоит, рҭыԥ аҿы еицыԥхьоит. Еихааӡалами, еишьцылоуп, аха иахьгәарҵуа доус дара рҟазшьа рымоуп: ала ахыу-хыуҳәа ишуа аҩызҟәа ахьчоит, аҳәа хым-хымуа фатәык иашьҭоуп, иабалак афоит, ӡмахк абар агәараҳәа аҽынҭанажьуеит, аӡыс нықәԥала-аақәԥало амаҵә, азыш, ашәҭыц хықәцәақәа уҳәа ирышьҭоуп; амаамын рыцзар аҵлақәа инарықәԥыл-аарықәԥыло ашәыр-ақәыр, ауҭра-ых уҳәа ирышьҭоуп. Ахәылԥаз ихынҳәуеит рызхара ыф-ижә, ала рыцуп аламгәа ҿаҳәаны.
Абасала зегьы рҟазшьақәа шрымаз иаанхеит, – иҳәан, дсазҵааит: – Исҳәаз еилукаама, баҭал?
– Еилыскааит, ишԥа сзеилымкаа, даду! – сҳәеит сара. – Аха уи џьашьатәӡам, избанзар, ала лоуп, аҳәа ҳәоуп, аџьма џьмоуп, амаамын иахьугалак имаамынуп.
– Ииашаны еилукааит, баҭал, аферым! – исҳәаз игәы иахәеит даду. – Аха ауаҩы амаамынқәа дрылауааӡар, дзеиԥшрахода?
– Амаамынқәа?! – саршанхеит изҵаара. – Ҳы, дзеиԥшрахода?
– Дмаамынхоит! – изҵаара аҭак ихаҭа иҟаиҵеит, даду. – Ччархәс иааҟарҵо зегь ҟаиҵо далагеит. Амаамынқәагьы ракәым, аҳәақәа дрылауааӡаргьы ҳәаҵас дӷәыруа далагоит.
Даду ииҳәаз еиҭах сарччеит, скьатеиах ԥнаҵәартә
– Узырччои?! – ихаҭа дԥышәарччо дсазҵаахт.
– Сабамччо, ауаҩ ҳәаҵас дӷәыруеит уҳәеит.
– Уи аҩыза «абаҩхатәра» змоу аԥсуа иоуп, аурыс амаамынқәа дрыалуааӡаргьы иурысра каижьӡом, ицәгьа-ибзиа дшыруысу даанхоит. Ус дыҟоуп анемец, афранцыз, акитаи! Ацигангьы ус дыҟоуп. Ус иҟоуп зегьы! Аха ҳара, ҳабызшәагьы ҳҵасқәагьы нкажьны, аҟьала-ԥалақәа иҳаланагалаз ртәы шьҭаҳхит – уи маамынраӡами? Зегь ус иҟам, Анцәа иџьшьоуп, иаԥсыуоу даԥсыуаҵәҟьоуп! Убри азоуп аԥсуаа зегьы аԥсыуаау џьушьо зысҳәаз. нарҭаа рҟазшьа еиқәырханы измоу, рҵас ныҟәызго убарҭ роуп аԥсуаа, егьырҭ раԥсуара маамынроуп! Аԥсуаа ас иҟазма? Мамоу! Анкьа аԥсуаа зегь аԥсыуаан! иҟан уи аамҭагьы.
Даду уи аҽны сеилеигеит. Ҳшеицәажәоз аамҭа рацәаны ицан, арахә-ашәахә уҳәа адәахьтәи ҳусқәа рахь ҳаиасын, ҳаицәажәара хмыркәшаӡакәа ҳдәылҵит. Аха даду ииҳәаз схы иҭагьежьуеит, уигьы акәым, сара ҳажәлар еилыӷрааӡа избо салагеит: шьуокы Нарҭаа ирхылҵшьҭроуп, рхымҩаԥгашьагьы ус иҟоуп; даҽа шьоукых, ҳаргьы ҳаԥсуаауп ҳәа ражәа узахыԥом, арахь амаамынқәа ирхааӡалоуп, урҭ рҟазшьоуп ирымахыу… Аԥсҭазаара уҳәеит ҳәа, зегь удыруашәа ушыҟоу, убас еиԥш зҵаарақәак цәырҵуеит, акгьы шузымдыруа уа иааԥшуеит. Ишԥа узымдыруа, иудыруагьы маҷӡам, аха иузымдыруа, о-о-о, ашҟа ыҟоузеи!
Аухантәаракгьы схы иҭагьежьуан уи ҳаицәажәара. Адырҩаҽны, иманшәалаз аамҭак алхны, аицтәи ҳаицәажәара иацсҵеит.
– Даду, иацы аахыс схы иҭагьежьуеит уажәақәа: «Аԥсуаа зегь аԥсыуаау џьушьо!» ҳәа иуҳәаз, – сҳәеит сара, цқьа ихшыҩ сзишьҭырц. – Ус иҟазҵаз, иахьынтәаауа атәгьы уҳәеит, аха сара зегь еиԥшноуп ишызбо, еиҩдыраашьас ирымоузеи иаԥсыуаауи иаԥсыуаами? Саргьы аҩызцәа сымазар ауми, исҭахыуп Аԥсуа ҩызас дсымазар, аха дызлаздыруеи уи ауаҩ даԥсыуа иашоу, даԥсыуа маамыну?
Дԥышәырччеит даду. игәы иахәаны.
– Уи  аԥсҭазаара иунарбоит, иҳәеит иара, иажәа ркьаҿны. –А мала угәаҭкы бзиоуп.
– Ҟоҳ, мышкы зны избо зысҭахи, сара иахьа избар ауп исҭахыу! – схьаҵып ҳәа сгәы иҭам саргьы.
– Уи ирмарианы башьа амаӡам. Усԥаҭазаараҿ мыҟәмабарак уанақәшәалак, иаразнак иунарбоит иаԥсыуоуи иаԥсыуами.
Даду ииҳәаз шысзлеиымкааз аниба, иажәа инациҵеит.
– «Ауаҩы дахьудыруа абноуп» рҳәоит. Абжьааԥны ԥуҭк аџьыка ицуфаргьы дузеилкааӡом. «Абна» захьӡу – аҩны андәылҵ, аус-аҳәыс ахьыҟоу. Уаҟоуп абзиагьы ацәгьагьы ахьуԥыло. Абзиа абзиоуп, аха ацәгьа анаашәыдыӷәӷәалалак ауп шәанеилибакаауа. Даԥсуазар – укажьны дцаом! даԥсыуазар – аӡӷьы уаанахәар, иаргьы иҽеиҭоит! Даԥсыуазар – абас сҳәар сара исыхәоит, абас ҟасҵар сара исзеиӷьуп ҳәа дхәыцӡом, уара ухцраароуп дзызхәыцуа. избанзар, уиа уаҩ ииҳәаз ҳәоуп, уи даԥсыуоуп! Аԥсуа ииҳәаз ҟаиҵаанӡа игәы ҭынчӡам: аҵәца кны ҽырбашақә акы иҳәазаргьы, ауаа ирбо-ираҳауа а\уал дук хьымӡӷны идушәа ибоит. Убри «иуал» анишәлак ауп «Ихьымӡӷ» анихихуа. Аԥсуа даԥсуаны дҟазҵазгьы убри ихьӡи ихьымӡӷи роуп! – уаҳа иажәа аицымҵакәа, дааҭгылеит даду. Саргьы урҭ иажәақәа срызхәыцуа сааиԥхьхәыцит.
– Иуҳәаз зегьыҵәҟьа сзеилымкаазаргьы, ԥыҭк еилыскааит, – сҳәеит сара маҷк сааԥышәырччан, сызлаз схәыцра саалҵны.
– Ԥыҭк еилукаазар – уи бзиоуп: уажәшьҭа егьырҭ изуиелымкаазгьы еилукаауа уалагоит, – иҳәеит даду, наҟ саԥхьаҟа снарԥшуа. – Аҵара-дырра шәҟәылоуп ишырҵо, аха ауаҩра узырҵо аԥсҭазаароуп. Аԥсуара зырҿиазгьы аԥсҭазаароуп – уи шәҟәыла ҵашьа амаӡам.
– Избан, Аԥсуара шәҟәыла изузымҵо?! – иамаскит даду ииҳәаз, сгәы иааҵаххшәа.
– Избан, избан! – иааҵәылихит сызҵаара, – асас дузааир, ашәҟәы улахь иадкыланоума «Бзиала уаабеит!» ҳәа шиоуҳәо?!
даду иҳәашьа сарччеит. Уажәы ихаҭагьы дыччеит.
– Аҳәынҭқарра азакәан ҩыџьа-хҩык рзы ааидкыланы ақьаад ианырҵоит. Аԥсуара акәзар, ажәлар роуп иаԥызҵаз, иаԥырҵеит шәҟәыда-быӷьшәыда, убри азоуп уи ажәлар ирыԥсҭазаараны изыҟазгьы. Аҵара зому ақьаад иану ауп ирдыруа, ажәлар иаԥырҵаз абардыруа!
Сыблақәа ҭырхаха даду  сизыԥушан, ииҳәо зегьы гәынкыло, аха уаҳа иажәа аицымҵакәа дааҭгылеит.
Иааҭынчрахеит. даду иџьымшьқәа еизырҵәаны инарҵаулан акы дазхәыцуан. Уи ихәыцшьа сара сгәы аархыҭхыҭит.
– Аибашьра иаҳнарбазгьы рәацоуп, – ҳамҭакы иҿымҭра ашьҭахь, ихы рыҵсуа даацәажәеит, дахьԥшыц дыԥшуа. – Џьоук аӷа иҿагыланы Рыԥсадгьыл рхы ақәырҵеит, џьоукы аӷа иҷан рхы ақәырҵеит, даҽа џьоукых аӷа иылмшаз Аԥсны еимырҵәеит… Иаԥсыуаауи иаԥсыуаами еилырганы иудырырц уҭахызар – убарҭгьы урызхәыцла. Урҭгьы аԥсуаан! ҳасԥыуаауп рҳәоит иахьагьы!
Даду убарҭ аҵыхәтәантәи иажәақәа ихьшәашәаӡа сгәаҵан инеин иҵааршәха иааснырит.
– Избан, даду, ҳажәлар ус изеиҩшахаз? – сгәы иалырсны сиазҵааит.
– ҳажәлар еидызкылоз Аԥсуара акәын, иуасымҳәеи уи бжамҽамызтәыз убри ауп абас ҳаилыӷрааӡа ҳҟазҵаз, – иҳәеит даду. – Аԥсуа дзакәу, Аԥсуара уи ԥсыс ишихоу ҳара ҳаҵкыс ҳаӷацәа ирдыруан. Урҭ ирдыруан аԥсуа и-Аԥсуара анимух, дшаԥсуамхозҩ Усҟан изхара иҿазҵоз дитәхон. Умбои ҳахькылангаз! Ус иҟарҵахьаз роуми изҳәоз: «Уара, урҭ хацәоуп, уаргьы иуҿарҵоит, даргьы ирфоит». Ециырфоз Аԥсны амал акәын, аха уи иазхәыцуа дабаҟаз! Усҟан акәым, урҭ уажәгьы иазхәыцӡом… Амаамынқәа ирхааӡалоу урҭ рҟазшьоуп ирымоу, аҟьаала-ԥалақәа ирылааӡоу – мгәалоуп ишхәыцуа. Аԥсуаҵәҟьа зынӡаск даҽаӡәуп: уи иламыс ауп ԥызара изызуа, ахьӡи ахьымӡӷи роуп амҩа дықәызҵо. Аԥсуаа иаԥсыуаауи иаԥсыуаами еиламырцҳакәа иудырырц уҭахызар, урҭ злеиԥшымгьы удыруаз.
Сшанханы сизыԥшуан иааиҳәоз иажәақәа акакала игхынкыло. иара иеиԥш инарҵауланы урҭ срызхәыцыртә сабаҟаз, аха усгьы сыхшыҩ рызцон урҭ зыӡбахә имаз.
– Даду, урҭқәа зегьы реилыргара сцәыуадаҩзаргьы, уажәшьҭа избар издыруеит, – сҳәеит сара маҷк саахыхәмаршәа.
– Ус ауп, ус! – иҳәеит даду исҳәаз игәы иахәаны. – Аԥсуара ҭуҵаауазар, аԥсуа дзакәу удыруазароуп. Аԥсуа игәы аҵа уҭамԥшыкәа Аԥсуара еилкаашьа амаӡам. Уи имариоу усӡам: шәеилатәаны қьаф шыжәуа ԥуҭк аџьыка еицышәфаргьы, Аԥсуа дуздырӡом. Аԥсуа дахьудыруа ауаҩреи ахаҵареи рҿоуп: адгьыл шәеицықәаарыхуазар, шәҳәаақәа еивазар, шәырахә еилазар – дудыруеит; амаҵураҿы шәеивагылазар, аҳәынҭқарратә ус шәеицахагылазар – дудыруеит; ашәарҭа  бааԥс уҭашәар, аӡӷьы уаанахәар – дудыруеит. УБарҭқәа зегь рҿы акы еимашәкыр, цҭәак шҳәыбжьалар, аԥсуа и-Аԥсуара ламыс ишиднаҵо ала ихы мҩаԥигоит. Усҟан, азараҟьа еиԥш, днаҳәы-ааҳәӡом. Убри азоуп «Аԥсуа ииҳәаз ҳәоуп!» зырҳәогьы. Усҟан уи игәра га! Агәрагара амацарагьы акәым, ухаҭагьы ухымҩаԥгашьа уазхәыц. Убасҟан ауп аибаҳаҭырра аынҟало! Изҳәо ҳәам, шәарахҵас еснагь ихьаԥш-кәаԥшуа, зқьи шәи жәохәынтә «саԥсыуоуп!», «саԥсыуоуп!» иҳәаргьы, игәра умган, ҩызасгьы дышьуҭмхын. Ус иҟоу амаҷ-саҷқәа рҿгьы дудыруеит.
Даду, илахь еиқәҵаны, ҳамҭакы дааиԥхьхәыцит. Уи уажә илаԥш зан иҟьаҟьаӡа иаартыз ашә ахь. Арантәа ца ибарҭан, уи ашьҭахь игылаз ара-ҵлеи, уи ааҩсан игылаз алаҳаи ибарҭан; агәараҿы акәкәаҳәа ашьац ыҵыкәкәаауа аҳәарақәа ықәын, урҭ ҳбатгьы рылан ахы шьаҭцаланы. Аха даду уажәы урҭ акгьы ибаӡомызт – ибла дыхгылан Аԥсуара иалааӡаз, зажәа ажәаз Аԥсуа. Уажәыҵәҟьа убри аикәын игәы иҭаз, ихәыцра иалаз. Ус еиԥш агәаанагара соуит иажәа ианациҵа.
– Еҳ, Аԥсуа, Аԥсуа, лабаҟоу изҳәо ҳәаз Аԥсуа хаҵа?! – иҳәан, даагәынқьит аҵыхәтәан. – Дзакәытә хаҵоузеи абгасса ифраз! Ақәыџьма акәындаз, мап. Абгасса! Аԥсуа днарҭын, ддауаԥшьын, дыфцырҟьан, аха инасыԥ аницымныҟәа – абгасса дырҿыҵахәхеит…
Еиҭах еимгеимцарак аҟара дааҭгылан, дааиԥхьхәыцит. Сара сыблақәа ҭырхаха сшизыԥшыц сизыԥушан, уажәы-ушьҭан ииҳәарызеишь ҳәа.
– Мап, ус сҳәеит ҳәа, ахәацаԥшь аблақәа ҭнамхӡеит, – игәы иаанагах здыруада, са сахь дааҳәны ихы аасықәикит, маҷк иаахьаршшашәа.- Макьана иҟоуп аԥсуаа, уи аибашьрагьы иаҳнарбеит… Аԥсуа ҳәынҭқарра ҟаҳҵоит рымҳәе, убри аҳәынҭқарраҿы аԥсуаа – аԥсуааҵәҟьа! – аԥыжәара рыҭатәуп, нас ауп Аԥсуа ҳәынҭқарра аныҟарҵо. иуаҳама исҳәаз? – иаалырҟьаны дсазҵааит. – Шәара уажәы ишәхымчгәышьеи, аха шәаамҭа анааилак, убас Аԥсны ныҟәыжәга, анс ауп Аԥсни Аԥсуареи анеиқәхооо.
Уи аҽны ҳаицәажәара уи ала ихҳаркәшеит. даду иҿцәажәарақәа раан еснагь ҿыцк сзааиртуан, аха уи аҽны даду ихаҭа ҿыц даасыртит, иареи сареи ԥуҭк аџьыка шеицаҳфахьазгьы.

Даду иҭацацәа

– «О, о, дад, сҭацацәа, шәхаҵкы сцааит, грипк шәыхьрагн иҟазаргьы, сара сиыхьааит!» – иҳәалоит, ласы-лассы, маҷк иаахирҟьома уҳәартә. Цқьа уааизыӡырҩыр, иҵабыргыҵҟәьаны, иаҭцацәа иреиӷьу Аԥсны ҭаца дыҟаӡам угәахәп. Ус иахырҟьаны илҳәом акәымзар, нандугьы лҭацацәа зегьы иреиӷьушәа дрыхцәажәоит.
Ари кырынтә игәасҭахьан, џьара маанак аҵазаргьы иудыруеи сгәахәуан, ҽнак исыӡбеит даду сиҿцәажәаны, абри азҵаара ҭысҵаарц. Ус иагьыҟасҵеит: иманшәалаз аамҭак алхны, даду сиазҵааит.
– Даду, еснагь уҭацацәа урҽхәоит, иреиӷьу ҭаца дыҟамшәа урыхцәажәоит, ус угәы иаанагаҵәҟьоу, мамзар ргәы иахәоит ҳәа иуҳәоу?
Даду идырит уи азҵаара баша ишисымҭаз: ҿымҭӡакәа дахьԥышц дыԥшуа, дааиԥхьхәыцит, нас илаԥш са сахь иааиаиган:
– Уи уара узазҵааи?! – иџьашьашәа дсазҵааит.
– Маҷк иахырҟьаны иуҳәалоит уи ажәа, убри азоуп сызуазҵааз, – сҳәеит сара сгәы иҭаз аартны. Уи даду еиҳагьы иџьеишьеит – ус ихы-иҿы ианызбаалеит, аха иаартны егьимҳәеит акәымзар.
– Иахырҟьаны исҳәазаргьы, сгәы иҭоу ауп исҳәо, – иҳәеит иара, – рхаҵкы сцааит сҭацацәа! Сара сзы урҭ иреиӷьу ҭаца ыдҟаӡам. Сҭацацәа дреиҳабуп уара уан, нас уара узы уи илеиӷьу дыҟоума?!
иара дҭысҵаауеит ҳәа саҿуп – иаргьы сара сыҭҵаара далагеит! Уигьы бзиоуп: ҳҭибацаар, аиаша ҳазкылсып!
– Сан лаҵкьыс еиӷьу дышԥаҟам? – иаҽԥнысҳәеит сара. – Шаҟаҩ уҭахыу ыҟоуп!
Даду илахь ааимаирџыхәт – игәамԥхо акы аниаҳалак, иҿаԥшылара ус иҟалалон.
– Ус еилажәжәаны усмацәажәалан: зны азҵаара иусҭаз цқьа игәынкыл, анс аҭак ҟаҵа.
– Избан, даду, азҵаара исуҭаз шԥа гәнысымкылеи?!
– Избан, избан… «Уара узы уан лаҵкьыс еиӷьу дыҟоума?» ҳәа суазҵааит. дыҟазар, унацәа налықәкны дсырба!
Даду ииҳәаз аҽԥныҳәа ииашоуп, иҵабыргыҵәҟьаны, ииҳәаз сызгәнымкылазаап, уажәоуп схаҿы ианнеи!
– Сара сзу?! –у с шакәызгьы иааҭысҵааит сара.
– Аиеи, уара узы! – инақәырӷәӷәаны аҭак ҟаиҵеит даду.
– Аа, ус аума! – сҳәан, сааччеит. – Сара сзы, ҳәара ҭахыума, сан анацәа дреиӷьуп.
– Убри ауп саргьы исҳәаз: сҭацацәа сара сзы ҭацацәас иҟоу зегьы иреиӷьуп, уан уара узы анацәа дышреиӷьу еиԥш! Избан? Уансазҵаах уигьы уасҳәап. Сҭацацәа рзы ԥшьынтә ачара зухьеит, сыуа, сҭахы, сықәлацәа зегьы уалагәырӷьеит ҳәа ԥшьынтә исықәныҳәахьеит. Ари еиҳауа гәырӷьароуп сара сзы. Уигь акәым, сҭацацәа рыла ԥшьы-жәлакы ауацәа ҿыцқәа сырҳахьеит, ԥшьынтә сыуацәа ҿыцқәа –с ыҷкәынцәа рабхәараа среигәырӷьаны ачара зухьеит. Аԥсуараҿы аҭацаагара аамышьҭахь, уи ҳаҭыр змоу гәырӷьароуп. Уи акы. Ҩба – сҭацацәа рыбзоурала жәаҩантә сабдухахьеит, жәаҩантә, сыԥрындаз сгәахәуа, амҵәыжәҩақәа соухьеит. Саԥхьаҟа иҵегь сгәыӷуеит, уи сгәыӷрагьы сгәашьамх арҵаруеит. Абасала сыҩнаҭа аздырҳаит, сыжәла аздырҳаит, нас  рхацкы сзымцарызеи сара сҭацацәа?! Сҭацацәа сара сзы мрада иԥхоит, мзада икаҷҷоит, фымцада ҳаҩны ҩндырлашаауеит!
– шьыри, знык избандаз иџьашьахәу убарҭ уҭацацәа! –сҳәан, даду ииҳәаз алаф алхны саарччеит. – Нас урҭ уаҳа акгьы рыгӡами?
даду еиҭах дааԥышәарччеит, иаҭцацәа рбара «сахьазгәышьыз» акәхап, мамзаргьы дсыдызцалазеи имоурахә нымҵәааит игәахәзаргьы ҟалоит – ус иҳәалоит иара акы игәыанԥнаҵәалак.
– Ачекистцәа ериԥш укылԥш-кылӡырҩуа уаарышьҭалар, акы зыгм дубахьоу, џьара акы рывубаауеит, нас иҵегь уаарышьклаԥшыхыр, иргымгьы рыгушәа убо уалагоит. Ачекистра ус ауп иышҟоу! Цәыгьхәыц ихәыцуа иҟам-ианым ауп иибо. Анхәа дчекистзар, уи ашырҳәа агәылара дынкылҟьоит, лыблақәа ырцырцыруа. Илҭахузеи уаҟа? Илымбаз-илмаҳаз ралҳәарц.
– «Шәаанџьалбеит сшынҵәаз шәмаҳаӡеи?! – лҳәоит уи уа дахьнеиуа. илҳәо лажәа агәра ргарц, лыбжьы ныҵакшәа ишылҳәо.
Ауаҩы иҟазшьа ус ауп иышҟоу: имцызаргьы, маӡак иаҳар иҭаххоит. Уи лдыруеит ани анхәа чекист.
– Иҟалазеи, бынзырҵәада банаџьалбеит?! – ауҳәан-сҳәанқәа ирызгәышьуа аӡә лакәзар, лхы ларҟәны, ллымҳа ҭәырӷәык азна аҟьымсар ҭалыжьуазаргьы лхы днахом.
– Аҭаца ҳәа исыднагалаз дзакәу жәдыруама?! –  дҟәындҟәындуоуп ишылҳәо, уи ашҟа дҟәындҟәындуа аҟара иылмҵакыуп алымҳа, ауацра илиааз аҟабақ абӷьы еиԥш, аҽеиҵнахуеит, аҽарҭбаауеит, инҭаҳауа зегьы лҭабгартә еиԥш… Абас иалагоит аҭаацәа хзырбгало ацәгьаршра. Ацәгьаршара ахьыҟоу аҩнаҭа, атомтә фымца станциа ҩнаургыларгьы, ибнылашаауа изыҟалом, уа аҩсҭаа иоуп иаԥшәымоу. Ацәгьа збандаз ҳәа икылԥш-кылӡырҩуа ауаҩ иаԥхьа аҩсҭаа дгылоуп – уи ацәгьоуп иибо, иҟамзаргьы, иҟоушәа иирбоит. Еиҳа еиӷьми абзиа амацара убалар! Абзиа убарц ануҭаххалак, ацәгьа ыҟазарагьы иубаом – уаҟа аҩсҭаа ус имаӡам, ихы игәахшәаны дныҵаҳа дцоит. Усҟан уаԥхьа дгылоуп Аԥааимбар, уи абзиоуп иуирбо. Ашәаырцаҩ иеиԥш, досу дзышьҭоу ауп иибо. Уҩнаҭа абзиа ҟалар уҭахызар, абзиа уашьҭал. иагьубоит иара. Абзиа уҩнаҭа иаазго раԥхьа дгылоуп уҩнаҭа амаҵ зурц, уҵәҩаншьап зырӷәӷәарц иааиуа ааҭца, мамзаргьы аҭацацәа. нас урҭ иреиӷьу дыҟоума? – суазҵаауеит сара. дыҟаӡам, нас изысымҳәарызеи сара «шәхаҵкы сцааит!» Ргәы иахәап амацараз акәым, салаҽырбарцгьы акәым – исҳәоит сара гәыкала, – иажәа хиркәшеит дадау. Сара гәахәа дула сизыӡырҩуан, ииҳәоз зегьы сара сзы иаартран, аха урҭқәа зегьы даду иҿы имраргамакәа, уажәраанӡа еиқәсыршәахьаз сызҵаарақәа рахь сиасит.
– даду иуҳәаз саҳаит – уи бзиоуп, аха аҭацагьы ҩнаҭак дааӡеит, урҭ даҽа ҟазшьан ирымаз, уи далааӡан лара, шәыҩнаҭа дааит уи дызлааӡаз лҟазшьа ылманы, ус анакәха, шәҟазшьақәа еиқәымшәар ҟамлои?
Даду, акәаԥ ргыланы, сажәа хсыркәшеит ҳәа дшыԥшыз, уажә азҵаара исҭазм а№к дааршанхеит.
– Уара аӡәыр уазыҟаиҵама? – дсазҵааит иџьашьаны. – иалудырааи ас еиԥш иҟоу аус-ҳәысқәа?!
– Изџьоушьеи, адду? – сҳәеит сара. – иуасымҳәахьеи арҭ азҵаарақәа шҭысҵаауа! Ус анакәха, уара иумбо, иумаҳауа, сара избоит, сиаҳауеит. Уара иубар иуҭахымгьы – сара избоит, иуаҳара иуҭахымгьы – сара исаҳауеит, избанзар «счикиступ» сара: «Доус дзышьҭоу ауп иибо!» – ус умҳәеи уара!
– Уаҩсҭаахә дузыбзиахааиТ! – иҳәеит даду. – Ачекист аҩны дҳамазаап! Сара аусқәа зегьы еиқәыуанҭа сырхысит, иара, шьмаф иԥаҵақәа реиԥш, иааилеижәжәеит! Ус акәым, баҭал, сара абзиа сашьҭоуп, уи ауп избогьы. Уаргьы убри абзиа уашьҭаз.
– Уи сашьҭалап, аха егьигьы ыҟоупеи! Мшәан уара уоуми изҳәаз Аԥааимбар дшыҟоу, аха иуҳәеитеи аҩсҭаагьы дыҟоуп ҳәа. Улақәа хыуаҩргьы, ыдҟоуп иара, нас думбошәа зыҟоуҵои?
даду дааԥышәарччеит.
– Аԥсуаа ус акәын ҟазшьас ирымаз, – ари азҵаара цқьа еиылскаарц инархараны иажәа хиртлеит, – рыӡӷаб драаӡон, ҩнаҭак ныҟәыдгарц. ибызныҟәымгар, арахь бгьежьны баа ҳәа ларҳәаӡомызт, дахьнеиз дахажәаар акәын. Убас иҟаларц азы ырӡӷаб илабжьаргон дахьнанаго аҩнаҭа рҟазшьа лҽақәлыршәарц. Усҟан уи аҩнаҭаҿы аҩсҭаа дырԥырхагахаӡом. Ублақәа хыуҩаргьы, ихыутыргьы уи уа дубаӡом.
- Усгьы акәзааит, аха урҭ рҟазшьа иақәымшәо лара даҽа ҟазшьак лымазар? – сажәа ныбжьазгалеит.
– Уи лаб иҩны иаанлыжьуан, – иҳәеит даду. –Уаҟа дахьнанаго аԥшәма дыҟоуп, ахьӡи ахьымӡӷи зду иара иоуп. насгьы аԥсҭазаара ус ауп иышҟоу: ҭаацәара-цыԥхьаӡа рхатәы «Устав» рымоуп, рыҩнаҭа инанагаз зегьы убри аустав иқәныҟәоит. Арра ианцалак иубап Аустав закәу. Уаҟа са сустав амч амаӡам: даду иҿы ас иҟан, анс иҟан уҳәар, иухыччоит – уатәи уқәныҟәароуп! Изхысҳәааз, аӡӷаб абарҭқәа дырны дахьнанагаз аҭаацәа рҟазшьа лҽанақәлыршәа, аҟыҟ-ҿыҟгьы ҟалом, рыҩнаҭа еснагь иҩнылашаауеит, раҩсҭаахәгьы дырзыбзиахоит.
– Даду, уара иахьуҭахыз амаа ауҭеит, аха ус иахьабалак иҟаӡам, – имаскит сара. – Иҟоуп сҩызцәа занацәеи забацәеи еилыҵхьоу…
Даду дгәаан, сажәа нагӡаны исмырҳәакәа, ашырҳәа дҩаҵҟьеит.
– Сара спрокурорӡам! – иҳәеит иаарџьбараны. – Аԥсуаҵас ишыҟаз уасҳәеит, уара Аԥсуара зцәыӡхьоу шьуок рыӡбахә цәыругоит, урҭ заҩысҭаахә дызԥырхагоу, аҭаацәаратә «Устав» змам роуп. Ус иҟоу рыӡбахә саҳар сыблахаҵ гьежьуеит – уи ауп уажә сыҵзырҟьазгьы. Урҭ рзы апрокурор дыҟоуп, аӡбаҩцәа ыҟоуп – зыԥсуара иацәхҟьазгьы ауаа уаҟоуп рус иахьахәаԥуша! – иҳәан, ашәа ахь иҿынеихеит. Ашә изшьапык нхигоны еиҭш, дааҭгылан: – Зҭаацәа зхырбгало Аԥсуара даӷуоп! Убри удыруаз! Аԥсуара уброуп иахьалаго!
Иџьасшьоит даду иҟазшьа, ахаан ус ҟаиҵо зымбацызт. Убасҟак ицәымӷзаап уи Аԥсуара иаԥырхагоу ҟазҵо. Убри акәзаап иҭацацәа еснагь изреиҳәо. Урҭ акы рыгымкәа аиуҟахыу, аха уи иара ибарцгьы иҭахым. Ауаҩы игыу иаҽԥнумҳәар, акы иыгмшәа уихцәажәалар, нас аҟыҟ-ҿыҟгьы ҟалаӡом, уҳәан-сҳәангьы уаҳауам – кашырроуп уи аҩнаҭаҿы иҟоу. Убасҟан ауп ирыгугьы рхала игәаҭаны иандырҽеиуа. Ираҽԥнуҳәар – игәаауеит, игәааз игха изырҽеиӡом, ирҽеирцгьы иҭахым, изабанзар, дгәааит, ауаҩы думыргәаар еиӷьзаап, ажәа ҟәандала игәы ушьышьыр еиҳагьы еиӷьзаап! Ус иҟоуп ауаҩы иҟазшьа, уи даду ибзиаӡаны идыруеит. Уи ус шакәу саргьы еиылскаауа салагеит уажәшьҭа.



















Шьалодиа Аџьынџьал

Зықәра еилазго дахьнархәуеит
Ажәабжь

руаҩра, реихаҵгылара, реишьара, реибаркыра, аҳаҭыреиқәҵашьа, арҭ ауаа ирымоу еиԥш змада ҳәа жәытәнатәи аахыс ҿырԥшыгас иҟаҵаны зыӡбахә рҳәоз, аҵыхәтәантәи аамҭазы аҩсҭаа дырҵырхагахазшәа имҩахҟьеит. рыхьӡ зларҳәоз, ауаа рахь иӡырызгоз кажьны, зынӡа дара иртәымыз, рабацәа ирԥхашьагоуп ҳәа рхы зцәырыхьчоз иамҵасны ишьҭырхит.
Уи наыхс иубахьаз ракәӡамшәа рҽеиҭаркит. руаҩышьа, реидгылашьа, реихаҵгылашьа, рыхмҩаԥгашьа аҽакхеит. Аџыр еиларҭәа иаҩызаз реидгылара неиԥхьытта ирыцәцеит. Хҭак еицҭазыршәуаз ӷыӷибаго рҿаархан, еиҿагыланы аиҿахысра аҟынӡа инеит.
Гарҭак ахьыҟаз иақәшәаз, ҭәа збаз ҭәа иҳәҳәеит ҳәа, дахан агара далагеит. Амаҵурақәа ргаразы қәԥарахеит, еибашьрахеит. досу зегьы дара ртәқәа ирыхо иалагеит. Џьоукы ари ҳара ҳтәы иоуп, дхагаланы даҳзықәыртәар, иаҳҭаху илаҳагӡоит ҳәа џьмахьчас иузыҟамҵаша ҳәынҭқарс дҟаҳҵоит ҳәа иԥшь данкны даацәырыргон. Итәаны иырмбаз дгылан ихы дирбон ҳәа, аҽаӡәы даацәырҵуан сара исеиӷьу шәара ишәымада ҳәа. ҳазҿқәоу ҳарҟәаҵып зҳәаз, уара учарҳәаҩуп ҳәа рлабақәа кны ишьҭалон. Уажәы-уажәы еиланагалон, еиҿанагалон, рцәа рхибахуан. Аҳәынҵәа еиқәырҭәон. зхы ҭәыз ацәажәара далагар, зхы ҭацәыз иблахаҵ агьыжьра иалагон.
Ҽнак еибамбар ззымчҳауаз, аршра рылалазшәа, изеидымтәало, изеицымныҟәо, цәгьарак, бзиарак рҿы изеиламгыло, изеиҿамԥшуа аӡә иԥсы ахьҭоу аҽаӡәы изымчҳауа иахьамзар уаҵәы инеидыԥслы ицап уҳәаратәы аҟынӡа инеибагеит.
Аџьма рынҵәара анааилак тәыҩала еисуа еилалоит ҳәа шырҳәо еиԥш, аҳуаа еилагеит, иҟарҵо жәбоит. Арҭ зҿу ала ҳаԥхьаҟа митәык ҳзыԥшуп. Шәироума, ныхоума, ақәра еилагароума, ак ҳхарахан аҳҟоуп. Абас еиԥш ахаан ҳҟамлаӡацызт… Иҳахьалкгьы ҳахьааит ҳәа, ас ҳтәаны ԥшышьа ҳамаӡам, Анцәагьы иаҳџьишьом. Ҳакны ҳазмоу еилаҳкаароуп. Ҳхы ҳазҵаароуп. Хҿыхшьак амазар, зынӡа ҳҩашьаанӡа, ҳхы ҿаҳхроуп. Ҳиднамгалац, аха иӡбахә ҳаҳахьеит. Адам алашә ҳәа изышьҭоу нхыҵ инхо Кавказ иааҟалараны иҟоу зегьы ԥхыӡла избо иоуп иара. Ҳҽааиқәыршәаны ҳизцап. Ҳзықәшәаны ҳаҟоу ҳнаидтәаланы иаҳҳәап, ҳазқәиҵо амҩа ҳирбап рҳәан, дара иреиԥышмхацкәа иаанханы иҟаз аӡәык-ҩыџьак рҽааидыркылан, Алашә-Адам иҟны ицеит.
ианнеиз аҽны Алашә-Адам аӡәгьы дидикыломызт, имшшьара акәзаарын. Аха изусҭцәаз, иахьынтәааз аниарҳәа, лакҩакрак ҟамҵаӡакәа, идикылт. Шәаазгазеи ҳәа дразымҵааит. Акыраамҭа ихы инапы аҵыргәаны ҿыцха ирханы дтәан.
Ҳаазгаз абри ауп ҳәа, изыргәаҟуаз иарҳәарц ианалага, сара издыруеит шәара шәзышьҭоу иҳәан, ражәа аарымихын, иара дналагеит. Хрыжь-хрыжь дцәажәон. илахь иџьымшь иӡатәын, абас дналагеит:
– Гәыкала шәымаҵауан… Ишәыргәааит… Агәы ншәырхеит… Ишәылышәцеит…
– иарбану иҳалаҳцаз, иарбан згәы нҳархаз, – рҳәан, ираҳаз џьашьо инеиҿаԥшы-ааиҿаԥшит.
– Шәызегь шәеидкыланы шәызмаз, шәзырԥшӡоз, шәзыхьчоз, шәӡырызгоз ауп сара сызҿу. Шәашҭа сырԥшӡоит ҳәа иахьнеизх, иҭашәмыжьлеит. Шәысасцәа анааиуа сырԥылоит аҳәан, ирԥышмәыжьлеит. Шәашҭа абаагәара акәшәыршеит. Шәыҩнаҭа сырлашоит аҳәан, ателевизор ҳамоуп ҳарлашоит шәҳәан, иҩнашәмыжьлеит, аихатә ашәқәа рҿашәҵеит. Шәыхшара анхәыҷқәоу инаркны сара стәгьы рыласааӡоит ҳәа ишәызнеин, урҭ уара уаҵкыс еиӷьны акампиутер иааӡоит шәҳәан, шәхәыҷқәа рааигәара инашәмышьҭит. Шәчара сырԥшӡоит ҳәа иахьнеиз ҭацабараҳәа, игачамкит. ҭацара уа дыҩнагылазарц ахьахәҭаз ауадаҿы лара ыдҟамызт, лҭаацәа илыцырҵаз аҩнымаҭәа иаызмкуа иҩнагылаз аҳәса еишьҭагыланы инеины ирбон аҭаца лцынхәрас.
Ааҭцабараҳәа уаазар ахаршә ахьушәо араҟоуп, аҭаца ашьаԥаҿы дыҟоуп, уа унеир дубоит рҳәан, аԥархыҩцәа рсиа кны, рчамадан аҿы аартны иаагылт. Ашьаԥаҿы иахьнеиз, ачара аилашымҭаз акәын, аҭаца лхаҵеи лареи адрым-дрымҳәа икәашо иқәын. Ишаарбазе иԥш, аҳуҭахны уаазар чарлистон уҳацкәашароуп ҳәа аҩыџьагьы иаасны иркит. Ари еиԥш амбацызт, абасҵәҟьа иазныҟәоит ҳәа аԥхыӡгьы иаламшәацызт. Имтәаӡакәа ашьаԥа иҵыҵны ишнеиуаз, ашҭа аҵыхәан, аӡәы ишьапы дзықәымгыло ижәны иҟаз дахьӡан иаанкиылт, агәарԥныҳәа уавсны ушԥацои, ҵәыцак аанымкылакәа, усышьуҭам ҳәа.
Сгеьжуьам ҳәа мап акит. Аха егьи амаркаџьы еиԥш даалаԥсны икит. Ишаҭахӡамыз иааирхынҳәын ашҭа агәҭаны ихианы игылаз астол иаадиргылт. Ашьаԥа аҩнуҵҟа иабаз аҵкыс еицәаз араҟа иабеит. Ҷкәына шаҭлаҟьак, имгәацәа зегь хтны, изнапык ала аԥаҭхь иҿыҵарзза, аҵәызҳәа ижәуа, егьи инапала, иабду иқәлаз ҭаҳмадак даанкылан, дықәыргьежьаауа дикын аԥаҭхь азна исыржәуеит ҳәа.
Уԥхамшьаӡои, аиҳабра-аиҵыбра узымдыруа абас узааӡада ҳәа ихәаԥшуан иацәымӷханы. Аха уи аҷкәын илацәагьы аҽарыҵсуамызт, ииҳәац иҳәон.
Шьҭарнахыс шчәарақәа рҿы уаҳа сааиуам ҳәа агәынхара аманы ишцоз, ԥсрак ҟалеит ҳәа аҳан, рыԥсра сырҽеиуеит ҳәа иахьнеиз издышшылоз дазымԥшааит. Аџьабацәа рхыԥхьаӡара убасҟак иарцәан, рханы игылан рҵыхәа аҟынӡа алаԥш анӡомызт. рызегь чара маҭәала еилаҳәан, еиқәарак зшәыз аӡәык-ҩыџьак рыда уаҩ дамбеит.
Аԥсра угәы иалсны уаазар, унеины акы аанкыланы, уԥсаҭа бзиахааит ҳәа ихымҭәалакәа уаҳзышьуҭам ҳәа, ирыман ашьаԥа иахьныҵалаз, ԥсразу, чаразу иҟаз иызмдырит. Раҵәцақәа аҿах-сахҳәа еинҟьо аҩыжәра иаҿын иаханы. Ашәаҳәара иалагарц  азы ҩбаҟа ҵәыца ракәын ирыгыз.
– Уагханы уааит, аха ахараԥса удҵаны иаажәхьоу зегьы уҳаржәуеит ҳәа салагом. Амала абыржәы уааимҭаз иааныскылоз абыжьҵәыцак сзыжәны сҟалозар, гамарџьас ҳәа уара иусҭоит. Уззааз аԥсы уизыразызар, инҭыркәкәа иужәыроуп, иҳәеит атамада. Ибжьы убасҟак идуун аӡнырцә угылазар иуаҳауан.
Аԥсы дықәгын амҩа дықәыргалахьеит, шәызҿу закәызеи ачараҿы шәтәоушәа, шәыхмҩаԥгашьа ԥхашьароуп аҳәан имтәаӡакәа ицеит. Уи нахыс шәыԥсрақәа рахь анеира иаҟәыҵит.
Сахьнеилакгьы уаҳҭахым ҳәа сарҳәоит, аха атеатр аҟны ус еиԥш ишԥасызныҟәари, раԥхьа сыргыланы акәын аԥарда шаадырутаз: Сара сыла акәын ахәаԥшцәа рхы зларгәыдарԥхоз ҳәа иахьнеиз, уаамҭа цахьеит, уцәа зцәаз ҳрылгахьеит. Ҳара ҳцәа ԥсахны ҳазну аамҭа иақәнаго аҳәаанырцәтәи ацәа ҳхаҳҵахьеит рҳәан, заҵа аԥарда азаадмыртрыз, атеатр иҩнармыжьлеит.
Иахьарнахыс уареис ареи ҳаицәдырӡит ҳәа агәы шахьыбылуаз атеатр ааннажьит.
Шьҭа уаҳа сабаҟои? Сахьнеилакгьы сзырԥхашьо ада аҽак збом, аҽак саҳауам ҳәа. изыниақәаз гәынганы иышҟаз уаҵәы Аџьду амҵана уаа реизара ҟалоит ҳәа аҳаит. Ус акәзара ауаа баша еизом. Акгьы саԥсаӡамшәа иансыгәҭасны сказыжьыырц иаҿу ирықәыӡбарц азыа кәзар ҟалап аҳәан, иаахынҳәын, аизарахь ицеит.
Инеины ианаарылаԥш ишанхеит. иара атәы згәалашәодаз, анҟ-ааҟ шәҽеиҩшаны, шәеиҿашуа шәиҿагыланы уара узакәу, сара сзакәу ҳәа. Шәџьашьаны ишәыхәаԥшуан, ԥаса ауаа анеизоз ишеицәажәози рхы шымҩаԥыргози уажәтәии еидкылашьас ирымааз. Усҟана уаа анеицәажәоз рҿы иҭалоз ацкыс иҭыҵуаз ажәа хаан. Уажәы рҿы иҭалоз аҵкыс иҭыҵуаз ашан. Ԥаса ирымаз абзиарақәа макьаназ икамыжькәа иныҟәызгоз аӡәык-ҩыџьак иҟашәҵо хәарҭам ҳәа рарҳәо иалагеит, аха ирзыӡырҩуа иҟазма. Ирҳәац рҳәон, – уара – наҟтәуп, сара арахьтәуп. Уара уахьиз удгьылахь уца, сара сахьиз сыдгьыл сара истәуп ҳәа анхарҭа ҭыԥқәа еимаркуан, амшын аԥшаҳәа еимаркуан. Изыӷрамгылоз напыла еимырдон. Ачын ҳаракқәа «Ршарахьы» ианиас ажәа ацынхәрас аҳәынҵәа аиқәҭәара иалагеит. Аҳәынҵәа анаызмхалак, ахаҳә еигәыдҵарахь ииасит.
Шәызҿу закәызеи шәыԥхамшьаӡои, ишәхымҩаԥгашьоузеи, ишәцәажәашьоузеи, ас шәсымбакәа иаасықәшәан сыԥсындаз ҳәа инеины шәыгәҭа ианаагыла, уара уакәын уажә иҳагыз шәҳәан, «аибафара» шәаҟәыҵны, аҷыҷмаса еиԥш шәасны ишәкит. Ҳаԥсраҿы унеин, шәызҿу ԥхашьароуп, уҳәеит, ҳчараҿы унеин, иҟашәҵо ԥхашьароуп уҳәеит. Ҳаҩнаҭақәа рҿы уахьнеизгьы ус уҳәоит. иахьатәи ҳаизара ду аҿы уаакылсын ҳаилоугеит. Ажәытә шәшыҟаз шәхашҭит, шәҿаасҭахеит, шәцәарԥхашьагахеит ҳәа ҳауҳәеит. Ҳара иахьатәи аамҭа ҳҽақәыршәаны ԥхьаҟа ацара ҳаҿуп, уара шьҭахьҟа уҳахан ажәытәрахь ҳаугарц уаҿуп. Ҳгәы ԥуҵәеит, уаҳԥырҵны уца, ухабар ҳаумырбан шәҳәан, иԥхашәҵеит.
Абасҟак сџьабаа здысҵахьаз, сыбзиара ҳәа акы рзымдырӡошәа ишԥасызныҟәеи. Сзыхдырҟьазеи. Аказы исмыргәаҟцт\ызт. Амал сашьҭамызт. Аиҳабыра сашьҭамызт. рыхьӡ-рыԥша ашьҭыхра акәын сзышьҭыз ҳәа инкахәыцуа мҩабжара инеихьан еиԥш, иааҭгылт. Издыруада сара срылҵны санца ашьҭахь, рхы аҭыԥаҿы иааизар? Аӡә даарылҵны иҟаҳҵаз закәызеи, абасҟак абзиара дуқәа  ҳзызухьаз абас  ҳашԥазныҟәеи ҳәа иахьирхәызар ҳәа агәахәын, ихынҳәырц ақәнакит азынказы. Аха цқьа ианеиԥхьхәыцаа, зышҟа схынҳәуада, сеилызкаауада, сзацәажәода рызегьы еиԥшхеит, рызегьы еиццәажәоит, рызегьы еицыҵҟьоит, шәаангыл ҳәа разҳәо аӡә ҟдамлеит. Гаӡак шәҩык аниргаӡо, ҟәышк аӡәы заҵәык данизмырҟәышуа аамҭа шәаҭгылт. иара шәылҵны ианца ашьҭахь шәеиҟарау аахеит. Ауаа еиҟара аҳӷоу дрылашәеит. Ашхырцәаӷь урылашәар иаҩызоуп. Ҳхырцәаӷьк амацара узхоит. Ак анушьҭала егьырҭ зегьы ааусны уркуеит. Зегьы зхароу сара соуп. Забацәа забдуцәа рынхарҭақәа кажьны ақалақь ахь ицо урыцымцан, удырԥхашьоит ҳәа акры збахьаз акры здыруаз ауаа иансарҳәоз изхасымҵазеи. Излазбо ала арҭ арԥхашьараҿгьы саанрыжьуам зынӡа сцәа ԥырҽуеит аҳәан ицеит ицаӡеит.
Агәы ншәырхеит, адунеи шәадыруа шәҟазҵахьаз. Ҵәыцак аанышкәылацыԥхьаӡа Анцәа уҳацәимырӡааит, уныҟәгашьа ҳақәшәааит ҳәа аныҳәаҿа аанышәкылон. Уара уҳаманаҵы ҳаргьы ҳаҟоуп, уара уанаҳцәыӡ ҳаргьы ҳаӡааит ҳәа ахьӡ ҳәаны шәқәуан. Шәқыҭақәа кажьны ақалақь ахь шәааны шәыцоит. Ҩныҵҟала шәеиҿызкаауаз адәахьала шәзырԥшӡоз, шәцәа шәҭамӡо шәаныҟала мгәацәа хҩагас иҟашәҵан, ишәырҿаасҭеит. Аныха иашьцылаз алапҟьа агәыдиҵон ҳәа бзиарас иаашәызноухьаз зегьы шәхашәыршҭит. Шьҭа уабаҳҭаху шәҳәан, иԥхашәҵеит. Шәықәра еилажәгеит. Зықәра еилазгаз, ашәа ҳәо хара дашьуҭам. Ишәызнауа жәбама?.. Абри ашьҭахь ацәажәара даҟәыҵын, ихы ларҟәны акыраамҭа дтәан Алашә Адам.
– Иаҳзыԥшузеи? – Иыҿмҭра рзымчҳакәа изҵаааит.
– Шәгәы ишԥаанаго зықәра еилазгаз абзиара изыԥшума?
– Хҿыхшьас иамоузеи? – Еҳе-еҳа ирықәыӷәӷәон уи иажәақәа.
– Иара шәыҿнахроуп, уаҳа ааҽкы шәазҿыхуам… Шәашьҭалароуп, ишәыԥашароуп…
– Иабаҟоу? Иабацеи? Иабаҳԥшаауеи?
– Шәара ианшәыдшәымкыла, иахьиз, иахьааӡаз, изыԥсоу здыруа, знапы иқәырыгланы иныҟәызго ауаа рахь ицеит.
– Урҭ зусҭцәада? иабатәиқәоу?
Ақыҭауаа роуп. Агәакьақәа рышҟа ихынҳәит.
Шәаргьы шәашьҭаланы шәца. Ҳгаӡара ҳиааит, узыԥсаз ҳзымдырит. Ҳақәра еилаагеит. ԥырхагас иҳаумҭан, ҳҿых ҳәа шәшьамхы нарсны шәаҳәароуп. Ишәзырхынҳәыр шәеиқәнархоит, шәхьышьҭра мҩа шәықәлоит. Мап анакәха шәшыҟоу шәаанхоит, еиҟарауаа шәыхьӡхалоит ҭыӷьӡаа реиԥш шәҿаасҭахоит.
– Иҳауҳәаз ҳаҳаит ҳашьҭаланы ҳцоит, аха ахьӡ ҳаздырӡом, ажәла ҳаздырам. Излаҳԥшаауазеи? – рҳәеит дара.
– Адунеи шәадыруа шәҟазҵаз шәыхьӡырҳәага, иахьӡузеи ҳәа сара соума шәзазҵаауа? – иџьеишьеит Алашә Адам.
– Ҳара ҳҳәынҭқарцәа рыла ауп адунеи ҳардыруа ҳазлаҟалаз, – рҳәеит еицҿакны.
Аҳәынҭқарцәа рыла ауп адунеи ҳардыруа ҳазлаҟала, – рҳәеит еицҿакны.
Аҳәынҭқарра рыԥсахуеит. иахьа иҟоу уаҵәы дҟалом. ЕГьи аҽаԥсахӡом. Иахьагьы иҟоуп, уаҵәгьы иҟоуп, уи ашьҭахьгьы иҟалоит. Ҩ-ҿык амам, ҩ-цәак ахам. Иузыҭиуам, иузаахәом, иузыршәом. Аԥсы цқьоуп, амал иашьҭам. Шәеидкылара иашьҭоуп. Уахгьы-ҽынгьы ишәыцуп. Шәахьчоит. Шәарԥшӡоит. Шәӡырнагоит. иара иахьӡуп Аԥсуара, – абас иаахиркәшеит Алашә Адам иԥхыӡ.

Афырхацәа шәара

Ахҭыс мҩаыԥсуеит аҩны аҩнуҟа. Ҭаҳмадак ихала дыҟоуп. Адиуан дықәиоуп. Ҩыџьа арҳәцәа ҩналоит. Аӡәы ашәахсҭа иҿоуп. Егьи атҟьыл иҿоуп.

Ашәахсҭа зҿоу. Ауаҩ дыҟаӡам умҳәази. Ани адиуан иқәиоу дуаҩӡами.
Атҟьыл зҿоу. Умшәан. дуаҩӡам.
Ашәахсҭа зҿоу.  Ауаҩ ицәаҳәа аума нас адиуан иқәу. Усзеилкаауам.
Атҟьыл зҿоу. Цәаҳауп ҳәа иԥхьаӡа.
Ашәахсҭа зҿоу. Илақәа ааԥшуеит. Иԥаҵақәа ҵысуеит. Иҟаҳҵо ибоит, иаҳҳәо иаҳауеит… Сабааугеи?
Атҟьыл зҿоу. Ддагәоуп. Иылмҳа уҭамҟаакәа акгьы иаҳаӡом. Иаҳҭаху ҟаҳҵоит. Длашәуп. Унеины ибла ухымгылакәа акгьы ибаӡом. Иҷкәын лаҵараҳәа ақыҭахь дцеит, уаҵәынӡа дааӡом. Иҭаца абзараҿы дыхәҳахәҭуеит. Абазар адыркаанӡа дхынҳәӡом.
Ашәахсҭа зҿоу. Еилкаауп. Аусура ҳалагоит.
Атҟьыл зҿоу. Уара ашьҭахьтәи иуадахь уца, сара аԥхьатәи ахь сцоит.
Ашәахсҭа зҿоу. Ахьи аԥареи рыда аҽак азы ҳнапы ҳзыҟьашуьам. иудыруаз.
Атҟьыл зҿоу. Издыруеит. Иахьа акәӡам уи сара саналагаз… (Акыраамҭа еимдоит).
Ашәахсҭа зҿоу. (ауада ддәылҵуа). Ацәарҭақәа зегьы аасырҳәит, исыртытит… башахеит. Уара иааугазеи.
Атҟьыл зҿоу. Аҩнымаҭәақәа иҩнагылаз хәыц-хәыц еимыздеит, ачамаданқәа хәыҷиҭдуи ак аанысмыжьит зегьы сырҭалт, хьтәы мацәазки жәытә сааҭки збеит.
Ашәахсҭа зҿоу. Имашьына иҭиит, икафе иҭиит, аԥара ду ҳалаҳауеит умҳәази, иабаҟоу?
Атҟьыл зҿоу. Аԥара ду шрымоу здыруеит, аха иахьыҵәахыу ҳақәшәом.
Ашәахсҭа зҿоу. Ҳнапы ахьымнеиз ҳәа акраанханы иҟоума?
Атҟьыл зҿоу. Аҭаҳмада дзықәиоу адиуан заҵәык ауп иаанхаз.
Ашәахсҭа зҿоу. Уара уиашазаргьы ҟалоит, иҷкәыни иҭацеи џьара ианцо ишәарҭахарым ҳәа рԥарақәа адиуан иҭаҵаны аҭаҳмада днаган дықәдыриозар.
Атҟьыл зҿоу. Аҭаҳмада дықәымгакәа адиуан ҳазлаҭаԥушазеи?
Ашәахсҭа зҿоу. Ус ҳызҟаҵом. Ҳнапы шьала иаҳзыҟьашьуам.
Атҟьыл зҿоу. Ишԥаҟаҳҵои нас, иԥсы шҭоу дышьҭаҳхуеит ҳәа ҳалагар дыҳәҳәоит. Ибжьы агәылацәа ираҳар?
Ашәахсҭа зҿоу. иҟаҵатәу сара издыруеит. Ила ухымгылакәа ишьҭахьала уааидыгалын, – еи, аԥшәма, уҟоума? – ҳәа иылмҳа уҭаҟаа.
Атҟьыл зҿоу. Аиаша уҳәеит. Усҟан ихала дгылоит. дшыҩагылаз еиԥш адиуан иҭоу ааҭаагоит.
Ашәахсҭа зҿоу. Унеи илымҳа уҭаҟаа… Сара адиуан сҭалоит.
Атҟьыл зҿоу (ишьҭахь ала дааихагыло). Еи, аԥшмәа уҟоума?!
Аҭаҳмада (дгылан шьаҿақәак ҟаҵо). Аи, дад, ара сыҟами. Шәарбанқәоу шәара?
Атҟьыл зҿоу (ибжьы рдуны). Аиеи, аиеи, ҳара харатәқәоуп.
Аҭаҳмада. харантәи шәаазар шәааԥсаха шәыҟазар акәхап, ҳаҭыр шәықәҵазар ауп, аха схала соуп аҩны иҟоу.
Ашәахсҭа зҿоу (адиуан аартны дҭало). Дырцәажәала, дырцәажәала, Аамҭа гала.
Атҟьыл зҿоу. Даду, дара ҳааԥса-ҳкараха ҳаҟоуп…
Аҭаҳмада (Атҟьыл зҿоу иажәа анагӡаха имҭо). Сҭацеи сыҷкәыни аусура ианцо ҳаҟамкәа сасык дааиуазар ҳәа фатә-ажәтә ҟаҵаны архьшәашәага иҭарыгалын ицоит. Унеи, дад, иааҭганы астол инықәыргыланы, шәнадтәалан ишәфа, ижәжәы.
Ашәахсҭа зҿоу (адиуан кыдҟьо). Маҭәажәқәоуп иҭажьу, аԥара ҳәа егьыҟам.
Атҟьыл зҿоу (адиуан кыдҟьо). Маҭәажәқәоуп иҭажьу, аԥара ҳәа егьыҟам.
Атҟьыл зҿоу (архьшәашәага афатәқәа ҭганы астол иқәыргыло). Ҳзышьҭаз ҳмоуит, аха ҳазхара ыфаны, ҳазхара ыжәны ҳцап, уааи астолахь.
Ашәахсҭа зҿоу (астол дахагыло). Ачеиџьыка бзиа ҟаҵаны иаҳзыԥшызаарын.
Атҟьыл зҿоу. (аҵәца аанкыло). Уааи, аҭаҳмада қабада даҳныҳәап.
Аҭаҳмада. Дад, ҳхаратәқәоуп шәҳәеит, шәабантәиааи?
Атҟьыл зҿоу (дахыччо). Ҳахьынтәиааз идырырц иҭаххеит убама.
Ашәахсҭа зҿоу. Қәҭешьынтәи ҳааит. ҳақәҭешьтәқәоуп ҳара.
Аҭаҳмада. Қәҭешьтәқәоуп ҳәа уҳәазшәа саҳаит, дад. Уа шәабананагеи?
Атҟьыл зҿоу (амыш илаго). Ҳназгазеи умбои. Ҳаибашьҩы иаагеит Қәҭешь. Уаҳама?
Аҭаҳмада. Анкьагьы ҳара иҳамгахьази. Уажәы еиҭа ижәгеит ус аума?
Атҟьыл зҿоу. Ари даҳҟәамҵуазаап. Усауп, усауп. Қәҭешьгьы ҳара  иаҳтәуп. Уҭахызар уаргьы уаагап уахь.
Аҭаҳмада. Шәызлазбо ала шәара шәфырхацәазаап.
Ашәахсҭа зҿоу. Уи иаҳауеи иибои нышәуп. Ҳзыцәшәо ҳәа егьыҟам. Уаҵәцақәа ҭарцәны ижәла.
Ашәахсҭа  зҿоу. Ари еиԥш аҩы ааигәа исымжәыцт. Ҳаибаӡом ҳанцо литрақәак аагап. Уи ада усгьы егьҳаураны ҳаҟам.
Аҭаҳмада. Сыла иабом, слымҳа иааҳуам, аха гәыла зегьы збоит, зегь саҳауеит. Саб иныс шәара шәфырхацәоуп. Шәызлеилыскааз ала Қәҭешь акәым, қарҭгьы ашьапы иқәҟьаны изго шәреиуоуп.
Атҟьыл зҿоу. (иҩыза иахь). Уааи ари аҭаҳмада игәшәамшәа ааҳәаны аҩы иржәны даҳаршьып. нас аԥара ҵәахны иахьырмоу идыруазар иҳарҳәап.
Аҭаҳмада. Шәара шәеиԥш иҟоу асасцәа ас аума ишрыхәҭоу. Пату шәықәҵаны ишәыдтәалаша, ишәацәажәашьа дыҟазарами, аха сара исзыжәуам, исзыфом… Ных… Ных… Шәаангыли, шәаангыли ак сгәалашәеит.
Ашәахсҭа зҿоу (иҩыза иахь). Уара абри аҭаҳмада ихымҩаԥгашьа сгәаԥхом.
Аҭаҳмада (ашәахь деихо). Шәара ишәеиԥшҵәҟьоу афырхаҵа сашьа иԥа саргьы дсымоуп. Ԥсоу инаркны Егрынӡа еибашьуаз Аԥсны афырхаҵа ҳәа ахьӡ змоу, абри сҿаԥхьа дынхоит. иахьа аҩны дыҟоуп, сыбжьы наиқәсыргар дааиуеит. Шәнеидатәалап. Ус сҭацагьы дҳахьӡашт. Асҵәҟьа инеинырслан иҟаҵоу ачеиџьыкала шәысзышьҭуам.
Ашәахсҭа зҿоу (асотл дахыҵуа). иҟаиҵо закәызеи уара ари аҭаҳмада. Имахцәа данкны днаган адиуан дҭажь. дахьызбо сзычҳауам.
Аҭаҳмада (ашә дылагыланы ибжьы рдуны) Зураб, оо, Зураб! Исҳәо уаҳауама. Сасцәа бзиақәак сҭоуп, ирласны узааиуандаз.
Зураб (ибжьы ааҩуеит). Уажәыҵәҟьа снеиуеит!
Аҭаҳмада (ишьҭахьҟа дхынҳәны исасцәа анимба). Сфырхацәа шәабаҟоу. шәызбаӡомеи?
(Исасцәа дахьқәа ашьҭахьтәи ашәала идәылҟьаны иҩны ицеит).

Ачмызаҩ
Аскетч
Аҳақьым. (ачымазаҩ дааихагыло). Заҟа шықәса ухыҵуазеи?
Ачымазаҩ. 58 салган, 59 сырҭалеит.
Аҳақьым. Уабаии? Ақалақь уима?
Ачымазаҩ. Ашьха ашьапаҿы иҟоу ақыҭаҿы сиит.
Аҳақьым. Ақалақь ахь нхара ҳәа уанбааи?
Ачымазаҩ. Аибашьра ашьҭахь сааит.
Аҳақьым. Уҭаацәароума?
Ачымазаҩ. Сҭаацәароуп.
Аҳақьым.Чмазарас иухьоузеи?
Ачымазаҩ (дыҵҟьо). Сахьиз, саниз, сызиз… заҟантә сычмазаҩхьоу, азҟантә сеимҳәахьоу, азҟантә сеимсахьоу абоуҭаху, умилициоума. Уҳақьымзар усыхәаԥш. Сычмазаҩуп, схы тҟәацны ицоит, сгәы адых-дыхҳәа есиуеит.
Аҳақьым. Ақыҭаҿы уанынхоз абас уҟалахьазу?
Ачымазаҩ. Ақыҭаҿы санынхоз сыхгьы смыхьцызт, сыгәгьы сымхьцызт. Ачымазара захьӡыз сыздыруамызт… Сызургәаҟуазеи уанаџьалбеит, исыхьуа соуҳәарауазеи.
Аҳақьым (ачымааҩ ишьақәыӷәӷәара шәо). Адавление зому рзы иахьатәи амш залҟоу ала зегьы иырмоуп. Уара иумаӡам.
Ачымазаҩ (ицәымыӷхо). Ишԥа, сара зынӡа исымаӡами?
Аҳақьым. Зынӡа иумаӡам. Абри шәыҩны еихагыла дуӡӡаҿы инхо уара аӡәк уда зегьы адавление рымоуп. Урҭ узегьы ртәқәа гәаҭаны ауп уара уҿы сшааз.
Ачымазаҩ (ибжьы рдууа). О, бара, игәаранҵәаз бабаҟоу? Ирласны бааи, быгә иахәаша басҳәоит.
Ачымазаҩ (иԥҳәыс дааҩнало). Иуеиҳәазеи аҳақьым?
Ачымазаҩ. Ииҳәаз баҳама, адавление имаӡам иҳәеит.
Аԥҳәыс. Нус уи бзиами.
Ачымазаҩ. Иарбан ибзиоу бара, шәыҩн дуӡӡаҿы 60 ҭӡы инхо уара аӡәзаҵәык уда зегьы адавление рымоуп иҳәеит. Ибҭахыз ббеит. Узгалакгьы акы уагандаз сҭынчымхози ҳәа бсыдгыламзи. Давлениада аӡәыр иԥсы ҭаны даанхахьоума? Бҭынчхеит. Шьҭа бызхара бкәашала.

Асԥыӡ хәыҷы алахьынҵа
Ажәабжь

Уи аҽны амш дара ибзиан. Улаԥш ахьынаӡоз ажәҩан амра ада шәытак џьара иаҵубаауамызт. Амшын акәзар ауха шаанӡа ишеисуаз икарахан, шьжьымҭан аҟәара ахы нықәҵаны ицәозшәа акәын ишҭынчыз.
Сымацара амшын аԥшаҳәа саваланы снеиуан. Зны-зынла саанглыаны амшын акәы каз-казуа сынхыԥшылалон, ацәқәырԥақәа неицәхас-ааицәхасуан, аха еиқәԥаӡомызт, еибархәмаруа ихын. Сылаԥш рыдхаланы сшырзыԥшуаз ԥсыӡ ԥшӡа хәыҷык амҳын уажәы-уажәы иалԥо, ихәмаруа иаахылт. Ацәқәырԥақәа реихәмарра сханаршҭит уи аԥсыӡ хәыҷы. Икәашозшәа акәын ианаацәырҵлак амшын ишхагьежьылоз. Уи аҽны адаа ԥсыӡ абас ҟанаҵо сымбацызт. насгьы асеиԥш иԥшӡоу асԥыӡ ыоҟуп ҳәагьы сыҟамызт. Шьыжьтәи амра ашәахәа аԥшшәы рацәа ԥсаҟьаны иақәнаԥсаз, ахьӡы ахьыршоушәа, иблахкыгаха иҟанаҵон.
Азхара хәмарра ҟамлаӡазшәа ласы-лассы амшын иалԥо, ихмәаруа икәашо аҟәара азааигәара иаҿын.
Сылаԥш сзаҟәымго сшазыԥшуаз, иаасгәалашәеит, санхәыҷыз сабу исеиҳәахьаз, аԥсыӡ амшые ихыланы икәашо изныкымкәа избахьан ҳәа. Дыхәмарны иҳәоз џьысшьон усҟан. Уажәы сылала ианызба агәра згеит. Сышҟа иҵегьгьы иааскьандаз, ишыкәашо збандаз ҳәа, сшыԥшыз акы ашьҭаланы иаршәозшәа, ԥаса еиԥш акәӡамкәа аӡы иаалҵәрааит, ажәҩанахь сеиханы сцоит ҳәа иаҿызшәа еикәаҵәиуан, аҽеиҵнахуан, аҽеиҵанагалон, иԥаҟь-ԥаҟьуа аӡы ихын. Аха ӡыда иабанӡачҳауаз, иҵегьы избаландаз шысҳәоз, аҽааикәанаԥсан, амшын аҽналанаршәит.
Издыруада еиҭацәырҵыр ҳәа акыраамҭа амшын схыԥшылон, аха уаҳа ицәырымҵит. Сымҩа сықәларц сҿынасхон еиԥш аамҭаз, снаҩс аҟара иқәтәаны асԥыӡкра иаҿыз абырг сышҟа даахьаҳәын, аԥсыӡ хәыҷы иҟанаҵоз убозма ҳәа ҿааиҭит.
– Сабду иҳәоны саҳахьан, аха иахьада исымбацызт асԥыӡ амшын ихыланы икәашо, – сҳәеитс ара.
Аԥсыӡ кәашон уҳәама? – Дыччашәа ааҟаиҵеит, аха исҳәаз шигәамԥхаз аҟара ихы-иҿы ианызбаалт.
– Икәашозшәа ауп ишызбаз, – сҳәеит сара.
– Уи шыкәашоз ашәа ҳазҭахым ус дкәашалааит, – иҳәеит иара.
– Иҟанаҵаз закәыз нас, уажәы-уажәы амшын иалԥо, иалаԥало? – сизҵааит. Уи иҳәашьала асԥыӡқәа рдунеи бзиаӡаны ишидыруаз ҩашьомызт.
– Ус ызҟанаҵоз ззакәу удыруама? Аԥсыӡ ду ашьҭан исфоит ҳәа. Иара сҽаҿасҵом ҳәа иаҿын. иахьӡошәа анабалак, сацәцоит ҳәа аӡы иалԥан ганха иалаԥалон. Аҟәара ҟынӡа снаӡаны сыԥсы сзеиқәырхозар ҳәа иаҿын.
– Шьҭа еилыскааит, уи акәзаарын аҟәарахьы еиханы изаауаз – сҳәеит сара.
– Аԥсыӡ хәыҷқәа рлахьынҵа ус ауп ишыҟоу. Знык нырцәынӡа рыԥсы рызнагар рҽеиқәдырхо џьаршьоит. Аха урҭ арыцҳақәа уа иахьнеиуагьы аҵкыс еицәоу – адырган ршны ишырзыԥшу рыздырӡом. иара ҳаргьы лахьынҵала урҭ ҳреиԥшым. Цқьа уазхәыци? – абас иҳәан, иҵәгәыр дҩахан, аӡы иааҭаны инеиҵеиԥсан, абзиала ҳәа насаҳәаны дцеит.
Данца ашьҭахь акыраамҭа сгылан абырг иажәақәа срызхәыцуа. «Аԥсыӡ хәыҷқәагьы ҳаргьы лахьынҵала ҳаиԥшуп» ҳәа ииҳәаз азҟа ииашоузеи.
Ауаа рыԥсҭазаараҿы ус амии ишыҟоу амилаҭ дуқәагьы амилаҭ хәыҷқәа ишрышьҭоу. Урҭгьы, адуқәа ҳҽырҿамҵакәа ҳхы еиқәҳархоит ҳәа ма нырцәҟа, ма нхыҵҟа еиханы идәықәлоит. Аха аԥсыӡ хәыҷқәа реиԥш урҭгьы ахьнеиуа ирзыԥшу рыздырӡом.



Борис Гәыргәлиа

Агәырӷьаҿҳәаша

Ашәыга шкәакәагь ҽырбауеит,
Аԥсынра макьана.
Еимагылан асы ауеит,
Ашьхатәыла аганахь.

Агатәылангьы иубауеит,
Имцац асы ацәаара.
Ашьашьал ӡыҭны ицауеит,
Уеизгьы иԥхарам дара.

Арҭқәа аӡынра иазҳәоуп,
Уахәаԥшыр акала.
Аха ааԥын ҳәаны итәоуп,
Абгыӡра аҩеижьшьала!

Ус анакәха, шьҭа иҳәатәуп,
Уи шымышәҭыз баша.
Ааԥынра аҟнытә иаашьҭуп,
Абгыӡра гәырӷьаҿҳәаша.

Ахьаца

Мҿыс иҽҳәоуп ихәажжаӡа,
Аԥсуа ихәышҭаара.
Иҩаз, мамзаргьы иаӡаз,
Иацәымӷым абылра.

Ҵәҩанс иаурсыргьы цәгьаӡам,
быцоуп – зеиӷьаҭам.
Ашҭаҿ уи ашәшьыра мцхәӡам,
иарԥшӡоит аҩнаҭа.

Анцәа иан лыжәлагьы ахуп,
Аԥсуараҿ иара.
Ҳагеи ҳҿаҩеи ирҭахуп,
Ахьаца аҿиара.

Абжьынҵ

Ииуам абжьынҵ аура
Бжьара быцак еиҳаны.
Аха ахьаца хәоура,
Амҵангь иубоит иазҳаны.

Уи ашәҭ ҩеижьқәа аԥхын,
Идырԥшӡоит арха, ахәада.
Ашьхыцқәа уи иалхны,
Иҟарҵоит ацха ахаҭа.

Абжьынҵ ахәажә иацлаб,
Быцара ауеит илакьҭо.
Абжьынҵ ахәажә иацлар,
Инхара ԥшӡоуп, измадоу.

Ахәажә

Аԥсынра ага, аҿаҩақәа,
Анаарақәа, аҳаҩақәа,
Аԥсҭа ахаҩаӡарақәа,
ирыԥну аиаҵәарақәа.

Урҭ шьацым, ҳәараԥсаррақәам,
Шьхарпаҿарӡам, аасрақәам,
Хәажәроуп уа зегьынџьара,
иалзыршаз рҩычара.

Ахәажә баша ҵиааӡам,
иахьабалак ишьҭиааӡом,
Еиӷьу быцагь ыҟаӡам,
Иҿало ашәҭгьы хәыдаӡам.

Хәажәла ишышу ԥацхоума,
Цоума, ҩнума, кәыцҳаума,
Шәышықәса ицоит изҩыдаӡа,
Аԥсуа қәра ду иамаӡан!..

Ал

Аԥсынтәыла ахи аҵыхәеи,
Уахьнеилак иуԥылоит ал.
Ирылиаауеит хаҳәи-мҿыхәи,
Ирылиаауеит агәам, ашәалт.
Иҿиоит ажәла ахькаԥсалакгьы,
Лаҵаҩыс иамоуп аԥша.
Уи знапала еиҭазҳалакгьы,
даргәыӷрьарц ишеит, изшаз.
Аӡахәа ақәуҵар, иааӡоит,
Ажь аршәуеит уи оумашәа,
Ӷәыс иҟауҵаргьы иалаӡоит,
Мҿы заманоуп еиҟәуршәар.
Лартҟас зынӡак зҳәазҵамоуп,
Ус анхараҿ ихәарҭоуп.
Иалухша арцәоуп ианумоу,
Уааигәа ианыҟоу, уашҭа ианҭоу!..
Аԥсынтәыла аԥсабара,
Арԥшӡоит, иалаҵәоуп мыцхәы.
Ал аицуп ҳабзиабара,
Ал ҳаԥсҭазаара иаҭахуп.

Аа-ҵла

Аԥсынтәыла аԥсабара,
Аҳас иаман аа.
Аха аиха ԥсыҭбаран,
иазыҟалеит заа.

Уи азыноуп иахьа измаҷха,
Сыԥсы атәылан аа.
Алакҭа гәыкыра зшагха,
Насгьы изҳауз хьаас.

Оо, сыԥсадгьыл абла иаҵәа,
Ҳныха иаҵәа ҳҭаар,
Амра шаша ашәахәа рацәа,
Аҵашьыцрын ҳәа!..

Ажа

Имхы аанда инавархх Қажа,
Ирадны иаваиҭаиҳаит ажа.
Идгьыл кәаза, идгьыл уажәра.
Заа иавигахьан ажра.
Уажәы урҭ ажақәа ӷьацар,
Илшоит аандас иҟаиҵар.
Аха қажа иааигәаԥхар,
Урҭ ааилихыр, иаӷахар,
ириҭар ауеита ӡахәа,
Ажь иагәылԥхарц ашәахәа!
Ажь, изгәылԥхауа ашәахәа,
ҩымхои, асасгьы днахәап!..
Уимоу, Қажа иааиҭаххар,
Илшоит даҽакгьы ҟаиҵар:
Илшоит: ижара жәпахар,
Рхыԥхьаӡара рацәахар,
Иара иақәнаган иишьар,
Рыбжак ԥҟаны, мҿыс иршьар…
Аха зны ҳааиԥеиԥшып Қажа,
иацоуп ианеиҭеиҳаз ажа!..

Ачамҳа

Жәытә-натә ара ачамҳа шыҟаз,
ҭыԥқәак рыхьӡгьы иаҳәоит Аԥсны.
Ачамҳара ақыҭа агәы иалаз,
Апоет инижьт иҩны.

Аха)а аҵалара шыбзиоу,
иалухлак рхала ирҳәоит.
Урҭ рыла ҳара ҳашбеиоу,
Изакәу уаҳар иубоит:

Ачамҳа иалху алабашьа,
Аџьам, ачаҟәа, ма аԥхьарца,
Амҳаҵә акәыз, рыҟаҵашьа
Угәаԥхар, уахьхәуам, иума уца!

Ачамҳара ҳаракыроуп,
Ҿаҩа дгьылуп иаҭаху.
Абыӷь ҟьаҟьа иреиӷьу шәшьыроуп,
Зынгьы арахә ир-аҵахәуп.

Аԥсны ачамҳара ҟамлозар,
ҳаԥсабара цқьа инаӡам.
Ачамҳаҵла аԥеиԥш лашамзар,
Сара уи иалҵуа акгьы сҭахӡам.

Амыҵмыџь

Ашәыр ҵлақәа иреиӷьу шәыруп,
Амыҵмыџь.
Имра шәыруми, цқьа ишәыроуп,
Амраҿ ҭынч.
Аҿы еихнахыр, кәицқәоу џьушьап.
Излаҭәу.
Уацҳар, уаҿыхәар иџьоушьап,
Изакәытәу.
Амаҷар еиԥш ицаҳәцаҳәуа,
Угәы хнарҷоит.
Удақәаҵәҟьа ыршаҳәшаҳәуа
Ирҭала иччоит!..

Абацә

Амалаҷыр, ахаҳә зҿықәу,
Аӡхықә уавалан ушцо;
Ашәыр мыцхә ҳаҭыр анақәу,
Аӡынра амԥын иухьӡоит.

Иқәыц-ҵлоуп, ԥшра дук амам,
Иҿало ашәыр еиҳам мацәак.
Иҵәыҵәы-хаауп агьама,
Ауаа ирылаҵәам рацәак.

Аха аԥсуа пату изақәуп,
Илаԥш ахуп иԥхаӡа.
Исыздырам, убри азакәу,
Изгылоу игәарԥ аханӡа.

Араса

Аԥснытәыла, ма ҭырқәтәыла,
Аԥсуаа ахьыҟоу, иахьынхо.
Арасаҭрақәа убоит еин)әыла,
Зегь акоуп – иҿаҩоу, ирхоу.

Уи акәдыршуеит  рынхара,
Маҷк иаҟәыҭхан рымӡырха.
Расалыхуп урҭ рҵара,
рыкәты ачаԥоит ирашха.

Иара рыцааиуеит ималны,
Иԥсабаран, иԥшьаны.
Иҟарҵоит иазыҳалалны,
Аԥсуарас ишьаны.

Араса ҟалеит иршьана,
Аизҳазыӷьара, аҿиара,
Ашықәс ҿыцыз, амақә наган,
Аԥсуа ирԥшӡоит имҳара.

Араса – ажәлар рнырхага,
Рыҩнымаҭәа, рдоуҳа,
иалаҽырбоит ҳашьха, ҳага,
Ҳажәлар роуп аԥашәқәа зҳа.

Анҷа

Џьоук амҷа рҳәоит, шьоукых – анҷа,
Анҷа рылаҵәоуп еиҳа.
Амҷаа рыжәлагь ахылҵт амҷа,
Рҳәоит ажәытәуаа ираҳан.

Анҷа ажа еиԥшуп мҿрала,
Аҵкыс еиӷьымзар, еицәам.
иалҵуа амаҭәахәгьы ҿрала,
Иԥшӡоуп, аха цқьа ирацәам.

Абӷьы ссоуп, ирфауеит арахә,
Ирымҵауҵар, илкаҿа.
Уимоу иазгагоуп ахьарахә,
Ахш ду рымҵуеит нҷабӷьла ичар.

Аха иара зынӡа имаҷхеит,
Шьуокы иажәырҵан аиха.
Анхаҩ бзиа илаԥш агхеит,
Шазхьаԥш анҷа, еиқәшәырха!

Аҭәаҵла

Баша ҵлам, ацәашьы ахьыркуа,
Еиҭарҳауа аҵла.
Аԥсны ашҭақәа, ашҭа ссирқәа,
Ирҭубаауа аҭәаҵла.

Баша ҵлоума, нас Лыхнашҭа,
зышәшьыра зқьышықәса ихьамҵло,
Ҳажәлар ргәалақәа зхамшҭуа,
Ҳныҳәа, ныҳәан иацло.

баша ҵлоума: шә-ԥҳалк зҵыҵуа,
Ажь-хәага еиҳәа злыҵуа;
Аныгақәа зқьышықәса нызҵуа,
Ма ахмаҷырқәа згәылҵуа.

Баша ҵлоума зышьхәа гәара,
Узакәымшаӡоз аԥсуа,
Ишьыхмӡақәа рыҩнра-ргәара,
Рфыатә-хаара змырӡуа.

Ибаша ҵлам, ибашамоу,
ҳадгьыл иабла хаароуп!
Ҳ-Аԥсынтәыла иара шамоу,
Адгьыл иақәлахароуп!..

Ашьхардац
Саҳәшьа Маиа Гәыргәлиа-ԥҳа илызкуп

иахьа сыҟоуп ашьха тәыла,
Ауадҳара азқәан, џьара.
Ашьха ҳаскьын сылагыла,
Аҩада сҩаскьарц хара.

Сарӷьа нап иакуп слабашьа,
Ицырцыруа изхоу аиха.
Ашьха шәарах сара сашьҭам,
даҽакӡоуп сзышьҭоу сеиха.

Сзышьҭоу ԥсуа хәшәуп, шьхардацуп,
Ирҿаыгларц сызгара.
Уи са сгәалашәаракгьы ацуп,
Схәыҷра атәылахь  сызгара…

..Ҩынҩықәра нысҵыргьы исхашҭуам,
Ҽнак зны, иҟалаз ҳаҩны:
Чамазара цәгьак ҩ-ра дамышьҭуа,
Саҳәшьа даман дырҩшьны.

Дгаран. лшоура дҭанагалан,
лыбыз лыхәлан иҩаны.
Ахәшәқәа акыр лыдыргалан,
Аха илмыхәеит, уи аҽны.

Ус, уа ҳгәылак дааҩналан,
Ашьхардац лиржәит саҳәшьа…
…Ачымазаҩ ихылтит лыла,
Деиқәхеит, иаалылԥхан лшьа.

Убри аахыс бзанҵы иҳагым,
Ашьхардац ҳаҩны иаҭоуп.
Ашьха уи санымиар ҳақым,
исыԥшаарц, изгарц сыхәҭоуп.

Сарӷьа нап иакуп слабашьа,
Ицырцыруа изхоу аиха.
Ашьха шәарах сара сашьҭам,
Ԥсҽыхгоуп са сзышьҭоу сеиха.

Сишь, абар, абар иахьыҟоу,
Аԥсуа ҩынҩықәра ацаԥхак.
Слабашьагь иҵнахыртә иҟоуп,
Сышьхардац, сыхь-ҟәырҷаха!..

Акалам

Аԥсҭазаара шьанас иамоу,
иаҵәароуп, иара ахаҭа.
Ахәыҷы-ԥшқа дахьгароу,
Хәҭакны иацуп ицәарҭа.

Аԥсуа ҩы-ҳалал ԥхеиԥеиуа,
Каламла иржәуан еимакны.
Аибашьҩы, ахымҩас иазнеиуа,
Уи ала иизон иџьаԥҳаны.

Изгәаԥхо каламла иргылоит,
Аԥсуа ԥацха, ма амҳара…
Каламла иҵҟьоу аҩнқәа уԥылоит,
Аԥсынтәылан кырџьара.

Аԥсуа идгьыл, иԥсабара,
Ччозар каламла алакҭа;
Акаламрақәа рыжәпара,
Иарҽырбааит иҭыӡҭа!..

Сара сыдгьыл

Аӡбахә цәырызгауеит сыдгьыл,
Ауаҩы.
Аӡбахә шәасҳәауеит сыԥсадгьыл,
Шәааӡырҩы!..
Баша дгьылым ари атәыла,
Сызқәынхо, – 
Саб иабацәа зқьышықәсала
Иахьынхо.
Иркәабон уи рыԥхӡаша
Ахьыршаны,
Ихьырҵәаҵәан иҟазҵаша
Мчык шаны.
Ирҩычауан шәыр баҳчала,
Агәы ҭганы,
Ихыркаауан баагәарала,
Ичаԥаны.
иара азыҳәан дара ииуан
Иԥацәаны,
Ирзыҳазыӷьауа иаауан
Инхацәаны…
Дара рзыҳәан иаргьы қьыиан,
Иразын.
даргьы гылон хаҳәырҵәиа,
Иаразын.
Дара рзыҳәан иара шҭан.
Иҭанхауан.
Ишьац иаҵәан раԥхьа ишьҭан
Иргәаԥахуан,
Дара рзыҳәан уи аԥсҭазара
иабызшәан,
Ихақәиҭра, ибазазаран,
иагьашәан,
дара рзыҳәан ари адгьыл
Гәыӷырҭан,
Қәԥсычҳаран, иԥсадгьылын,
Игәаҭан…
Адәы сықәуп, иара азыҳәан
Са сшаны.
Сегьықәаԥуеит иара азыҳәан
Ес-ҽны.
Сара сыдгьыл амчра знырны,
Адгьыл ушааӡо дырны,
Уаҭынхаз!..

«Аԥсуа шҭаҿтәи» ахәыҷқәа
«Аԥсуа шҭа» ҳәа иашьҭоуп Аҟәа
ақалақь аҟнытәи аҿар, 
сара сахьынхо, абри ажәеинраалаҿ 
зыхьӡқәа ҳәоу ахьынхоз, иахьынхо ашҭа.
Автор

Ҳара ҳашҭаҿгьы ахәыҷқәа,
Зегь реиԥш амии ишрызҳаз.
Асаби ааӡарҭа аҩнқәа,
Ирымадан урҭ еиҳа.

Рыҩны иааргар, ашҭа иҭан,
Иара иалаҵәҟьан рыԥсы.
Рыбжьы дуун, рқьаф ҭан,
Ишаҭәоу еиԥш Аԥсны.

Аамҭа иара атәы ҟаҵо,
Ацәгьеи абзиеи неишьҭаҵо,
Ицон, ҿааҳәырак ҟамҵо,
Ҳхәыҷқәа рыҟазаашьа аԥҵо:

Џьара аӡә лаша игәы нирхар,
Абзагә диԥшаауан Аслан.
Игәы нзырхаз дыршәатәхар,
Абзагә дидгылон Беслан.

Уих шәарҭарак даниар,
Дима дԥаԥашькуан дихьӡарц.
Дима игәы бааԥсны днаиар,
Дара зегь неиуан дырбарц.

Инал, Адгәыр, ма Даур,
Жәраб дырнықәыр аӡы ржәуам,
Хьрыԥс, Алықьса, ма Заур,
Алхас кьацк иаахар руам.

Ахра, Асҭамыр, Ҭамаз,
Нестик хәҷы иҿҳәаран:
Уи дреиҵбын, игәшәа зымҳәаз
дӷан, реисра даҿҳәаран…

Имҩасит абас рхәыҷра,
Иналагылт рҿара.
Убригьы зеиԥшраз ахаҿра,
иадырган рлеишәа, рҵара.

Шьоукы ибзиаӡан ирҵон,
рылҵшәа хьысҳамкәа џьара.
Шьуокых амитәыҵәҟьа ҟарҵон,
Рлеишәаз иаҿын рырџьара.

Аха зегь алгеит ашкол,
Абжьаратә ҵара нагӡа.
Шьуокгьы ддырҵҟьеит Анатол,
Заа аҭаацәара иаԥҵа.

Шьуокых еиҳау аҵара
Роун, иалагт акрура.
Шьоукгьы арратә маҵура,
Амҩа иагаӡеит хара.

«Ҳаԥсуа шҭаҿтәи» ахәыҷқәа,
Еинион усгьы ианауаз.
Рыгәҭыха шьҭыҵуан, чиуан,
Еиԥшын инымҵәаӡо ауаз…

Ус… ақәлаҩ дҭыҵны ицәа,
Аҟәа даадгылеит маӡа.
Аԥсуаа «Ирхихит рцәа»,
Ртәыла рыцәирӡырц зынӡа.

Убасҟан аӡәк иеиԥш игылт,
«Ҳаԥсуа шҭа» хәыҷ аԥацәа.
Аӷа хәымга инаиҿагылт,
дыҭарҟәаҟәарцаз ицәа.

Абџьар шьҭырхит урҭ зегьы,
ирурц рыԥсадгьыл ашьа.
Зымҩа давамлеит аӡәгьы,
Ӡәырҩгьы иазкарҭәеит ашьа.

Ихы ақәиҵеит Абзагә,
Имахәҿа ахҭниҵеит Лаша.
Аӷа дҭарцалоит амагә,
Урҭ рҩызцәа рымч, рылша.

– Ари зыхҟьазеи?! – ҳәа ара,
Аӡәгьы иҟаиҵом азҵаара.
«Ҳаԥсуа шҭаҿтәи» аҿара,
иамоуп ахатә гәбылра!..

* * *
Ари ажәҩан саҵагылоуп
Сшанханы.
Ари адгьыл са сықәгылоуп
Саҭахны.
Ари арҩаш абла иаҵәа
Схалт бласы.
Ари амшын иналаҵәеит
Са сыԥсы…
Ари амра ахьышәахәа
Анысхаԥса,
Сгәы исанаҳәеит, сырҿыхаӡа:
«Уаԥсаз уаԥса!..»
Ари ажәҩан саҵагылоуп
Сшанханы.
Ари адгьыл са сықәгылоуп
Сҭынханы…


Аҷныш

Ӡынгьы-ԥхынгьы инеиԥынкыланы абырлашқәа реиԥш иҟәашкакараӡа аҷнышқәа зҿықәу мшынуп сара сымшын еиқәа. Сықалақь агаҿа унхықәгыланы, улаԥш неиҵыхны ари амшын унхыԥшыларгьы иумбарц залшом разны еимхәыцҵас уи  ахәда аҷнышқәа шахаԥсоу. Арҭ аразын еимхәыцқәа сықалақь агаҿа зыргәкуа аимхәыцқәа иуракыуп. Урҭ рхы, рыԥсы, ргәы, ишнеибакәу, аԥсаатә цәанырра ҳәа акыр рымазар зегьы, дара рыԥсҭазаара ахаҭеиԥш амшын иаҟәнҷаблоуп.
Агаҿа иахылҵит, амшын иааӡеит, амшын ихыуп.
Абар, уажәы, ашьхыҵә реиԥш, сымшын абла ихпапалеит аҷнышқәа. Урҭ рыбжьқәеи, ҵыхәаԥҵәарада аҭҳараҳәа згәы есиуа амшын ацәқәырԥа шьҭыбжьқәеи рҽеиларыӡҩан, ирхылҵуеит амшын иаԥну ауаҩытәыҩса есқьынгьы ихы-игәы хызхша, ԥсабаратә симфониа хаак.
Сашьцәа аҷнышқәеи амшыни ирымоу агәырӷьара хәҷык сҽынаҟәҭханы, харантәи сназыԥшып агәахәызшәа, ҷнышк аҩызцәеи амшыни инархыԥраан, ааигәатәи асқьала агәҭаҵәҟьа иалагылаз агәашьа инықәтәеит. Шаҟа игәыҟаҵагаз уи! Ахахәдеи ахәамци еихацалаӡа, агәышҵа ҵҟәашааӡа, абла разқәа амшын еиԥш иҭҭәаа-ҭҭәааӡа. Ахәда хәыҷы ааиҵыхны, ацәа инҭас-ааҭасын, аԥынҵа агәышҵа иналанкша-ҩаланакаеит. Нас, иаанаԥшы-ааԥшын, иԥыр-ԥыруа ашьапқәа агәашьа инаданрӷәӷәалт.
Ҭынч аҽааиқәнакит.
Абриаамҭазы, ақалақь агаҿа иаваланы инеиуан ҩыџьа аҷкәынцәа. рыла ахәы ҭассы, апапцәа реиԥш рхахәқәа рыхәдаџьал аҟынӡа иаушьҭны, ргәы ҭырхьахьа, рмаӷрақәа ҿыҵәҵәаны, реиқәа ӷраҷкәын ҭшәақәа убла ихыԥало.
Инеиуан урҭ, извысуаз ачықьқәеи, аҵлақәеи инархыкәласуа, инеилажәжәо, иаарывалоз аҭыԥҳацәа аҵәы нарылхуа.
Ус, амыждаразы, абарҭ ураӡәк илаԥш иааҵашәеит зҽырҭынчны агәашьа иқәтәаз аҷныш. Знап иафо амшгаҩ ишԥеиуеи, иаԥхьа, икаршәыз хаҳәык аашьҭиԥаан, аԥырҳәа аҷныш ахь аҿынаирхеит. Ахаҳәыжә акрадырухама, икәалаауа ишнеиуаз, изықкәыз аԥсаатә инаахеит. Аҷныш ааилыууааит, аблақәа амцабз нарыҵаддит, нас, еилаҳанто лашьцарак жәпаҳаҳараӡа инархаҳалан, алашара аарыцәнарӡит. Аҽазнымкылакәа хланҵы илҭалеит. Хыла асқьала ахӷәра ацамет илаахеит. Ахы лҭаҷаҷеит. Ашьагьы лаҿыжжит. Амҵәыжәҩа ҩеиҵнахын, инаҟьа-ааҟьеит, аха ирзышьыҭмхит, амч алӡаауан, иԥаҭԥаҭуа ацамет иаақәхеит. Уажәы, ма уашьҭан аԥсы ахыҵроуп. Аха аҽеиқәанкуам. Икәруа еиханы асқьала акьыԥшь ахь аҿынанахеит. Агәаҟра бааԥс ианааҭагыла аамҭазы, иаҭаххеит иаҳа иазгәакьаӡаз аҭыԥ – амшын иамадазарцы.
Асқьала аҟынтәи аҽлалнаркәрын, амшын иналашәеит.
Ари ҟалеит аллеи-ԥси рыбжьара. Иҟалап агәымбылџьбарақәа аҩыџьа рыда агаҿахь инеи-ааиуаз аӡәгьы имбазаргьы аԥсаатә хәыҷ зықәшәаз арыцҳара.
Урҭ аыҩџьа ракәзар, уабарыхәахуеи, хаҵарак ҟазҵаз шьоук реиԥш рхы ԥхьаӡо, аҟыр-ҟырҳәа иччо, еимцкласуа аԥшаҳәа инавалеит.
Аҭашәара иаҿыз амра ашәахәақәа гәкы-ҵәыкуа аҷныш аԥсҭазара аҵыхәтәантәи аминуҭқәа ааиԥхьыршьшьааит. Хгашьа змамыз ахьаацәгьа шамазгьы, акгьы змыхьӡаз акеиԥш ахы аԥхьаӡеит аҷныш, аԥсы ахәага шҭаз, иара аԥсҭазара зегь змадаз, иазгәакьаӡаз амшын аҽаннаманада.
Аԥаҭԥаҭра иааҟәыҵит. Ац хәыҷқәа неимхьахьан, иаақәԥсычҳаит. инеиқәнаԥсеит аблацәақәа. Ихьшәашәаӡа, инеиӷрашәы ицеит, минуҭқәак раԥхьа адунеи зегьы азы иҳалаӡа акәараҳәа еисуаз аԥсаатә агәы.
Рылабжышқәа хаддыла, ацәқәырԥақәа инаргәҵарыҳәҳәеит аԥсаатә гәыҳалал.


Амаҿаҭыԥ

Шьыжьуп. Асааҭ жәаба рахьа ус ауеит. Архитектор дҭахәхәа дыцәоуп. Уи шьҭа аусурахь днеихьазар акәын… Дцәарҭанхалеит. иаха сасцәақәак иҭан. Аҵх ԥҽноуп дшышьҭалаз. Ашьыжь цқьа дыцәарц иӡбеит. Аусураҿгьы иара идлаԥса рымч зқәымхаша уажәыа кгьы ыҟаӡам. Амала, иахьа ақалақь аладахьтәи аган аҟны гектарк инеиҳаны адгьыл ызмҽхакыу абаа аҩныҵҟатәи аҭӡамцқәеи, урҭ аҭӡамцқәа ирыдҟаҵалоу ахыбра сса-мыссақәеи рырбгара напы адыркраны иҟоуп аусуцәа. Абаа аҩныҵҟа идыргылараны иҟоу, аԥсуа музеи ахыбра ду апроект иара иахьиҟаҵамҭоу аҟнытә, урҭ урсура илаԥш ахызар иҭахын…
Дыцәоуп архитектор…
Акыркырҳәа иныхҵаӡаны игеит ателефон абжьы. Архитектор аҭҳарцәҳәа ацәа даалҵын, ииарҭа днылатәеит. Ателефон атрубка иылмҳа надикылт.
– Сӡырҩуеит!..
– Аҩыза архитектор, иаарласны амузеи аргылараҿы шәмааир ԥсыхәа змам аус ҳаниеит…
– Изҳәо уарбан, аӡәыр машәыр ихьма, иҟалазеи умҳәои, уара?
– Анџьнырҿаргылаҩ Манча соуп… Шәарҭа ыҟаӡам. Амала, шәмааикәа ԥсыхәа змам усуп.
– Уажәыҵәҟьа, сара уажәыҵәҟьа уа сҟалоит.
Архитектор минуҭқәак рышьҭахь Аҟәа абаа аҩныҵҟа еилагылаз аусуцәа гәыԥҩык днарылагылеит. Иаразнак илаԥш нархигеит аусуцәа зырбгара напы адыркыз абаа аҩныҵҟатәи ҭӡамцқәак. Аха абар, абаа иамоу ауада ҭшәақәа руак ашә инкахәыцуа илагылоуп гәыԥҩык аусуцәеи анџьныр-аргылаҩ Манчеи. Урҭ рбадахьшәа еиқәу аӷәқәа дырқәтәоуп ҭаҳмадак. Уи ԥшьынҩажәаҟа шықәса ихыҵуеит. Ижакьа зынӡа ишлахьеит, игәаҵаӷара иаақәсуа иоушьҭуп. Ихахәгьы аӡшәах еиԥш иҟәашӡа иҟалахьеит. Дмахәажә-шьахәажәӡа, иаазланы иҟоу уаҩ нырҳа дук иоуп. Иҿаԥшылара бааԥсуп, игәы акы шалоу ҩашьом.
– Шьыжьбзиақәа, аҩызцәа! – днареихырхәеит архитектор.
– Бзиара жәбааит, аҩыза архитектор! – еилагылаз зегьы еицҿакны аԥсшәа иарҳәеит. Аҭаҳмада азныказы дахьтәаз дҩыҵагәгәашәа иун, деиҭалатәеит. Аха «аҩыза архитектор» анырҳәа, дҩагылан, уи иахь иҿааихеит. Архитекторгьы аҭаҳмада ишҟа шьаҿақәак ныҟаиҵеит.
– Излазбо ала, шәарҭ асас дышәҭоуп, аҩызцәа! Бзиала шәаабеит! – архитектор инапы аҿынаирхеит аҭаҳмада иахь.
– Бзиа сыжәба, цәгьа сыжәба, сааит, дад! – иҳәеит аҭаҳмада.
– Иауазеи, бзиа шәҳамбакәа, арҭ шәеиԥш иҟоу абырг бзиа дзымбо ҳара уаҩ дҳамам ҳәа сгәы иаанагоит!
Рнапқәа ааимыхит.
«Игәы нзырхазеишь ари аҭаҳмада?» – дааиԥхьхәыцит архитектор. Нас, еилагылаз аусуцәа илаԥш нархиган, ихы Манча инаиқәкны ҿааиҭит:
– ИҞалазеи, умҳәои, Манча, аус зырымуазеи арҭ? Насгьы еилыскаар сҭахуп узсыԥхьаз.
– Иҟалаз саргьы цқьа исыздыруам, ҳасас иҳаиҳәароуп, – иҳәеит Манча, ауаҩ бырг иахь дынхьаԥшны. Нас инациҵеит: – Абаа аҭӡамцқәа акы аншәырбга, абра жәлары зегьы ишырбо схы шәыдысшьылоит, – иҳәеит, аусуцәа аусура напы анынадыркуаз, дааҳахҭыгәлан. Ихы  зыхирҟьо шәара шәмааикәа иҳаимҳәеит. Ишԥаҟасҵоз, аусуцәа аусура иаҟәысхын, аҭел сышәзасит. Шәеицәажәа, шьҭа иҳаиҳәозар акәхап.
Архитектор  аҭаҳмада иахь деиҭанхьаԥшит. Ихы инаркны ишьапаҟынӡа лаԥшыла дааимидеит.
«Мап, ари иеиԥш ақәра ду зфахьоу ауаҩы аамсҭашәа баша-маша абаа аҭӡамцқәа дырхыбаауамызт. Ара акы ыҟоуп, хымԥада», – гәаныла дцәажәон архитектор.
Аҭаҳмада деиҵаӷәӷәа, ихы ларҟәны дгылан. Дгылан уи, абаз аҭӡамцқәа рыхҭыси рықәреи дрызхәыцуа, дгылан урҭ рыхьанҭара ижәҩахырқәа ирықәыӷәӷәозшәа, дхьанҭаӡа.
Дазхәыцуан архитекторгьы абаа аҭоурых, дрызхәыцуан уи злахьынҵа адҳәалаз ауаа.
«О, шаҟаҩы рыԥхӡаша рҩашха икаҭәазеи, шаҟаҩы рыԥсҭазаара адунеи лашара ианыӡаазеи ари аԥсуа баа хырӷәӷәарҭа ду ргылахарц азыҳәан. Ҵоуп, ари абаа иаҵанакуз аҭыԥ гектарк аҵкыс уамак еиҳамызт, аха зыҭӡамцқәа ҩба-хԥа метр ажәпара рымаз, зыҩныҵҟа ажәлар рыԥсҭазаара агәараҳәа еилашуаз абаа, зқьышықәсала ақалақь зегьы, ақалақь моу, иара Аԥсынтәыла зегьы гәашәс иаман, ибаагәаран иакәыршан. Абаа аҩныҵҟа, аԥсуак идамхаргьы, иԥсыԥ лагаҩагара ҭыҩуанаҵ, Аԥсны зегьы ари абаагәара хы зылмҟьо кәалӡны иакәыршоушәа, аӷьараҳәа ашьапы иқәгылан.
Еи, абаа, Аԥсынтәыла иагәашәыз абаа! Уара ахлаҳәада, ушхаҳә хьшәашәоу ҩашьаӡом… Знапаҿы уаазгоз ииҭахыз улаигӡон. Есқьынагь ауаҩытәыҩса ихақәиҭра уауашьанахыз… Аӷа инапаҿы уаныҟаз ҳаԥсадгьыл азын убӷаԥҵәаган. Знапала узыргылаз ауаҩы ихақәиҭра имхны, ухьшәашәаӡа илакҭа уҭаԥшуан… Иҟаларын усҟан уи ауаҩ иԥсадгьыл, уара узықәгылоу адгьыл, гәынқьуазҭгьы. иҟаларын усҟан уи ауаҩ имшынгьы агыгцәа ргылан игәрымуазҭгьы, иара аҵеи ихақәиҭра имызхуаз абаагәара ԥыхаа иагарц аҭахызҭгьы… Ҳы, абаагәара ԥыхха иагарц аҭахызҭгьы, сҳәахит… Амшын иаҭахызи иаҭахымзи ирцәынхеит уи. Аха изацәымцеит ари адгьыл аҭоурых ԥшӡазарц зҭахымыз, зыԥсы цқьамыз, знаԥхгьы аҵкыс еицәаз шьуокы рымчра мҽыӷ. Абаагәара, изавымсызшәа, алаӷәым лаҵаҵан иԥыржәан, иԥыххааса, ихаххала амшын аҿы илҭарԥсеит. Убриҟ азҵазгьы ақалақь агаҿа сырӷәӷәарц, исырԥшӡарц сҭахын, иҳәеит. Исыздыруам уи еиԥш ҟазҵо ауаҩы иԥшӡара шәагас иамоу. Сара усазҵаауазар, зқьышықәсала ҳажәлар рҭоурых адаҟьақәа зынпҟҟала изныз абаа, икәаԥҷаҷараӡа аҭоурых ацәқәырԥа еиқәаҵәақәа ишрыцәцаз еиԥш, иахьа уажәраанӡагьы игылазар иаҳа еиӷьын, иаҳа иԥшӡан ауаҩытәыҩса изын… Аха уи иҳаҩсхьоу усуп, рхынҳәышьа амаӡам. Аус злоу уажә ҳазҿу ауп. Уажәшьҭа иаҳмыхьроуп ҩашьарак… Џьара самхаццакызар? Сабаҩашьарыз? Хымԥада, аҭаҳмада идыруеит цқьа сыззымхәыцыз, исызгәаамыгӡаз акы. Иажәа наигӡандаз…» – дыгәжәажәон архитектор.
Дхәыцуан аҭаҳмада… Уи уажәы ари абаа  злашьанҵаркыз ахаҳәқәа рыԥшра иԥшран, илахь игазго иҭажьыз амшын еиԥш иҵаулан, иҭбаан ибла иаҵәақәа; иҟаларын игәгьы ауаатәыҩса рзын убасҟак иҭбаазар, аха убри азын акәын есқьынгьы иҭаҷкәымқәа раҵәан аԥсҭазаара дзаҿагылаз…
Аҭаҳмада ихы наиқәкны ҿааиҭит архитектор:
– Ҵаара ԥхашьарам, шәара шәабанӡатәиу, шәхаҵкы?
– Сара аратәуп, абра абаа аҩадахьыҵәҟьа сынхоит, абра сиит, абра исыхзгеит схәыҷра, сқәыԥшра, абыржә сахьубо сааиаанӡа сыԥсҭазаара зегьы. Сара сабшьҭра аб иаб ихаан аахыс абарҟа инхон, дад…
«Абар алакә уҭахызар… Сара, егьа сҳәаргьы, ари иеиԥш «Кәрыжәаа ирықәлоу» аҭаҳмада иакәым, иара ус наԥшыхақәгьы абри аԥсуа баа хырӷәӷәарҭа саԥхьа инагәыдԥшылахьаз, ҳақалақь иаланхо моу, Аԥсынтәыла ахи аҵыхәеи џьара иҟоу сызҿамцәажәац аӡәгьы дысԥылап ҳәа сгәы иаанагмоызт, агха ду сымазаарын, удыруоу…» – али-ԥси рыбжьара игәы дааҭацәажәеит архитектор, нас ибжьы неиҵыхны, абасгьы нациҵеит:
– О, уи гәык-сԥыкала сеигәыӷрьоит, ҳақалақь иара ахаҭа еиԥш, иӡышӡа иҟоу ауаагьы шәахьаланхауа… Ари уи аԥшӡареи агәыкреи иаҳагьы иацнаҵоит, еиханаҳауеит. Амала, ишәцәызӡом, гәыбӷан схы иасҭоит иахьа уажәраанӡа шәареи сареи ҳахьзеиқәымшәацыз азын.
– Узеигәырӷьаша анцәа иузааигааит, дад. Уареи сареи иахьа уажәраанӡа ҳахьзеибамбацыз уара иухараӡам. Уара сара суздыруамызт. Сара сакәын узыԥшаашаз. Акрааҵуан уӡбахә саҳауеижьҭеи. Абригь-абригь ауаҩ иҟаиҵаз ахсаалала абри абаа аҩныҵҟа хыбра дук дыргылоит анырҳәа нахысгьы узбар акәын, аха сманшәаламхеит, зны сгәы бааԥсын, зны Аҟәа сыҟамызт зҳәаз еиԥш… Аха иахьа… абаа аҭӡамцқәа рырбгара напы адыркит анырҳәаҵәҟьа, усымбар сзымычҳаит. Амала, ани ақалақь арԥшӡара ҳәа узҿу аҟны ҳара аҵлаҳәысҭақәа ҳакәым аус злоу, шәара аҿар шәоуп, дад, аҿар.
– Убригьы иамаскуам… иара абри акәхап иахьа сара сҟны аҳәатәы шәызҭазгьы.
– Усоуп, ааи. Исымҳәар ада ԥсыхәа змамыз аус сымамызҭгьы, жәларык русура еиԥысҟьомызт… Арсҟатәи ауаа урсура, шәымҭак иадамхаргьы, ԥсыхәа амамызшәа збеит, дад, сара стәала, шәара шәазхәыцып нас, сажәа сҳәар, сиашоу, сиашаму.
– Сышәзыӡырҩуеит…
– дад, ари ҳазҭагылоу абаа Аԥсны аҭуорыха ҟны иаҵанакуа аӡбахә сара уара иуасҳәоит ҳәа салагом. Уи сара сеиҳагьы ижәдыруеит шәарҭ аҿар. Амала, сара сызхаану, шәара цқьа ишәзымдыруа хҭысқәак ыҟоуп… Убарҭ ахҭысқәа рыӡбахә сара иахьа шәара ишәымаздоит, аха уаанӡа акы суазҵаарц сҭахуп, дад, аҭак суҭондаз.
– Исылшо акы акәзар, аиуазеи аҭак шәысымҭакәа!
– Абри абаа адәахьтәи аҭӡамцқәа шәрылакьысуама, ани ахыбра ду  аншәыргыло?
– Аа, мамоу, урҭ шыҟоу инхоит, иара ахаҭа музеира ауаа иҟалоит…
– УИ шьахәуп! нас арҭ абаа аҩныҵҟатәи аҭӡамцқәа зыхшәырҟьозеи, умҳәои? Ԥсыхәа амоури, урҭ аҭӡамцқәеи ауадақәеи мырбгакәа, ахыбра ҿыц аргылара?
– ԥсыхәа змам акгьыҟаӡам, ҳәарас иаҭахузеи, араҟа… Амала, урҭ абаа аҩныҵҟатәи аҭӡамцқәеи ауадақеәи ҳаргьы ҳраӷаз џьышәымшьан. Амузеи ахыбра ҿыц дара иргыламҭа духоит, араҟа амшын ааигәоуп, адгьыл ӷәӷәам аҟнытә, урҭ аҭӡамцқәа рымчра ҳзақәымгәыӷт, ахыбра зықәҳаргыло адгьыл зегьы лҭыжааны иакуа еихатәы бетонла ихаҳҟьарц ҳаӡбеит… Абри ауп урҭ рырбгара заԥшьаагаз…
– Уи ус акәхап, дад, ус акәхап, аха абарҭ абаа аҩныҵҟа иҭагылоу ахыбра сса-мыссақәа анықәыжәгалакгьы, уи аҭӡамцқәаҵәҟьа шыҟоу иааныжьны ишәырӷәӷәар ԥсыхәа амоуӡари нас?.. – ауаҩ бырг дырҩегьых иара итәы иҳәон…
– Еиҭасҳәахуеит, ԥсыхәа змам акгьы ыҟаӡам, аха…
– Мап, сыҷкәын, «аха» агәынамӡара иазҳәоуп, араҟа гәынамӡарак ҟамлароуп… Арҭ аҭӡамцқәа рырбгара азин унаҭом Амҷы БАӷәаза-иԥа Адгәыр ишьа!..
Аҭаҳмада иажәақәа афымцеиԥш исит архитектор. ицәа дааҭаӡыӡеит, иқақаӡа еилагыеит ихәы-ижьы. иаб иашьа, Амҷы Баӷәаза-иԥа Адгәыр! Ааи, уи иԥсҭазаарагьы адҳәалоуп ари абаа. Уи араҟа дҭакын, дагьыршьит араҟа аҭауад Хьрыԥс иҟаиҵаз ачарҳәара иахҟьаны. «Дзыхирҟьазеи? Дыздиршьызеи?» шаҟараантә, шаҟаҩы дрызҵаахьоузеи архитектор абри аҵыхәала. Зегьы ирҳәо акоуп. Хьрыԥс дуаҩы гьангьашын, дыцәгьаршҩын. Адгәыр даныҩеидас, акреилицо, акреилирго даныҟала, уи иеиҵаҟәаҟәарақәа ҿаԥиҽуа, дырҿагыло далагеит азын, дицәшәан, чарҳәара изуны дыдҭаиркит, аҵыхәтәан дагьдиршьит… Шаҟа ирмарианы иҳәоузеи? «Дицәшәан дыдҭаиркит, аҵыхәтәан дыгьдиршьит… Агәнаҳара!..» Иԥсахы ԥыжәжәон архитектор, аха хәыҷы-хәыҷла ихы инапаҿы иааигеит. Аҭаҳмада днеиҿаԥшынҨ даахәыхәыцит… Иара уиа кәхеит, иаразнак аҷыҷмаса реиԥш инаиқәибаҳәеит еиуеиԥышм азҵаарақәа: Дабеидыруаз?.. дабеибахьаз?.. Издыруада?… Агәҭахәыцра иаамҭам. иажәа инаргӡатәуп.
– Инашәыгӡа шәажәа, сшәыкәыхшоуп… дабажәдыруаз, сабиашьа, агыгшәыгқәа егьырзымхаз, саб иашьа?…
Аҭаҳмада, иаԥхьа игылаз ауада ҭшәа ашә ашҟа маҷӡак днаскьан, ацәажәара далагеит:
– Дад, ажәытәан, аурыс ҳәынҭқар ихаан, иара убас аменшевикцәа Аԥсны ишагьуа ианықәыз аамҭазын, ишыжәдыруа еиԥш, ари абаа акырынтә бахҭас иҟарҵахьан.
11910 шықәса рзын, уаб иашьа Адгәыри сареи абри зышә ҳалагылоу ауада ҭшәаҿы ҳаицҭакын…
Уи ҭауади-аамысҭеи рыцәгьа-цәыԥхамшьара  хацәнымырха иаҿагылаз аԥсуаа ырҷкәынцәа дреиуан; ахақәиҭраз зыԥсы нҭыхуа иқәԥоз уаҩын, аҳратәра зеиԥшраз ибон, алакҭа дҭаԥшуан азын.
«Ааи, уи дықәԥон, – дхәыцуан архитектор, – абарҭ иаабо ашьхақәа, акаршәрақәа ауаҩытәыҩса иԥсҭазаараз ибахҭамхарц азын».
– Адгәыр ашьра иқәын, сыҷкәын, – иажәа наигӡоит аҭаҳмада. – Уи аҽынгьы, егьырҭ амшқәа раан еиԥш, дазыԥшын аԥсра. Уажәы-уажәы ҳуада иааҩнаԥшуан, иҳахәаԥушан, аԥсра анапхыц хиаақәа ҳрымпыҵыҵыр ҳәа ишәоз ажандарм ибла хьшәашәақәа, иара аԥсра ахаҭаҵәҟьа аҟазшьа аҿызҵаахьаз ажандарм ибла хьшәашәақәа.
Адгәыр агәамч ӷәӷәа змаз хаҵан. Уи цәала-жьыла мацара акәмызт дшыӷәӷәаз, доуҳалагьы акы  сацәшәап ҳәа ахаангьы игәы иҭамызт, дыџьбаран, ихшыҩ ҵарын, аха ихы изымшаҭагәышьеит, иҩызцәа ҳәа иҟазгьы цқьа ҳзимеиҷаҳаит…
Уарр иумдыруеи, дад, уабацәа рҳабла. Џьгьарда, Ахәҵа, бақьҟан ҳәа иахьашьҭоу? Ирҳәоит, уаҟа, шамахамзар, иҭанхоз хацәагьы ҳәсагьы уаа нырзарақәан, уаа еизыз-еиҵыхқәан ҳәа. Ахацәа ркәымжәқәеи ркабақәеи зӡахуаз бақьҟанаа рҭацацәеи рҭыԥҳацәеи Адгәыр иԥшреи исахьеи рзын абас рҳәон:
– Адгәыр шәагаала ҳ-Бақьҟан иҭанхоз ахацәа зегьы дрылукаауан, игәышԥы аҟьаҟьара икыдрыԥхаа икыдыз иҳазырҭра баҩышԥсарақәа абахәаԥшь ианыԥхошәа игәыҵаԥхон, иӡара пан, амацәаз дкылуршәартә. Ихыжәҩабжьқәа, егьа афархы даиуазаргьы, хаҵа-хыжәҩабжьк дузидкыломызт, адауаԥшь диҩызан. Адгәыр ҭеиҭԥшла аеҵәа дацлабуан, ҳарԥарцәа зегьы дрылыҷҷон.
– Зегьы дыргәылҷҷозар ҟаларын уи, иара Бақьҟан анҭыҵгьы, – иажәа наигӡон аҭаҳмада. – Усеиԥш, аԥсабара иагәаԥханы есқьынагьы иазшагәышьом ауаа. Усеиԥш иҟоу ауаа амилаҭ рырҳәарах азҩыдара иашьанақәоуп, иара ус цәала-жьыла, ԥсабарала мацара урыхәаԥшуазаргьы. Усеиԥш иҟоу ауаа амилаҭ-шьа ирлас-ыралсны иацәыӡуа иалагар, амилаҭшьа еицакуеит, амилаҭ ссахоит, ахыԥсаа-ҿыԥсаарахьы, аныӡаарахьы ахы архоит, ахау сҟан уи агәхьаа зкыдаз!..
Абасеиԥш иҟаз амилаҭ хьӡырҳәага ҵара имаӡамызт, ҷышәра хәыҷӡакгьы издыруамызт.
Адгәыр иахьеи уахеи дызлаз, иԥсеиԥш иибоз ҳажәлар рашәақәаҵәҟьагьы, шамахамзар, иҳәомызт. Ианиҳәозгьы, ииҳәоз «Амҳаџьырра ргәаҟашәа» акәын. Убри амшмыжда, дшыршьуаз анидыр, амшмыжда аҽынгьы игәалашәеит абри ашәа. Агәаҟра бааԥс, амилаҭ амшын рыӡхыӡлара иахылҵыз агәаҟашәа. Адгәыр игәы еихьнашьуан ари ашәа ахьгәаҟашәаз, аха ишԥаиурыз, уи иара иаҳа иҿы азцон, игәы иазааигәан, иԥсҭазаара кьаҿ ызҟамлеит даҽа аԥсуа ашәак иаҳа игәы иахәартә еиԥш. Игәаҟ ашәазаргьы, иашәан, иҳәон игәы-иԥсы зегьы аларҵәаны, иҳәон иара иҿы еихазкырц зҭахыз ауаа – ҭауади-аамысҭеи аҳәынҭқар илаапкқәеи рцасҳәа. Иҳәон ари ашәа, иаарласны амч мҽыӷ иахәаҽырц иҟаз иԥсҭазаара кьаҿ иара амҵәыжәҩақәа ирымеидарц, иҳәон абри ашәа, ауаатәыҩса зырԥшӡараны, адгьыл алакҭа хыргәыкран иҟаз иԥсҭазаара аҵыхәтәантәи ақәыԥсычҳарақәа абаа аҭӡамцқәа ирҭыԥраан аҳауа цқьа иалаларц, аԥсабара цқьа ианыларц азыҳәан…
Адгәыр дыкнаҳан дыршьырц ашьауӷа иқәын.
Иара иҭахгәышьан иабацәа ршьала ирҵәыӷьоу идгьыл ҭынч ихы нықәҵаны дыԥсырц, ма уи ишьам дгьыл дбаӷьаӡа дшықәгылоу дҭахарц, аха урҭ ауаа дгьыли жәҩани рыбжьара дынкаҳан дхәыларшьырц иақәыркит…»
Адгәыр дыкнарҳаит шахала…
Хаԥыцла ашаха хҵәаны деибга-деизҩыда адгьыл деиҭанықәгылт иара, уара уаб иеиԥш аԥа диоурц, дабхарц азын, уара ухаҭагьы шабхауаз дахаанхарц азын…
Деиҭакнарҳаит…
Адгәыр дырҩегьых иԥиҵәеит дызлархәарыз ашаха…
Ас еиԥш зықьҩык рахьтә аӡәы иоуп изылшауа. Асеиԥш зылшаз ауаа усҟан аҳәынҭқар иаамҭа еиқәаҵәа аангьы иршьыр зинӡамызт. Аха аламысдақәа рнапаҿы азакәангьы зыламыс цқьам ауаҩы иҩызцәоуп, иахьабалак итаруеит, иахьырҭаху амаа арҭоит.
Аҳәынҭқар имаҵуарқәеи аҭуади-аамысҭеи рзын Адгәыр ашәақь иҭҟьаз ахы цаҳә-цаҳә даҩызан. Уи ахыцаҳәцаҳә рԥырхагамхо икашәарц азыҳәан, урҭ азакәан анапқәа ахьҿаҳәазгьы иԥдыртлеит. Азалымдара агәыҵаӷара, кылкаан иаахоз, ахыцаҳәцаҳә камшәар, ԥсыхәа амоуртә аҭагылазаашьа ҟалеит убасҟан.
Убасҟаноуп Адгәыр аҟаҿыҳәа инапсыргәыҵа дацҳан ижьы анҭижәаз. Уи ианпы иацрыӡсан ицоз ашьа цаҳә-цаҳә имаҿа зегьы инахьыгӡаны, дууаӡа дыԥеит абри ҳзыдгылоу ауада аҭуан ахь, амҳәыр еиԥш, иааирхеит имаҿаҭыԥ…
Архитектор ицәа дынҭаӡыӡааит, аҵаа еиԥш, ихьшәашәаӡа иҟаз гәҭыхак рҿыхо ишьа идақәа инарҭысит, ицәеижь иналсит цәаныррак… Уи иаҳахьан иаб иашьа Адгәыр дахьыҩнаршьыза уада аҭуан аҟны ишьала имаҿаҭыԥ аниҵеит ҳәа, аха издыруадаз уи ахьыҟаз…
– Абарҟа, ишубо еиԥш, аҩаӡарагьы мариаӡам, – инаигӡон аҭаҳмада иажәа. – Абарҟа аҩаӡара ауаҩ ихаҿы аагара еиҳагьы ицәуадаҩхоит, Адгәыр уи анилиршоз аԥхьа дызлакнарҳаз ашаха ҩынтә иԥҵәаны дышкаԥахьаз игәалаиршәар…
…Иҟалап убри ашәымҭаз уиа уаҩ идақәа ирҭагьежьуа ирҭаз амчқәа зегьы  рҽеиздыркәкәазааргьы. Адгәыр уи ашәымҭазтәи игәыхәтәы наигӡеит: ауаа ирзынижьит имаҿаҭыԥ, насгьы уинахыс уаҳа дрызкнамҳаӡеит; иԥсы илшәшәаны дкаҳаит. Ҵоуп, иара дзымпыҵакыз, ашьаарҵәыра зымпыҵыкәкәоз агыгшәыгқәа рыгәҭакы уамак иацәыхарагәышьамызт ари алахьынҵагьы…
Инаиқәибаҳәеит… ирыбаргәуз!.. Уаҩы диԥырхагамызт, дыԥслымткны дышьҭан… ашаха зцәа зыхнаххьаз ихәда оацәаххырахьаан…
дырхәаҽит Адгәыр, ауаҩытәыҩса ирыцҳара зызмгаша агыгшәыгқәа… Уи ишьала дыргәалашәарц иҭахын ауаа қьиақәа, ашьа зызкаиҭәоз ауаа қьиақәа. Абраиҟара збаз рахьтә зыԥсы ҭаны инхаз сара аӡә заҵәык соуп, дад. Саргьы машәырлоуп сшеиқәхаз… Уи аӡбахә уажә ара иабаҳәатәу…
Еиҭасҳәахуеит… Уара уаб иашьа ишьа азин унаҭом уи имаҿаҭыԥ зниҵаз абаа аҭуани иԥсҭазаара аҵыхәтәантәи ақәысԥычҳарақәа зныҩыз аҭӡамцқәеи рырбгара.
Абарҭ ажәақәа рышьҭахь аҭаҳмада икәшан игылаз ауаа дрыҳәеит заԥхьа игылаз ауада аҭуан аҟны дманшәаланы напыла днаӡартә еиԥш чаԥарак изааргарц.
Уи иажәа нарыгӡеит.
Аҭаҳмада икыдҷҷа иҟаз акьыр дахӡыӡаауа, амаршәа кны амхра далагеит ауада аҭуан агәҭан џьара. Уи иблақәа дук мырҵыкәа мцабзк кәеицеиуа инархыԥхан, иааихалашеит. Кьыр шкәакәала ишәыз аҭуан агәҭаны инанԥхеит Адгәыр ишьала ианиҵаз амаҿаҭыԥ.
Аҭаҳмада ачаԥара дналбааит, џьамыӷәа цәгьала, ааӡабла иҭәыз иқәра ду азбжак еидара хьанҭаны ижәҩахыр инықәхны илкаижьызшәа, далскәантарӡа… Ашьшьыҳәа архитектор иаԥхьаҟа дааскьаны днагылеит, нас инапы ҳалалқәа ааиҵыхны, уи ижәҩахырқәа ианрықәкны, ҿааиҭит еиҭа:
– Уара уаб иашьа иҳьа азин унаҭом имаҿаҭыԥ зну абаа аҭӡамцқәа урбгарц, ма ишьацқьа уҵәахырц кьыр шкәакәала, – иҳәан, зхахәы ааилашыҩкхьаз арԥыс наӡа-ааӡа иџьымшь мзаҿа ҟьаҟьақәа лаԥышла еиԥхьышьшьаауа дышнеиуаз, – «Анаџьалбеит, Адгәыр имцабз рхымлаӡаришь абриа ӷлам иаҩызоу арԥыс иблақәа!» – игәахәуа, уи ибла еиқәарақәа кылблаауа днархыԥышлеит. Азныказын арԥыс иблақәа нҭылашьцаазшәа ибеит аҭаҳмада, нас уи иблақәа амцабз рхыҵәало деибакит, аҵыхәтәан иххаӡа лашарак ааиҿықәлашеит.
Илаԥш еихмырсыӷьӡакәа дахәаԥушан амаҿаҭыԥ.
Архитектор иаԥхьа дгылазшәа ибон ахаан иимбацыз, аха идыруа дааҟалеи уажәи рыбжьара дзыхӡыӡаауа апатреҭ ианыԥшны, зылахь еиқәҵаны ихәаԥшуаз, зшьапқәа  ԥданла иԥаху, зыхҭырԥа еиқәаҵәа зхы аварахь иԥхьаҳәаны, амҳацәқәа  рыла иҿаҳәаны изхарҟаца изхоу, заԥсуа кәмызцәа еиқәа еиқәаҵәа акәмызцәа блуз цәыш ақәҵаны изшәу аԥсуа хаҵа, иара зыблақәа рҭаԥшра инасыԥ иаламшәаз иаб иашьа, Адгәыр…
…Иблақәа иазҟәыгом амаҿаҭыԥ, изааигәаӡоу, зыбаҩқәа ахьхьаҳәа адгьыл ацәа иахьҭарыԥсаз иызмдыруа ауаҩытәыҩса ишьала зсахьа нзыжьыз амаҿаҭыԥ.
Архитектор ипроект ала ари агаҿа иқәыҷҷаауа иқәгылараны иҟоу амузеи ҿыц ажәытәӡатәи аекспонатқәа ирыламҩашьо, ирылԥхаауа ирылагылазшәа ибон уажәы абри амаҿаҭыԥ. Уи иргшылоз ахыбра ду, ари ақалақьи атәыли хәыҷи жәытәнатә аахыс гәашәс ирымаз, абаа аҩныҵҟа иҭагылоу аргылара иамоу аԥсуа милаҭтә орнаментқәа зегьы реиҳа аԥсы ҭаны ибла ихгылан амаҿаҭыԥ.
Аҭаҳмада иблақәа кыдхало амаҿаҭыԥ дшахәаԥшуаз, аԥхӡы хьшәашәаӡа инаиқәнаҭәеит. Абыржәымзар-абыржәы сыԥсы маҷханы скаҳауеит игәахәуа аҟынӡа днеит, аха ашьшьыҳәа иаԥхьаҟа днеиҭаҵын, архитектор иҽынеигәыдирӷәӷәалеит.
Игылан урҭ, акыр шықәса еицәыӡны иҟаз аби аԥеи ракәны еибаԥшаазшәа.
– Сара сыԥсҭазаара, сықәра ду иагәылагӡоу ашықәсқәеи амзақәеи инадыркны, асааҭқәеи ашәымҭақәеи рҟынӡа, зегьы абри амш иазырԥшны исымамызҭгьы, шьҭа зқьынтә анышә сафахьазаарын, дад, сыҷкәын… –  архитектор иблақәа днархыԥшылеит аҭаҳмада…
– Иҭабуп, саб… – иҳәеит архитектор.
Урҭ аҩыџьагьы ишәаԥшьны ирҿықәын амаҿаҭыԥ, ауаҩтәыҩса ишьала биарҟра зуа замаҿаҭыԥ…








Рауль Лашәриа

Аԥсынтәыла

Сынхоит Амратәыла.
Сынхоит Амзатәыла.
Сынхоит Аеҵәтәыла.
Сынхоит Аԥсынтәыла.

Сынхоит ашьха, аҿаҩа
Ашәа-хаа ахьырҿаҩуа,
Махәык ԥҵәаргьы аҿеҩҳәа
Саб аԥҵәарсҭа ахьҿеиҳәо.

Сынхоит Ашьхатәыла.
Сынхоит Агатәыла.
Сынхоит Аӡыхьтәыла.
Сынхоит Аԥсынтәыла.

Сынхоит иьахырҵо ацҳа,
иахьырыԥшуа ацха,
Ауаҩраҵәҟьа ахьулҵуа,
Ақәра ду ахьнуҵуа.

Сынхоит Амратәыла.
Сынхоит Амзатәыла.
Сынхоит Аеҵәтәыла.
Сынхоит Аԥсынтәыла.

Сырмеи агәили

Шьыжьымҭанк агәил дазҵааит Сырма:
– Узхьыдышьшьызеи, акыр ухьма?
Уара – сыԥшӡа, уара сымра,
Ӡыхьла амцхә иацы усырхьма?

Сгәил ссир, сгәырӷьара, са сныҳәа,
Ушәҭыц шьышьуа усырлахҿыхып,
Убжьы хала ашәа сыцҳәа,
Ҵыс ӷрак иамхацәаз ҳарҿыхап.

Агәил ԥхашьаԥхаҵо: – Са сгәаҵан
Бахьынӡаҭаршәу акгьы сыхьуам,
Аха исықәҭәеит иаха аӡаӡа,
Уи сцәыхьанҭоуп, исзышьҭхуам.

Аҵәа

Аҵәа кәымпыл, са сыхьҵәаҵәа,
Саҿуп аҿыхра, аԥхӡы схьыҵәҵәа.

Махәык иабыкәу иахьыԥҵәа,
Аҵәа ҿысхуеит, са схьыҵәҵәа.

Сԥыруеит мҵәыжәҩада, сымҵәышә
Аҵәа ҭасыршәт харантә иансыршә.

Аҵәа зегь ҿысхып, знык санах,
Ҵәаҳәла ҵәа-махәык санаах.

Аҵәа ҟаԥшьқәа сыцәҿышәшәеит,
Сымч азымхар ҳәа сацәшәоит.

Аҵәа кәымпыл, са схьыҵәҵәа,
Саҿуп аҿыхра, аԥхӡы схьыҵәҵәа.

Икаԥсоит сшаха аныԥҵәа,
Сымҵәышә иҭасыԥсаз аҵәа.

Аҵыс хәыҷ, уара нҵәа,
Иахасҵароуп ухәда аҵәҵәа,

Ԥыцла икылуфааит аҵәа,
Аҵәа кәымпыл, са схьыҵәҵәа.

Аџьынџьыхәа

Сыԥсыцәгьара ианамыхәа,
ианысмоуӡа сара ԥсыхәа.
Саахьынмҳалартә еиԥш аҵыхәа,
Ишьҭыхны икнарҳаит аџьынџьыхәа.

Аха уи са сгәы иамыхәеит,
Сылабжышқәа зынӡа ирмыхәеит,
Сахьынҳалартә еиԥш аҵыхәа
Иларҟәны икнарҳаит аџьынџьыхәа.

Урашан

Урашан, Урашан,
Урашан ахы ҭыԥшша,
иалашан ашана.
ианалҵ ацәа икәашан,
Аха азыдмрыуа еилышшан,
– Уабаҟоу, – аҳәеит, – с-Нана.

Урашан, Урашан,
Хаҳәк арбылгьан, иархәашан,
Сыӷәӷәоуп аҳәеит макьана.
Ишалаз ацәа ихәлан-ишан,
«Бааԥсоит, ибылшом, бымкәашан»
Аҳәеит аԥҳазаҵә Нана.

Урашан, Урашан,
Иԥшӡаӡа мышәҳәыск ахшан.
Уи иааӡатәуеит: «С-Нана».
Урашан, Урашан
Знык афергьҳәа икәашан,
– Смажәӡацт, аҳәеит – макьана.

Енлео

Зегьы лхьаауп с-Нанду Қәраԥшь,
Агәабзиара лымоуп – арагәаԥшь
Дҵаауеит ҭелла, илҳәоит «аллоу»:
«Мшәан Ҷлоу ирбама енлео?»

Зегьы здыруа, зегьы збо,
Лмаҭа дгылоуп уа дҽырбо:
– Нанду, башҟәыҵра наҟ «аллоу».
Бҿаԥхьа дгылоуп Енлео.

Адгьыл гьежьуама?

Ҳаҭыр иқәаҳҵоит Кадыр, – 
Ауаҩ нага, ауаҩ дыр.
Шьҭа қәрала днеихьеит кыр,
Ишимоу гәыҵхас иара акы:
Игьежьуамашь адгьыл? Агәра игом,
Имаҭа ииҳәо изыхгом.
Кадыр дҟәындҟәындуеит: «Са сызжьо
Бақьыр иоума…» Сгәы зыжьжьо
Уи дысхыччартә еиԥш смажәӡацт…»
Сыхшыҩ макьаназы имцаӡацт…»
Днеины днықәгылт ашҭа агәҭа,
Илабашьа аирсит уа иаҭа,
Акха акымзарак ҵысӡом,
Рҭыԥ иахыҵуам, иқәацом.
Иԥацхеи икәасқьеи иҿаԥшуеит,
иаргьы дара дырҿаԥушеит.
Аҳәысҵәҟьагьы аҳәра иаҿуп,
Ирхаҿыц зегьы ирхаҿуп.
Игәы анӡом, Кадыр, дашшуеит:
«Абри смаҭа акы даршуеит.
Бақьыр иақәхума сызжьо,
Уаҩ мдырс сара сызшьо.
Адгьыл гьежьыр, имыбгои
Зыԥсы ҭоу зегь рхы млахои…»
Ауаҩ нага, ауаҩ дыр.
Даара изқәаҳҵо ҳарҭ ҳаҭыр.
Игәы цәумҟьан ус Бақьыр,
Адгьыл ҳацгьежьуеит, Кадыр.

Аӡын мшы

Амшқәа, абар, абар,
Асы бымбыл ҳдырбоит.
Ибжьыдоуп ацәыкәбар,
Аҵаа шьашьал ҽырбоит.

Дажәхьеит, аха Дадын
Макьана ахшыҩ ҳирҵоит,
Ирҿыжуа уа иуардын,
Абан, абнахь дцоит.

Сынтәак изабгеит Кьаҳә,
Даашьан, изыҿмхит ижь.
Иызҟарымҵазт уаааҳә,
Иԥҳәгьы ус инижьт.

Ҳҭоуп мызла ԥхынҷкәын,
Арахь дара ихьҭоуп.
Даҵоуп қдык Ҷыҷын,
Кыргьы уи хьанҭоуп.

Аҵар ирҳәоит ашәак,
Шӡынроу агәра ргом.
Дыхсырц Чанҭа ишәақь
Шьҭихын, еибагом.

Џьаҭ иргылт ачалт,
Машәыршәа инапы цәҟьеит.
Мац иргылт Ҷаҷал
Ашьацҳәеи ацәҟьеи.

Имақьа ицәыӡт Машьыхә,
Дашьҭоуп, аха иааг!
Ихыроуп аихаԥсыхә,
Илазаҵә иамшуп «аақ»,

Амшқәа, абар, абар,
Асы бымбыл ҳдырбоит.
Ибжьыдоуп ацәкәыбра, 
Аҵаа шьашьал ҽырбоит.
















Владимир Занҭариа

Аԥсуа хәыҷы хьыӡқәа…

Хьымца, Хьыбла, Хьрыԥс, Мардсоу,
Хьӡыс ираҳҭоит ахәыҷқәа.
Рыхьыӡ ссирқәа ирыԥсоуп,
Ирхалашоит рхырҿқәа…

Хьыбла– лыбла ҭыԥхаауа,
Хьрыԥс дауаԥшьҵас изҳалашт.
Мардсоуи Хьымцеи лхыԥсаауа,
Хьыбла лгара дырҵыслашт.

Хьымца, Хьыбла, Хьрыԥс, Мардсоу,
Насыԥ ацзааит шәа шхәыҷра!
Хьӡыс ишәырҭаз шәа шәаԥсоуп,
Шәа ишәыхӡыӡоит Аԥсынра! 

Амаӡа

- Акәарақәа, аӡыхьқәа, аӡыҷҷақәа,
Шәабацо, шәабеихо, абас шәыццакуа?

– Иҳаҳаит ҳара  ҳашьхақәа ишырҳәоз маӡак,
Уи ҳхамышҭкәа, аӡиас аҟынӡа ҳнаӡар,–

Ашьҭыбжьқәа анааиқәо, уа хәлԥазы,
Иазааҳартып ҳамаӡа аӡиас хазы…

– Аӡиасқәа, аӡиасқәа, иааиҭамкӡо шәыԥсқәа,
Шәабацои, шәабеихои абас шәыццакуа?

– Акәарақәа, аӡыхьқәа иҳарҳәап маӡак,
Иаҳхамышҭкәа, Амшын Еиқәа аҟынӡа ҳнаӡар…

Нас ҳашьхақәа рымаӡа Амшын иаҳарын,
Нас ацәқәырԥқәа имҵарсны ирыма ицарын…

Аӡахәа

Нап амаӡам, шьап амаӡам,
Аӡахәа зхало аҵлақәа,
Уаҩытәыҩса  дзырхалаӡом,
Дызусҭада иацлабуа?..

Араҵла ишықәыз, имылбааӡакәа,
Аҽахьнагӡеит уи абҳәаса.
Уантә, џьабаа дук мбаӡакәа,
Инахьынҳалеит ҳара ҳца…

Хыбреи ҵлеи ирхьынԥашало,
Адунеи иакәшеит аӡахәа.
Маӡа-аргама, ихало-ихало,
Ҳбарҵа иааҵалеит ҳӡахәа…

Дарыҟәа хәыҷ

– Дарыҟәа, ҳауԥшәыл хәыҷ, Дарыҟәа,–
Икадыршәуам ихаҵкы,
Дырқьынцыцуа, дҭарҵон рыкәа,
Шьапыла уи дышԥадырныҟәоз?
Дарыҟәа игхарцу акы?..

Дарыҟәа изаархәон маланыҟәак,
Дарыҟәа Аҟәаҟа  дыргон.
– Хәмарра соушәыжьроуп адәныҟа,–
Иажәа ҩбамтәкәа инарыгӡон…

Иара изыҳәан– хәмарга гәарҭак,–
Ашәақь, ахыц, нас ахәымпал…
Дарыҟәа изыҳәан лассы иарҭон
Амашьына-хәмарга– жәа-барбалк…

Аха иаргьы шьҭа дхәыҷума,
Дарыҟәа ихыҵит быжь-шықәса,
Есшар ахәмарра даҿумаҴ
Ашколахь ддәықәлароуп сынтәа…

Дарыҟәа-хәыҷ хәмарга-шәк дрылоуп,
Асаркьатә, амсалых, амҿтәқәа.
Дыхиоуп Дарыҟәа-хәыҷ зегь рыла,
Аха иабаҟоу, мшәан, ишәҟәқәаҴ

Хәылбыҽхала, хәылбыҽхала…

Хәылбыҽхала, хәылбыҽхала,
Сыҩуа, сыҩуа ахәы сҩаҿалан,

Сымра ашҟа снапқәа еиҵысхуеит,
Сымра ԥҭа-касышк ахысхуеит…

Ахцәқәа сыртлоит шьыҵәра-шьыҵәра,
Усҟан дарбан исыҵамшьыцраҴ..

Мцак рыцралоит са снацәкьарқәа,
Исыртлоит  сымра ахцәы - қьларуа…

Иқаруа-ԥҵәахоуп са сыхҳәац,
Ус еиԥш даҽа хцәык сымҳәац…

Сымра -шаша ахцәы- ссир сҳәоит,
Сыхҳәац  шәа-ссирк асырҳәоит!

Сыхҳәа аҩымааиԥш бжьык аҿыҩуеит,
Сышьха ӡышқәа иара рныҩуеит…

Абар сымра, ахцәы ԥаны,
Жәҩанаҿ маҷк иааҽырбаны,
 
Амшын- саркьа инаныԥшылан,
Ацамҭаз сӡамҩа инаншылан,

Ианазеиӷьасшьа цәамҭхаа,
Аҵых алыԥха-агәыԥха,–

Ирцәан ԥшьаала ацәашьы,
Ицоит шьҭалара икашьшьы…

Сымра сеиԥхыӡлап иаашаанӡа,
Шьыжь-шәаԥшь сылацәа хнатаанӡа!


Абас, ауардыншьҭра сышхыу…  

Разны маҟан Бзана зкәыршоу
Адәҳәыԥш иаҵәа снықәлап,  имшацкәа.
Ахаан срымбаӡацшәа, сџьашьо,
Иӡыҩӡа иаагылап ҳмархәацқәа…

Ԥшык скыушәа, снап ашҵақәа еихьшьуа,
Рааигәа саннеилакь– сырдырып.
Иӡыӡымкуа, рхы ҩышьҭых иԥшуа,
Сыгәхьааганы,урҭ аакьыркьырып…

Алахь аҷашьара гәӡны,
Ус ԥшьаала,ҳаҽҵыс хәыҷ снаԥырҵып.
Нас, ауардыншьҭра ԥшааны,
Ишызулац, Бзанагьы снырсып.

Нахьхьынтә, адәы аҵыхәантә џьара,
Рҟәарҟәарбыжьқәа ааҩлап ҳкамбашьқәа.
Алымҳақәа кьацәӡа ҳа ҳла,
Аашьышьқәа рҭыҩрақәа ирҭашлап.

Сцалап ус, суардыншьҭра сышхыу,
Шьыжьы инаркны– хәлԥазынӡа.
Абас, ауардыншьҭра сышхыу,
Ԥсраҽнынӡа, ԥсраҽнынӡа, ԥсраҽнынӡа…

Абас, ауардыншьҭра сышхыу…






















Валентин Кәаӷәаниа

Уааи ҳаиҩызцәаз!

Абна уасит, Ҵыхәа-баба,
Мышә-мышәқьар, уцеит урҳан.
Наҟ уныҵашәкәеит, иухьзеи,
Қәыџьма-қәыџьма-қәыџьмахан?

Ных, еилкаауп, ари еилкааҵәҟьоуп – 
Сҩызара шәызныҟәгом, мап!..
Уааи, уара, ҳаиҩызцәаз, Ҵифка,
«Ҵи-ҵи кәа-кәа» ҟаҳҵалап!

Анацәкьарақәа рҭыӡшәа

Анацәа ду.
– Еи! – аҳәеит, – 
Аӡы сырган
Сгеи! – аҳәеит!

Анацәкьыс хәыҷ:
– Мап! – аҳәеит. – 
Сеизҟәыҿып.
Сҭахап! – аҳәеит.

Анацәа ду
Хәааит, рҳәеит,
Уааи! – аҳәеит.

Анацәкьыс хәыҷ:
– Уыыу! – аҳәеит. – 
Шәсыцхраа
Сызҭаху! – аҳәеит.

Агәылацәа
Неит, рҳәеит.
– Ҳашьа игәы 
Нурхеит! – рҳәеит.

Амацәаз нацәа:
– Аат! – аҳәеит.
Ашьацәқыԥ
Уасыргап! – аҳәеит.

Агәыбжьынацәа:
– Сҟама! – аҳәеит. – 
Уеихысхуеит
Аргама!! – аҳәеит.

Ахысга нацәа
– Сшәақь! – аҳәеит.
Исҭырҟьоит
«Агәақь!», – аҳәеит.

Анацәа ду
Ишәан, рҳәеит:
«Бааины бсыцхраа,
Сан!» – аҳәеит.

Ари ажәабжь
Сарӷьа ҭаҷкәым.
Агәы нханы,
Исанаҳәеит.

Ацуфарақәа

Ҩына-ҩына, ҩаԥа-ҩаԥа,
Даара умхәыцкәа иузҳәарым
Ацу-ацу-ацуфара,
иақәуршәозар –а ферым!

Адгьыл иааӡеит, ифатәуп,
Иамам ашә, иаҿам ахышә.
Царҭа рмоуа уаала иҭәуп.
Изакәызеи?
– Акарпыжә!

Акәаҭана уи аикӡом,
Ацәқәагь, мап, иҵанакӡом.
Аха иаақәҵа адәы… иҳәа,
ицәаӷәо идәықәлозеи?
– Аҳәа!

Иахоу тәыҩоуп, аха иажәым,
Иақәу кьахьуп, аха иҽым,
Тәамҩахә амам, ус ишоуп.
Иарбан уи?
– Акмыршшоуп!

ҩына-ҩына, ҩаԥа-ҩаԥа.
Уажәазыҳәан иазхап.
Ацу-ацу-ацуфара
Иҵегь сгәалашәар – исҳәап!

Аԥсшәа шырҳәо

– Шәрацәаҩума аԥсшәа здыруа?
Шәааи, игәаҳҭап ишыжәдыруа:
Амхәырсҭаҿы, иҭакны аҵыруа,
Анхаҩы дцәаӷәо дыжәбеит.
Иаҳәатәузеи?
– Бзиа ууаит!

– Ааԥынразы, аҵла еилыхуа,
Ма ҭагалан, ашәыр ҿыхуа,
Аҵла дшықәу уаҩ дыжәбеит,
Иаҳәатәузеи?
– Нар улбааит!

– Жәгәарак аҿы аилашәшәымҭаз,
Ма шьыжьык, аԥсеилахамҭаз.
Анхаҩ ажә ихьо шәиниеит,
Иаҳәатәузеи?
– Еиҳа ухьеит!

– Ажцра шәылалан шәышнеиуа,
Иахьеи уахеи ихандеиуа
Хьчак аԥсаса ирҳәуа жәбеит,
Иаҳәатәузеи?
– Убзаҳәит!

– Анхаҩ адгьыл иқәаарыхуа,
Арахә зааӡо, зыхгьы иахәо,
Аԥсшәа иашәҳәар, игәы иахәап,
Иаашәаҭеикып: «Бзиа жәбааит,
Ахьыбҿар, ишәызҳалааит!»

Аԥхыӡ шкәакәа

–Ҵи-ҵи, кәакәа,
Ҵи-ҵи, кәакәа,
дымцәаӡаци ҳара ҳ-Такәа?

– Аеҵәақәа лымбаӡакәа,
Арҵу рашәа лмаҳаӡакәа
Дызлацәари ҳара ҳ-Такәа!

– Ҵи-ҵи, кәакәа,
Ҵи-ҵи кәакәа,
Ахышә шыҟоу баанаԥшы,
Ассир баҳап, бааӡырҩы!

…Ӡиаск неиуеит ахьхьа-хьхьаҳәа,
Ԥшакгьы асуеит ахәхәа-хәхәаҳәа,
Лакгьы шыхуеит аху-хуҳәа,
Цгәыкгьы ыцәоуп ахыр-хырҳәа.

Ҵи-ҵи, кәакәа,
Ҵи-ҵи, кәакәа,
Далоуп Такәа аԥхыӡ шкәакәа.
Илыхәаԥшуеит амза шаша:
«Цәамҭхаа бзиа, сызкәыхшаша!»

АБга аауеит

Шьҭыбжьык гоит агәарабжьарахь
Абга аауеит.
Укьаҿ ушәых
Сишь! Закәызеи аҿаԥарахь?..
Абга аауеит,
Ушьаҵа ушьх.

Уарбан, дарбан ҳашә иацрыхо?
Абга аауеит,
Унеины уиа.
Дарбан ҳуада иҩнало-иҩныхо?..
Абга аауеит,
Наҟ, убла хҩа.

Ацәа шԥахаау – шьыри-шьыри! – 
Иҳазгәамҭакәа иаауеит.
Ссу, ашьшьыҳәа!
Аҵх кашьшьыра…
Ҵисгьы алацәа нҭаауеит.

Абга, умааин,
Абга, умааин,
Уаҭахӡам шьҭа, уаҭахӡа…
ЦӘамҭхаа бзиоуп
Ацәа ҳиааин, ҳацәт,
Имыцәо иахь уца!

Абасоуп иҟалаз…

Ақәа леиуан, аԥҭа хын,
Мас ихала аҩны дахын.

Игәы ҿыӷьуа дыштәаз, ус,
Ихы иазиԥшааит «аус».

Акәтыҵрахь илаԥш цеит,
Иҟаиҵашагьы иӡбеит:

«Уахь сынҭалап, иҟоу збап,
Акәтаӷьқәагьы сыԥхьаӡап».

Уаҳа мҳәакәа, ихы шхаз
Акәытҵара дҭалеит Мас.

Иааилаҭырит акәытқәа – 
Ицәылар акәымхеи ақәа.

Ашәишәиқәа ҳҳәеит «Ҟәыл-ҟәыл».
Иқәихырцоума ҳкәыкәыл?!»

Ирцәыхҟьеит аҟәарҭ акәҷар,
Ҿыҭуа ирышьҭоуп «Кар-кар-кар!»

«Ҟьаат-ҟаат! – акәатақәа ааит
Акәытҵараҿ бжьык ҳаҳаит!»

«Ҳаи-чеи» шыҟалаз аҳау? – 
Аласбагьы шит: «Ау-ау!»

Ақәа леиуан, аԥҭа хын,
Акәытҵараҿ Мас дмыцхәын.

Еилаҭыруан акәытқәа – 
Рҭыԥ иахцан, ицәын ақәа.

Аҟызқәа ркьатеиах ԥҵәон,
Иааҟәымҵӡакәа рбаӷьк ҳәацәон:

«Абасоуп иҟалаз, абас, – 
Акәытҵара дҭахеит масс!»

Аимак

Уԥшьба – сыԥшьба,
Ухԥа – сыхԥа,
Уҩба –с ыҩба,
Уак – сак!
Ԥшьҩык ирзеиыҩмшеит расак,
Ашҭа иҭагьежьуеит иахьак – 
Уака, Сака, Мака, Бақ…

Хкаарашьҭанын, аисуан ԥшак,
иамхон ашшаӷьыч хәашак.
Ҳәынаԥык ҭахмәаруан хәарҭак,
Бгахәыҷык азцон мхырҭак,
Ашьапышьҭыбжь гон ӡынарк…

Ашьац иларшәыз расак,
Сака ибан, ицәигеит Бақ,
Дишьҭат Уака, иҟьо лабак.
Макагь дыҩт – илуам зынӡак.

Уԥшьба – сыԥшьба,
Ухԥа – сыхԥа,
Уҩба – сыҩба,
Уак –с ак!
Ԥшьынтә иузеиҟәшару расак – 
Ԥшьынтә, ԥшьыџьара, ԥшьы-хәҭак?!

Уака даҳәаӡом уамак,
макагь дашьҭаӡам рацәак.
«Исышәҭ, – иҳәеит Сака, – хәҭак».
«Саргьы – хәҭак!» – иҳәахуеит Бақ.
Аха ишԥаршо ԥшьҩык расак – 
Ԥшьынтә, ԥшьыџьара, ԥшьы-хәҭак?..

Уԥшьба – сыԥшьба,
Ухԥа – сыхԥа,
Уҩба – сыҩба,
Уак – сак!

Ахьықәлацәа – иааӡаз шҭак.
Еицҭазыршәуаз иацы хҭак – 
Уака,  Сака, Мака, бақ
Ирыбжьамӡеит уажә расак:
Сака дыҩит, имԥаан Бақ.
Дрышьҭоуп Уака, иҟьо лабак,
Мака иаашьҭлыргеит «абақ».
Иҟамлондаз еибарԥсрак,
рыц аанамгозар расак!..

Ус, иаарывалеит уа ҳәак.
(Иҟам, мап, ара хыҭҳәаак.)
«Ҳаԥ» ҳәа иаашьҭнаԥааит расак,
Ԥшьҩык ирзеиҩымшоз иахьак,
Уака, Сака, Мака, Бақ,
Мап, ишәзаҭом аҳәа вбак!..

Уԥшьба – сыԥшьба,
Ухԥа – сыхԥа.
Уаҩба – сыҩба,
Уак – сак!

Ԥшьҩыуаак шәашьҭамлан расак!..

Абри уазхәыц

Ашьха ӡиасқәа убахьоу?
Ашьха қыҭахь уцахьоу?
Уцахьоума зныкыр Дал,
Ԥсҳәы, Акаԥа, Хәаԥ, Ҵабал?

Ахра хоура уаҿцаахьоу?
Уа агыгшәыгқәа урыниахьоу?
Арҩаш ҭрысқәа урызцахьоу?
Рцәажәабжь, рыччабжь уаҳахьоу?

Ахьча иқьалаҿ уԥхьахьоу?
Ахьча иџьмақәа ухьахьоу?
Унеишәа уҟандаз Амхьал,
Башкаԥсара ма Хәаџьал!

Уаҭаахьоума Қьач абаа,
Иубахьоума лабҿаба?
Уҭалахьоума аӡиас Ԥсоу?
ԥсоу – иудыруанда изыԥсоу!

Ахы абаҵнахуеи Кәыдры?
Амшын иабалало Егры?
Иахьыҟоу удыруама Ҭоумышь?
Изҵазкуа соуҳәанда Ӷәырмышь?

Сҩыза сықәла, абри уазхәыц,
Аԥсны ҭаҳҵаароуп хәыц-хәыц.
Ҳрызцап ҳбыргцәа, кыр збахьоу,
Иуасҳәап ирҳәо исаҳахьоу:

Кәыта ил иахылҵит – Кәтол,
Ачба Лоу иаҳнаҭеит – Ҷлоу,
Ачаа рқыҭа акәзар – Чаарқыҭ,
Ешаа рқыҭагьы – Ешқыҭ.

ЏЬгьарда – аџьгарҭа иазҳәоуп,
еснагь шәаԥыџьаԥла иҭаҳәҳәоуп.
Аҭара ирқыҭамзи ҭараа,
Иахьа ишықәынмхогь дара.

Блабырхәа акәхеит Блабаа рхәы,
Ԥсуа қыҭа ԥшӡоуп мыцхәы.
Цанаа рыдгьыл ахьӡ – Цандрыԥшь,
Гьечаа рыдгьылгьы – Гьечрыԥшь.

Бзана захьӡу – азы бзоуп,
Ӡынгьы ԥхынгьы аԥсы ҭоуп.
Аха сеидру изхылҿиаа Ԥсоу,
Бзыԥ, хыԥсҭа, басла, Гәдоу?

Сҩыза, сықәла, абри уазхәыц,
Ҳадгьыл ҭаҳҵаароуп хәыц-хәыц!

Лагәи Тагәи рлакә

Лакә-лакәиса, Кәыричхан,
Хаԥшь-заҩҩала, Гәыдихан!

Хәыҷи-дуи кыр збахьоу,
Ԥхыӡла амзахь ицахьоу.

Шәааӡырҩы, исҳәоит алакә:
Лыг иқыҭан дынхон Лагә.

Хылԥас уи ихан амагә,
Ихыхәа-ихеиҵон, ашәикәагә.

Еимаас ишьаз напҭырԥан,
Ашәҵа ишәымызт, деиҳәҭырԥан.

Адәы дцәылон, ақәа ибар,
дахьынҳалон ацәыкәбар.

Алада иа изы иҩадан,
Аҩада акәзар – иладан.

Дмыцәаӡакәа аԥхыӡ ибон,
Мра шәахәала иҿы ирбон.

Лагә издыруамызт атәым,
Иҳәатәу ма иҳәатәым.

«Ԥссыкьа» иҳәон, ишыр ала,
дуқәшәар, дуацәажәон блала.

Дӡышон, дӡаагылазар ӡык,
«Амла» иҳәон, ибар хьурӡык.

Дасуан, жьак даниар, атрышә,
Днылаҳауан дзеиуам рышә.

Лагәхеит далашан алакә – 
Ԥсшьарҭас иман, иҩны ақә.

Ӡынгьы-ԥхынгьы деикәаҭәын,
Ҳауа зҩыдала игәы ҭәын.

Далҵуан ацәа рбаӷьҿыҭын,
Дцәаӷәон, длаҵон хкаарашьҭын.

Баша ирӡуан имч-илша –
ица иҭашәышәуан аԥша.

Аӡынраз ишьапы хтын,
Хамын ишәыз быӷьпытын.

Ҳаншәа ибон дзыҩназ аҩныжә,
Илагылан уи анышә.

иамам дашьма, ԥенџьыр, хышә,
Хыбсгьы иақәуп аҵла абӷьыжә.

Лагә дыкҿалон акҿаҩра,
дазынхар ихала аҩнра.

Цыфа имаӡам. Игәыхә – 
Амгьал нықәиҵон иӷәых.

исҳәо лакәуп, уара, алакә!
Лагәажә иашьа ихьӡын Тагә.

тагә дубар, духашҭуан Лагә,
Хылԥас уигь ихан амагә.

Ихцәы ҳәҳәагала иҳәон,
«Бырфын-ҷаԥшь са соуп» иҳәон.

Иеимаа абаҟоу? – адәаҿы,
иеиқәеи ихарԥи? – аҭәаҿы.

Аҵықь-аҵықьҳәа деимсон,
Дмеимсаргьы – деилаԥсон.

Дахшьуп уаргьалак дгьало,
Ҭелла дцәажәахуа: «Алло!»

Лагә дкьыҽуан, тагә дцыркьуан,
ианхандеиуаз «аҵҵы» иқьуан.

Шьыжьхьа аишьцәа ачуан иҭан,
Уаххьа иаҳәон аҳардан.

Ахәыҟаҵараҿ Ьагә быдган:
Абысҭа аниулон адырган.

Акәтаӷь ҭеиџьуан ачуан,
Аҟәџьал ала ачаџьқәа иџьуан.

Аӡыха аираӡом имгьал,
Ажәыха аиҭом иԥакьал…

Лагәи Тагәи дрыман ан,
Лыҷкәынцәа ла лзы игәырҩан.

Иааҟәымҵӡакәа аҟәыд рыпҟон,
Рҿы иҭаӡамыз рҟаҟон.

Аџьыка ааҳрыхуеит ҳәа иларҵон,
ианбаауеи ҳәа ирбарц ицон.

Рқәацә икылырҩуаз ақәа – 
Иржәуан иаҵакны рнапқәа.

Лыгаа ирыгым лагара,
Ршыла рхашҭуеит аагара…

Ран даацәажәеит лхы-лгәы ахшәан:
«Лагәхеит, тагәхеит, дыԥсааит шәан.

Ула хуҩар, амшаԥ цоит,
Хәлар – ишоит, ишар – ихәлоит.

Шәшьапы шәыҵшәыымхын зынӡак,
Шәаанашәаашәа – мҿык-мцак…»

Илызцәырҵит ран  агәыхь,
Даҳәоит ҵәыцак азна аӡыхь.

Аха уҽауҭаргьы аԥсра,
Руаӡәк дузышьҭуам ӡаагара.

Ан лыԥсы иакуп ахац,
Лагәажә иӡбит деиқәирхарц.

«Ан – дануп, иухьзеи тагә?!» – 
Иҳәан, дҩаҵыззахит Лагә.

Ихаршәны лыхәҭак хылԥаҵас,
Дцеит аӡхаҟа, дкьыҽуа цас.

«Башԥасыркуеи ӡык, млак…–
Аӡы итарц даҿыхуп Лагә.

Аха изалыршом иауам,
Ӡыхьла илыхәҭа изырҭәуам.

Ассир ззырҳәо убар иаахә- 
Иааҭиргеит иқьышә «аԥахә».

«Иҩымжәыхааит, сан, аӡыхь,
Сара соуп избырхь агәыхь!..» – 

Ҿааиҭит Лагә иԥсахы ԥжәан,
Иршәт илыхәҭагь деикәашәан.

Лакә-лакәиса, Кәыричхан,
Хаԥшь-хаҩҩала, Гәыдихан!

Хәыҷиҭдуи кыр збахьоу,
Ԥхыӡла амзахь ицахьоу!

Ных, иаҳҳәеит ҳәа, длыгзаап Лагә,
Уи атәоуп иаҳәо алакә.

Кәыдры абацо ҳәа уизҵаар,
Узҵаараз иуеиҳәо, абар:

«Кәыдру? Исҳәо умаҳаӡои? – 
Ерцахә ашьхарахь имцои!»

«Хышә» ицәалаҩашьон «хәышә»,
Дааубар – даҵан аҳаҭхәыжә.

(Мцым ишәасҳәауа уажәык,
Жәацы исалҳәеит ҭакәажәык).

Лыгаа дрыман лыгажәык,
Икәыжә-кәыжә ишәын кәымжәык.

Иман жәык иахылҵыз жәык,
Изымҭацыз хшык ма шәык.

Ижә хеицалон алаӷәра,
Аџьыка аҿишьуан нас убра…

Иҳәа ҳәынаԥк иаҟароуп,
Изҿуи? – аԥҳә аҟаҟароуп.

Аҷын ацәқәа ирыхҟьауа,
Аа, уардынла ицгәы ахьаауа.

Ҳлыгажә хәыҷ ицәгьан иԥан – 
Лагәи тагәи драҳәшьаԥан.

Иашҭа иҭан ахыцәхәыц ар – 
Сынтәа илихыз акәҷар.

«Кәыли-ҷыли, шәас, шәеиха,
Ишәырмазеи шәыбҵы, шәеиха!

Ҳашҟа дықәымлааит ҳаӷак,
Шәҩашьан шәиҵамҟьан ҳҭынахк!» – 

Адҵа риҭон шьыжьнаҵ ар – 
Сынтәа илихыз акәҷар.

Иҟарулуан аҟәарыл,
(шыхәра иқәтәон лыгаа рыл.

Лыгажәына ир еиқәшәан,
Урҭ еидыкзылоз ашәан:

«Кәыли-ҷыли, ҵиу, кар-кар,
Ҳарҭ ҳацәшәом аҵаа, аҭакар.

Ҳаҟоуп бџьарлагьы ҳаиқәных,
иааиз дықәаҳцауеит дӷәых!..»

Ицәан лыгаа рҳабла ҭынч,
рыхшыҩ аасҭа еиҳан рымч…

(Уажә исҳәахпи џьара мцык)
иман лыгажәына мҵык.

Ҵиу-ҵиу-ҵина ахьӡын амҵ,
ла-шәк ирзыфомызт ахәамц.

Ҳаирпланра ауыхуан амҵ,
Лыгаа рҽақәрыжьуан ахәамц.

Иҩышьҭыԥраа ицон Ҵабал, Мысра…
Рҽагдырхомызт чара, ԥсра.

Лыгаа рлыгажә иԥаҵа
Илагәыгәуан акаҵа.

Ааи, уи дыҟоуп уамашәа,
иҟаимҵои ианихҭашәа!

Кәыркәа ашоура данареиџь,
Дҭалеит ҽыкәабара аҵеџь.

Нас агараҿы шьыбжьон,
Дгарлан, қьафла иԥсы ишьон…

Лыгаа срысасит шьыжьык,
Рыҵла иқәтәан уа шьышьык,

Рыжәқәеи рҳәарақәеи еиҵан,
Рҳәар раасҭа рыжәқәа еиҵан.

Ргәашәқәаа ҿыжуан имлакын,
Рлақәа ршьуан ркәытқәа иркын.

Рцақәа кәашоит, -а мҩа рышәҭ! – 
Шьыжьнаҵы иаҿуп цыгәхыршәҭ.

Рҳаблаҿ чара-шәаҳәабжьын,
Реишәа иқәыз кәыбыржьын.

Уаа-шәҩык аишәа иахатәан,
Рышәыҩкгьы иахәон атәан.

Рҭаца ҿыц лҿы ҟьашьын,
Маҷӡак дкьаҳәын, маҷк даԥшьын.

Лыгаа дрыламшәацт ла леиԥш,
Дшааргазҵәҟьа дышуеит алеиԥш.

Абар Лагә – аҭамада,
Лыгаа рҳабла ахада.

Имагә ивараҿ ишьҭоуп.
Иашьцәа ршыкьымҭа уажәшьҭоуп.

Рыззегь «ам хыжь-хыжь» иаҿын,
Имлаго ихаҿы рхаҿын.

Рнапқәа еиԥшын зынӡа абжьас,
Аишәеи рқьышәи иахьрыбжьаз.

Тагә кыршифоз деимгәачит,
Ддәылҟьеит, хәмарра дцошәа «Џьит»…

Лыгаа рҳаблаҿ уажә ааԥнуп,
Рыззегь Дӷамшь аӡы иаԥнуп.

Аҵәаҳә хәыҷқәа цәгәырс иркуп,
«Ԥсымилаҳ» ҳәа акы рҿакуп.

Ԥсыӡкроуп дара зҿу инеиужь,
Рыҵәгәыр иаҿоу – кәтыжьуп, кәтыжь.

Аха иркуа ацәа рәцоуп,
Ԥыла рбом – рус рацәоуп.

рыԥсыӡ зцырфауа хырҵәуп,
Абжьааԥны изычыоу рҵәуп.

Исҳәо лакәуп, уара, алакә!
Аа дахьгылоу Хылԥа-магә.

Иааикәыршан зегьы лроуп,
Амбатә зхылҿиаауагь иароуп.

Унан, Лагә насыԥда Лагә,
Абри акәыҵәҟьоуп алакә – 

Џьынџьыхәаҭран алра ибахт,
Иршо иԥаҵа, дааҽырбахт.

«Алашә ииҭаху – ҩ-блак,
Шьҭарнахыс сакышам млак.

Сыла иабо, сца иакып – 
Аџьынџьыхәа сҽасыркып…»

Лакә-лакәиса, Кәыричхан,
Хаԥшь-хаҩҩала, Гәыдихан!

Хәыҷи дуи кыр збахьоу,
Ԥыхӡла амзахь ицахьоу!

Иԥсра жәбааит уаҳа злоу,
Ишсашәҳәара – шоу, ихәлоу?

Нҭыҵҟа шыҟоу ишуеит лак,
Еиӷьхап наҟ ихсыркәшар ҳлакә.

Лагәи Тагәи ҳрылҵып шьҭа,
Ҳрыхҟьар алшоит, ҳаӷеиҭа!

Иреиӷьу ҳишьҭалап ҭынхак,
Ҳаамҭа иазҭаша лыԥхак.






Енвер Ажьиба

Армаӷьырма

Армаӷьырма иеимаа ишьоуп,
Иеимаа ишьоуп хацлакыда.
Иласба  зәтәоума, иҩуа ишьҭоуп,
Иласбагьы – шьапеимаада.

Арҭ зегь џьазшьо абду Ԥагәа,
Ихәламсыкәа аӡы имжәи.
УАжәеиԥш усҟан уи даудагәаз,
Абду Ԥагәа шьҭа мдажәи.

Ибла иабо илымҳа иҭасуам,
Аха иуҳәо еилиргоит.
Имаҭа дицны ампыл дзасуам,
Аха амба уи ихьчоит.

Абду гәырӷьа, рамаӷьырма,
Шьапеимаада аласба.
Хацлакык лыԥшаазап Сырма.
Иахаркьакьан алаба.

Дыҩны дааиуеит,
Лашьа длышьҭоуп,
Иара дашьҭоуп аласба.
Аанда лаҟә иахыԥеит қәашаҭк,
Ахәыҷқәа шыҩуаз анаба.

Иаргьы рышьҭалт хыма-ԥсыма,
Ашҭа иҩуа иҭоуп зегьы.
Абду Ԥагәа насыԥ иман,
Дгылан дрыхәаԥшуеит уажәгьы.


Кәана

Иан лшьамхы дзанымҵит Кәана,
Шьҭа дхәыҷума, хаҵарԥыск.
иуҭахызар ассир шана,
Аҽыҩ дашьҭоуҵар даԥысп.

Сан бабаҟоу?.. Сан ба быда…
Сан исзааги… Сан сыртәа…
Сан схәы цәырга… Сан аҟәыдгьы…
Сан, бышьҭамлаӡои сынтәа

ҭынч атәаха, ҭынч аԥсшьаха,
иан илиҭарц игәы иҭаӡам.
Адунеи бгоушәа итәарҭа дҩахар,
Иҟаиҵашагьы уск нагӡам.

Абас, абас, абас мацара,
Сиамтәи еицииз реиԥш еицуп,
Кәанеи иани, рыхш ацареи – 
Рдунеи гәырӷьахәуп, мшаԥуп.

* * *
Ҳгәыла иҳәынаԥқәа ҳахҭаркит,
Ҳара ҳҳәынаԥқәа ҳзыхгмоызт.
Санду лашәхақәа еимаркит,
ианеицыла ирызхомызт.

Ҳусқәа ҽеиӡам еилҳаргароуп,
Ҳгәыла игааит иара итәқәа.
Ҳацгәы алеишәагь ааҳнарбароуп,
Ишыҟоу ргәаларшәо ацыгәқәа.

Ҭагәи Ҭаси

Ас аиԥш аишьцәа шәа ижәбахьоума,
Шәынтә еинаалоит,
Шәынтә еисуеит.
Ас еиԥш ахмәаршьагь жәбахьоума,
Мпылк еимаркын еибарсԥуеит.

Рҟазшьа еиқәымшәеит Ҭагәи Ҭаси,
Мышкы еибамбаргьы ҟалом.
Лаҳачангьы урҭ еиҿамси,
Лаҳа гәараҭкгьы рызхом.

Жәаха еимаркын маланыҟәак,
Ҭагә иылмҳа Ҭас иҿиршааит.
Ирзаазгаз урҭ раб Шьханыҟәа,
иаармыихын, ргәы ԥшааит.

Ас еиԥш аишьцәа шәа ижәбахьоума?
Ас еиԥш ахәмаршьа жәбахьоу?
Ҭагәи Ҭаси шәрыниахьоума?
Шәаргьы ишәҳәароуп шәзықәшәахьоу.

Анна

Лнапы нкылан – Анна, Анна
Лан дылгоит аҟәарахьы.
Аҿыцныҟәа ҳаӡӷаб шана,
Анна, ауԥшәыл, Анна ахьы.

Бзиа ишԥалбо амшын ҿыха,
Ацәқәырԥа анасуа аҟәара.
Лгәы ҭагылом, лгәы лыхоит,
Илҭахуп аҷнышқәа рбара.

Лнапы нкылан – Анна, Анна,
Лан лыҽлымылжәарц деихоит.
Аҿыцныҟәа, аҳӡӷаб шана,
Лыччаԥшь мроушәа икаԥхоит.

Аннеи ааԥынреи

Ишԥеинылеи ашҭа шәҭыла,
Аԥшӡа, аԥшӡара еизганы.
Анна дгәырӷьаҵәа уа дрылоуп,
Акыр-кырҳәа лыбжьы хҵаны.

Ашәҭ еизылгоит, илымпыҵшәоит,
Лнап ҭахә хәыҷқәа ирызкуам.
Амра хаара ахац аҿыҵшәоит,
Лыхцәы арԥшӡарц ихьӡыркуа.

Хаз еилаԥыруеит ахьачԥаԥырқәа,
Урҭ гызмалқәоуп, илызкуам.
Ахьачԥаԥырқәа – ашәҭыц ссирқәа,
Анна илеиԥшуп – ҭыԥк иазкуам.

Раха змам аҳәыс заҵәыкоуп,
Ақьышәқәа аалнаухам ашьац.
иамаӡоугьы уи гәҭакыкоуп,
Хәылбаҽханӡа хала ичарц.

Ишԥеинаало ашәҭқәеи Аннеи,
Аԥарԥалыкьқәа, нас аҳәыс.
Жәҩан иаҵәареи, амра ԥхареи,
ианеиларгӡо зегь урс.

Хаԥҭина

Бышԥацәшәаӡеи ала ԥина
Ҳаԥшӡа, ҳахаара Хаԥҭина.
Ацәа балахан шьыжьы,
Барҿыхарц иаргеит абжьы.

Аху-хуҳәа ишлааит аԥина,
Хьаас избымаӡеи, хаԥҭина.
Ала шлароуп, ус иаԥуп,
Ашәҭқәагьы ҿыхан ибзыԥшуп.

Амра ибықәнаԥсоит ахь-рыцқәа,
Ашәҭқәа баыччаԥшь рҿаԥсоуп.
Ибыхцәԥароуп хаш ашцқәа,
Аӡаӡа еимхәыцқәа еихаԥсоуп.

Аԥсаа рашәа – бгәыҟаҵага.
Аԥсабара ԥшӡоуп, ихаауп.
Иҭаслымхеит аԥина хага,
Ишбеигәырӷьаз шьҭа еилкаауп.

Ус анакәха, ҳа ҳ-Хаԥҭина,
Ашьыжь бҿыхара иазыԥшын.
Иҵыхәаршәшәазар ала ԥина,
Саламк бнаҭар аҭахын.

Иҟам-ианым

Иҟам-ианым шьҭа уабахәо,
Алакәқәа иарҳәақәаз арцәоуп.
Леиуа ирхиароуп алабахәа,
Дышьхауаҩхарц игәы иҭоуп.

Блала ибароуп аҵангәара,
дырыхсроуп абахәқәа еимданы.
Нас дазкылсроуп уи аӡгара,
Дхынҳәыроуп ашәарах баны.

Амҩан арҩашқәа рҽырԥагьа,
иахьеинырҟьо хаҳәи-мҿыхәи,
Днымҩахыҵын – хаҵа наган,
Ӡыша хҽыганы днархымсуеи.

Игәы иҭаӡам сшәап, сааԥсап ҳәа,
Илакә фырхацәа игәы дырхаҵеит.
Аанҟә хыларгь храк сагап ҳәа,
Дазхәыцхьоума ҳа ҳфырхаҵа.

Уи даԥсуоуп, уи дфырхаҵоуп,
Уажәнатә дзыхьӡашақәа иӡбоит.
Дышԥахаҵахо ашьха аҩыҵак,
Хаҵаҵас ахрақәа дрызцоит.

Уаҟоуп имчқәа цқьа иахьԥишәо,
Игәашьамхгьы ахьҵархо.
Аашьароуп иахьагьы дызынмшәо,
Леиуа дыҟам деиҵахо.

Ашәыр

Цыра-цыра, ама цырак,
лаҳа цырак еимлакы,
Абҳәа цырак, аҳа цырак.
Аҵәац ырак – зегь рыхкы.

Анна еизылгеит абаҳча дҭалан,
Лкалаҷкәыр хәыҷы лырҭәит.
Ргьама лбом макьана лхала,
Лан илҿалҵарц дыццакит.

Аа, дахьааиуа дкаҳа-бӷало,
Илцәыхьанҭоуп лкалаҷкәыр.
Цыра-цыра зегь неилалан,
Анна еизылгеит иахьа ашәыр.

Аннеиакәҷарақәеи

Иҷырҷыруа кәҷара гәараҭк,
ланду ихылхын ҿыц еиҭа,
Ирылҭом Анна шьҭа урҭ ԥсгарҭак,
дыҩуа дрышьҭоуп, еиԥхьыртта.

рыԥсы лцәыргоит, иҩуа, иҩуа
Ларгьы дыҩуеит, дрыхьӡаӡом.
Дызрыхьӡазҭгьы ршәаџьк ҳәа мааҩуа,
Дышрылахмәаруа инлырҵәаӡон.

Аха ус рыкра мариазҭгьы,
имариазҭгьы рнырҵәара,
Агәы каршәны рангьы тәазҭгьы,
Акәҷар ахьӡомызт азҳара.

Дрышьҭаз Анна акәҷар ԥхарсны.
Даргьы ҽыҵәах ҟарҵалап.
Рангьы ҟәарҭуаз агәы каршәны,
Амра рыхәлаччо иблааԥшлап.

Адырганҵыхәа

Афыр-фырҳәа иаҟьоит аҵыхәа,
Аҵыс ԥшӡа, Адырганҵыхәа.
Шықәсык иҟамызт ахабар,
Аԥхын иацны иаахт, абар.

Инықәс-аақәсуа, инкаԥа-аакаԥо,
иара иашҭан иԥхьаӡо,
Ҳашҭа иқәуп, лаԥш ахыԥом,
исымбартә еиԥш аҽаӡом.

Адырганҵыхәа, сҵыс хазына,
Ишԥасҭахыу ашәак уҳәар.
Иуцлырӷызрын саҳәшьа Хьына,
Уашәаҳәашьақәа лгәаԥхар.


Ақәача

Ақәа леиуеит: каԥ, каԥ, каԥ,
Ақәача гәыӷрьоит: ҟьаԥ, ҟьаԥ, ҟьаԥ.
Аҩаршьҭрақәа ӡыла иҭәуп,
Шьҭа инырхылан иӡсалатәуп.

Аха акәата агәажануп,
Ақәача аӡсара арҵатәуп.
Ҵыԥх иқәачамзи иаргьы,
иахьеиԥш имлеиуаз ақәагьы.

Ақәа леиуеит: каԥ, каԥ, каԥ.
Наныкьароуп: ҟьаԥ, ҟьаԥ, ҟьаԥ
Аӡытҟәа агьежьқәа анҵо,
Ақәача хыршәлоуп, иӡсо.


Ԥхнымш

Адыд жәҩанахьтә гәыр-гәыр-гәыр,
Амацәысгьы – ҵыр-ҵыр-ҵыр.
ИКыдхәаша ласы ақәа,
Ирықәануеит адәқәа, ахәқәа.

Ҳаргьы аҽеидкылара ҳахьӡар,
Издыруада ҳамбааӡар.
Ҳарбааӡаргьы хьҭа ҳакрым,
Ҳшәыргәындаха ҳхы ҳҵәахырм.

Аԥхын иамоуп иара аҵас,
Ҳаргьы иҳамоуп ҳара ҳҵас.
Ак иацәымшәо ҳа ҳхәыҷроуп
Ҳааҭымшәаӡо акәа ҳҭоуп.


Анду амаҭеи

Ихәмаргақәа еиԥхьытта икажьуп,
имаҭәақәа хезы еилажьуп.
Ианду дишьҭоуп зегь еизго,
иара дызҿыц ауп – лгәы дарго.

Данскьаны дыччоит акыркырҳәа,
дацәшәаӡом дихьӡа дылкыр ҳәа.
Уа длызкӡаргьы длыпҟаӡом,
Длыпҟаӡаргьы илырцаӡом.

Уи идыруеит ахәыҷ бжьыс.
ианду дылмоуп рыххатәыс.
Згәы ԥымҵәо, згәы былуа,
Илылшозеи шәымҳәауа.

Ажьи Кәадац

Амра агылара иахьӡаанӡа.
Аӡаӡа еимхәыцқәа шьҭанарбаанӡа.
Дарбан аҟәшәара иахьӡахьоу,
Хәдахаҵакгьы ҟазҵахьоу.

Ацәа иалахаз шьыжьы,
Имаҳаит ауп аԥсаабжьы.
Иреиӷьу амузика абаҳчаҿ,
Аӡаӡа еимхәыцқәагьы уи ашҭаҿ.

Аԥсабара зегь ашоит,
Напҟазала зегь қәнаҵоит.
Шьыжь агылароуп инхаз,
Дцәалашьшьымхарц ишьҭахаз.

Усҟан амрагьы гәыбзыӷхоит,
Аҵарақәа рашәагь ҿыцхоит.
Аӡаӡа еимхәыцқәагьы раӡнышхоит,
Изхыԥсылоу ашҭагьы шәҭышхоит.

Уи ашҭаҿы инхо са соуп,
Сқыҭа иахьӡу Мгәыӡырхәа ауп.
Акырӡа ассирқәа шәсырбарц,
Сышәзыԥшуп – Ажьи Кәадац.

Ашәҭыш гәараҭк

Иааҳакәыршан ашәҭыш гәараҭк,
Аҟаԥшь, аиаҵәа, аҩежь.
Ишԥасҭаху сан лзы ҳамҭас,
Шьыҵәрак ашәҭқәа ааизганы.

Аха рааигәа са снарышьуҭам,
Ашьхыц хыҵны ирыхьчоит.
Иаасыргәаар, инхылан сышьҭа,
Аҩны снеиаанӡа исыхьӡоит.

Исҭаххарыз – шьыҵәрак акәын,
Сан дсыргәырӷьон, лгәы ҟасҵон.
Рыԥсы цәгьамызҭгьы, сан лакәым,
Аныс иҟоу зегьы ирызхон.












Гәында Сақаниаԥҳа

Алабашьа сасра ишцаз

Алабашьа сыҩны инхон,
Есыуаха алакә аҳәон.
Иацы иахьыҟаз,
Изыниаз,
Ашьха ишхалаз,
Уа иабаз,
Амшә шаԥылаз,
Абга шшәаз,
Арҩаш ирны,
Ага ишааз,
Ишаԥылаз адуоцәа,
Ишҭанаргьежь анацәа,
Амшын ишҭалаз,
Изыниаз,
Ӡызлан шана
Уа дшабаз,
Аӷба иҭалан
Ишӡысоз, 
Аԥсыӡ дуӡӡақәа
Ишрыхьӡоз,
Ишраԥысуаз,
Ишԥыруаз,
Амза аҟынӡагьы ишнаӡаз
Аеҵәақәа ԥхьаӡаны,
Жәҩан ишылбааз
Иаашоны.
Дунеи иакәшан
Зегь шабаз,
Аха аҩныҟа 
Амҩа шхаз,
Ацәа аиааиуан
Ԥхыӡ абн,
Алабашьа
Сыҩны инхон,
Зегьы иџьаршьон
Изаҳаз,
Алабашьа
Сасра ишцаз.

Алакә хчы

Лакә ақыҭан
Ахчы нхон,
Алакә ссирқәа
Уи аҳәон.
нанду лакәзаап
Изӡахыз,
Лакә мацарала
Изырҭәыз.
Ахчы аҩныҵҟа
Асы ауан,
Аԥхын
Ашәҭ лыԥшаахқәа
Шәҭуан,
Зегьы ирҩызан,
Бзиа ирбон,
Ԥхыӡ сасра ианцоз
Иргон.
Аԥхыӡ ҵыс
Ахчы иҭатәан,
Ихьӡыԥссаран,
Бжьык ҳәа ахан,
Уи ҿырпынын,
Иԥхьарцан,
Абжьы
Уама ицон,
Ихаан.
Уҭанагалон,
Уԥыруан.
Уи ахчы ссир
Ус ишан,
Алакә иалхын,
Иласӡан.
Иара цәажәон,
Ишәаҳәон,
Уаҩԥсы имаҳац алакә аҳәон.
Зегьы ирнаалоз
Ахәыҷы,
Ашә изаатуан ахчы.
Уи аҩныҵҟа 
Зегь ҭаӡон,
Угәы иҭаукуаз нанагӡон.
Иуҭахызар,
Уԥыруан,
Улабжышқәагьы 
Уҵәахуан.
Угәы иалаз
Уи иабон,
иуацәажәон,
Угәра агон.
Уи аҩныҵҟа
Зны ӡынран,
Асы быбышӡа иауан.
Зны ишоуран,
Иԥхынран,
Амшын ҟәанда
Уӡсо уҭан,
Иуҭахызар,
Ааԥынран,
Хкы рацәала
Ашәҭқәа шәҭуан.
Зны,
Ҭагаланын убра,
Ихьыԥссаран
Абыӷьқәа.
Амҩа унықәлон
Уахь
Лакә-лакә,
Уа иҭаҵәахын
нанду ллакә.
Лакә агәаҵа
Асааҭ хәыҷ ҭан,
Акараҳәа
Агәы есиуан.
Уи ахчы
Еҵәала иҭәын,
Аеҵәақәа
Зегь хьӡыркын.
Алакә хчы змоу
Ахәыҷы,
Зегьы иҵозаап
Хәыҷ-хәыҷы.
Згәы разу
Зегь бзиа иабоит,
Аҳәатәхамҵагьы
Дабоит.
Нанду лакәзаап,
Уи зыӡбыз,
Алакә иалхны
Изӡахыз,
Иџьалшьоит лхаҭагьы,
Иалҳәом
Амаӡа аӡәгьы,
Аҵысхә аҟара
Иласуп,
Иара аԥшәымоуп,
Уа усасуп.
Злеишәа бзиоу
Ахәыҷы,
Даргәыбзыӷуазаап
Ахчы.
Гәала умоума, – 
Иҵаауеит,
Зегьы адыруеит,
Иаҳауеит,
Аблақәа амоуп,
Уабауеит.
Уааԥсеит,
Даараӡа уааԥса,
Ԥшьаала
Улацәа еиқәыԥса,
Алакә хчы
Уагоит сасра,
Знык уаниаалар
Анапы,
Иубоит
Иԥыруа ахчы!..
Аԥхыӡ аҳраҿ
Уа усасуп,
Зегь уеигәырӷьоит,
Иузыԥшуп,
Аҳра дуӡӡоуп,
Иџьашьахәуп,
Уи алакә хчаҿы
Иҵәахуп.
Арахәыцеиԥш
Амҩа поуп,
Дгьыли жәҩани
Ирыбжьдоуп.
Баша
Аамҭа умган,
Уан лгәыԥшқа
Даумырган.
Ацәа ықәтәеит
Ужәҩахыр,
Иузыԥшуп,
Уҽы кәадыр!
Ацәа иаамҭоуп,
Идыр!
Шьышь-наани,
Аԥхыӡ аатит,
Адәыиаҵәа
ҞӘашӡа ишәҭит,
Шьышь-наани,
Уцәа хааз,
Уцәа ҭынчыз,
Уҵх ԥшӡаз.
Амра ԥхоз,
Иауаз асы,
Иццакуеит
Асааҭ лассы,
Амҩа унықәлон,
Ус лакә-лакә,
Иуаатуан
Нанду ллакә.
Адунеи
Уараӡәк иутәын,
Ҵыси ҳәыҳәи
Уа иузыԥшын,
ԥстәи-ԥсаатәи
Ргәы разын.
Ажәҩан гәашә
Уа узы иаатын.
Жәҩан ухалон,
Улбаауан,
Амза уаргьала
Лаҟәуан,
Ус,
Ифлыкахон убра,
Мшынк
Унхылон ныҟәара.
Нас,
Ихьтәрашьха
Иԥыруан,
Унышьҭԥааны
Иццакуан,
Иӡыркәихон
Даҽазны,
Уыҩуа уашьҭан
Адәаҿы.
Ассир уалашан
Уаргьы,
Иуҭаху ҟарҵон
Зегьы,
Мшызҳа,
Ҵхызҳа иузҳауан,
Лакә-лакә
Амаӡа аатуан.

Адауы дышҷынҷахаз,
Аҷынҷа шдаухаз

Ӡәыр ижәбазар,
Ишәаҳазар,
Дауы инхарҭа
Шәнанагазар,
Адунеи иҟам
Ианым,
Иҳәатәу
Ма иҳәатәым,
Иҳәатәызар,
Иаҳгәаӷьып,
Алакә гәашәхәыҷ ааҳартып.
Ажәа амоуп
Зегь збаз,
Аҷынҷа хәыҷ,
Митә ианиаз,
Ажәа иналагеит абас:
«Анкьа, анкьа
Санхәыҷыз,
Адауқәа адгьыл
Иананыз,
Иҟалеит абри ахҭыс».
Уиа ҷынҷа, митә збаз,
Митәы зхызгаз,
Митә ианиаз,
Ашьха тәыла
Инхауаз,
Ҭаха изымҭа
Адауы,
Мра шыԥхоз асы азыру.
Дауи аҵани
Еизырсыз,
Дауы ииааирагьы
Згәаӷьыз.
Маанак амазаап
Иара,
Маӡак цәыраҳгоит
Абра,
Аҷынҷа агәҿыӷьра ианага,
Иаҭаххеит
Хьӡы агара,
иагәаԥхеит
Хьыӡрацара.
Улахь имааиуаз аҷынҷа,
Адауы дызԥах, дызҳәынҷа,
Аҽеибнаҭеит – афырхаҵа,
Абџьар шьҭнахит аҽырхаҵа,
Ҟәымжәы, кааба,
Зегь еиқәшәоуп,
Хәымпал, хыци,
Зегьы хиоуп.
Раӡны ҟама чаԥа ахоуп,
Аҳәа ццышәха
Ианахьыс,
Инышьҭыԥрааит
Наҟ ишьҭхыс,
Агеи ашьхеи,
Зегьы ирхыс,
Абас иалагеит ахҭыс.
Хаха ныҟәа
Ахьыбжьаз,
Амацәысеиԥш
Ибыжьҟьаз,
Мышкы хәлаанӡа инаӡаз,
Дауы инхарҭа
Еилзырхааз,
Уа аԥшатлакә
зырыҵсыз,
Дауы инхарҭа
Зырдыдыз,
Изырмацәысыз
Уа злабашьа,
Даугьы дзыркәашаз
Аиаша,
Ашьха тәыла ду
Зырбгаз,
Ахаҳә ԥсылмӡха
Изырхәашаз.
Уа ԥшасрахеит,
Кырцх ауит,
Анаҟә хылеит,
Зегьы ааҳәит.
Аҽнышьыбжьон
Уаҟа ихәлеит,
Адауы зны деилашәеит,
Игәы имҟьан,
Дааикәашәеит.
Аҷынҷа аниба,
Деилагеит.
Асеиԥш амитә ду
Згәаӷьыз,
Асеиԥш акаамеҭ
зыӡбаз,
Иҭаххеит
Уи иахьирхәырц.
Аԥсы ҭихырц,
Ирԥсырц.
Аҵла дуқәа
Еилаижьт,
Акаҭ дуӡӡа
Нахаижьт,
Аха илашӡом акгьы,
Аҷынҷа ибашам
Зынӡагьы.
Иблақәа абылра иаҿуп,
Амца рхылан иеибакуп,
Даныҳәҳәалак,
Зегь ааҳәуеит,
Аҷынҷа аблахаҵ
Гьежьуеит,
Аха акыр-кыр
Иччоит,
Хьаак амамшәа
Инарбоит.
Адауы дҵәыуоит,
Иара ччоит,
Адауы икәшоит,
ИКәашоит,
Икәашоит.
Ихаԥыруеит
Зны анахь,
Ихаԥыруеит
Зны арахь,
Ихы иқәтәан
Ишәаҳәоит,
Иԥынҵа иқәгыл
Икәашоит,
Адауы цыгәхыршәҭ
Ҟаиҵоит.
Илахәмаруа,
Даргәыбзыӷуеит,
Икәа иҭала,
Имаӷра иыҭсуеит.
Бжьы-шьхак,
Бжьы-мшынк ирырсит,
Дунеи иакәшан
Ихынҳәит,
Дауы иылмҳа
Ақәа анаруит,
Ԥшак ҳәа асуан,
Уа шәышәран,
Џьара аԥшатлакә
Арыҵсуан,
Уа ӡынран,
Соуран,
Қәоуран.
Амши 
Аҵхи ааилгоны,
Дауым иылмҳа – 
Аҳаԥы
Амра ҭалашеит ҵаны.
Ажәҩан каххаа
Уа иеилгеит,
Дауы ихшыҩгьы
Ааилккеит,
Ахәыҷ иеиԥш дааԥшын
Дыччеит,
Аҵла хырхәеит асаара,
Илашеит
Дауы иаҳҭынра,
рашәа кадырҵәеит аԥсаа.
Уаҩ иимбац
Лакәк,
Иҳәам,
Ҷынҷа, ҷынҷа хәыҷ,
Аӷлам,
Ҷынҷа, ҷынҷа,
Ахарзаман,
Зегьы иарҭауан
Салам,
Афырхаҵа,
Афырхаҵа,
Адәы инықәлеит аҽырԥагьа,
Кәымжәы-каба иеилаҳәоуп,
Уа хылԥарчуп,
Ма хҭырԥоуп,
Аҳәа,
Аҟама,
Зегь аҟәнуп,
Дауы изыҳәа
Имбатәуп.
Аҷынҷагьы
Џьашьахәуп,
Агәы дууп,
Иразуп.
Ус дук амоуп,
Иахьӡатәуп,
Дауы игарашәа
Ҳәатәуп,
Уаӷа бзиарала
Дбатәуп.
Игәы ихашҭит
Адауы,
Ҵыс хшы инаржәит
Изхара,
Ҵыс-кәтаӷь
Игымхеит убра,
Цхаӡҩала
Игәы хнарҷеит,
Игәы арԥшаан,
Ҿыц дхәыҷхеит,
Аҵан хәыҷ
Диаҟарахеит,
Агара дгаранаҵеит,
Нас,
Ашәагь нацнаҵеит
Абас:
«Уаӷа бзиарала уииааи,
Афырхаҵа, аҳаҳаи!».
Аадуы
Игәы ԥшқахеит,
Ҷынҷа хәыҷ даҟарахеит.
Агара дгаран, уажә дхәыҷын,
Игәы ԥшқан,
Игәы разын.
Аҷынҷа агара
Арыҵсуан,
Адауы игарашәа
Аҳәауан,
Адауы,
ДАу даумышьхан,
Аҳаԥы дҭызца – 
Ахарзаман,
Аӡә иатәаимбоз
Аҷынҷа,
Бзиарыла адауы дызҳәынҷа.
Дышҷынҷахаз
Адауы,
Агәра ҳгару иҳамгару,
Ишдоухаз абас аҷынҷа,
Заӷа бзиарала дызҳәынҷа,
Изгәаӷьыз хьыӡра ацара,
иаԥсахаз хьӡы агара.

* * *
Шәааи, ҳазыӡырҩып ақәа – кәаԥ, кәаԥ.
Шәааи, ҳазыӡырҩып аԥша – си-си.
Шәааи, ҳазыӡырҩып аурҭ – у-у.
Шәааи, ҳазыӡырҩып асы – 
Маҷк иаҳӡап ҳаргьы ҳаԥсы.
Шәааи, ҳазыӡырҩып аӡыхь –  хьы-хьы.
Шәааи, ҳазыӡырҩып амшын – шы-шы.
Шәааир, ҳазыӡырҩып аҵыс – ҷыр-ҷыр.
Ихазыноуп уи абжьы – шьыр-шьыр.

* * *
Ашәҭыц иамоуп анапы,
Ашәҭыц иамоуп ашьапы,
Аҵкы ашәуп ахылԥа ахоуп,
Аимаақәа ашьоуп урҭ иаҵәоуп.

* * *
Абар Сыԥсадгьыл!
Абри сбиарҟоуп!
Сара саԥсыуоуп
Сахьиз абарҟоуп!

* * *
Зыԥсы ҭоу 
асааҭ 
жәбахьоума?
Ҿнаҭуеит,
Ишәаҳахьоума?
Уахи-ҽни,
Мап итәаӡом,
Ԥсшьаха
амам,
Иааԥсаӡом.

* * *
Иаԥсам амц
Зынӡак акагьы,
Амц зҳәода?
Нас 
- Аӡәгьы.
Амра амц
аҳәаӡом
Аԥҭа хылар
Ақәа ауӡом,
Аԥҭа асыргьы
Сшәаӡом,
Ҳласба башаӡа
ишӡом,
Аҵыс амц аҳәаӡом,
Ҵисгьы бзиоуп
сажьаӡом,
Амц рцәымӷуп
зегьы.
Саргьы исҳәашам зынӡагьы.

* * *
Амц расҳәаон
Сҩызцәа бналеит,
Сласба ҟьалеит,
Сыцгәы шәазаап
Аҵла ихалеит,
Сыхмәаргақәа
Зегь сцәыбналеит,
Сара сымала
Сынхеит,
Сымцқәа зегьы
Сара исзынхеит,
иаласхызеи сымц
акгьы,
Амц иашәымҳәан
аӡәгьы.

* * *
Амц зҳәо
иԥынҵа ддухоит,
Амц зҳәо
илымҳа
духоит,
Ибз духоит
ихҵәатәуп,
Амц аҵыхәагьы
ԥҵәатәуп.

* * *
Ашәҭыц иамоуп 
анапы,
Ашәҭыц иамоуп 
ашьапы
Аҵкы ашәуп
ахылԥа ахоуп,
Аимақәа ашьоуп
урҭ иаҵәоуп

* * *
Аҵла иахьуеит
Амахә ԥыуҵәар,
Аҵла ҵәыуеит
иубаӡом
Аҵла цәажәоит
зегь аныцәо,
Аха, аӡәгьы
иаҳаӡом
Аҵла ҵәыуоит
Амахә ԥыуҵәар,
Аҵла иахьуеит
иаҳәаӡом,
Аҵла аныччоуп
амахә нышәҭуаа
Аҵла анҵәыуоуп
абӷьы нкаԥсо.

* * *
Азараҟьа
Хаҿы гьежьы
Хаҿы ҟьаҟьа
Амра ҩежь
хәыҷ
Азаарҟьа.

* * *
Исаҳарц
ҳарбаӷь
хәыҷ
абжьы
Сгылароуп
иахьа 
шьыжьы.

* * *
Сылахь даԥхьон,
Сан аҷҷаҳәа
Быцәгьа здыруеит
Бхала иҳәа ҳәа
Салҳәон, сыцәгьа схала исҳәон
Амц самхаҳәар,
Слыԥҟон,
Даара исцәымӷын
Саргьы аҷын.
Иара дууп са
схәыҷын.

* * *
Сыкьанџьақәа
Зегь са сҟны,
Ҵисгьы шьҭалааит
сшьаапҟны.
Сеимаа сышьза
схылԥа схаз
Сласба сааигәара
итәаз.

* * *
Аԥша сысит,
Сара сгәааит,
Саргьы сасырц
Цәгьа исҭахуп,
Сааигәара уаҳа
Имааит,
Сыҩны иҩнасҵом
Ашә аркуп.
Аха исазҵааӡом
Ахала
Ашә, аԥенџьырқәа
Аанартуеит,
Сыҩны иҩналоит
Иара ахала
Сара сиышьҭоуп
Саԥшаауеит
Илызҿысҭит,
нана бсыцхраа
Аԥша дәылца
Ашә аркы
Иама идәықәлеит,
Сышәҭ сымпыҵԥаа.
иазынкылаӡом акы
Астол иқәлеит,
Шькаԥк иҭалеит,
Аҩны идәылҵт
Аҵла ихалеит,
Нас ауаргьала
Иантәалеит,
Сиа-сиа
Ашәа аҳәоит,
Аԥша ацәа иҭанагалеит,
Аҽарҭынчит
шьҭа еиқәтәоит.
илырҿыхеит,
Амца аблақәа
лашеит,
Ишаҳәшаҳәуа
иаасҿаԥхеит.

* * *
Аԥша ҵәыуеит
Агәы нхазаап,
Аҩызцәа хәмарра
Ирымагӡеит,
Ақәа ауеит ҳәа
Амц аҳәазаап
Цас иауазшәа
Амра ԥхеит.

* * *
Ҵиҵу аҵла савагылоуп,
Ҵисгьы ааины
саԥхьа
игылоуп.
Иҩуа исышьҭоуп
ахәыҷқәа,
Ҵиҵу сҽысҵәахит
сшәыԥшаа.
Атрышә иасуеит
џьара аԥша,
Са сшәыԥшааит,
Аԥша шәыԥшаа,
Ҵиҵу – ибналахьеит
аԥша.

































Гәышька Папасқьырԥҳа

Аиашаҳәара еиӷьуп

Марушьа ашкол аҟынтәи аҩны дааит ахәылбыҽха. Уи, ишыҟалҵалацыз еиԥш, лпалтеи лышәҟәҭреи аԥхьатәи ауада аҿы иныхшьны, егьи ауадахь дныҩналт.
– Нанду, нанду, – лыбжьы налыргеит, аха аҭак лмаҳаит. Ауадақәа зегьы еимылдеит днарыҩныс-аарыҩынсуа. Ашьҭахь, – издыруада фатәык аҟаҵара даҿызар, – лҳәан, акрыфарҭа дныҩналт. Уаҟагьы дныҩнаԥшы-ааҩнаԥшит, аха, уаҩы данылымба, уажәы дааиуазар акәхап лҳәан, лнапы ӡәӡәаны, ихҩаны астол иқәгылаз лхәы днахатәеит.
Уаҟа Марушьа лылаԥш нарықәшәеит еилаџьгәаны астол иқәыз ԥарақәак. Марушьа дгәырӷьеит, аԥарақәа аақәылхын илыԥх ьаӡеит. Иҟан ҩажәи хәба мааҭ, хәба-хәба ицоз мацара.
Аԥарақәа астл инықәылҵан, даахәыцит, ҩаԥхьа иаақәылхын инарҳәы-аарҳәуа днарыхәаԥшын, еиҭанықәылҵыхт. Ашьҭахь акрыфара лҽыназылкит, аха дааҟәыҵхит.
– Уаҵәы адәқьан аҿы ақәҵага рахәыцқәа алаасхәап, – лҳәеит Марушьа гәаныла. Аԥарақәа хә-мааҭк аарылылхын, лџьыба инҭалҵеит.
Ԥыҭрак ашьҭахь Ҟарымсада дааҩналт.
– Унан, банду дбыкәыхшахааит, баахьоумиа, нан, с-Марушьа? – лҳәеит анду. Марушьа дгәырӷьан, ланду даалгәыдхахалан, аҩыџьагьы ааигәыдибаҳәҳәалеит
Ауха ианышьҭала, Марушьа иҟалҵаз гәырҩас иаашьҭылхын, лышьҭыбжь мыргаӡакәа акраамҭа дцәыҵахәыцуан. Зынгьы иақәылкит дгыланы аԥарақәа ланду илылҭарц, аха длацәҳарҳәа дшәан, илзымгәаӷьит. Убас ахәыцра дҭанагалан дшамаз, ацәа лиааин, дылҭахәхәа дыцәеит.
Адырҩаҽны ашьжьымҭан, Марушьа ашкол ахь дцеит, аԥарақәа рцәыргара лзымгәаӷьыкәа.
Аҵәҵәа иаситҩ Аҵаҩцәа зегьыаџьџьаҳәа аклассқәа инарыҩнеибаҳәеит. минуҭқәак рышьҭахь ҭынчран ашкол зегьы аҿы.
Ашьна Кәадац-иԥҳа ахԥатәи акласс «Б» аҟны аҵаҩцәа дрылагыланы аурок ҿыц раҳәара даҿын. Зегьы еиқәшьшьы итәаны ҭынч иӡырҩуан, аха аӡәызаҵәык Марушьа дҭынчымызт.
– Санду, сара сыгәра ганы, лԥарақәа мԥх ьаӡаӡакәа астол иқәхны илҵәахит. Сара?.. Сара изӷьычит, – дхәыцуан Марушьа.
– Мшәан, Ашьна Кәадац-иԥҳа иҳалымҳәахьази, ауаҩы шәиызмҵаакәа итәы шәымгалан ҳәа, иара убас, сан лыԥсы анҭазгьы исалымҳәалоз: – нан, Марушьа, бнапхы бзиаз есымша! ҳәа. Издыруада нанду иахьа адәқьан ахь хәҳахәҭра дцозар, уи лԥарақәа дрышьҭазар? Мап! Абыржәыҵәҟьа санду лԥарақәа ганы иылсҭароуп, аха уи еиҳа иеицәазар? Дсацәҳауазаргьы акәхап, уимоу, слыпҟаргьы ҟалап, аха сара ус ласҳәап: – санду, сыхаара, даҽазны ибмырбакәа изгом акгьы, уажәазы исанажь!..
Марушьа лԥарақәа рҟәыҷуа илкын. Уи арҵаҩԥҳәыс илҳәоз акәӡамызт дыззыӡырҩуаз. Ахәыцрақәа лықәпапан, дырхагаланы дрыман.
– Ишԥаласҳәари Ашьна Кәадац-иԥҳа? Уи дсазҵаашт, изыбҭаххазеи аҩынҟа ацара ҳәа, аха сара иласҳәап; схы сыхьуеит ҳәа. Ус анакәха, уигьы дызжьар аҟәхоите, насгьы аҳақьым иахь сдәықәлҵоит… Зегьы иреиӷьуп аиаша сҳәар! – Марушьа азнык азы дҩаҵҟьеит илҳәарц зегьы, аха илзымгәаӷьызт, деиҭанатәеит.
Уи аамҭазы Ашьна Кәадац-иԥҳа Марушьа лхы налықәлкын:
– Марушьа, иааҳаҳәишьт ари акласс-ӷә иану аҿырԥштәқәа раҳасабшьа шеилибакааз! – лҳәеит лнапы акласс-ӷә ашҟа инархханы.
Марушьа, даагылеит лхы ларҟәны, ҵаҟа  дышьҭаԥшуа, инеимаҭәаны, акьыжыҳәа аҵ әыуарагьы далагеит.
Ашьна Кәадац-иԥҳа Марушьа даалыдгылан, дыжәҩа лнапы нықәылҵеит:
– Ибыхьи, бгәы бзиами? – длазҵааит.
Аҵаҩцәа зегьы аахьаҳәын,М арушьа иналзыԥшит.
Марушьа акы лҳәарц лҭаххан, лҿы ааихылхшәа луит, аха аурок нҵәазаап, аккаҳәа аҵәҵәа иасит. Аҵаҩцәагьы агәгәаҳәа иааилаҩҩит. Марушьа ахыкәалаа еиԥш акласс дныҩнҟьан, ишлылшоз дыҩны ашкол агәашә дынҭҟьеит.
Уи дахьынхоз лыҩни ашколи еизааигәан, наҟ-ааҟ еиҿаԥшуа игылан.
Марушьа дшыҩуаз мацара аҩны дааит. Араҟа дахьааиз Ҟармсада лҽеилаҳәаны дгылан, адәқьан ахь хәҳахәҭра дцарацы.
– Нанду, ибзаазгеит ибцәыӡыз бԥарақәа, – лҳәеит ланду дналыдыххыланы, аԥарақәа лыркуа.
– Изакә ԥарақәоузеи, нан, зыӡбахә бымоу? Сара ԥара сыцәмыӡӡеите, – лҳәеит Ҟармсада.
– Бԥарақәа, аицы астол иахьықәбҵаз хә-мааҭк рылхны изгеит, ақәҵаразы арахәыц ҟаԥшьқәа аласхәарц, – лҳәеит Марушьа лылаӷырӡқәа рыцқьо.
Ҟармсада лԥарақәа лџьыба иааҭганы илыԥхьаӡазар; иҵабыргыҵәҟьаны хә-мааҭк рыгын. Лԥарақәа нарҽны лџьыба инҭалҵан, лмоҭа даалгәыдыҳәҳәаланы даалгәыӡит.
Марушьа лыгәҭыха аныналыгӡа, днахынҳәын, ҩаԥхьа лышьҭахьҟа дыҩит. Ашкол агәашә данынҭаххуаз аамҭазы, аккаҳәа аҵәҵәагьы абжьы аагеит.
Ахәылбыҽха Ҟармсада адәқьан ахьынтәи данааи, лмоҭа иааллыркит ахәҷтәы журнал «Амцабз» ԥшӡакәакәараӡа, убас ақәҵага рахәыцқәагьы.
– Даҽазны аԥара аныбҭаххо, бхала ибымгалан, сара исаҳәала, – лҳәеит Ҟармсада.
Марушьа хәыҷы убри инаркны еилылкааит, аиашаҳәара еиҳа ишеиӷьыз.


Аласба

I
Ҽнак абна сахьылаз, алсбак збан, икны аҩныҟа иаазгеит.
– Унан, ари удызгалазеи, хаас! – лҳәеит сан, аласба сгәыдкыланы санаалыдгыла, – уан рыцҳа, ари анааугоз ан уабапр уамфози, нас сабацарыз!
Сара исҳәара сҿамшәо, сгачамкны сан слыхәаԥшуан.
– Мшәан, ари макьана ихәыҷуп, аха идумхои дамшә еиԥш, нас абгақәа амыршәои, – сҳәеит сара.
– Уара агаӡа, уан дыԥсааит, ари ласбоу џьушьома, бгахәыҷуп.
Сан, дук илгәамԥхазаргьы, сара срыцҳалшьазар акәхап, иаасымхны илган, ҳашҭа аҵыхәан  игылаз аԥчаҭла иҵалкит.
– Иуцҳауеит, аҳаҳаи, ааигәа-сигәа умнеиааит – лҳәеит.

II
Зны сани сареи ҳаиманы ҳааит сыбгахәыҷы ахьыҵакыз. лыбжьы ақәлыргеит, аха аҽамырҵысит.
Исԥызаап лҳәан, ашьапы ианкны агәара нҭыҵҟа илыршәырц аԥчаҭла дҩахеит. Сан аԥчаҭла дышҩахаз еиԥшҵәҟьа аҟыԥҳәа иҩаҵҟьан, инкылкәраан, ес   абна инылапҟа ицеит.



«Шәнеибац, шәнеибац…»

Ҳара ҳашхәыҷқәаз ҳани ҳаби ԥсит. Ҳааизынхеит сашьа хәыҷы Кәбтеи сареи. Исгәалашәоит саб данԥсуаз исеиҳәаз:
– Дад, Сакәт, уара уоуп ари аҩнра ззынхаз. Уҟәышыз, уашьа хәыҷы игәы даумыргалан, дырцҳауп. Уара шьҭа уԥшқаӡам, жәаха шықәса урҭагылоуп…
Ҵабыргылаҵәҟьа, аҩнар зегьы сара снапы иаанхалт. Кәбта фышықәса ракәын ихыҵуаз, аԥҳәыс  усгьы, ахаҵа усгьы сара иаасзынхеит: амаҭәа сыӡәӡәон, афатә ҟасҵон, аҩны еислыргон, сҽон, срашәон, слаҵон.
Уахык сахьнышьҭалаз, иаасгәалашәеит икаԥсаны  иҟан ҳуҭра аанда, иагьысыӡбеит шьыжьы шаанӡа, Кәбта дшыцәоу абнахьс цаны абыца аазгарц.
Ашьыжь сҩаҵҟьан, сеигәышә кны агәашә сылҭҟьеит. Аҽны аԥсҭҳәа ықәчын. Маҷк иаасцәымыӷхеит, шә-шьаҿак уаԥхьа ауаҩы дгылазар дубомызт, аха сақәгәыӷуан ирласны аԥсҭҳәа шԥаыхмҵри ҳәа. Сыҿҟьа-ҿҟьо сышнеиуаз, аҿацаҳәа бжьык аагеит, аха иахьакәз сзеилымкааит. Саанаԥш-ааԥшит. Уаҩы ыдҟамызт. Азынказы сааҭгылт, аха ҩаԥхьа сдәықәлахт.
– Уаангыл сымҳәеи! – еиҭагахт абжьы.
Сааҭгылт.
– Унапы уҩах!
Сымҩахеит Абжьы ахьгаз ахь снаԥшит. Аԥсҭҳәа иалзбааит џьоукы рцәаара. Исҭахыуп сыҩырц, аха сзырцәымцар?
– Унапы уҩах! – иаагахт абжьы. – Уҩах мамзар суеихсуеит! – аҿҿаҳәа ашәақь ахаршалабжьгьы слымҳа иааҭасит.
«Иҟалап исеихсҵәҟьаргьы. иҟалап, ацәгьара згәы иҭоу џьоук ракәзар?..»
Сҩахеит снапы.
Нас иззыԥшыхыз, афыр-сырҳәа иаасыкәшеит. Сларыхәаԥшызар, ҳгәылацәа: Саҭбеи, Мирод, Сикәа.
– Ҟоҳ, умоурахә мыӡааит, ушьны укаҳмыжьуаз, аха уфырхаҵоуеп уара, аламала аӷацәа зыҽрызымҭо уреиуазаап, – иҳәеит Мирд сҟәаҟәа днас-насны, дԥышәырччо.
– Уаазгазеи уара шаанӡа ара? иумоузеи гәаҟрас? –  иҳәеит Саҭбеи, – узырныҟәозеи, уимбои аилаҩеилас иҟоу! Уца аҩныҟа ласы!
– Уеизгьы, иуҭахыз арахь? – дҵааит Сикәагьы.
– Быцаҿара сааит.
– Ус акәзаргьы, абри агьежьра уахымсын. Издыруада аӡәыр дуазҵаауазар араҟа ҳшубаз умҳәан!
– Ибзиоуп, – сҳәан, схы аасырмаџьыҟәит. Издырт рыӡбахә гар шырҭахымыз.
Дук исыдымхалеит, иаразнак абна иынлашәкәа ицеит.
Сдәықәлеит саргьы саԥхьаҟа. Издыруан быцас ибзиахашаз рацәаны иахьыҟаз, убрахь схы рханы сцон. Исаҳаит Сикәа исеиҳәазгьы, аха иҟаларызеи сгәахәит. Амҩан, иаасымԥыхьашәоз абыца ҿанны ишьаҭсҵон, санисуа изгап ҳәа. Уажәшьҭа иқәчыз аԥсҭҳәагьы лықәҵын, иккаӡа иаалашеит.
Сыланагалт бна еилачырак, уахь шамахамзар, уаҩы иҿархасҭамызт. Ажәырҭ сагаха дҳәыԥшк снықәгылон еиԥш, уаҟьан-чаҟьан быжьқәак аасаҳаит, урҭ цқьа рзыӡырҩха соуаанӡа, снаԥшызар, абар ҽцәақәак. Раԥхьа дгылоуп, игәышԥы ҟьаҟьаа уаҩы нырҳак, иԥаҵа еиқәаҵәаххыра иҿарчны.
Азнык азы сгәы ааҭрысит, аха сҽаасырхаҵан, хаха сышиашаз  дара рахь сҿынасхеит.
– Уабацои уара, арахь ажәырҭра улхо? – ҿааиҭит, аԥаҵа еиқәаҵәаххыра, иҟанҭаруазқәа ӷьазӷьазуа.
– Быцаҿара сааит, – сҳәеит.
– Уара умсааит быцаҿара ушааз, амц уҳәоит!..
– Аиаша ҳәа, амзар, иубома ари, ухәда атрықҳәа ихысҵәоит ауп – иаҳәа аҿы цырцыруа аҭра иааҭиԥааит даҽаӡәы.
Сара издырит сиршәарц иышҟаиҵоз, сылацәагьы ааихамҟәысит.
– Уаазышьҭыда, «кьаразаа» ракәӡами?
– Аӡәгьы сааимышьҭӡеит, быцаҿара сааит.
Илеихәаԥшы-ааихәаԥшит.
– Сыгәра шәымгозар, абан исҿаз абыцақәа ахьышьҭоу, шәнеины ижәба, – снапы насырххеит сышьҭахьҟа саахьаҳәын.
– Уара убыцақәа раха ҳамам ҳара, уи аҵкыс иҳаҳәа, амҩан ӡәыр дубоу думбоу? – ҿааиҭи руаӡәк.
– Мап, аӡәымзар аӡәгьы дсымбаӡеит.
– Аӡәгьы дышԥоумбеи, амҩан ауаа уԥымлеи?
– Мап!
– Иҳәа дашԥаумбеи, амҩан ауаа уԥымлеи?
– Мап!
– Иҳәа аиаша, мамзар иухьша дыр!
– Иуҭахыу сызу, абар ара сахьыҟоу, – сгәышԥы лыҭсыркьакьеит.
– Ҳыҳ, иубо «афырхаҵа» дахьҳақәшәаз, – ҽырхық әымҵала дааԥышәырччеит руаӡәк.
– Узԥада уара?
– Саб сиԥоуп, – сгәааит абасҟак сахьҭаркыз.
– Ижәлои уаб?
– Гәажәба, -ц асҳәагьы сыжәлаҵәҟьа расымҳәеит.
– Ихьӡуи?
– Дыԥсхьеит.
– Иҵуазеи дыԥсижьҭеи?
– Шық әсы ҩажәа, – сылаӷырӡқәагьы рҿаархеит. Аҟырҟырҳәа иааибарччеит.
– Шәиҟәаҵ уара наҟ, ҳус идӡылеит дшәымбаӡои гаӡажәак шиакәу? – иаарылаҩит бжьык, – уиаҵкьыс, дынхозар, аҭыԥқәа ма ишԥеиызмдырри, амҩахь ҳкылигааит.
– Иудыруама уара араҟатәи аҭыԥқәа ибзианы?
– Исымдыркәа, уажәы избама, – сҳәеит.
– Ҳкылга ирманшәаланы амҩахь, уԥсра снапаҿы иҟаларц уҭахымзар! – дансыкәҿыҿит раԥхьаыглаҩ.
Схынҳәны сҿынасхеит. Шьҭа сыԥсгьы еиҳа иаасылалт. Иласышьҭалеит даргьы. Такәы ҳнаскьахьаны ҿаалҭит руаӡәык:
– Уара Қәаблыхә Ацанба дахьынхо удыруама?
– Издыруеит.
Абарҟа атыҟҳәа иаасгәалашәеит иаха ахәылԥазы ҳгәыла ҷкәын  сҩыза Шьрыф исеиҳәаз:
Уахык зны Саҭбеи урҭ рҿы днеин: Қәаблыхә иҷкәын «Кьараз» дахьалоу агәаӷ азы, аменшевикцәа  закәациала  иқәлараны иҟоуп, рымҩақәа ктәуп ҳәа Шьрыф иаиҳәеит. Шьрыф дыцәахьаз џьыршьан, аха илымҳа каыдҵаны дахьырзыӡырҩуаз, азакәациа атәы дара ргәы иаланы ишалацәажәоз иаҳауан. УИ излеиликааз ала азакәациа иаанагоз – Қәаблыхә инхара инҵыраҳәа дыҟамкәа дыккаӡа иқәхра акәын. Абар Қәаблыхә иқәлараны иҟоу аменшевикцәа! Абар Шьрыф исеиҳәахьоу уажәы зегьы аргама иахьаацәырҵыз.
Иаасгәалашәеит санаауаз избоз Саҭбеираагьы. «Абарҭ рнеира иазыԥшны амҩа кны итәазар акәхап» – ҳәагьы сназхәыцит.
Азнык азы сгәы ааҭрысит, аха ашьҭахь, сҽааҟажаны исыӡбеит, Саҭбеираа ахьызбаз ахь ала арҭ згарц. Издыруан, урҭгьы бџьарла еибыҭан. Сраԥызаны уахь сҿынасхеит.
Уажәшьҭа амрагьы гьагьаӡа иаахашлахьан, ус ҳаргьы ҳазааигәахеит Саҭбеираа амҩа кны иахьтәаз аҭыԥ. Сгәы аҭра иҭамгыло есиуан, сқыџьқыџьуа салагеит: «Иудыруазеи, дареи сареи ҳаицәажәан ҳаҟазар акы иамусуп, аха иеимпны ицахьазар?»
Амала ус иҟаларым ҳәа агәыӷра сыман, избанзар, убра уажәадагьы избахьан ҳара ҳтәқәа гыланы. «Ус анакәха, уаатәи аҭыԥ хылаԥшрада инырмыжьуазар акәхап…» – сҳәон сынкахәыцуа сахьаауаз.
– Уара акыр бжьоума дырҩегь? Иҟалазеи, ҳазкылымсӡеит амҩахь? – ибжьы ааиргеит аӡәы дгәамҵ-хамҵуа.
– Мап, акгьы бжьам, ҳааит – сҳәан, «анаџьалбеит аӡәыр дыҟоушь?» – ҳәа сагьынаԥшы-ааԥшит.
Абри аамҭазы аҟәҟәаҳәа иааиларҵеит, аха ари аҩыза збахьада. Ахқәа «ҷывв-сывв» ҳәа рҿаархеит. Аҽқәа кьыркьырны ҵәҩанҵәы иԥон, хагәха абгна иасуан.
Абарҭқәа зегьы убасҟак ирласны иҟалеит, сшәан сахьцара сзымдыруа сгьежьгьежьуа саақәхеит, сызгәылакгьы сгәырӷьон.
– Ааит, ҳаичалатит ари агымг! – иаагеит бжьык, инашьҭарххны, еихатә лабала аӡә дсысызшәа сшьапы сзық әымгылаӡакәа сцан ҿыцха сынкаҳаит, уинахыс иҟалаз ҳәа акгьы сгәалашәом.
Санааԥш џьара сышьҭан сызшьапыки схи бинтла еиқәҿаҳәа. Сыбыз ҩаны сҿы иҭан, ацәажәара сылшомызт, аха изулакь еергьҳәа сыбжьы ныҭскаан:
– Аӡ-ӡы! – сҳәеит.
– Аа, сымыш, ара сыҟами! – афырҳәа даасхаххит, ахалаҭа шкәакәа зшәыз ԥҳ әыск.
– Аӡ-ӡы! – сҳәеит ҩаԥхьа.
Иаразнак схы лнапы наҵлыргәан, аҵәца сқьышә инықәылкит.
Слахуеит ҿамҩак, сылақәагьы аахыстит.
– Уаҳа акыр уҭаыхума, сымыш? – ҿаалҭит лхы ларҟәны дысҿаԥшуа.
– Куб-бта д-дабаҟоу? – сҳәеит.
– Абар Кәбтагьы уханы дахьыглоу, – инапы кны дааихеит.
Иара аҵ әыуара даҿын. Сыҵыззарц снеихеит, аха исхагылаз аԥҳәыс лнапы аасыкәлыршеит афырҳәа.
– Мап, мап, сылашара, иҟалаӡом угылар, – снықәылҵеит сиарҭа.
Саргьы схы ааҭууаан аҩны аасхагьежьызшәа збеит. АБри аамҭазы сгәы иаақәыҩҩит шәаҳәажьык:
«Шәнеибац, шәнеибац аԥсуаа рыҷкәынцәа!..»
Исхагылаз аԥҳәыс днеины аԥенџьыр ҟьаҟьаӡа иаалыртит, иҟалап ашәа зҳәоз срылаԥшырц лҭаххазар.
Иаасҿасит март ԥша хьшәашәаӡа. Сыԥшит адәахьы: ҿцәа гәарҭак, ишәыршәыруа абиарҟ ҟаԥшь рхаԥыруа, ашәа ҳәо инеиуан… Сгәырӷ ьацәан сылаӷырӡқәа агәырқьҳәа рҿаархеит.


Аџьабаа здырбалаз

Иааит ааԥынра, ишәҭит, икакаҷит ашәаԥыџьаԥ иаҵәаӡа. Анхацәгьы рымругақәа аашьҭыхны, уаха-саха ҳәа ирҭалт руҭрақәа, рҳ әысҭақәа.
Дыгә аҭаҳмада иԥҳәыс Шьарифеи иареи иӷьарҳәҳәуа, крыҳзаарыхуазар ҳәа инҭалт руҭра.
Дыгә далагеит аанда ахькаҳауаз арыӷәӷәара. Шьарифа, уи, лшьал-ӷра лыкәыршаны, ииаҵәҟаҟарӡа аҳаскьын зқәиаан иҟаз луҭра абаҳара лҽазылкит.
– Е-еи, бара сҭакәажә сааԥсеит, бабма, сыԥсы ааиҭаскроуп. Уыҳ, гәышьа! – иҳәан Дыгә, днеины еизганы икажьыз, аҟәынџь-мынџьқәа днарылатәеит.
– Уагьанбааԥсеи,у ара ҟадыџь, уажәоупеи аусура ҳаналага?
– Ее, сабиц, иабаҟоу анкьатәи сымч! шьыжьы инаркны амра акәаԥаҳәа илҭашәаанӡа аус зуан, аха сааԥсаӡомызт, – инеиҿеикит иҭаҭынжәга алҩа ахылббуа.
– Сара узлазбо ала, уара енагь ушыҷкәыноу уаанхарц уҭахыуп. Иауам умбои ус, – иаҭалкит  Шьарифа, лара лхаҭагьы лызнапык ала лыбӷа кны.
Абри аамҭазы, аџьџьа рыхга ршәырақәа кны агәарабжьара иаабжьалт, ашкол аҟнытә иаауаз гәыԥҩык аҷкәынцәеи аӡабӷцәеи. Ишааиуаз, аҭаҳмадеи аҭакәажәи зҭаз ауҭра иаадгылан:
– Уа, бзиа жәуит! – ҿаарҭит.
– Бзиа жәбааит! – нараҭаркит аҭаҳмадацәа, ашьҭахьы:
– Аи, сыбӷа мыжда, уԥҵәаны ушԥацои! – иҳәан Дыгә, ианпы ибӷахь аҿынаихран, дҩыҵыззеит. – дадраа шәызусҭқәада шәараӡ – днаразҵааит агәара иадҵәаҵәаланы иадгылаз ахәыҷқәа, иарӷьа напы илахь иадкыланы дцәыҵыԥшшәа дырзыԥшуа.
– Ҳара ҳҵаҩцәоуп.
– Саргьы избоит шәышҵаҩцәоу, аха шәзыжәлақәада, шәызхәыҷқәада?
– Сара баба, Хындыгә сиԥоуп, – ҿааиҭит ахәыҷқәа руаӡәык.
– Сара Рамиз сиԥоуп, – ҿааиҭит уи идгылазгьы.
– Сара Ҭемыр симаҭоуп, – иҳәеит ҷкәына хышк, даарылҵын иара иахь дааскьо.
– Ҭемыр уҳәама, дад, ҳаианцәа уиныҳәааит, Ҭемыр сара ибзиаӡаны дыздыруеит, арԥыс бзиоуп, аха… – дааиԥхьхәыцааит, ижакьа еиԥхьышьшьаауа, – урҭ, дад, ҩыџьа ыҟоуп ҳара ҳқыҭаҿы, дарбану рыуа?
– Уара мыжда, зынӡа уажәӡама, рыуа дарбану  узымдыруазар иурҽхәоз дарбану? – днеиӡывасит Шьарифа. – Иазхоуп шьҭа, иазха, иубмои амра ахьынӡанеихьоу, урҟәаҵ, аҵырбел еиԥш иукитеи! Шәца, нан, шцәа!
– Ҳара ҳццакӡом, нанду, – ҿааиҭит Кәасҭа.
– Уара баша аамҭа ҳарӡыр аҵкьыс еиӷьми, шәааи ҳрыцхраап! – дхьаҳәны иҩызцәа даарылаԥшит руаӡәк.
– Шәааи, шәааи! –а ӷыу ааилдыргеит зегьы.
– Ршәырақәа рыхәда иаахыхны аттаҳәа ашәшьыраҿы инышьҭарҵан, ахҵысҭа инхибаҳәаны ауҭра инҭлат.
Аус руан ахәлара иаарымнахаанӡа. Ауҭра зегьы ҽаны, икәакәаны инышьҭарҵеит. Аҟәынџь-мынџьқәа, абҩарҵә-марҵәқәеи еизыҳәҳәаны амца рыцраҵаны ирыблит.
Ахәылԥазы ршәырақәа аашьҭыхны аҩынҟа идәықәлеит.
– Шәыԥсынҵры духааит дадраа! – иҳәеит Дыгә. – Даара аус ду ҳзыҟашәҵеит.
Шьарифагьы убас данрықәныҳәа ашьҭахь:
– Акыр злыҵуа дҩашьома, снаихәаԥшыр дыздыруеит, – нацылҵеит.
Ахәыҷқәа аҩныҟа иахьцоз амҩан  еибырҳәеит, абри нахысгьы ианиас-ааисуа, абраҟа иаадгыланы, абарҭ аҭаҳмадацәа ирыцхрааларц. Убас егьыҟарҵеит. Аамҭа шаароулакт еибарыҩны иаакылсны ауҭра инҭеибаҳәон.

Сентиабр мшқәа урак аҽны шьарифеи Дыгәи ҩ-каҵкәырк пеипеиуа уҭраҭылхлеи шәырлеи ирҭәны ирыма инеиуан. Уаҟа ирҭан иҭахә-ҭахәӡа ижәны аџьықәреи лапҟьақәакгьы. Шьыбжьааразы акг ьы агымкәа инҭалт, ҩынтәны еихагылаз школк ашҭа. Уаҟа иууаӡа ҭынчран, инахьхьи џьара акәынҭхәаҿы, здыӷаџьатә ҩымсаг ду ашырқьҳәа иаамҩанҵо аҟьамсар еизызҳәҳәоз аԥҳәыс заҵәык лыда. Уи Дыгә илаԥш шыналықәшәазҵәҟьа, икаҵкәыр наргыланы, днеин, дналыдгылан дҵааит:
– Дадагьа, хәыҷқәак ҳрышьҭоуп ибдыруазар, быххь згеит!..
– Араҟа ахәыҷқәа рацәаҩуп, дарбан хыла? – лшьапқәа  неихда-ааихдашәа, лыҩмсаг лыҵарыгланы даагылт.
– Изусҭқәоу сгәалашәом. Аӡәы Ҭемыр димаҭоуп…
– «Ҭемыр имоҭа» ҳәа сара аӡәгьы дсыздырам, шәысԥырхагамханишь, амарџьа! Шәца адиректор иҿы, уи иоуп ахәыҷқәа зегьы здыруа… – ашырҳәа илкыз аҩымсаг нымҩанылҵеит.
– дабаҟоу, дад, уи?
– Абан инахьхьи, ани аԥенџьыр ахьаарту ауадаҿы дтәоуп.
– Иҭабуп, быххь згеит, – иҳәан дыгә ишьҭахьҟа иҿынеихеит.
Аԥсааҩ илырбаз ауада ашәа ианнадгыла, ркаҵкәырқәа зымҩа инарыгланы, дыгә ашьшьыҳәа ашә нывҵрааны ихы нылеикын дҵааит:
– Ҳаҩналар ҟалару?
– Иауазеи иҟамлакәа, шәыҩнал! – дҩагылт Сҭеԥан Кирил-иԥа, уаҩ нырҳарак, ҭааҭыӷьак. Хаҵеи ԥҳәыси аныиҩнала: – Шәтәа, – инапы наирххеит иаԥхьа игылаз аҟәардәқәа рахь.
– Мап, дадагьа, ҳтәаӡом, уххь згеит,м аҷкгьы ҳаццакуеит.
– Акыр шәаҭхызма?
– Хәыҷқәак ҳрышьҭан, дад, уххь згеит, абри ашкол аҿы иҭазар ҳәа ҳгәы азҩоит.
– Ирыжәлоузеи?
– Уи ҳаздыӡом.
– Изышәҭахыз уи ауп, дадагьа, рџьабаа рацәаны иҳадуп, алԥхынра дуӡӡак, рмахәҿа еилҳәаны иҳацхраауан. Аџьа здырбалаз аарыхра аныҟала, аҿамаҿа агьама дҳарбап ҳгәахәын, – иҳәеит Дыгә дхьаԥшны акаҵкәырқәа рахь дыԥшуа.
– Ирҭоузеи арҭ?
– Аҿамаҿа, дад.
– Иазыруазеи, аҿамаҿа даргьы ирымами? Шәхы зшәыргәаҟуазеи!
– Ирымам ҳәа акәӡам, дад, дарбану ақыҭараҿы инхоны аҿамаҿа змам, аха ҳара аҭаҳмадацәа иаҳҭаххеит, дара рџьабаа шҳадырҵаз еиԥш, ҳаргьы ҳџьабаа рыдаҳҵар. Акыргьы ҳарзыԥшит, аха рыхабар ҟамлеит…
– Ауадаҩ уалаҳҵоит, аха иаҳзыԥшаа, сымш усҭааит, нан! – лыҭаҳмада иажәа днаԥыҩлеит Шьарфиагьы.
– Даара сгәы иахәашаз ажәа сашәҳәеит, аха сызлашәыхәо ҳәа акгьы збом, урҭ рыԥшаара цәгьоуп. Араҟа ахәыҷқәа рацәаҩуп, рыхьӡ, рыжәла узымдыруазар излоуԥшаауазеи?
Рылахь ааиқәнаҵеит Дыгәи Шьарифеи ираҳаз. рыцҳара дук иақәшәаз аӡәы иеиԥш инеиҿаԥшит. Сҭеԥан Кирил-иԥа ацхыраара шԥарысҭари ҳәа дхәыц-хәыцуа истол дшахагылаз, иааигәалашәеит:
– Ахәыҷқәа шәрылаԥшны ишәызрылкаару дара?
– Ирылҳамкаакәа, дадхеит.
– Ааи, нан, иуҳәо закәузеи, ихахәы қамфафылӡа, руаӡәк уажә дызбо џьысшьоит, иаразнак даарылскәцәаауеит.
– Шәаалеи нас! – раԥхьа дҩагыланы иҿынеихеит. Индәылҵит абарҵахь. – Шәгылаз, абарҟа, абыржәыҵәҟьа аҵәҵәа иасраны иҟоуп, ахәыҷқәа анаадәылҵлак шәрылаԥшып.
– Ибзиуоп, ухахәс сцааит, нан, уҳаргәамҵит,  – ркаҵкәырқәа неиваргыланы абарҵаҿы иааҭгылеит.
Дук мырҵыкәа, акыркырҳәа аҵәҵәабжьы аагеит. Аџьџьа рыхга, агәырқьҳәа рҿаархеит аӡӷабцәа, аҷкәынцәа еилаҩҩы. Урҭ узегьы рывибаҳәаны, ацара иаҿын. Дыгәи Шьарифеи рылақәа рыдҳәаҵаланы, иаарывалоз аӡәгьы драҩрыжуьамызт. Аха мап, ирызрылымкааит, дара ирбарц ирҭахыз аӡәгьы. Араҟа зегьы еиԥшуп, иџьоушьаша, рымаҭәақәаҵәҟьагьы еиԥшуп. «Иҟалап урҭ ари ашкол акәымзар изҭоу?!» – дназхәыцит Дыгә игәы кҳаны.
Убри аамҭазы, ҷкәынак дыҿҟьаса дшааиуаз арҭ аниба дааҭгылеит, уи днеин днаидгылеит ишьҭахь иааиуаз аҽаӡәгьы. Аӡәи-аӡәи еицыло мацара иаразнак иааизыҩҩит.
– Хымԥада, дара роуп, – ҿааиҭит аԥхьа иааҭгылаз аҷкәын.
– Ааи, ааи, дара роуп, – инеиларԥсеит зегьы.
Раԥхьа иааҭгылаз аҷкәын днеин аҭаҳмадеи аҭакәажәи днарыдгылан ҿааиҭит:
– Бабаду, сышәызмдырӡеи?
– Ҟоҳ, ушаԥсзымдыруеи, уара, Рамиз иԥа уами, дадхеит, – иҳәеит Дыгә, илахь ианпы наԥыракны.
– Мап, Хындыгә иԥса соуп сара.
– Рамиз иԥа сара соуп, – иҳәан дрывҵкәрааны дхыжәӡа раԥхьа даагылт, алаҳәа еиԥш зхахәы еиқәаҵәаххыраз ҷкәынак.
– Сара шьашькәа лыԥҳа соуп, – лҳәеит иԥарԥалыкьха зхы абант шкәакәа алаԥаз ӡӷабк.
– Нанду дшәыкәыхшахааит ҳашԥажәдыри, шәара шәоуп дырҩагьых, мамзар, ҳара закәи, ҳалақәа цахьеит, шәаадырп ҳәа шәыҟазу, – лнапы ыргьежьны каҵкәырк лхы нахалкын, ианацылҵеит: – Аа, нан, аџьа здыжәбылахьаз, ишәфа!
Шьарифа акаҵкәырқәа лнапы нарҭшьуа иҭганы аттаҳәа дыркра даҿын, аӡамҩақәа ҵыҟаԥшьааӡа иҟаз аҵәақәа, иҩажьҟанҭалеиуа ишәхьаз аҳақәа, атама, аџьықәреи уҳәа убас иааргаз зегьы.
Дара зџьабаа адыз аҷкәынцәа рымацара аркәым, рҩызцәагьы ираӡеит.
Иаагахт аккаҳәа аҵәҵәа бжьы. Ашьхыҵәқәа реиԥш еихеит ҩаԥхьа дасу рклассқәа рахь.
– Шәнеи нан, ҳашҟа, ҳашәхашәмыршҭын, дырҩагьых шәхәы ҵәахны досу рклассқәа рахь.
– Шәнеи нан, ҳашҟа, ҳашәхашмәыршҭын, дырҩагьых шәхәы ҵәахны исымоуп, ҽаанбзиала изфаша шәара! – аматанеира даҿын Шьарифа дахьгылаз.
– Ааи, дадагьа, ааи, шәнеила, ыхмԥада! Ҳашәзыԥшуп, – ирышьҭеиҳәон Дыгәгьы хазы дахьгылаз. – Алаҳ шәиныҳәааит, дадагьараа, ҳгәы шԥашәырҭынчи. Ҳашьҭы, аҭакәажә шьҭа! – еихарԥаны игылаз акаҵкәырқәа аашьҭихит. Днеишьҭалеит Шьарифагьы.






























Владимир Басариа

Аԥшәма хәыҷы Ҟәыбҷа

Ҟәыбҷа хәыҷы иан Шьасиа дчымазаҩны дышьҭан. Ахьҭа лылалазаап, ашоура лыман. Аҳақьым илиҭаз ахәшәқәагьы лжәуан, аха лшоура мт әацызт. иахаахысгьы чаӷьа лҿахьы инаылмгацызт.
– Аӡба, нан, Ҟәыбҷа! – уажәы-уажәы лыҷкәын иахь лыбжьы налыргон, ачымазаҩ лыҽҭаҳәҳәа дахьышьҭаз лхы нцәыҵырҳәҳәашәа.
Ҟәыбҷа еснагь иан дахьышьҭаз ауада дыҩнагылан, – нана, ахәшә бсыржәып, анна, акыр бҭаухма? – ҳәа дылхагьежьуа. Аха, шьасиа ӡымзар акгьы даҳәомызт.
– Нана, амла бакызар, бхәы бысҭап! – иан дналхагылан дҵааит Ҟәыбҷа хәыҷы.
– Мап, нан, Ҟәыбҷа, исзыфом, исзыфом. О-оҳ! – даақәсԥычҳаит Шьасиа, лхы лнапала икны.
Ҟәыбҷа хәыҷы дҳәыҵәыҿҳәыҵәуа ауададааҩнахеит, иан агәаҟра иаҿыз дызлалыцхраашаз акы дақ әымшәо. нас днеин, лхаҿы злаҭаҳәҳәаз ааирҽеит.
– Ӡыршык сымазар, изжәыр ҟаларын, нан, аха исыззыршгәышьода, – деиҵакы-еиҵакуа ҿаалҭит Шьасиа.
Ҟәыбҷа адулаԥ дынҭаԥш-ааҭаԥшит, аха ашьақари ачаии имбеит. иан длызҵаарц иҭаххеит, аха цәажәарала дыхҭашәымкын ҳәа аҳақьым ииҳәахьаз ааигәалашәан, иҽааникылт. Ашьшьыҳәа аҩнашә ныдҵаны дындәылҵит, имакәан хәыҷы иманы, аӡәы дибар ҳәа дшәозшха даанаԥшы-ааԥшын.
– Бзиала уаабеит, арԥыс хәыҷы, акыр уҭахызма! – диазҵааит амагазин аиҳабы.
– Нана лгәы бааԥсны дышьҭоуп. Шьақар хәыҷыки ачаии рыԥсахра сҭах… сҭахын! – иҳәеит ахәыҷы игәы аҭыԥ иҭамгыло, иимҭарҳәагьы дшәаны.
– Аԥсахра уҳәоу? – амагазин аиҳабы дааччан, ахәыҷы иҟәаҟәа днаснасит. – Уара ухәыҷы еилҟьоуп, «аԥсахра» усҭароуп! – иҳәан, шьақар ԥыҭк капаны Ҟәыбҷа имакәан иҭеиԥса, чаи пачкакгьы неизацҵаны дындәықәиҵеит.
Ҟәыбҷа аҩны дшааиз еиԥш, хыма-ԥсыма ачаи иршын, аҵәца иҭаҭәаны, ашьақар аҭаны, ачымазаҩ лаԥхьа аҟәардә инықәиргылан, – нана, ачаи ыжә! – иҳәан, иан даахьаирԥшит.
– Нан хәыҷ, уа иуршыз ачаи зеиԥшроузеи!? – лхәыҷы дааизгәдушәа дҵааит Ш ьасиа.
– Ижәи, нана, азҟа ихаау ббап!.. – Ҟәыбҷа хәыҷы ачаи зҭаз аҵәца зықәыглаз аҟәардә днахан, лааигәаӡа инаиргылеит.
Шьасиа ачаи лгәы иахәаны илжәит. Лхәыҷы иршыз ачаи анылжә, еиҳа деиӷьхазшәагьы лгәы иабеит.
Шьасиа лхы аиҷаҳареи, аҳақ ьым ихәшәқәеи лыхәан, аԥш ьымш рҽны лшьапы дықәгылт. Акрыфарҭа уада данынҩнала, Ҟәыбҷа хәыҷы аҟәардәқәа еихарыгла дрықәгыланы, адулаԥ ҳарак ашә  аартны, дҳәар-ԥсаруа акы ԥшаауа дҭан.
– иҟоуҵозеи, снан хәыҷ?! – иааџьашьаны лхәыҷы диазҵааит Шьасиа.
– нана, ашьақари чаи пачкаки ԥшааны исыбҭароуп, амагазин иҵагылоу изызгоит, жәаха иԥсахны иаазгеит… – дааӷьаҵәы-ӷьаҵәит ҞӘыбҷа, иан длыҳәо.
– Снан хәыҷ, уан дукәыхшоуп, ашьақари ачаии ара иҟамзи, амагазин аиҳабы имԥсахны ишԥааугоз, – лхәыҷы даалгәыдлыҳәҳәалеит Ш ьасиа.
– Сеимдан, аха иах ьыҟаз сымбазт… – илахь ааиқәиҵеит ахәыҷы.
– Усҭ, снан, аԥара, амагазин аҟны аԥсахра ҟалаӡом, иуиҭаз ашьақари ачаии рыхә ахыхны инкыл ҳәа иаҳәа амагазин аиҳабы, – лҳәан, лхәыҷы аԥара наилыркын, амагазин ахь длышьҭит.
Дук мырҵыкәа, иан луада дааҩналеит Ҟәыбҷа хәыҷы. – сара саԥшәыма  хәыҷуп, нана! – ҳәа ҿыҭуа шәҟәы ԥшӡак кны.
Ҟәыбҷа иаан иаанхаз аԥарақәа налиҭан, – аа, нана, амагазин аиҳабы «уара ԥшәыма хәыҷыс убзиуоп» ҳәа сырҽхәаны, ҳамҭас исиҭаз! Бысзаԥхьа, нана, бысзаԥхьа, «Аԥшәма хәыҷ» захьӡузеи ари ашәҟәы?! – иҳәан, ашәҟәы ԥшӡа налирикит Ҟәыбҷа.

Ашарԥазтәи ашьҭыбжь

Ашкол ахьынтә сшааизҵәҟьа, сышәҟәҭра сыстол хәыҷы инықәсҵан, сыҩны сан сналгәдхахалеит:
– Сан, иахьагьы хәба соуит аҳасабразы, ҳарҵаҩы исиҭаз аҳасабтәқәа зегьы аттаҳәа рҭак ҟасҵеит, – сҳәеит сгәырӷьаҵәа.
– Убри здыруазшәа шьыбжьхьа бзианы иузсырхиеит, ахҷаҭ еиқәшәы иузыҵәахны исымоуп  шьыжьаахыс! – саалгәыдлыҳәҳәалеит сан. – Уаала, акрыф, – снапы аанкыланы амаҵурҭахь лҿыналхеит.
– Мамоу, сан, зны сышколмаҭәақәа сшәысхуеит, ҳарҵаҩы иҳаиҳәеит аҩны шәаннеилак, акрыфаразы шәтәаанӡа шәышколмаҭәақәа шәшәыхны, шәыҩнымаҭәақәа шәшәышәҵала ҳәа, – сҳәан, сан сналымпыҵҟьан, акәасқьа амардуан сынхалеит.
Шьыбжьон ҳәа акранысфа, ахәмаррахь схы мырхакәаны сҵатәқәа снарыдтәалеит. Сҵатәқәа сшырҿыз ҭагалантәи амш маҷгьы нҭакәкәа иаанҵәан, алашцьара адәы инықәлеит. дук мырҵыкәаны уаххьа аархианы аҭаацәа ҳнеилатәан акраҳфеит. Саргьы ацәа сиааиуа иалагеит.
– Ацәа уакыма, Адгәыр?! – лҳәан, сан днеины сиарҭа аалырмазеит.
– Сан, иахьа смыхмәарӡац! – сгәы иалырсны саацәажәеит сышьҭалаанӡа.
– Уажәшьҭа ацәара ауп изаамҭоу, снан, – лҳәеит сан, сыргыланы аиарҭахь снаго. Сҽааилыхны ахыза сынцәыҵалеит. Аха сгәы рҭынчны ацәа сҽызсаҭомызт, иахьа сах ьымхәмарцыз сгәы иҵхон.
«Уаҵәы ашьыжьӡа сгыланы, ашкол ахь сцара аанӡа адәаҟны сыхмәарып», – сыӡбеит сара. Цәамҭхаагьы сынҭанагалеит.
Ишшара ианааша, аҭҳа әрҳәа ацәа саалҵит. Сан дышцәаз анызба, дмырҿыхакәаны ашьшьыҳәа сцәарҭа снылҵын, схала сҽааиласҳәеит. Аҽнадагьы цхырааҩда сҽеиласымҳ әацызт, ашкол ахь аныҟәара салагеижьҭеи ҩы-мз шҵуазгьы. иаха саныцәоз, сгәы иаҭскыз насыгӡарц ауп аҽны ашьыжьӡа сызгылаз. Аҩнашә аартны санаадәылҵ, амш еимаҵәаны ақ әаура иаҿын, иҿахьҭаӡа иҟан. Саргьы ахьҭа насылсын, схәы-сжьы ааилагылт. Ашҭа аҩар ықәчны иҟан. Ашшы ахгон еиқәшьшьы иауаз ақәа.
Ақәашьҭыбжь сазыӡырҩуа сааҭгылеит, сылахь ааиқәҵаны. Ашьж ьымҭан сыҩуа-сыԥо ашҭа сзакәымшеит. Уажәыҵәҟьа сзызхәыцуаз аҽакын: ашаол ахь сцара аамҭа ааиаанӡа ақәа ыхмкәар сызлацозеи? Саб Аочамчырантәм исзааигаз амагә хәыҷқәа аасгәалашәеит. Сшьапы бааӡарым, аха хыхь ақәа сарбааӡоиТ! Сан лҳаргь еиқәаҵәа ду ақәа алсӡом, аха исзышҭыхру, убриа уп аус злоу. Сџьыба хәыҷқәа снапы рҭакны сахьгылаз абарҭқәа зегьы ааиыдсхәыцлеит. Убри аамҭазы кәҷышьк аӷәи-ҵибжьы слымҳа иааҭасит. Уи саҳаит ҳмаҵурҭа аварахьтәи ауҭра аҵыхәахьынтәи. Ауҭра аҵыхәа инаркны алада чықьраны, расраны илашьҭын. Аш ьаҟа снадгылеит сӡырҩуа. «Ҵиу-ҵиу!» – ирыцҳахәха акәҷышь абжьы ааҩуана чықьқәа ирыҵҩны. Ақәа ашшы шахгац аҵиубжьы заҵ әык акәын.
Абарҵаҿы снаҩсшәа зхы ларханы игылаз акалаҭ иҵакыз акәҷарақәа ҿыхазаап, иааибархьу-суит арасра илахаз рҩыза абжьы анраҳа. Сара издырит иҟалаз, акәҷарақәа ирцәыхҟьаны рҩызак иаха абна илахеит. Акәҷышь арасраҿы ишәаҟьаны аҽааннакылазаап, аха ашарԥазы ақәаршаҩы аура ианалага, аҷыхь анҵысы, ирыхьҭшьит, ачҳара анмаҷха, абжьы ҭганы аҵиура иалагеит.
Игәырԥшаагаха иснырит акәҷышь абжьы. Иаарыцҳасшьеит. Ақәа ааихымчыӷьӡакәаны изалуала, акәҷышь кәтрабаа аҷыхь иацәынмхарҟ алоит. Иаас әралашәеит ҳарҵаҩы иажәақ әа: «Аԥсаатә гәцараклатәуп, ихьчалатәуп, арыцҳара иалгатәуп!..» Саахәыц-хәыцын, саақәгьежьны аҩнашә аартны сныҩналан, смагә ҿыцқәа еиқәхаԥс акаруаҭ ашьапы иахьадгылаз иаамҵарсны сындәылҟьеит. Сеимаақәа аасышьысхын, смагәақәа сҩарыхан иаасышьҭасҵеит. Аха ақәа хкәом. Сынцәылар сапҟоит зыбжьы саҳауа акәҷышь еиԥш. Еиҭаасгәалашәеит ақәа хымкәар, ашкол ахь сызлацарц минуҭқәак раԥхьа исгәаласыршәахьаз сан лҳаргьы еиқәаҵәа. Еиҭах аҩны сныҩнаԥалан, сан лкаруаҭ аханы иаартны игылаз аҳаргь еиқәаҵәа сыманы саадәылҵит. Уи насхаргыланы ачықьреи арасреи ышҟаз сыҩит. Акәҷышь аҵиубжьы хрыжь-хрыжь иааҩуан. Саназааигәаха, сшьапышьҭыбжь иаршәазар акәхап, аҽарԥсит. Ԥыҭрак сааҭгылеит, аха абжьы амыргошәа анызба «ҵиу-ҵиу-ҵиу» ҳәа саԥхьа салагеит. иаалырҟьаны абжьы ааҭнагеит. Уажәшьҭа сацәымҩашьо издырит иахьцәыҵатәаз. Уахь снаҭрысит. Акәҷышь ҵҟәашӡа, ибӷьаҭны чықьк ашьапы иадҟәҟәалан. Снапы наргӡаны иаашьҭысхит. «ҵиу-ҵиу» аҳәан, ахы азышьҭымхыкәаны инхбыкьит. Ахьҭа ианакы, иқач-қачон, аҽазеиқәкуамызт, амҵәыжәҩақәа хьашьшьхьан. Сҳаргь ду схаргыла схыԥ-хыԥуа сҿаасхеит. Ҳмаҵурҭа ақәцә алҩа налҵын, ибымбылха снахьыԥшит. Издырит саб дгыланы амцеиқәҵара дшаҿыз.
– Саб! – ҿыҭуа абарҵа сааҵаххит.
– Адгәыр, уабацеи, уанбагылеи усымбаӡакәа! – аҩнашә ааимԥааны даасԥылеит сангьы.
– Акәҷышь еиқәырхатәуп! – сҳәеит сара сҳаргь наргыланы.
Сани сареи амаҵурҭа заныныҩнала, амца хәажжаӡа аибакра иаҿын. Акәҷышь наганы амца азааигәара инасыртәеит.
– Унан, ариа кәҷышь иаха иаҳцәавахаарын! – Иаарыцҳалшьеит сангьы.
Ԥыҭрак ашьҭахь алҩаҵә ахылҵуа ианԥсаси, амҵәыжәҩақәа ирҩахан, еилыхха иаагылан, аблақәа ҵарӡа иаанаԥш-ааԥшит иара…

Аизааигәахара

Аҽны сабшан. Ашкол ашҭа ҳанҭыҵын хә-класск рҿы исыцтәаз мыҷеи сареи аҩныҟа ҳцон. Ашьха ихибаҳәаны еилачны иаауаз аԥсҭҳәа ҽыҭҳақәа снарзыԥшын:
– Саб уаҵәы амш цәгьахар ҳәа дышшәоз!.. – сҳәан, исцәымыӷханы аԥсҭҳәа ӡлачқәа срыҵаԥшуа луанытә сагьаақәсԥычҳаит.
Сгәхынамӡара гәазҭаз мыҷа дсыхәаԥшны даацәыҵаццеит, сатәамбаӡакәа. Сара сгәааны ҿаасҭит:
– Уара узашьҭоузеи?
Мыҷа даацәыҵыԥшыхт.
Сара схы-сҿы ҟаԥшьӡа иааицрашәан, сааҭгылеит. мыҷа сгәы изԥжәо ҿаасҭит еиҭа:
– Уара узымыччозеи!
 Адгәыр, уццакы, ақәа ҳахьӡар ҟалап! – иҳәеит Мыҷа.
Сара уажәы еиҳа сҽаасырҭынчит. Избан акәзар, избеит сара сгәы иҭыхоз сҩыза ишеизеиылмкааз.
– Саб уаҵәы аԥш лаҵара игәы и)ан!
Мыҷа уажәы акрызҵазкуа акы игәалашәазшәа инырԥшуа днасазҵааит:
– Аԥш шәымамкәоу аҩны? 
Аха аҭак исҭаанӡа ҳәы ыдмԥшӡакәа инаициҵеит:
– Ҳарҭ аԥш рацәаны иҳамоуп, снеир саб иасҳәоит ишәиҭартә!
Сара сгәис ылаӷырӡи еилаҵәо сааҟалеит. Сара саб макьана аԥш дамыҳәацт, иагьааимхәацт. есышықәса аҭаацәа ҳазхара аԥш ааҳрыхуеит. Еиҳарак сара сзыргәааз, убри аҩыза ахьизымдыруаз ауп.
Уаҳа ажәак мҳәаӡакә Мыҷа снаидԥалан, иылмҳа сынҭахәааит:
– Аԥш амцхәгьы ҳамоуп, уара гаӡа! Ҳаԥх ьаҟазоуп изылеиҵо! – Мыҷа дагәас дшьаны иылмҳа сахьҭаҟааз азы слымҳа иқьышә иадырӷәӷәаланы ибжьы ааиргон еиԥш:
– Слымҳа абарабан а\ԥумжәан! – сҳәан, снаивҟьан, наҟ снаскьеит.
Аԥш-рыц еимакны есиуаз арбаӷьқәа реиԥш, такәаамҭагьы ҳаиҿаԥшуа ҳгылан. Ашьҭахьы ихы аасқәикын:
– Изакәи, арзаақь ухырга узырҟаауа, сдагәоу џьушьома? – иҳәеит.
– Сабамҟаауеи, аԥш шылаҵатәу уздырамеи!
Мыҷа исҳәаз ааџьеишьан, ҿааиҭит:
– Ыы, аԥш сабгьы илеиҵоит, аха сара уи сусс иалоуи?!
Сара сааицрашәеит:
– Уара уус аламзар уара уибап, сара саб данылаҵо аҽқәа ырӷәра ианкны сицхарауеит.
Мыҷа сара аҭакс исеиҳәашаз рыхианы имазшәа:
– Саб данылаҵо сашьцәа еиҳабацәа аҽқәа рҿы ианыркуеит! – иҳәеит.
Сара Мыча сааиҵаш ьыцит. мыҷа аишьцәа еиҳабацәа имоуп, урҭ иҟарҵоит зегьы, ибаргыузеи, иара хьаа имаӡам!
Ипҟыш-пҟышӡа ақәа цәыкәбарқәа анна-ара адгьыл инықәҭәо рҿаархеит. Мыҷеи сареи ақәа цыра ҟәазқәа «ҳшырыпҟоз» анааба, ҳаимак ҳхашҭны ҳнаҵибарҟьеит…

* * *
Ашкол ашҭа санааҭала, аҵыхәан аԥса ҵла ҳаракы игылаз амҵан Мыҷа иҩызцәа дрыцхмәаруан. Сара сшибазҵәҟьа днарылҵны дыҩуа даасԥыххылеит.
– Адгәыр, иацы аҽқәа  рҿы ианкны удәықәызма? – иҳәан, ҽырҳәашгашла дагьаацәыҵыччеит мыҷа.
– Уҽхырцәажәоит амзар иацы амш цәгьан, иабықәз аҽқәа рҿы ианкны сахьдәықәыз?! – наиаҭаскит Мыҷа, сгәахы ԥыжәжәо, мчыла сҽыҟажаны.
Мыҷа сҟазшьақәа аниба, азныказы днаҵҟьаны иҩызцәа рахь дцарцгьы инақәикит, аха даабжьажьан, деиҭаахьхәит:
– Саар иацтәи амш сцәымӡит, аҩар ҭаҽҽарҭақәа аиаҳәақәа рыхҵаны ачачхалеиқәа ҟасҵон! – дааҽхәеит.
Сара уи аҭак имҭаӡакәа ашкол ахь сандәықәла, иаргьы даахәыц-хәыцын, дмага-маго аԥсаҵла амҵахь иҿынеихеит.

* * *
– Иахьа аурок ҳаиҳәоит Мыҷа Ажәанба, ҳаизымӡырҩижьҭеи крааҵуеит, насгьы аҵарашықәс нҵәоит иаарласны! – ажурнал лылаԥш ааҟәылган, мыҷа днаизыԥшит ҳарҵаҩы.
Мыҷа кдыхсаҟәа дук даҵақь даҵазшәа, аарла дҩагылеит. Иоура еиҵалазшәа, иԥынҵа леины ипарта иқәсырц егьагмызт.
– Ҳаузыӡырҩуеит! – лыбжьы аагеит ҳарқаҩы.
– ӡ..
– Усгьы асабшаз урокҵатә
 шәымаӡамызт, ахәашаҽны ишәысҭаз ауп!
Мыҷа ихы ыдмҩахаӡеит.
– Уи ачачхалеиқәа ҟаиҵон…
– Аԥсыӡ икуан… – иааиларыԥсеит аҵаҩцәа.
– Усоума? – дҵааит арҵаҩы.
Аууҳәа иааилалеит акалсс зегьы, урҭ рыҽрызынмкыло, аҟырҟырҳәа аччарагьы иалагеит.
– Сара издыруеит Мыҷа иурок зизымҵаз! – еиқәыӡырҩуа иаатәан, инасзыԥшит…
«Абар, исхабгеит, Адгәыр иидыруа зегь иҳәозаап… – Мыҷа ихәда икәаҽ дахьгылаз дназхәыцит, – иҳәозаап иацы аиаҳәақәа хҵо  аҩаршьҭрақәа сшырҭаз, ж әацы ақәаршҩы аныхкәа, сгәеигәеиуа аӡхықә сшықәыз, ахәаша шьыбжьышьҭахь акәзар, сԥыӡкра ҳшәышьҭы ҳәа сҩызцәа ишрабжьызгаз…»
– Саида Чагә-иԥҳа, – сналагеит сара, – мыҷа ахәаша ашьыбжьышьҭахь иаб дахьыцәаӷәоз дицхраауан…А сабшаҽны ашкола ҟынтәи ҳашцоз амҩан ица акы ааҭалан, сцихраан аҩнынӡа дызгеит, иацгьы дчмазаҩын азы аурок иҵартә ҟдамлеит, иахьа маҷк данеиӷьха, ашкол бжьеимыжьырц дааит. Амала, агха ӷәӷәа ҟаиҵеит мыҷа, ахәаша ауха аҵх ԥиҽуазаргьы аурокқәа иҵара кәын. Уажәшьҭарнахыс идыруазааит, егьа деилахазаргьы иныбжьырҟьаны иурокқәа иҵаларц шихәҭоу!
Мыҷа хәҷы-хәҷы ихы дҩахо-ҩахо, иҽыриашаны даагылеит. Аха илахь еиҵыхны иҩызцәа дызрылаԥшуамызт, еиҳараӡакгьы сара дзысҿаԥушамызт.
Исҳәашаз ҳәаны санаалга, исзымычҳакәа аҟырҟырҳәа саамхаччеит. Аҵаҩцәа зегьы дырҩегьх иааилаҩҩит. Ҳакласс анапхгаҩы заҵәык (уи лакәын аԥсуа бызшәеи алитературеи ҳазҭаз) дыччаӡомызт.
– Мыҷа, – лҳәеит лара, ҳабжьқәа анааихсыӷь, – Адгәыр абра ииҳәақәаз зегь уара иулуршашаз роуп, аха иноумыгӡеит. Иҳәа, уаҳа иухьраны уҟоума абас?
Мыҷа ахәацаԥшь даҩызаха, деиҵаӷәӷәа дгылан…

















Гьаргь Гәыблиа

Аԥхьарца

Ашәа иахылҵуа аԥсҭазаара иазкуп,
Арахәыцқәа иану анеиқәшәагь, разҟуп.
Иркьыкьны иаҳәалааит еснагь ахала,
иазымҳәар, еиҵахар, ашәшьы нахаԥап.

Тәымла ирхиар
Убри аԥхьарца здыркыз,
иацәыӡыр алымшои ашәа иаҿакыз…
Нас аԥхьаҭыԥ шамоу дырны аԥхьацра,
Ашәахә мҩаш ьауа игалааит ихааӡа.

Атамақәа шәҭуеит

Атамақәа шәҭуеит,
Атамақәа шәҭуеит,
Уи март-мшы иаман акыр иаанкыла,
Акәылкәаҷыҳәа аҵарақәа шәаҳәоит.
Аӡхыҽҽабжьқәа ааҩуеит харантәила.

Атамақәа шәҭуеит,
Атамақәа шәҭуеит,
Ихҩааӡар алшон аҷыхь аҿалар…
Ашьхарахь ҵыҵмыџьшәа
Амра ԥытуеит,
иа-ҭахуп аԥсабара аԥсы ҭалар!

Сашәагьы сгәы иҭыхны
Исышьҭуеит.
Аԥшалас, ԥарԥалыкьшәа ухмәарла!
Агаҿахь амшын иаҵәа ккаӡа иаатуеит.
Аԥсыԥ ԥха леи-ҩеиуеит уарла-шәарла.

Адг ьыл дықәланы
Анхаҩы данскьоит.
Амыӷ наҟ днахоит, аужәра хитуеит.
Амцақәа аанҟа-араҟа иакуеит,
Адгьыл чашәра алҩаҵә ахылҵуеит.

Атамақәа шәҭуеит,
Атамақәа шәҭуеит,
Акәаҭанақәа рхаԥыцқәа цырцыруеит,
Аԥсабара гәырӷьахә ашәала иҭәуеит,
Ааԥынтәи ашәалт адгьыл ианыруеит.

Атамақәа шәҭуеит,
Атамақәа шәҭуеит…

Агара ашәа

Шьышь наани, уа наани,
Аӡы кәаташь ԥшьала-ԥшьала,
Абна кәаташь шьқьеры-шьқьеры,
Хьтәы гәыла деибаркуп,
Хьтәы мацәазла дҩычоуп.
Ала ыҵырҟьа, аҽа ыҵырҟьа…
О, раида, рада мыхәа,
О, рарира, рауау, рада гәышьа.
Шацәа-цырҟьа, сымаалықь хәыҷы!
Ԥеиԥш лашара иакәымхои.
Ибла ҭыԥхаара сакәыхшоуп.
Аинар-жьи ичаԥашьа змоу,
Сасрыҟәа хаҵа игәаӷь зызҭоу,
Нар илшара зылшарахәу,
УАдаҩ салаҵа умҵ әуан.
Сыхьшьбыл хәыҷы, сумыргәашан,
Шьышь наани,у а наани.

Ашьыжь ныҟәаҩцәа

АШьыжь гәыӷрьаҵәа илашоит иахьа,
Архахь аӡиас леиуеит ахьхьа-хьхьа.

Ҳлагьер иахагылоуп абиарҟ шьқьыруа
Агаҿ хырҟьоит ақьалақәа уа.

ныҟәара  ҳҭыҵын, ҳнеиуеит ҳаҽкынҵа,
Ицары-ҵаруа абыкь-бжьы гоит хараӡа.

Арха иҭыҩуеит: тра-та-та, тра-та-та,
Адаул-бжьы ҳҽақәыршәо ҳҭысуеит аԥсҭа.

Аҳауа зҩыда, иҭнагоит ҳагәқәа,
Амарда ҳаҿысроуп, ҳархыҵроуп ахәқәа.

Аԥсабара ҳагәыслуеит амаӡа ҵауа,
ҳаычоит жәҩанынтә амра ашәахәа.

Ҵиҵи-гәагәа

Ҵиҵи-гәагәа,
Маахри-џьакџьа,
хырҵәи-бысҭеи
Еиҵыркәакәа,
Аԥхьа илырҭеит
Аӡӷаб Ш ьакәа,
Шьакәа иҟәнылшьан,
зымҩа днахеит,
Дгәааны дгылеит
«Аҳәынҵәраԥшь»,
Ллакыҵа иҵшәом
Убарҟа ччаԥшьк.
Афатә еилылхуеит,
Илырҭо лфаӡом,
Ашырӡ қашь ируз
Лгәы иагаӡом…
Ашьҭахь ирҭеит
Лҩыза Хәахәа,
Хәахәа-пеихәа
Иихуан ихахә,
Ҿаҵак лбааидом,
Дтәами иҽырпаӷә.
Иҟалазеи,
Ишәыҵалазеи:
Аӡәы иҭахым
Аиҵаркәакәа,
Егьи – ақашь?!
бан иласҳәарыма,
Сыхьшьбыл хәыҷы,
«Сҳәынҵәраԥшь?»
Хәахәагьы
Ҽԥныҳәада днымхеит,
иалҳәоит лгәы иҭоу:
«Ӡӷабк ак лҳәаргьы,
Уара уиаҭ әам
Ахахәылхра,
Сагәада, сызкәыхшоу!..»
Абас дашшуеит
Ааӡаҩ ԥҳәызба Цақәа.
Уаҳа лылшом,
Лгәы кыдгылт зынӡаск.
Илурызеи
Уи уажәшьҭа?!.
Аҵыхәтәан ирҭан
Ӡысба Мақәа,
Итәаз аханӡа.
Уи иаԥхьаҟа
Днахан.
Имҳаҵә нхыршәлан,
Гәырҩа иамыргакәа,
Ифазаап дбақьаӡа.

Ашәҟәы

Ар еиқәхаԥса раԥхьа угылаз,
Иума уцоз ныҟәара,
Аҳәынҭқарра ду уахагылаз,
Уда ихәараҭыз жәлара.

Амал-ашьал уара иугмыз,
Уца, унаныра ҭәыз,
Ма ухы зҵоукуа узгыламыз,
Зынӡа иумамыз иухӡымыз.

Зегь акоуп, шәҟәыда-быӷьшәыда,
Иуасҳәоит, акгьы уаԥсам.
Адәы уқәхап, хыда, гәыда,
Усҟан аблагьы узҭам…

Уи амии уара умҩаԥызго,
Укымҭа мырӡкәа еиқәзырхо,
Уи амии ауаа рахь уӡырызго,
Уҩны-угәара зырԥхо.

Аӷа дызмыхәо абџьаруп,
Иихәҳьажуа дахьнагӡом.
Адаҟьа хумтыр уӷаруп,
Угәы каршәны узынхом.

Уи доуҳа-ӡыхьуп, ихырҳагоуп,
Иԥсы иахәоит «Ишабо».
Амра шамшамра иаҟәырҷахоуп,
Уи ауп ахара иузырбо.

Ааԥын

Ааԥын, ааԥын, гәаԥхарала,
Сынтәа заа ҳара уаҳзааит,
Ҳашҭа ҭбаара уа уанҭала,
Дәы-какаҷла иазурҳаит.

Џьықәреи ҟатала, ԥашә ӷәӷәала,
Ҳадгьыл чашәрақәа урхыс!..
Агеи ашьхеи ушәахәала,
Ҳауа цқьала еибаркыз!

Ақәа леиуеит

Ақәа леиуеит, ақәа леиуеит.
Иаӡәӡәоит адәқәа.
Араш амахәқәа гәаҭеиуеит,
Еилышәшәоит абыӷьқәа.

Аҭаҭынқәа заа  ицәырхит,
Инахеит еивҵаҵа.
Амашьына мҩақәа цәырҵит,
Иҩежьӡа, ицәаакӡа.

Агәашәахь инеиуеит еибарсны,
Ихәмаруа ахәыҷқәа.
Шьоукгьы мҩахыҵит еилысны,
Иааԥеиԥшит ақәа.

Гәылак ахҵысҭа дынхыҵит,
Ааҵәа ихы иҭарԥа.
Уи дызҿыз аус даҟәыҵит,
Иоуит дзыҳәоз аҿарԥа.

Амҩақәа бӷьыла иқәыршәуп,
Аҩаршьҭра шәаҳ әауеит.
Калаҭк асофаҿ ихыршәҭуп.
Мпахьш ьыкгьы ԥырԥыруеит.

Ԥшак наласт амхы анаӡараҿ,
Аҳаскьын еикәарҽы.
Ацәыкәбарқәа рымацара
Еибарԥоит адәаҿы!

Ҩ-ӡахәак рлахьынҵа
(Абаллада)
I
Убла аҵәыршы ҭакызар,
Убомызт уаха.
Уи ала угәы хәашьызар,
Гәамҵроуп иузынха.

Амҩа ианыда уажә зхала,
Ахәылԥ зҽахьыгӡа?
Ақәа илеиуа уахьынҳала,
Ухәнап уҽанҵа.

Аӡқәа хышхыҵәан еицылоит.
Еицылоит ихәашьӡа.
Амҩақәа ҭыжаа ирнылоит,
Хаҳәи-мақьи рыбза.

Адгьыл аӡамҩа иаҿасуеит,
Иаҟәыҵуам арӷӷара.
Ақәылаҩ игәы ҭырсуеит,
«Алаҳ усыхә сара?»

Днеиуеит еидарак даҵақь,
Днаҿалоит ахәада.
Жәҩанахь ихысуеит «аҵықь»
Иҭадыд ицоит ҩада.

Иҽыҵәах, ауеиа иҽалак,
Ирҩашьа ихаҿра.
Абна авҵа иҽавахала,
Инижьит аԥсара.

Аанда еихаҟаа дынхыҵын,
Ауҭра дынҭалт.
Дкәакәыԥшуа дгылоуп деиԥхьхәыцын: – 
«Иӡрым ссамарҭал…»

Амацәыс ажәҩан иагәылҷҷеит,
Иааигәа зегь лашоит.
Ҩ-ӡахәак илаԥш нарықәшәеит,
«Наныкьара», дкәашоит.

Рдац-ԥашә адгьыл иалацалан,
Еиҭаҳамзи урҭ ҵыԥх.
Анаатә рысуеит ишьҭацалан,
Гәаӷла иаԥҟоит акырцх.

Дтәарҿаҿо аԥхьа днагылан,
Имахәарқәа ауаӡа.
Акы дахоит ахәҵәы аанкылан,
Иҽишәоит оумаӡа.

Аԥшәма дабагеи, дабаӡи? –
Уи дыҟам иахьа.
Нап адкыла имааӡази,
Амшқәа еихырԥхьа.

Ухыс, уҳәҳәа уҭахызар,
Аӡәгьы иаҳаӡом.
Уи аԥшәма аҩны дахызар
Имбар ҟалаӡом.

Аӡахәа адгьыл иазгәакьоуп,
Аҽаларԥс иакуп.
Атәым иԥсықәроуп, дазгагоуп,
Ибла ашьаӡа хыуп.

«Срыцҳара, сгәаҟра умбозар…
Иурашеит сразҟы.
Сҭыԥ сахумбаан, иҟалозар,
Сҭашәарцу уҟырҟы?..»

Аҩызагь шәаӡыӡо инагылеит,
Инҭыԥсааит ацәа.
Ахаҿ хьшәашәарак анылеит,
Иҵкаауп ахәдацәа.

Алаӷырӡ акәа иҭалоит,
Аҳаскьын иахьшуп.
Дакәшауа цқьа игәеиҭоит,
Амариа дазԥшуп.

Анышә иалыкәкәа иҟьанташӡа
Иҵихит длаҟәын.
Адацқәа цәырҵит иҟ әашӡа,
ианихит «ашәҟәы».

Ицәгьан изааӡаз аҟәыхра,
Изырчоз азхара.
Ожәшьҭа шаҟа инимыжьра,
Игарцоуп наҟ хара.

Инап ԥсадақәа қыџь-қыџьуа
Икәа иҭарҳәны.
иҟәаҟәа ылгәыгә, деиџьыҟәуа,
Ддәықәлоит деиханы.

Дхьаԥш-кәаԥшуа амҩа дықәуп
Дҵиҟә-ҵиҟәуа днаскьоит.
Ихы абахоу, иабыкәу?
Иблақәа ашҟьоит.

II
Аҩыза гәакьа, уи звихыз,
Иаирблит ах-ца.
Иҳәҳәоит атәым-напы зхьысыз,
Абжьы роу, ихҵа.

дцоит ажәырҭра еилаҟәаҟәа,
Аӡыԥсы иҿыкәкәа.
Исаркьажә ихырчаҟәа.
Иршәуа ишьапқәа.

Ус кәараҷҷак дныҽԥынгылеит,
Ишуеит ацәа иҭыҵ.
Дынӡаалон еиԥш дҭанагалеит,
Дзымцеит наҟ даԥырҵ.

Уи иеидара хыхь ихагал,
Кыр иаман ирххо…
Аарла дацәцазаап аӡ-хага,
Дҭыҵуеит дыбӷаӷо.

Зегьы зымчу диҳәоит даагыла,
«Алаҳ ду сеиқәырха!»
Дақәшәиуеит ари атәыла – 
«Уӡ, уца хагәха!»

Икәа дҭаԥшуеит иԥсы анига,
Ишьышьуеит аӡахәа.
Аҳәаагьы дазнеип, иахигап
Ишьҭа еимахәа.

Абжьы еихсыӷьит акәара,
Инхеит уи хара.
Еимаҳаит абна еиқәара,
Иӡәӡәоуп аҟәара.

III
Ашхәа уа амшын ихыла,
Ашьа ҭӷәых ианҵа.
Ашьхақәа ԥшуеит харантәыла,
Рикақәа шлаӡа.

Аԥра иаҵаз аԥша хага,
иагоит иԥхаҵа.
Аҷныш жәҩашқәа уи наскьага,
Инҭалоит икәкәаӡа.

Ацәқәырԥ рҽырақәа анаслак,
Аӡы-шла наҿаҵәоит.
Ауаа матанеиуеит ианҭаслак,
Ргәыӷрақәа ԥнаҵәҵәоит.

Ибӷаӷоит аҩы иашьызшәа,
Амшынцәқәарԥ ҳаннтоит.
Агәы еилас ихынҳәызшәа,
Аӡы арахь иатоит…

Ҳасанбеи акәакь иҽаҭан,
Дтәан дҟәыҟәӡа, дшәаҟьаны.
Аҽеимаа еиԥш иԥаҵа ырхәан
Иҿамзи илакьны.

Икәа анаӡара иҭаршәын,
Аӡахәа шьаҽны
Уарбаҵас ижәҩа ахажьын,
Иман иҵәахны.

– Мшыбзиа ефенди, уабаҟаз?
Узхынҳәи лассы? – 
Аԥсшәа иеиҳәеит ишиаҭәаз,
Иџьымшь еимассы.

Зкаҵкәыр ӷарӷанқәа зҩыҵрак – 
Хәҳахәҭра иааз Аԥсны.
– Оҭыр, кардашь, – иҳәеит инцәыҵак
Иблақәа ҵырҟәыҿны.

Рҩыџьагь еицәажәон рхы еибыҭа,
Ихьыдышьшь рԥаҵақәа…
Аԥсны амал ргон еимшамыта,
И)ацәуан ацақәа.

Шьоук қьафшақә иҭан, илахҿыхын,
Рҭеисԥыҳәқәа еихаԥсон.
Шьуокгьы жьаны иргон, ихыхын,
Ашәшьы нархаԥон.

Ҳасанбеи ауаа днарылсын,
Акрахь дыԥшуеит.
Ихәыцрақәа нырцә имҩахыҵын,
Ишаҟьо иԥшаауеит.

Амазгәыҭ лакь иҽадкыла,
Икуеит уи намаз,
Аԥсҭҳәа лаҟәқәа еишьҭагыла,
ицон наҟ имҩас.

Ихаббала ақыдқәа хыми,
Амшцәгьа иарҳәазаз.
Рыҵаҟа ашәах ҵәахыми,
Ацԥыхьқәа злыԥхаз.

Уи адгьыл хәылԥшша, иахысны,
Ицәҩажәӡа ишьҭоуп.
Амшын аҟәара ианысны,
Акәакьахь икҿоуп.

Агәы ҭасҳаԥӡа хыхь ҩхала,
иубоит шьхакы.
ладаҟа, акалҭахь ала,
Чықьроуп зымҩакы.

Уи акыӡӷра иадҟаҵалоуп,
иааилышьу ҩнык.
Шамахамзар уаҩ дзаҿалом,
Мҩа бааԥсуп – иахык.

Ҳасанбеи уажә арахь дцәырҵуеит,
Днықәлоит аҟәара.
Дааҭгыл, деихала-еиҵыҵуеит,
Алаҳ диҳәоит иара.

Мшын нырцәҟа илаԥш иршәуеит,
Иԥсы алахт Аԥсны.
ицқәа еихакшоит, дыцхлымуеит,
Уԥсыԥ угәы ҭҟьаны.

Ихашҭуам аӡы даныхлоз,
дыбналан данцоз.
Ихьӡар ҳәа дшәаны дышӡыӡоз,
Иҽкажьны дышҳәазоз.

Иԥсы қымқымуа, имҵарсны
Иааигаза ӡахәа.
Ахәдацәа икуп инаҭарсны
Иԥсы ахьныхәхәа.

Ихьааигоит уаҟа изымфаз,
Иԥсыжә иацәынхаз.
Амҩан ицәыӡыз, дызхьымӡаз
Анабеҭра дзыԥхаз.

Дазхәыцуан, аха ибашан,
Ибарым уи ҽазны.
Иршоз ацәгьара инԥашам,
Ихьӡашт мышк зны.

IV
Ауҭраҿ инеиган, ыхма-ԥсыма,
Еиҭеиҳарц даҿуп.
Аԥшәма дыӡма, дыԥсыма?
Уи мшын нырцә дахуп.

Ашьапы иадҳәҳәал днахысит,
Анышә еимаԥса.
Икьарахә ҭыга уа дхысит.
Жәынҭаҟыргә, аҿаԥса!..

Аамҭа ԥыруеит, мап, инкылам,
Уашьҭал, нас уахьӡа!
Амши аҵхи неицылан,
иузгәаҭом иахьца.

Аԥша ҵәуа инахысуеит,
Аԥслымӡ аҿаԥсоит.
Ақәеи аҷыхьи идыргәамҵуеит,
Ацәа иҭыԥсаауеит.

Ахьҭа алсны игылоуп,
Еисуеит адақәа.
разҟык аԥылоу, иаԥымлоу,
Аздырам аӡахәа.

Иҭәы-иԥха иҟаз, згәы ҭыгаз,
Излаз ашьа-ԥха.
Зыхьӡ-зыԥша рдыруаз инагаз,
Зҩы иаҿыхәоз иргәыԥха.

Иахьа ишәытоуп алакыҵа,
Абӷьыцқәа еикәаҳәит.
Игәырҩоит ашьха аҩыҵа,
Гәхьаагара наҿаҳәит.

Иԥслымтыкуеит уажә адацқәа,
Аӡы зҵабаз аԥсыӡ.
Уахыла ицәеит умҳ әацкәа,
иабалап аԥхыӡ.

Аԥсадгьыл хьӡырҳәагас иамаз,
иахьиз, иахьазҳаз.
Амра шаша ахьанԥхалаз.
Аԥашә ахьаҳаз.

Уи зҟәырҭхаз аԥсҩҭкаара,
Амшын аԥшаҳәаҿы.
Ишахыҵыз алашьцара,
Ишҿыхаз ахаҿы…

Рҽоужь идәықәлеит акьатрацәқәа,
Ишәҭуеит ес ааԥынра,
Амца рыгхауам ақәацәқәа,
Иҭбааҭыцәуп рҩнра.

Изхәыцуеит аԥшәма ҭынхада,
Хьаала изыԥхаз,
Ирыҵал рымчқәа ҵызшәаада.
Дызусҭада  еицәхзырҟьаз?

Ахьтәы цҳа иқәлан инеихуеит,
Инеихуеит иԥырны,
Ԥаҩ дук аԥшӡара ихнахуеит,
зынӡа иааигәаны.

ицәажәарц аҿы еихнахуеит,
Агәҭакы наӡаны!
Аха ашьапы неиҵнахуеит,
иааҿыхоит изаҵәны.

Икаҳап уаҳәап аԥсы алшәшәа,
Игәаҟыз аӡахәа,
Амра халоит ахәы инавшәан,
иарԥхом ашәахәа.

Хьааӷәӷәак иакит еидырӷәӷәала,
Иҵыкәкәоит есымша,
Анасыԥ цеит ихыхәхәала.
Ицеит агәы еиҩша.

Ҩаԥхьа алаӷырӡ аҿыкьас,
Иҵ әуеит, игәынқьуеит,
ҭынч ахы ажьжьоит уа зныказ
Гәыӷрак уахь инаскьоит.

Аха башоуп уи зегь мцурашоуп,
Игәыҭшьаагоуп ауаз.
«Сыԥсҭазаара иахылҵуа – ашоуп,
Исхьымӡар ауаз?..»

Сцап нас, ат әымуаа снарылаӡ,
О, сҩашьап, сԥысып.
Сабаго сыӡ-мҩа сызнылаз,
Игәаҟуеит сыԥсы.

Аӡыша сынҵәоит, сгәы бажәхеит,
Сӡамҩақәа цәыԥԥы,
Сыԥштәы схаҳаит, сыфа иагхеит,
Сыҵахеит «аҳаԥы».

Аԥсаатәқәа аннеиуа исхагеьжь,
Срыҵаԥшуеит сыгәкны.
УАҩ дызхылаҳәоу дынхомашь,
Ишԥаҟоу Аԥсны?

Ашьха ӷьазӷьазқәа ирывҵаршә,
Аԥҭақәа анцо.
Сыбла ҭырхаха сыҩрыҵыԥшп,
Дабаҟоу ирыхьӡо?

Схы абазго, уахь ицода,
Исаҳәишь аӡәы?
Суази сыгәҭыхеи засҳәода,
Иҵәарцу сыхәҵәы?

Ҭынха дсымам, схылаԥшрадоуп,
Изгода зыгәра?
Алабазаҵә садҿаҳәалоуп,
Џьым сықәхеит агәра…

Сиздыршам суак дсыниаргьы,
Исчычоуп аԥшаҩа.
Егьараан ара субаргьы, – 
Ахьаа, агәырҩа.

Схы-сыԥсы уа уахь икыдуп,
Уара уоуп сзызшоу.
Зсахьахәра еснагьы исыцу,
Сылаԥш зхьаршоу…

Стәыла хәыҷ иахьа саҟәыгоуп,
Суҿыгәкаан сыԥсуеит.
Сымҩақәа ушҟа инагоуп,
Сыла ҭраа сыԥшуеит.

Сыԥсадгьыл, улабарада
Саҳәом аҽакы.
Атәым дгьыл иқәхаз, аҭынхада
Цәашьушәа усзакы!..»

V
Аԥсны ага шәҭыла иҩычоуп,
Ихәмаруеит амшын,
Ауаҩы илшароуп, имч ауп,
Сзыргәырӷьо иахьазын.

Аҩыза абаҳча иамкызт,
Иахыкәшоит аҩны.
Агәаҟрақәа ирцәхьакмызт,
Аха игылт иеизҳаны.

Ашҭеи ашҭеи ирыбжьалоит,
Амҩақәа ирхыст.
Агәарақәа ирхьынҳалоит,
Ирымоуп еимактәыс.

Ажьамжәақәа рацәаххыроуп,
Ирҿаҳаз аш ьаҟьар.
Акәша-мыкәша гәаӷуп, ш ьыцроуп,
имаҷым аҟьамсар…

Аха мап, уи иазынкылом,
Иаҭахуп, иҿиар.
Анап бзиа уа иадкылоуп,
Иахьчоит есшар…

Ауалыраҿ ачаҭаҳәа
Ишуеит, ишәаҳәоит.
Аԥаҭхь иҭахәмар аччаҳәа,
Ацыԥхьқәа ныхнаҵоит.

Аха иахьагьы иамоуп агәала,
иахашҭуам бзанҵы.
Ицахуеит амшын ихыхәхәала,
Аҩыза абарцы.

«Жьи анапхыци еиҟәырҭхеит.
Иҭаԥырҽит сгәы.
Иҵегь сылшон, схы сзамыхәеит,
Ирбарын сзакәу?!.

Уахи-ҽни сыбла ихгылоуп,
Гәаӷла са сеиҩшоуп.
Избоит иахьа изаҭгылоу.
О, сылаԥш азхоуп!

Дгьылкаҿ ҳа ҳаицынхозар,
Абаҳчақәа ҳарҭәрын.
Уи аҩыза ҳлахьынҵахозар,
Геи-шьхеи ҳахьӡарын»…

Иацәыӡит атәыла хазына,
Изхынҳәру ожәшьҭа?
Уи ат әым жәҩан аҭахызма,
иахьоуз аԥхасҭа?.. – 

Абас иуазыруеит ӷәӷәала,
Ицәгьуоп ауахҭа.
Уи иареиқәазар хаҭала,
Ажьаргәыц алакҭа?













Сергеи Зыхәба

Ныҟәара сыҟан сара

Сара зегь реиҳа бзиа избоит… Аха зны ҳаибадырп, аԥсыуала ус ами ишаԥу. Сынхоит Аԥсны Гәазырҳага араион Гәырӷьаба ақыҭа.
Бзиа избоит аҿыц аилкаара, сыкәша-мыкәша иҟоу абара. Нбанла сызԥхьо еилыскаауа рацәоуп. Ашьха санхалалак сласхон. Сыԥрында ҳәа сҟалон. Абар уи шыҟалазгьы. Ашьж ьымҭан саб имашьына ааҭиган, ҳнақәтәан Аҟәа ҳцеит, уа азеиԥш гараж аҿы иргылан аҳацәтә порт ахь ицоз  машьынак ҳагеит. Москваҟа ицоз аҳаирплан ҳақәтәеит.
Москва рацәак ҳаламхеит. Асааҭ 10 ҟамлацызт гәыԥҩык амҩазацәа ҳырцны, Адгьыли Амреи есымша ирыбжьоу «Акосмос ӷба – 555» ҳаннадгыла. Астанциаҿы инҳажьит адгьыл аҿтәи амаҭәақәа зегьы. Иаҳшәырҵеит «зегьзычҳауа» амаҭәақәеи, ахыхьчагатә бџьарқәеи. Саргьы 2-тапанчак сырҭеит. ҳанынҭала иҳарҳәеит аӷба еиҿыртәашьас иамаз.
Акәалаԥ еиԥш ашә аатын, аттаҳәа а)алара иалагеит. Сара дара сшәеит. Бзиа избоз аԥыррагьы аасцәымыӷхеит. Аԥх ьаӡа акәны акосмос иалало ауаҩы иага иц ӷәӷәазарагьы «сымшәеит» иҳәозар диашам. Шәара шәхаҭа шәазхәыци, сҩызцәа хәыҷқәа, инсыжьуан зегьы: сқыҭа, сраион, с-Аԥсны, Асовет тәыла, Адгьыл. Знык  санҭала сшәара сыхҟьо салагеит.
Абри аамҭазы акосмос ӷба  иҭҟәацуазма уҳәартә бжьы цәгьак аргеит, аха ԥыҭрак ашьҭахь еиқәтәеит. ҳабаҟоу ҳәа санҵаа, умшәан, иҳәан, акнопка дахьақәыӷәӷәаз, аеталтә кыдыршәыла иадҵын ҵаҟа слаԥшит. Избеит ампыл еиԥш, амала ампыл ахаҭаҵәҟьа еиԥшымкәа, акәтаӷь еиԥш илеизыхәхәашәа, Адгьыл агьежьра иахьаҿыз снахьыԥшит.
Абан: Москва, Сибра, Волга, Дон ақалақь. Амшын Еиқәа чанах хәҷык еиԥш аҭра иахьҭатәоу, абар Аԥсынгьы кәаԥк иаҟараны аарла иубоит.
Ҳкосмос ӷба – иқәхысаа ицон.
«Сшәарым уҳәар – уабамшәо, ушәозҭгьы узаауаз…» Сыкәша-мыкәша зегьы рыҩны иҭоушәа иҭынчӡа итәан, агазеҭқәа ирыԥхьон.
– Ижәбома ани? – ҳәа ҳҩызак ҳхьеиԥшит: «Пекин» ҳәа зныз ҳара ҳтәы еиԥшыз Апланета бжьаратәи «Акосмос-ӷба 155». Китаитәи ҳҩызцәа радиола иаҳзаарыцҳауан аешьаратә салам. Ҳаргьы аҭак раҳҭеит.
Дук набжьымскәа «Кәиит-кәиит-кәит» ҳәа бжьык нахаҳаит. Уи абжьы змаҳацыз уаҩ дыҟамызт. Аха, аҩызцәа шәыԥшы! Насыԥла ҳара ҳкосмос ӷба актәи Асоветтә космостә ракетеи еиқәшәеит. Ателевизор аҟнытә иаабоит ҳәа зегьы уахь ҳаԥшит, абар иара ахаҭагьы ахьнеиуа.
Зегьы рыхараԥшыгақәа рыла аԥшра иалагеит. Заҟа киносахьа, шәҟәы рҿы избахьаз. Абар ссылала избеит: Иануп Асовет Еидгыла Аҳәынҭқарратә герб авимпел аҿы иануп: «Асоветтә Социалисттә республикақәа Реидгыла. Ианвар 2, 1959 ш.».
Бзиала ҳгәазырҳага – ҳҳәеит зегьы.
«Кәиит» ҳәа абжьқәа гон, апланетақәа ҳаимаркуан. Аԥснытәи анхацәа реиԥшҵәҟьа ргәы ҭбаан, асасцәа бзиа ирбон. Ауаа рхы-рыхшыҩ иалшоз ауми апланетақәа рыбжьара уханы ихылоз.
Амзаҟны ҳаннеи, ҳамтәаӡакәа ҳаакәшан Марс ахь ҳхы наҳархеит. Атермометр иаҳнарбоз Амзаҟны 160о ахыц ыҟан. Адырҩаҽны, асааҭ 4 рзы, аӷба… иҳалҳәеит:
– Шәыҽшәырхиа! Марс ҳазааигәахоит! – ҳәа. Исызгәамҭаӡакәа Марс аҟны ҳнатәеит. Зегьы адәахьы ҳанҭыҵит. Саргьы ҳаҩны ашәхымс саахыҵызшәа сгәы ааҭынчхеит. Арадиограмма Адгьыл ахь – ҳаибганы ҳаштәаз рышьҭит.
Убри нахыс ауп абларбатәы абараны ҳаныҟаз. Х-ҩык наҳалҵны ицеит, урҭ акырынтә иаахьан. Марс аҿы аҳауа маҷуп, адгьыл аҿтәи ауаҩы изхом. Убри аҟнытә ҳазхара аҳауа ҳазҭашаз аппарат ааҳҟәынҵаны, ашлем ҵәцақәа нахаҳҵеит. Аҵлақәа, адгьыл аҿтәи аҵлақәа иреиԥшымызт, акырӡа идууп, рбыӷьқәа ҟьаҟьаӡа, ицаз ахҩык ҩыџьа рыцны иааит, ҳара ҳтәыла експедициа иалахәыз ракәын. Марс аҟынтәи ахаҳәқәа ирылхны аҩны рызгылан. Аекспедициа иалахәыз иҳарҳәеит Марс аҟны… шыҟаз: ахьы, аиха, абҩа уб.иҵ. Ԥыҭрак ашьҭахь Адгьыл аҟынтәи Марсҟа инаргаз машьынак ааҳарҭан, Марс абарц ҳҿынаҳхеит. Ус «Домбеик» ааҳҿаҳаит атәыла рбго, ҳаргьы ҳаашьҭнаԥаан ахра ҳаҿанажьит, ҳҩыза Никәала ишәақь ала деихсын, ихаҩҩала илкаижьт, аха уи ашәақь уаҩ дамшьӡазаап, ахы ҭнаҟьоит акраамҭа акәымзар. хыхь  бахәроуп, аҵҟа цаҟьароуп. Ҳара ҳахь ацаҟьа иаҿалан иаауан 5-ҩык. Арҭ Марсаа ракәын, ҳаиқәдырхарц…. Ҳмашьына ԥахны, амҵәышә аҵла иахьнырҳаланы аҵҟа ианыларышьҭуа еиԥш, хланҵы ҳрышьҭын, даргьы наҳашьҭалеит. Амашьына санааҭыҵ сгәы ҭҟьеит, идуқәан, агәыразра злоу уаауп рҳәеит. Марсуаҩ сышшәаз гәеиҭан: «Ни-ни-ни бо-и-с-и-а» иҳәеит урыс бызшәала. Сара схы раҳан сиҵаԥшуан, ҳара адгьыл аҟынтәи ауаа ҳаҟара хԥа идууз амарсуаҩы. Иблақәа ҟәаз-ҟәазӡа, кәтаӷьк-кәтаӷьк аиҟаран, ихәы қамсаӡа иқәын, ишьапқәа ақ әача ашьапқәа реиԥш иҟьаҟьа-ҟьаҟьаӡа узраҩсуамызт. Амала, даныччоз, ҵыхәаԥҵәарак змаӡам агәыразреи адау имч имази иныԥшуан. Макьана ауаҩреи аԥстәреи ирыбжьагылоуп; иуааҳтәроуп, аԥсшәа ааибыҳәаны ҳаиԥырҵит.
 Илашьцеит, аԥша фырҭынха, амацәыс, ахаҳә ҩны ҳаҩнатәан. Акыраамҭа сызмыцәеит, избази исаҳази сызхаҵомызт. Ашьыжь сҽеилаҳәаны адәы снықәлеит, Никәала ишәақьгьы сгеит. 30 метра аҭбаара аҭаны ӡдук Аԥснытәи аӡыхьқәа реиԥшҵәҟьа ицқьаӡа сныҽԥынгылт. Сыууаӡа сыԥан егьи аԥшаҳәахьы сгылт (уласымхои), ашьац иаҵәара сахьнылагылаз, жьак збеит – «Аҳәылы» ахьӡысҵеит, сеихсит, искуаны сабгьы егьырҭ насыргылт. Саб лахь сиҭеит сымацара сахьцаз.
Аҳәылы ахәы татаӡа Аҟәатәи аамҭала, асааҭ 9 рзы аҽны Адгьыл ашҟа иаараны иҟаз ҳрыцны, сабгьы саргьы апланетабжьаратәи аӷба ҳанҭалт. Саб Марса рысасдкылашьа – аԥсуаа рысасдкылашьа иеиԥшнишьалеит, ааԥхьара рзыҟаиҵеит Аԥсны иааны Аҟәа, Гагра, Гәдоуҭа рыԥсы ршьаларц.
– Адгьыл гәхьаазгеит акәымзар, ара анхарагьы цәгьам, аинтерес амоуп, – иҳәан даахмәарт Никәала.
«Адгьыл, Адгьыл, Москва, азин ҳашәҭ атәара» – ҳәа ибжьы иргон адиктор.
«Ҳзахиоуп шәыдкылара!». Акосмос ӷба ҳааҭыҵын, Адгьыл ҳаннықәгыла: «Уӷәӷәоума ҳадгьыл гәакьа! Ҳаузынкылару?» – ҳәа ихәмарны ирҳәон.
Саби сареи ҳаццакны  ҳҽахьаҳгӡеит Москва – Аҟәа аҳаирплан. Ахәылԥаз аҩны ҳнеит, сангьы дгәыӷрьаҵәа дааҳԥылт.
– Сан, ҳара абра ҳаҟан – сҳәан ажәҩан ахь снапы насырххеит. Аҳәылы ыҩуа аҩны иҩнан. Сыстол садтәалан Марс аҟны избаз исаҳаз сымшынҵа инанысҵеит «Ианвар 2, 3, 197… шықәсазы» ҳәа зеиԥш хыс иаҭаны.
Сымшынҵа исзанымҵаз дара ирацәоуп, гәыбӷан сышәымҭан. Макьана схәыҷуп. Шәааԥшы, сандухалак иҟасҵалак жәбап.
Сара сыԥсҭазаара, Марс аҵара иазыскырц сҭахуп.










Никәала Кәыҵниа

Атамақәа аныҟала
Ажәабжь

Ижәбахьоума шәара ааԥын Кәыдры агыгцәа ргылан ииаҩр ианнеиуа? Уи ҵысхәшәа ақыҭ дуқәа агәҵанаргьежьуеит. Иеихыуҵәамоу, иеилахынҳә-еилагьежьуа иахьнеиуа уамԥыхьашәар, наҟ уагәыҵанарӡып! Убас аҽырхаган инеиуеит. Мап, ус иҟамызт иахьа: аԥхын мшха, ари аӡиас акыр иаагханы, аха усгьы аҟазшьала иццакы-ццакуа, ицқьакәакәараӡа инеиуеит. Уеизгьы иага уӡсаҩ бзиазаргьы, иаша иузеихҵәом, иуханы, алада уаманы ицоит.
Панџьа ихы аалыҳәҳәо, иҽырхаҵан, аԥахә-аԥахәҳәа инапқәа аӡы инӡаакшало дҳашьҭан. Сара сызмырыр ҳәа хьаасгьы исымамызт, аха иахьада Кәыдры имырцыз итәы цәгьан.
Ҳарит Кәыдры.
– Шьҭа ацәажәара азин ыҟаӡам, – иҳәеит Кәынта. – Сара сахьцо  шәсышьҭалан шәаала. Атамаҭрҟны аӡәыр дыҟазар, ҳашнеиз еиԥш, ԥшьаала ҳхынҳәуеит  ҳҽыдмырбакәа, акәымкәа, уаҩ ыдҟамзаргьы, сара иҟасҵо ҟашәҵоит. Ишәаҳама?
– Ыҟ, ыҟ! – ҳҳәеит ҳара, ҳаԥсы ҳахәда икылаханы.
– Ишәаҳазар, шәсышьҭал!
Ҳӡагә-ӡагәуа  ҳишьҭаланы ҳҿынаҳхеит. Ахәыҭхәыҭра ҳналагар, Кәынта даахьаҳәын иқьышә ианцәкьыс нықәикуан, ҿымшәымҭан аанарго. ҩынтҟәагьы убас илакҭа ырцәгьаны ҳанҭаирԥшит. Алра ҳкылсын, абар аанда ҳанвалеит. Ҳарбар ҳәа ҳшәаны  ҳаҽҳарџьыҟәӡан, аанда ҳавыҳәҳәмызт.
– Ҳааит! – иҳәан, дааҳҿахәыҭхәыҭит Кәынта, дааҭгылан. Сара агәараанда схы нкылсырҳәҳәеит. Атамақәа! Ҳаит, закәытә тамақәаҵәҟьоузеи иҿоу!
– хыбылдыз, арами аицы ухы ахькылымсыуаз? – иҳәеит Кәынта иныҵакны, аанда кылжәаны иахьыҟаз Маџьга ирбо.
– Пфф… – иҳәан Панџьа, дынцәыҷаччеит, аха Кәынта илакҭацәгьа данынҭаԥш, уи акәхеит, иҽааиқәикит.
Ҳҳәазаны аӡәаӡәала аанда ҳкылсуан. Минуҭқәак рышьҭахь ҳҟәаз-ҟәазӡа атамақәа ҳрықәтәан.
Зтамаҭра ҳҭаз рхабар ыҟамызт. Ус, иуаркалеиуа иааҿысхыз атама ҟаԥшь ду аӷәырҿ аахсырган, ашҭа снықәԥшит. УИ анаӡараҿ игылаз ашымҳа амҵан, абас  хԥаҟа-ԥшьбаҟа шықәса зхыҵуаз хәыҷык снаихьыԥшит. Дтәаны ихала ахмәарра даҿын. Иаасцәымыӷхеит: аԥшәмацәа аҩны иҟазаап!
– Ани дубома, ани? – саахәыҭхәыҭит, схы Маџьга инаиқәкны.
Дарбану ара?!
– Анахь уԥши, ашымҳа амҵан…
Маџьга иқьышә инапы надкыланы уаҳа сымҳәарц насыдиҵеит.
Сар сшәо салаегит. Шьҭа исфозгьы цқьа избомызт.
Зегьы рхарԥқәа тамала идырҭәит. Сара харԥ сшәымызт, аха сыблуза уажәы сасны атама ҭаԥсара салагеит. Кәынта зегь ҳаԥхьа ихарҭ ирҭәит, нас албаара иҽыназикит. Абри аамҭаз «ҳаи!» – ҳәа аӡәы иҿыҭбжьы ҳааиланарӡыӡеит.
– Шәыҩ! – иҳәан, адыхҳәа ҳлалбааԥеит. Али-ԥси рыбжьара ҳаиханы аанда ҳанкылаибаҳәеит.
– Ԥсыкьа! Ԥсыкьа! Ԥсыкьа, шәит! – аӡә  ҳашьҭахҟьа ибжьы гон, аха лашбыжь ҳаҳауамызт. иҟаларын иҳашьҭаз ла имаӡамзаргьы, аха ҳалаиршәарц акәхарын.
Ҳара ҳцон ҳкаҳауа, ҳгыло, ар ҳашьҭаҵәҟьазшәа ҳаиханы.
Ус, ҳгәыҭҟьа-ԥсыҭҟьаха Кәыдры ҳанхықәххылт. Кәынта, аӡәгьы даҳызмԥшӡакәа, итамақәа зҭаз ихарԥ ихәда инахаршәны, аӡы иҽнеиҭеит. Иызмгартә ибазаап,М аџьга итамақәа аҟ әаара инықәсԥаны, уи днаишьҭалеит. Икасыԥсеит сара стамақәагьы. панџьа дызқәыз атама дылбаанӡагьы итамақәа ицәкаԥсахьан. Уажә деиманакы-еиамнакуа аӡы  дхықәгылан. Сааиԥеиԥшит. Нас, дсышьҭалап ҟасҵан, аӡы сынҭалеит. Алак-ҩакха аамҭагь абаҟахыз, аха иара дшәаԥырҳаԥуа дыглан.
– Уззыԥшузеи? Уҭал!
Панџьа аӡы дызҭалмоызт. Абар алакә!
– Уҭал сымҳәеи уара!
– Уара уҭал, – иҳәеит Панџьа.
– Ыы, уара ара уаангыларц угәы иҭоума?
Шьамхаҟынӡагь аӡы дынҭалашәа иуит уи, аха ҩаԥхьа ишьҭахьҟа даақәгьежьыхит. Зны даақьып-шәыпит, анс ауеимадаҳәа илеимеиҭәеит.
– Аҳа, уи акәын иҳагыз! Иухьзеи, уара ҟадыџь,у анаауаз уалҵәрааны уаауан, уажәы ушьапгьы цқьа иузҭаргыломеи?! Ашәаргәында. Уаала! Усышьҭала! – снаиқ әымчит.
Абас ҳаибарххо ҳашгылаз, ҳашьҭахь алра даалҟьеит хаҵа наӡа-ааӡак, лаба дукгьы кны.
– Ма шьҭагьы иузымгәаӷьуеи уара? Ухы ишьышьырц даауа џьушьома ани! – сҳәеит сара, сыԥсахы еибакны.
Панџьа, ари ҳаишьӡоит иҟаҵазар акәхап, ишизымгәаӷьуаз, аҟәара даваланы ԥыҭкгьы днаскьеит, аха нас аӡы иҽналаипршәит. Саргьы уиакәын сыззыԥшыз, исшылшоз ала снапҟьа-шьапҟьо сҿынасхеит.
Иҳашьҭаз ахаҵа ишьҭыбжь цәгьан, аха шьҭа ииҳәоз уаҩҵас акгьы еилырганы исаҳауамызт. Аӡы агәҭан шыҟаз снеиуан еиԥш, абри дҳашьҭамзааит ҟасҵан, саахьаԥшит.
– Аа, змоурыхә мыӡыз, аа, абааԥсы! – ахаҵа дааӷьаҵәыӷәыҵәын, сышихәаԥушаз ажәжәа-ԥԥыҳәа иҽеилыхны аӡы иҽналаижьт.
– Иҟалазеи, мшәан? – Иаасцәымыӷхеит. Исгәыҵаҽҽоз ацәқәырԥақәа схы аарылсырҳәҳәан, панџьа аӡы даныҩхәыҵҵәарауаз снаихьыԥшит, нас ишызбоз, даамадаӷь-мадашәан, ацәықәырԥақәа деиҭанцәыҵаркәаҳаит.
– Аат, хыкәалеи, уеиха, афырхаҵа, уеиха! – Кәынта ибжьы саҳауан аӡнырцәынтә. Уи, зхы еиқәҳәаланы ихәда иахшьыз ихарԥ иҭаз атамақәа уракы ааҭыхны данцҳаит. Хыкәалеи ҳәа сызҿиҭыцԥх ьаӡа, игәарԥханы аҟырҟырҳәа дыччон. Сара убысҟак сгәы изыԥжәеит, аӡы сшааҭыҵлак, снеины,сымч иқәха-иқ әымха, иркалан, знык иадамхаргьы, ихацламҳәа амцабз ыԥсырҟьарц иақ әыскит, ахау ажәазы ҳҩыза аӡы дашьуан, ицхраатәын.
Сеиханы Панџьа иахь снеиуан.
– Урҭ, анҟ, урҭ узыруазар! – ахаҵа ибжьы рыӷәӷәаны иргеит. Уи Панџьа акыр дизааигәахах ьан, иара Панџьа иакәзар, ақдеиԥш дырк әымпылуа аӡы днанагон, аха зынӡа дазӡаамырҟәрылацызт: лассы-лассы инапқәа аӡы иналирҳәҳәон, «Уаа-а» «Уа-а!» – ҳәа, аӡы дшахәаҽуаз узырдыруаз шьҭыбжьқәак ихылҵуан.
Сара аҟәра сазааигәахахьан. Ахаҵа, «Ур анҟ, ур! – ҳәа, ҩынтәҟа ибжьы ансықәирга, насгьы иара Панџьа ижәҩа нҭарс ишаанкиылаз ангәасҭа, сааӡхыҵит.
Сгәы аҭра иҭамгыло, иеибарбылгьо, иеибаргәаҟуа аӡы иалаз снарзыԥшит. Ахаҵа ииулак Панџьа диман аҟәара иҽадихалон. Панџьа уи иҽиларԥсӡаны дикын. Иԥсы данақәыԥш, зтамақәа иӡоз ихәда дшахьынҳалаз ибо ыдҟазма! Иарамоу, саргьы уи сазхәыцуа сыҟамызт аҟәара рҽаақәрыжьаанӡа. Ианааӡхыҵыҵәҟьоз, ма шьҭа акы срыхәаырзшәа саарыдыххылеит.
– Уф! – иҳәан, ахаҳәра даалатәеит ахаҵа. ивараҿыҵәҟьа, иԥси-иԥси еих ьымӡо, игәы ҩарханы днаиеит Панџьагьы. Санааихагыла, иԥсы ааилалашәа даасҿаԥшит
– Уамшьуаз уара, хәыҷы-ҟадыџь, уамшьуаз! – ахаҵа иҿыкәкәоз аӡԥсы алаирыцқьарц, инапы ааиҿишьын, панџьа днаихәаԥшит.
Сара ашырҳәа ҳҩызцәа рахь саақәгьежьит, аха урҭ абаҟахыз: рш ьамых рҽадыргахьан…

Шьҭазы издыруаз
Ажәабжь

Акәасқьа ахыб иқәакьаса илеуиан ақәаӡы. Ақ әачақәеи аҟызқәеи гәырӷьаҵәа, адық-дық ҳәа рымҵәыжәҩақәа рыдыкшало, рыԥсаҭа кыдҵаӡаны аҩаршьҭрақәа ирҭабылгьон. Акәытқәа, аӡыԥсы рхьыкәкәа, ацалаҟьа иқәтәан, ацаҵаҟа ихырқәақәо еилагылан, абжакгьы ҳаҩны аҵаҟа иҵан.
Сара уаҵәы иаҳзыԥшыз аынҟәара ахыргар зынӡа исҭаыхмызт. Сымацапра  соума, сҩызцәа дарбан изҭаху! Аԥхынраз ҳаноурышьҭуаз, уаҵәы азы аӡәк иеиԥш ҳакласс аҿтәи ахәыҷқәа зегьы ашкол аҟны ҳаиқәшәарц еибаҳҳәеит…
– Амш еиласыр, уаҵәы Хьарҩоуҟа ныҟәара ҳызмцар ҟалап, – сҳәеит Сара, сзыԥхьоз ашәҟәы абыркьыл инықәҵан, иҭаҭынжәга еиҵакәаҳа, саб абарҵаҿ икыдҟаҵалаз ацәардаӷәы дахьықәтәаз снаизыԥшын. исҭахын уаҵәы сыззыԥшыз аынҟәара саб иааиҭеигәаласыршәарц.
– Аԥхынра аазар, шьҭа аныҟәара шәалагахт! – иҳәеит уи. Сан иҵалҵаз амца акәу, иаргьы рацәак иахьиҭаыхмыз акәу уаҵәтәи ҳынҟәара.
Сара ҿысымҭит.
– Ишәыццода зуҳәаз уара? – дҵааит насшәа.
– Арда Шьаабан-иԥҳаи Арсана Хыгә-иԥеи, – аҭак ныҟасҵеит.
Саб уаҳа дсыламцәажәеит. Саргьы ҩаԥхьа ашҟәәыԥхьара сналагеит, аха, ацәаҳәақәа ирҳәоз смаҳаӡо, сырхыҩрны сандәықәла, сышәҟә анҟ инықәсҵеит. Сҭаҷкәымқәа раҵәан сыцламҳәа иаҵаргәан, ашҭа сықәԥшуа саатәеит.
– Уаҵәы ақәа амуанда! – ааҭысҳәааит ҩаԥхьа сгәы…
Сгәахәтәы шԥанаӡеи! Уаҵәы ҳәа сызҿыз амра каххаа иԥхеит. Ажәҩан иҟьалангьы ԥҭацк аҵаршәымызт. Уи саннаҵаԥш иаасгәалашәеит ҿырҳәала издыруаз цәаҳәақәак:
Ԥхны мшын, амра бзиан
Ԥсҭҳәак убомызт харантәы…
Сҩаҵԥан, ыхмԥа-ԥсыма аҽеилаҳәара салагеит. Амаҵурҭахь санлалбаа, сан схәы лырхиахьан.
– Усгьы иуугәышьом, уца! – лҳәеит, крфыан саныҩагыла.
Сара сгәырӷьара ҳәаак амамызт. Сыҩны ашҭа сынҭҟьеит.
– Машәырк умыхьааит! – насышьҭалҳәеит саныҩагыла.
– Машәырк умыхьааит! – ансышьҭалҳәеит сан.
Амра ҵалк ашәарагьы имҩеицызт. Арда Шьаабан-иԥҳаи Арсана Хыгә-иԥеи ҳацны, ҳнециәхас-ааицәхасуа ҳаихмәаруа; ашәа ҳәо Хьарҩоуҟа амҩа ҳанықәлоз.
Саб иҳәо саҳақәахьан Хьарҩоу аӡбахә. Ари ақыҭа хәыҷы Кәыдры аӡиас аиваршәуп, аханы игылоу ашьха дуқәа рышәшьыра аҽыҵак. Аӡиас Кәыдры анхыҵуа, ақыҭа агәы аҭҳара-ҭҳара ҳәа есиуеит, уи инанаго ахаҳә-мҿыхә еиԥш иара ақыҭагьы ианцәхасны иазгара џьшьаны. Ари аӡиас сара изынкымкәа избахьеит, избахьеитгьы закәыхи, сҭалахьеит, сҭыҵхьеит, аха, саб излеиҳәо ала, уи алеишәа зеиԥшраҵәҟьоу убарц уҭахызар, Хьарҩоу уцароуп.
«Абри ақыҭа хәыҷы адунеи ҟьаҟьа ду зацәмаҷхазеи?» аасгәахәт сара Хьарбоу заныналс-ҩалс.У зылсуагьы иҟахыузеи рацәак! Кәыдры ҳаваланы уи аханӡа ҳҩеит. УИ иӷьазӷьазуа иахагылаз ацаҟьа дуқәа ҩба инарыбжьҟьон аӡиас хагаха. Уажәы, аԥхын мшха, абасҟак ҟазҵо аӡиас ааԥын, асырӡ анлеиуа, иага ихагахоит, иага агыгцәа ргылан арҭ ҳызмҵагылоу ацаҟьа дуқәа ирыбжьаҽҽо илеиуеит.
Хьарҩоу иаабеит ажәытә уахәама, аҳаԥы (Ҷлоутәи иаҟарам иҳәеит ҳарҵаҩы Арсана Хыгә-иԥа, аха сара исзымбатәбаран), анышь  ҳақәтәан аӡы ҳарит. Арҭ зегьы сара исхашуҭам. Аха урҭқәа зегьы аҵанарӡуеит аҽынс ара исыхьыз алакә.
Шьыбжьон ҳәа ҳаԥсы ааиҭаҳкит. Краҳфеит, краажәит. Ихыжәжәараӡа баак ҳагәыдыԥшылон ҳаикәшаны ҳахьтәаз.
– Ани абаа жәбома? – иҳәан, ҳанхьаирԥшит уахь Арсана Хыгә-иԥа. Игәазҭахьазгьы игәазымҭацызгьы зегь уахь ҳнаԥшит.
– Ҳхаланы иҳазбару? – деиҭааҳалаԥшит Арсана Хыгә-иԥа.
– Иаабоит, иаабоит! – зегьы неилалеит.
– Ус ишышәҳәаҵәҟьогьы ахалара мариаӡам. Уаҩҵас шәыԥсы аашәшьақәа, нас зегьы ҳҽеибаркны ҳдәықәлап.
Сара атыҟҳәа амхәыцтә схы иааҭашәеит: иҟалари, ԥшьаала зегьы саарылҵны, схала заа абаа хыжәжәарахь схалар?! Иҟоу зегь раԥхьа избап. иҟасҵаз лакәыршьап инхалар.
– Ани дарабн уара?
– дарбан?
– Абаа аҭӡамц ихалан иқәтәоу?
– Сеидроу.
– Сеидроу закәи, цқьа уизыԥши уара, сыԥсымзар…
– шьықәыр иоуп!
– Шьықәыр абра дҳашьҭагыланы дааиуазшәа сыҟамыз.
– Иҳаԥигахьеит. иара иоуп, уизыԥшы!
– О, шьықәыр!
Абас аууы рыхга сҩызцәа рцәажәабжь саҳазшәа сааҟалеит, абаа хыжәжәара схаланы аҭӡамц сықәтәаза ҟара сгәы ааӡан.
Уаҩы изгәамҭеит сышнавалаз, игәеиҭазаргьы дабацои, дааип ҟаиҵазар акәхап. рыла сшынаԥыршәаз еиԥшҵәҟьа, абаа зықәыглаз ахәы ҳарак ашьапаҿыҵәҟьа мҩахәасҭак снангылт. Амҩахәасҭа ӡырлашәҵас анаара инаҿалакьит. Ԥыҭк санынаскьа, уи амҩахәасҭа, аҽазышьҭамхызшәа анаара илахыҩрны, арыӷьарахьтәи аган инахьынҳалеит.
– Ее, иахьакәым удәықәлеит ҳәа сыҟоуп! – сгәы иаасанаҳәеит.
– Уцала, уцала! Ари амҩахәасҭала абаахьы даҽа мҩак уазанагаӡом! – абас даҽа бжьыкгьы ааҭыҩхит убрахьынтә.
Сҽааныскылеит. Абаа хыжәжәара сханы икнаҳан. Снапы неиҵысхыр, снаӡарашәа сгәы иснаҭеит. Ус акәын сгәы иышснаҭаз ари сызну амҩахәасҭа санынагылазгьы.
– Снаскьацыԥх ьаӡа ианскьома? – сааҟәндшәындит.
Схынҳәып ҳәа иақы әскит азынказ, аха нас сышьҭахьҟа амҩа иқәугьы шьҭа идәықәлахьеит сгәахәын, сласны амҩахәасҭа иҩансыршәлеит. Уи неиуан абаа зықәгылаз ахә маҟаҵас иакәшарц аҭахызшәа.У с илхьыдыҩрны, еес, саман аҵҟа илҭалеит.
– Ҟаҳ! – иаасцәымыӷхеит.
– Уцала, уцала! ҽа мҩакы уазхагалом, ари ауп ара мҩас иҟаӡоу! – сгәы иҭаҩхуан абжьы.
Схы анҩысшьҭасх, абаа хыжәжәарагьы сбараҭмызт. иаасыкәыршан бнан. Ҭынчран. Снеилыԥсааит. Ашырҳәа саақәгьежьаан, сышзахәоз сеиханы сызлааз ала сдәықәлеит. Акы збо, ак саҳауа сыҟамызт.
– Садызцалаз! Сеилазгаз! – сгәы сҭацәажәон, схы сазыҵҟьон.
Амҩахәасҭа, ахә анаара аҽкыдкыланы ишнеиуаз, маҷ-маҷ аҽыларҟәуа-аҽыларҟәуа, агәаҩа сааҭанагалеит. Абаа зықәыглаз ахәы ҳараки уи аасҭа иҳаракыз даҽа хәыки ирыбжьаршәын ари агәаҩа. Сзыниазеи, уаҩы ҟадыџь! Сшәаны мацара сызламԥс сыздыруам. Сымҩахәасҭа ыӡӡан, ажәырҭ сахо агәаҩа сҭан.
Исыхьша усгьы сиыхьит, сызцәыԥхашьо иҟоузеи сҳәан, азаақьҳәа аҿыҭра салагеит. Аха иҿаҳан абна, иҿаҳан ахәқәа, иҿаҳан адунеи зегьы. Сара аӡәызаҵәык сакәын зҿы еилгоз. Ишеилгозгьы сара издырп.
Сшымгәыӷӡоз ахыгәҳәа мҩакы снангылеит. Схы аҭыԥ иқәҟьазшәоуп сшыҟоу, аха зынӡа сыԥсӡамзар, абри ҳазлааз амҩоуп ҳәа сгәы иснаҭеит. Аамҭа акыр цазаап агәаҩа сышҭагьежьуаз. Амра аҭашәара рац әак агмызт. Ахәлара сыхьӡоит сҳәан, сыҩны сдәықәлеит.
Сқәасқ әасуа мацара краамҭа амҩа санын сгәыҭҟьа-сԥыҭҟьаха. Сааԥсеит уқәшәира дшааԥсара. Аԥхӡы сҿашын. Сшьапқәа сыҵӡаауа иалагеит. Уаҳа злоу иԥсра убеит ҳәа ахықә аҟны саннеи, саамҩахыҵын, аш ьац татара снылаиеит. Схы снапы наҵаҵны, сахьнықәиаз, сгәы ҩарханы ус сиан. Ҽырыҵсы сымамызт. ԥыҭрак ашьҭахь сылацәақәа еимаҷабуа иалагеит.
Самхацәеит. Сааԥсаӡазаап акәымзар, ацәара аума, аиҭаҳәатә сзыҟалан сыҟоупеи! исызгәамҭеит амра шҭашәаз. Бжьыкгьы сгәы иаақәҩызшәа сыоҟуп, аха агылара сылымшеит. Исылымшаҵәҟьеит. Сгәы баша исыхеит, сиыхеит, аха схы ашьҭыхра шьхак ашьҭыхра исзаҩызахеит.
– Арԥыс, уҿых, арыԥс!.. – аӡәы ибжьы еилсырго салагеит.
Саа ҳәыцымыцит. Ишԥахааз уҳәааруаз абра, адгьыл аӡаҿ аиара!
– Аҳы, уҿых шьҭа, уҿых! – еиҭа саҳахит уи абжьы.
Аарлаҳәа сылацәақәа аахыстын, зыбжьы саҳауаз снеиҿаԥшит. Даасҿаччеит.
– Угыла, угыл, ахьҭа улалоит!
Снеиханы сҩықәтәашәа зуит. Сеилаҟәыбаса сыҟан. Сылацәақәа аарҟәҷны, ахаҵа сеиҭанаихәаԥшит. Иҽы аӷәра кны дысхагылан. Уажәада знымзар зны дсымбацызт сара уи ауаҩ.
– Уара шьҭа ухәыҷым, – дсабжьон ахаҵа сахьиҽхьынтәалаз, – уҩызцәа урылкьны удәықәымлан бзанҵы. иуаҳама, уҩызцәа урылмкьын!
Саргьы шьҭа уи сызмдыруа сауҟахыз!














Геннади Аламиа

Алмаси, Амреи, Аӡыхьи

Иԥхыӡ ԥшӡақәа днарыха-аарыхан,
Ицәарҭа днықәтәеит Алмас, дҿыхан…

Ԥраҵас аԥҭа ҟәашқәа еиҵыхуа,
Амра неиуеит аҽышьҭыхуа…

Ахаҳә бырлаш ссақәа еилыхуа,
Аӡыхь цқьа ччоит, адгьыл иҵхәраан…

Амра гылеит Алмас дҿыхарц,
Аӡыхь ыҵхәрааит Алмас даҿыхәарц.

Аԥҭа быбышқәа ԥхыӡны ицеит,
Ԥсҭазааран ажәҩан цқьа изынхеит!

Аҵкы ссир

Ажәҩан иаҵәоуп,
Иҵауоуп,
Хьычԥаԥырла аҳауа ҭәуп,
Ашәҭ быбышқәа
Уа хкы-хкыла,
Иблахкыган
Ашәҭра иаҿуп – 
Абарҭқәа зну
Иссиру ҵакыуп,
Уи аҵкыс ссир  
Нала илшәуп,
Ссиршәа ианаалоит лхәыҷра…
Лхәыҷра данынҭыслак лара,
Уи лыҵкы ссир лыцәхәыҷхоит,
Аҵкы шыԥшӡоу,
Ишҿыцу инхоит,
Аха ашәындыҟәраҿ илҵәахӡом,
Ажәҩан дуӡӡа уа изԥырӡом,
Ашәҭқәа амра-хаа рбаӡом…
Наала илцәыхәыҷыз лыҵкгьы,
Уи дзыцәдухаз лхәыҷрагьы,
Лаҳәшьеиҵыб илзынхоит,
Нас еицамкӡо инхоит,
Еиқәхоит,
Ажәҩан иаҵәа,
Жәҩан ҵаулан,
Ахьычԥаԥырқәа ԥырԥыруа,
Ашәҭ быбышқәаУа хкы-хкыла
Ахәыҷра еигәырӷьан ишәҭуа…

Асрыцқәа

Ашьыжь ажәҩан
Асрыцқәа аҿышәшәон.
Ашьыжь Алмас
Иџьанах хәыҷы ирхион,
Иҭаирцәит ичанахгьы
Ашьыжь ласы,
Иан илылымшоз
Алшеит асы!
Ашьыжь ажәҩан
Асрыц аҿышәшәон,
Алмас дахьынаԥшуаз
Аҵарақәа ибон,
Урҭ ажәҩанаҿ
Даара ирацәан,
Асрыцқәа иахьрылаз
Урҭ гәырӷьаҵәа,
Бзиа иазҳәам ҳәа
Гәаныла иӡбон…
Ашьыжь ажәҩан
Асрыц аҿышәшәон,
Урҭ ираӡазҭгьы,
Адгьыл иахьӡон,
Аха аҳауа ишалаз,
Аҵарақәа ирфон,
Адгьыл бахҵәаӡа
Ишыҟаз инхон…
– Аԥсыцәгьақәа! – 
Аҵарақәа
Рызҿиҭит Алмас,
Усҟан уи дгәаан
Дшыҟаз зымбаз!
Баша, башаӡа
Ирхиеит иџьанах
Иҭаирцәит ичанах!

Хара ицатәуп

Ажәҩан ҿ уҭроуп,
Шьынкоуп – амза,
Аеҵә-ҵыҵындрақәа ҟәшәатәуп,
Уи азыҳәан хара ицатәуп,
Хара уцарцаз – 
Ацәа уалҵроуп,
Уцәарҭа уалҵроуп – 
Аҩны удәылҵроуп,
Аҩны удәылҵыр – 
Ашҭа уҭыҵроуп,
Ашҭа уҭыҵыр – 
Ашьха ухыҵроуп…
Ашьха уанхыҵлак – ишахьеит,
Амза-шьынка ҩежь ӡӡыҭхьеит,
Аеҵә-ҵыҵындрагьы рыҟәшәахьеит.

Инал

Ахылԥа изаархәан
Иахьа Инал,
Игәы иахәеит,
Даара инаалт.

Инал ихылԥа
Аҵыс ҭоуп,
Дыҩуа-дыԥо
Ашҭа дҭоуп.

Аха дкаҳан
Ихылԥа ихҟьеит,
Аҵысгьы уаҳа
Имбаӡеит.

Инал дҵәыуоит.
Абду иԥа иԥа
Ихеиҵарц ииҭоит
Ихҭырԥа.

Ахҭырԥ ихеиҵан
Инаалт Инал,
Аԥсыуа хаҵан
Ашҭа дҭалт.

Ихҭырԥа шкәакәа
ԥырԥыруа,
Адгьыл дықәуп
Иҵыс ԥшаауа.

Гәында лбаҳча

Ҩ-ҟәраанк абаҳча хҭаркит,
Ҩ-ҟәраанк абаҳча еимаркит,
Ҩ-ҟәраанк рыбжьы ҳараркит,
Гәында рыҩбагьы лҭахӡам.
Узҭахым,
иуҭахым рахь иаатәу?
Уара иутәым еимактәу?
Ари абаҳчаҿ,
Игәкӡа,
Аҟармаҵыс абжьы галароуп,
Гәында лзыҳәан,
Иԥшӡаӡа,
Ари абаҳчаҿ ашәҭқәа шәҭлароуп,
Аҵәа ҟалароуп. Аҳа ҟалароуп,
Мра хәыҷқәоушәа, илашаӡа,
Ажьаргәыцқәа ара иԥхалароуп,
Ахьычԥаԥырқәа ара иԥырлароуп…

Баш аҟәраанқәа абаҳча хҭаркит,
Баша аҟәраанқәа абаҳча еимакрит,
Баша аҟәраанқәа рыбжь ҳараркит,
Абри абаҳча Гәында илтәуп,
Лҩызцәа рааира дазыԥшуп…

Абду имаҭацәа

Ҳбаҳча дуӡӡа агәҭаны
Аҳаҵла ду уажәааны
Шәырла амахә хьанҭахоит.
– Иҭаатәуп! – 
Ҳабду иӡбоит.
Аҵла дықәлаӡом иара,
Изылшо ҳаҟоуп аҭаара,
Аха ҳааг,
Уаҵәы ҳаубап,
ҳахьыҟоу џьеи ҳабжьы ҳаргап.
Иҭаатәуп – 
Аус утәуп,
Ҳара аҳафара ҳҭахыуп.
Ҳабду ианимбаӡа ҳхабар.

Ишҟәаҟәо шидыруагьы иршәшәар,
Шәырда ҳнымхарцаз ҳара,
Иҽазикуеит аршәшәара…
Аҳаҵла усҟан иаҳҭаахьеит,
хыц-ҩыцк рыда
Зегь ҳфахьеит.
– Ара ҳаҟоуп! – Ҳабжьқәа гоит,
Ҳзықәтәоу амахәқәа  зазоит.

Ҳабду аҳа ҵла ааиршәшәар
Иҟалоит ҳалышәшәан ҳкаԥсар…

Мрала ирҿыхоу

Иҟам аԥсшьара
Зҭахым ҳәа акгьы,
Ицәоуп иааԥса-икара
Уахынла аԥштәқәагьы:
Ашкәакәа – 
Ахра ақәцәаҿ,
Узлаиоу ацәарҭаҿы:
Аиаҵәа – 
Амшын аҵаҿ,
Ашьацраҿ,
Абыӷьқәа рҿы;
Аҟаԥшь – 
Арбаӷь аикаҿ,
Уаҵәы иҿухуа аҵәаҿы;
Аҩежь – 
Ашьынкаҿ,
Иарҭыз аҳаҿы,
Урҭ зегь зырҿыхаша,
Иҭазҵо рыԥсы,
Амра хаҿы-лаша
гылоит ласы,
Ашәахәа хьычԥаԥырқәа
Аҳауа қәырҵоит,
Аԥштәы ссирқәа,
Адунеи зегьы иахьӡоит!

Нари Нарҭи

Нари нарҭи еиқәлацәоуп,
нарҭи Нари еициит,
Еишьцәоуп…
Урҭгьы ироулоит еимакқәак,
Ҩ-ҭакк амазар зҵаарак,
руак иашоуп,
Егьи – мап…

Аеҵәақәа абаҟои, иаҳҳәап,
Шьыжьы икаххаа ианшлак? – 
Дшазхәыцуаз Нар иахьак,
Иҟаиҵеит ахәылԥаз аҭак:

– Аеҵәақәа аԥша еизнаршәшәоит,
Џьарак ианеизакәха – 
Имрахоит…

Аха иабаҟоу Нар иуам:
– Аеҵә реизакра мариам,
Аԥша уаанӡа инаӡаӡом,
Ҽынлагь иҟоуп, иаҳбаӡом,
Амра рыблақәа ханкуеит,
Аеҵә рыблақәа ҭаауеит…

Ашәҭқәа зышәҭуа еимактәхар,
Абар усҟан ииҳәо Нар:
– АШьхыцқәа ашәҭқәа ирхоуп,
Ацха зрылырхуа ҳа ҳзоуп!..
Игәы иаанаго иҳәароуп Нарҭ:
– иузгәамҭацзар игәаҭ:
Ҳан дара дааԥсанцы
Дшыҟоу, ашәҭқәа еизганы
Иналуҭар, нас дыччоит.
Лааԥсара лхыҵны ицоит…

Нар ашьхақәа шииз атәы
Азыҳәан имоуп аҳәатәы:
Адгьыл ҟьаҟьан, еиҟаран,
иубомызт ашьхақәа џьара,
Адоуцәа усҟан еиӷацәан,
иахьеи-уахеи иҩуа еишьҭан.
Дышнеиуа дҭаҳан дынҭаԥсырц,
Иаӷа изыҳәан атыша ижырц,
Игәы иҭеикит зны адук,
дадымхалеит игәҭакы дук,
Ишудыруеиԥш, адауы
Инапқәа даараӡа иаууп,
Иҭигоз – нышәан, ихаҳәын – 
Ишьханы ахалара иаҿын.
Дагьаалгеит атыша жны,
Ихаҭа дҭаҳаит дыхбыкьны.
Адауы абасаа дҭахеит,
Ашьхеи атышеи ааиҭынхеит.
Агәра угарцаз, ирбганы, 
Ашьха атыша иҭаԥсаны,
Уахыс адгьыл еиҟаратәны!
– Нар, ҳаинаалап! – 
Нарҭ дааԥсеит.
– Ҳашԥеинаало,
Ҳарҭ ҳмеисӡеит,
Еинаало ируазеи,
Еисеит!
Еисо еинаалар – еиҭахоит.
Ҩ-ҭакк амазар зҵаарак
Ииашоу руакоуп,
Егьи – мап…
Рыҩба аниашахогьы убап.
Доусы ирдыруа иазынхоит,
Азҵаарақәа ӡбамкәа инхоит.

Аҽеиҭакра

Абнаҿ иҟамло убахьоу!
Абга шнеиуаз
Абжьас аԥылеит,
Абга анаба,
Абжьас жәылеит,
Абга иахашҭын изеиуоу,
ицеит ишиашаз,
Ауаа ахьынхо.
Сеиқәшәырха ҳәа
Рашҭа иҭалеит
Ацәгьа зызнухьаз,
Зыџьмагәара  ҭанарцәхьаз,
Исасуп ҳәа,
Гәаӷк,
Ма гәалак,
Рымаӡамшәа абга иаԥылт
Аԥшәмацәа
Абна ианаалеит,
Шық әсқәак,
Нас еицшьылт.
Абга аԥшәмара агәаԥхеит,
Ишнеи-шнеиуаз – 
Илахеит.

Абнаҿ иҟамло убахьоу!
Абжьас шнеиуаз
Адомбеи аԥылеит,
Абжьас анаба – 
Адомбеи жәылеит,
Абжьас иахашҭит изеиуоу,
Ицеит ишиашаз
Ауаа ахьынхо.
Сеиқәшәырха ҳәа
Рашҭа иҭалт
Ацәгьара зызноухьаз,
зыжәгәара ҭанарцәхьаз,
Исасуп ҳәа,
Гәаӷк,
Ма гәалак,
Рымаӡамшәа аажьас иаԥылт
Аԥшәмацәа,
Абжьас ианаалеит,
Шәышықәсақәак,
Нас еишьцлт.
Абжьас ахәшҭаара агәаԥхеит,
Ишнеи-шнеиуаз – 
Ицыгәхеит,
Дулаԥк иҭалартә ихәыҷхеит.
Ала иахашҭит ишыбгаз,
Абжьас иахашҭит ишыцгәахаз,
Уажә изеиҵоу ала анаԥыло,
Бжьасҵас убриоуп изжәыло,
Аха иҩт – акамбашь абеит,
Иакмбашьхазар иудыруеи адомбеи!











Гәында Кәыҵниаԥҳа

Ансоу илакәқәа

Асы хәмаруеит,
Амра ԥхоит,
Асцырақәа сыԥхьаӡоит.
Хыхьтә ҵҩа рымамкәа илбаауеит,
Сара истәу сыԥшаауеит.
Асцырақәа уи иреиҳауп,
Исзаазышьҭыз дысҭыԥҳауп.
Снапы ахызҩеит исырԥхарц,
маӡас исанаҳәо саҳарц.
Жәҩанаҿ иҟоу џьашьахәуп,
Аԥсҭҳәа аҩныҵҟа ҳа ҳҵәахуп,
Гәырӷьаҿҳәашоуп са саара, – 
Слымҳа инҭахәыҭхәыҭт иара.
– Аԥсҭҳәа шкәакәа ашә аркуп,
иаазыртрыда ҳәа ҳаԥшуп.
Асшәындыҟәра ацаԥха
Лыԥсы иаҵоуп Асыҭԥҳа.
Иаха дамхацәеит  ҳшыԥшыз,
Амзоуп ҳашәқәа аазыртыз.
Ҳаҩны ныжьны ҳааццакит,
Адгьыл ахьҭа иаҳаркит».
Икәашо асцырақәа лбаауеит, – 
Аԥарԥалыкь шкәакәақәа ԥыруеит.
Асы хәмаруеит, амра ԥхоит,
Саргьы асыхәмаршьа снарҵоит.

Аԥштәқәа

Аҟаԥшь, аиаҵәа, аҩежь,
Жәҩангәашәԥштәыла, нас ахьҩежь,
Ашьацԥштәылаҿ адәыкрын – 
Аԥштәқәа гәнаҳкыларц ҳҭахын.
Амра иҭнахт ацәаҳәақәа,
Быжь-ԥштәык – ацәаҟәа аԥштәқәа.
Ҿаҳҭуеит ажәҩан ахь ҳнаԥшны:
– Аҟәаҟәа, инырҵәа ақәа,
Ицәырга амра ашәахәақәа.

Амчыбжь амшқәа

Бжьҩык аишьцәа шҭак еицҭоуп,
Ҩныс  ирымоу Амчыбжь ауп.
Рашҭа ҭбаауп – бжь-мшык ҭаӡоит,
Акакала иҳаԥхьаӡоит, – 
Раԥхьа игылоуп Ашәахьа,
Аҩаша иаԥсахуеит иара,
Ирышьҭанеиуа Ахашоуп,
Нас Аԥшьашеи Ахәашеи еишьҭоуп.
Асабшеи Амҽышеи бзиа иаҳбоит,
Избана кәзар ҳаԥсы ҳшьоит!

Гәырӷьаҿҳәаша

Ишәҭит аҳаҵла,
Гәырӷьаҿҳәаша!
Исуҭои ҳамҭас
Сгәы зырԥхаша?
Имшаӡацкәан
Аԥсы ҭалеит,
Ашәҭ шкәакәақәа
Аҿалеит.
Аҳа махәқәа
Рҽырхахан,
Схышә инахан,
Сыҩны иҩналеит:
– Шьыжьбзиа!
Гәырӷьаҿҳәаша!
Ҳамҭас – амра
Угәы зырԥхаша!
Ҳамҭас – ааԥын
Абла ҭшаша.
Шьҭа уа уоуп
Аҭак ҟазҵаша

Қымфыфыл

Ана лыхьӡуп сқымфыфыл,
Лан иаалҳәаз зегь гәынкыл.
Ԥшьаала днеиуеит, дыццакӡом,
Ана дыҩыр ҟалаӡом.

дыҩыр дкаҳауеит, дхәыҷуп,
Аха аҵыс еиԥш ла дласуп.
Ҳашҭа дакәшоит дԥырԥыруа,
Дыҟам Ана илыхьӡауа.

Дшьацәхныслазаап уи жәацы,
Икыдылҟьазаап лшьамхы.
Лнапсыргәыҵа хәыҷқәагь цәҟьеит,
Уи анылба Ана дшәеит.

Лани иламҳәакәа маӡа,
Акгьы лмыхьызшәа ҟаҵа,
Дтәахуп ҭынч лыԥсы ӡаны,
Ддәылымҵыцшәа иахьа аҩны.

Лан игәалҭар цәгьарахап,
Лаб ибар игәы ннархап,
Егьа рҳәаргьы зегьакоуп:
– Са сказыжьыз Хьыка лоуп.

Лаҳәшьа илхаралҵашт зегьы,
Ахәыҷы дрыцҳаршьоит даргьы,
Иланарыжьышт, нас дхәыҷуп,
Лҩызцәа зегьы лара дреиҵбуп.

Аҳәатә хамҵа, сқымфыфыл,
Маӡак басҳәоит, маҷк бааҭгыл.

Амра шашеиԥш блашаӡа,
Быбла гәыҭбаақәа разӡа,
Ббырфынлыхуп,  быхьҟәыршәоуп,
Аха маҷӡак блеишәа цәгьоупҩ

Амаӡа

Аҵла дуқәа рышьҭахьҟа
Амра ҟаԥшь ҭашәоит.
Сыҩуа, сыҩуа – сышьҭахьҟа
Зегь ааныжьны сцоит!

Дгьыли-жәҩани ахьеимадоу
Са снаӡарц саҿуп.
Дгьыли-жәҩани рымаӡа
Са исаҳарц сҭахуп.

Ашьха дуқәа рықәцәақәа
Жәҩан иагәылсны ицоит.
Ашьха дуқәа сыԥхьошәа,
Ус харантәи избоит.

Адунеи ду аҳәаақәа
Рыԥшаара саҿуп.
Адунеи ду анасыԥ
Аилкаара сҭәауп!

Аҵла дуқәа ррышьҭахьҟа
Амра ҟаԥшь ҭашәоит.
Сыҩуа, сыҩуа – сышьҭахьҟа
Зегь ааныжьны сцоит!

Лакә иқыҭа

Сара сыцәоуп, сыԥхыӡ ҿыхеит,
Аӡиас хәыҷ инаҿыхәеит,
Аҿы аӡәӡәеит, ахы аҳәеит,
Инаиааирц аҭаххеит.

Аӡы инырст аҽмырбаӡакәа,
Ацҳа кнаҳагь иқәымсӡакәа,
Иԥыруамызт, иӡсаӡомызт,
Арахь уԥшыр,уаҩ дахьӡаӡомызт.

Зны еилан уи ԥштәы еилаԥсала,
Инеиуан амарда иаҿалан,
Адәы иқәын, абна илан,
Зынгьы инеиуан, мҩак ианылан.

Аха сылаԥш ахьӡаӡомызт,
Абри адгьылгьы иазкӡомыз,

Ус саашьҭԥаа, аҩыҵра сныҵак,
Сама идәықәлахт Лакә иқыҭахь.
– Уа сабауго? – снапқәа сҟьахуан,
– Соужь, соужь! – сыҽсырххахуан.

Лакә дызусҭа, иаҳра абаҟоу?
Иаҳҭны ахьгылоу наҟу, ааҟу,
Нхыҵу, аахыҵу, шаҟа ихыҵуеи?
Сара дсықәлоу, хәбарахь днықәлоу?

Ма сыԥхыӡи иареи еиқәлацәазар?
Шәышықәса уи аҳра иуазар?
Дызбар иасҳәон: – Ҳаицыхмәарып,
Ҳаҽқәа ҳрықәтәан зны ҳаицкәарып.

Саргьы аҳра шсымоу удыруоу?
Иҳабжьоу аӡиа узырру,
Унҭалан уҽмырбааӡакәа,
Ацҳа кнаҳагь уқәымсӡакәа?

Сара сыцәоуп,
Сыԥхыӡ ҿыхеит

Ампьашь шана

Инхон қыҭакаҿ џьара
Ҭакәажәыки лыгажәыки,
Урҭ ирыман цәыки жәыки,
Урҭ ирыман ҳәыски сыски,
Урҭ ирымна рабӷьки кәтыки,
Урҭ ирыман кәҷышьк, шьышьык,
Урҭ иырман мпахьшьык,
Адәны икнаҳан идырбон.

Аҭаҳмада иҿы иӡәӡәон,
Аҭакәажәгьы лҿы лыӡәӡәон.
Убри акәын еимактәыс,
Шьыжьы инаркны урҭ зҿыз.
Уи еимаркуан, еимдырххон,
Раԥхьа зҿы зырбо ҟарҵон.

Импахьшь-шанахын иара,
Убри акәзаап изыхҟьа.
Раԥхьа зҿы арбара иахьӡаз,
Убри акәын згәахәтә наӡаз,
Ампахьшьы иуҳәоз ҟанаҵон.

Ампахьшь-шана налҿышьуа,
Ҭакәажәына ус лҳәон:
«Сыжә ахш снаҭо ирацәаны,
Ахала аныга инҭаҭәаны,
Са смаҵурҭахь исзаауа,
Ахш сыршыцԥхьаӡа иазаҳуа,
Сгәылацәагьы ирызхауа,
Сҳәыс иацәаанӡа агәы ҭәуа,
Ссыс ахала иҳәны иаауа,
Мышкы ҩ-кәтаӷьк аҵо сыкәты,
Ахьшь ишьҭнамԥаауа сыкәҷышь,
Сҟәарҭ акәҷарақәа ацрыҳәҳәы…»

Аҭакәажә дгәырӷьон уи аҽны,
Зегь маншәалан лара лзы.
Алыгажә уи игәы ԥнажәон,
лыгажәына ус иҳәон:
«Сыцә убас еиԥш амч ҭаны,
Ҩ-цәык рымч еиҳаны,
Сымхы ахала ицәаӷәаны,
Шьыбжьаанӡа абра исзаауа,
Сара ашәшьыраҿ сыԥсы сшьауа,
Сҭакәажә сыфатә лырхиауа,
Сырбаӷь аки-ки ҿнаҭуа,
Лара дшыцәоу саанарԥшуа,
раԥхьа аҿыӡәӡәара сахьӡартә,
Мпахьшь-шанала сҿы сырбартә.

Есыҽны сышьышь иазҳауа,
Ахә аҭнысхыр, сҽырбауа,
Акәымжәи акабеи са изӡахып,
наҟ сынҭыҵып, сыццакып,
Сцап, снаԥшааԥшып хара,
Сҭакәыжә дыҟазааит ара,
Дсыҵашьыцлап, лгәы ԥжәалап,
Сыгәхьааган дысзыԥшлап…»

Абри акәын уахи-ҽни
Ҭакәажәынеи лыгажәи
Изызхәыцыз, изызхьуаз.
Рымпахьшьы зегь заҳауаз,
иахьыкнаҳаз илашон.

Ҵис ахәмарра бзиа иабон,
Ампахьшьы иазгаган уи,
иахьынҳалан игьалон,
Иагәыдԥала икыннажәон,
Иаркәымпылуан нас аҵҟа,
Инылаиаон иааԥсаха.

Аҳәыс иабон зегь уамашәа.
Ианыхмәар ҵис хәыҷ азхара,
Ицеит аҳәынаԥқәа рыкра.
Ампахьшьы ахьышьҭаз илашон,
Аҳәыс анеираҵәҟьа иацәшәон.
Аха усгьы инеит, инафҩит,
Нас абыз хәыҷ нахьнашьит.

Ашәшьыраҿ алыгажә иԥсы ишьон,
Дахьыцәазгьы ԥхыӡ ибон.
Дыкҿан аҭакәажә лыкҿыҩра,
Ус дындәылԥшит лара,
Дцәырҳан днықәтәахит иаргьы,
рыла ахлымӡаах абеит,
Лара дныҩныҵәааит,
Дқарымҽеит иара алыгажә,
Лара аҭажә
Аҳәыс иафеит рымпахьшьы,
Аҳәыс иаҟаҟеит ргәыхәтәы,
Шьҭа ироуеи еимактәыс,
Шьҭа ирымоузеи разҟыс
Ҭакәажәыки лыгажәыки?!
Урҭ ирымоуп цәыки жәыки,
Урҭ ирымоуп ҳәыски кәтыки,
Урҭ иырмоуп кәҷышьк, шьышьык,
Аха ирымам урҭ мпахьшьык.
Анатоли Лагәлаа

Акәата

Баша дгәааит саҳәшьа Тата,
Аҳәынҵәа ықәнагалт ҳәа акәата:
– Абарҵа иҵалоит аӡы ацратата,
Акгьы иазхәыцӡом иара ахада!

– Ус ахьԥабҳәо, џьымхеит тата,
Зныкгьы иахамтәац уи апарта!
Шәҟәыла иамҵац ацарҭа, аарҭа,
Анапы ӡәӡәарҭа, ашьапы ӡәӡәарҭа!

Еиҭалырчыхт лқьышәқәа пахәӡа,
Аиаша шылдыруагьы ишьахәӡа!
Аха илзымбжьозшәа анылба акәата,
Лшьамхы иқәлыртәо далагт Тата!

Абгахәыҷы

Иаалымҵакәа уа ухы ахчы,
Уашьҭазаргьы абгахәыҷы,
Ԥшаашьа умаӡам зынӡа,
Абна илалоит аҽӡа!

Арахь ухҭаркуеит ахәыҷқәа:
– Мшәан изгозеи абарҭ ҳакәтқәа.
Иац жәабаҟан, иахьа жәба,
Ихашәымҵозар, шәааи, ижәба!

Сынтәа ҳашԥақәухи ҳара,
Абна илӡааша уара?!
Ирыԥхны игылоуп ашьацҳәақәа,
Аха иаҿамшәеит ушьапқәа!..

Уажәшьҭа инықәымҵа ҳхы ахчы,
Ҳахшыҩ еилаҳҵт аду, ахәыҷы.
Ҳлагь хьаас ишьҭнахӡеит аҽырчы,
Нас иаԥырхтәуп абгахәыҷы!..

Ажәцәеимаақәа

Ажәцәеимаақәа  шәырхахьоума?!
Ма рҷапырхәа шәырххахьоума?!
Асы шәылалан шәцахьома,
Шәшьапқәа еиџьыԥны ихьҭакхьома?!
Шәыҩны аҽура  шахьӡахьома,
ҽыкәбалда азқәаҿ шәнаӡахьома,
Аӡыша азыҳәан аҵаа шәфахьома,
Асы анҩынтуеиԥш, шәхы  гьежьхьома?!
Шәарыхьҭшьуа, аҩнынӡа шәанӡахьома,
Аӡыршаҿ шәшьапқәа шәҟәиахьома?!
Ишәханаршҭыртә, ишәхыжәга аума,
Ма ахьа ҷиан ишәфахьома?!

Аԥсны даҳызааит!

– Ухаҿы ажәаԥшӡақәа ииуама,
Ажәеинраалақәа уҩуама?!
– Зны-зынла жәақәак сыӡрыжәуеит,
Изакәу сеидру, акы сҷышәуеит!..
– Уахынла аума иануҭаауа.
Урԥылома, урҭ мыргәаакәа?!.
– Дара анааиуа сгәысҽанырҵоит,
Ирҳәо зегьы ақьаад ианысҵоит…
– Аҳы, ак умҳәои нас, уажә умшәозар,
Усҵәҟьа уажәақәа еихышәшәозарӡ!
– Ҳадгьыл зҭаху рацәаҩызаап,
Аха аԥсуа ахаангьы Аԥсны даҳызааит!..


Асас

Сара абра аҩнаҭаҿы санаанага сқаблан, аха зегьы хәыц-хәыц исгәалашәоит. раԥхьаҵәҟьа арахә санынарыларҵа, аџьыка ахькаԥсоу аҭыԥ еиԥш, цәык ааин иаасыфҩит. УИ краамҭа исыфҩуан, егьырҭ зегьы убри акы еилкааны иранаҳәаанӡа шәымҵасын ҳәа иаршәахьазшәа, ишьаҳаиҭӡа игылан. нас, амҵ иркызшәа ахы ааҟьеит, иагьынасыдҵит, уара узыҳәан снапы сзыҟьашуьам аҳәазшәа! Саргьы сыԥсы згагәышьеит, уи саҽгыланаҵы, сцәа сҭыбзаауа, зџьыбақәа еимырдо ахәыҷ иеиԥш акәын сышгылаз. Иара ацә неины аҩызцәа инарылагылт, иахшәмырҟьан, ари ҳара иҳалымиааит, аха знык ианҳзаарга, иршәо, иԥхаҵо иҳаман ҳақәлар – ирыцҳауп аҳәазара акәхап. Аха усҟангьы ани ашьабсҭеиԥш икалаӡа игылаз ажәҵәры (уара аҽырбара иахамшәало!) шсыхәаԥшуаз сгәамԥхаӡеит, иаргьы аҩызцәа ирылҵны сара сахь аҿаанахеит, аха саргьы ԥыҭраамҭак сҽымырҵыӡакәа сгылан. Избанзар са издыруан ҿыц узланагалаз арахә иаразнак урыцәшәо уҿааухар, нас уаргьы ирҭахы ирҭахым иасымша уԥхаҵо урыман ишықәзаауа.
Уи, са сахьгылаз сеиҭамҵуашәа анаба, иаҳагьы иадхьымӡӷкылан, аҽырцәгьаӡан, зыӷәра зҿадырххаз аҽеиԥш, ахы шьҭацалан ишааиуаз, ани ацә аназыҵҟьа, иаразнак иԥдырҟьаз ашьацҳәеиԥш, иахьгылаз еиҭаԥеит.
«Анцәа уиныҳәааит, – сҳәеит гәаныла, ани ацә ахь сыԥшны, – ҳара арахәгьы уара уеиԥш аҟәышқәа ҳаламызҭгьы, ауаа ргәы ҳахшәаны ҳҵыхәтәа анырххьазаарын!..»
Убри нахыс ажәҵәры сымариа ахьабаз, исзыҵҟьарц иалагон, аха ани есымша алаԥш схын, иаразнак иарырҳауан. Амала уи ахаан иахьӡаны иасуа сымбацызт, аха атәыҩа аҵарра быз-бызуа иагәаланаршәартә зны иамԥыхьамшәацкәа иҟамызт. Егьырҭи сареи ирласны ҳаишьцылеит, урҭ еиҳа ирахәыжәла бзиақәазар акәхарын, ирбон саргьы уаанӡа бзиа избоз, сзыцныҟәоз, сан, сашьцәа, зегьы срылхны сшааргаз. насгьы саргьы схәыҷын, аха урҭқәа зегьы сымгәырҩози, сылахь шеиқәыз рбон. Аха ани ажәҵәры саабар, ахы аахыҵуан, ахы ахыҵааит са исныҳәаанӡа! Ус лахә-лахәы ҳшеишьклаԥушаз, зныказ, ҽнак аԥшәма дааины дааҳалагылеит. Асы ҟәашӡа, кәыкәу шәҭыла ихҟьоушәа, ахкаара зегьы ықәырҭәааны ишьҭоуп, ҳаргьы ахьҭеи амлеи зегьы ҳзлеилалан, ҳахқәа раҳан аԥҳәаҟәақәа ҳашрыҵаԥшуаз, ҳшьа еизыкәкәахьан.
– Ҟаԥшь, – иҳәан, уи днасыдгылан схы инапы нықәишьит, нас иҵегь акы иҳәақәеит иара ибызшәала, сара гәынхәҵысҭала сахьазхәыцуаз уи ииҳәоз иаанагоз, сасык асы уларгыланы уахьҳамоу ҳаҭоумҵан ҳәа акәхарын. Уаҳа ишԥаиҳәарыз ауаҩы ҳалал, ҿыц иаахәан иааигаз ақабла қыџь-қыџьуа асы иахьылагылоу ианып ахы аинықәишьуа…
Убриҵәҟьагь азыхмгеит ани ажәҵәры, иаразнак иахьгылаз иаасыҵашьыцит, алақәагь убас иарцәгьеит, сааигәа игылазар сааихнахратә. Уи алақәа сара есымша абжьынҵ бӷьы еиԥш, срыцәшәон… Ус, иара иџьыба дынҭаԥшын, ԥш-лапҟьак абжа ааҭиган, инасҿеикит. Уи сара иџьыба дҭалаанӡагьы афҩы скхьан, сара сахь ианааирыхха, иаразнак сыбыз инықәысҵан, сҿы инаҭсыршәит.
«Уара уцасазгьы кыраамҭа исфалоит, – сҳәеит гәаныла саргьы, ажәҵәрахьы снаԥшны, уи исиҭаз амбар ҳәа сшәозшәа, – абас ухәыжәла цәгьамзар, уара удаҩсны са исиҭарымызт. Ҳгәы дҭатәоушәа, зегьы еиликаауеит ауаҩы, дасу дзыԥсоу, дшаԥсоу дазынҟәоит!»
Саргьы сҿыцымзи, иҵегь схы сацәшәақәар, иааԥхьаскыр ҟамлози, аха ани ацәи аԥшәма хаҵеи срықәгәыӷуеит. Ишԥазугәышьарыз нас саргьы, уажәшьҭа сзықәшәаз сақәшәеит, сан ахаршҭра шыцәгьазгьы исхасыршҭыр акәхеит, уи анысхасыршҭ, даҽак бзиа избар акәын убраиҟара, уи сгәаҿы иҭзырҭәаашаз…
Аԥшәма хаҵа аԥҳәаҟәа днықәлан, ихшәаны, адсу ҳахәқәа ԥсаҟьаны, хара-хара иаҳзышьҭаҵаны данцалак, ани ажәҵәры иааҟанаҵалакгьы иаразнак иара ахәы ааҭагәаны, са схәахьы ишзахәоз иҩны иаауан. Усҟан сара ани сзықәгәыӷуаз ацәгьы иазгәаҭаӡомызт, аха абни акранафоз, адунеи еиқәыбгозаргь, иабаӡомызт. Саргьы схәы снахыгәгәаны сцон, анс аҽнынтәарак сгәы ҵшьаауа, аҟәынџьқәа хҟаҟаауа сықәзар акәын ахәлара ааиаанӡа. ианыхәлалак, аԥшәма ажәҭраҿы дасу ҳахәқәа хыхны ачыхәчарҭаҿ иҭаҵаны иҳаиҭон, уа аӡәи-аӡәи ҳзеиԥырхагахаӡомызт, иагьа сызҭеиҵаргьы, ҭынч исфон. Шьыжьла акәын сҿаҵахәы есымша ианыӡуаз, аха уи аԥшәма иҿы изласҳәагәышьоз…
Ҽнак иаалырҟьан, ажәҵәры ацәқәа ашьҭалеит. Уи усгьы ахашәа хы мбо иҟан, уажә араиҟара ацәқәа ацрыԥсса иандәықәла, иаҳагьы иԥагьамхози… Ахкаара акәша-мыкәша аҽыҩқәа шьҭхысаа изалцо адәеиԥш, аҭлаа ҭырҟьахьан, рызегь иара ажәҵәры иахьаҭахыз акәын иахьцоз. Са снацәа шәахасырҵәиуеит, аҳәозар акәхарын гәаныла ианаарылагылоз. Усҟангьы уи са сахь иамаз агәаӷ еиқәымтәацызт, аха ацәқәа иара иахыбаан, ишакәхалакгьы, исӡывасыратә иҟанаҵон. Саргьы иҟасҵагәышьоз, агәабан асабалхразы ианасуеиԥш, адыжә аасыхгон, амала, дара ацәқәа анцәа ииныҳәаша, тәыҩала исысӡомызт, ус қьышәла иансыцәхасуан, сахьхәыҷыз азы, насгьы сышсасыз еилыркаазар акәхап. Уимоу, акы аарылҵны иааины иаасыфҩит, ахәда хчааӡа, атәыҩақәа ҵар-ҵарӡа, аԥхӡы фҩи уи аԥынҵа иахылҵуаз афақьи сыԥсы сылдыршәшәар ҳәа сшәан, анҟ ирласны снаԥырҟьеит. (Уара узычҳауа ажә акралшоит!). Уи сара иансыфҩы, анцәа иҳәо ахаҵа иеиԥш, ажәҩан инаҵаԥшит ахы шьҭыхны, нас уахьынтә еилнакааз анцәа итәуп, ахы ианлахагьы маҷк иааиԥхьхәыцаан (анаџьалбеит, ак сыднамбаландаз сҳәон сахьгылаз), инасԥырҵит. Убриҵәҟьагьы агәамԥхеит ани ажәҵәры, иреиӷьыз ацә ԥшӡа сара иахьсыдхалацәаз… Нас еиҭах аркьыл шьҭызԥааз аҷкәын иеиԥш, урҭ ацәқәа инарылҟьан сара сахь аҿаанахеит. Уажәымзар-уажәы акы ашьапы сырҟьацеит, ма акьынтыжә еиԥш, атәыҩа сахнарԥоит ҳәа сшыԥшуа, анцәа иҟнытә, инасыдҟьан, амала, аҭлаҩа сарганы (уацла иршьыхуа аԥацхеиԥш!), сыла ахьҭоу узеилмырго инасԥырҵуеит. Ани сзыхьчалоз ацә рыцҳагьы харантәи игыланы исыхәаԥшуеит, уи арҭ ацәқәа рҿы мчы амаӡам азы, заанаҵы ганк аҽанаҭон, иҟоу зегьы азеиԥшушәа, ажаҳәара иаҿын. Иара ажәҵәыргьы иацыз ацәқәа аманы иара аганахь инеиӡомызт (адарыԥара иацәшәаӡазшәа!), ус ҟанамҵар, анс урҭ аашьҭыҵыр, изыниоз адыруан… Уи ус акәын, аӡхыҵреиԥш, ацәқәа аман аҿаанахон, аха, анцәа иҟынтә, арцәак иадхалаӡомызт, уи «аӡхыҵра» анҭыкәкәоз ҳамбаӡакәа иааҭыкәкәон!..
Сара ахаан исхамшҭуа (саргьы уажәшьҭа сауҳәысху!), ари ашҭаҿ саанагеижьҭеи исхылҵыз ацә сынтәа ышықәсоуп акәатаҳәа ицәаӷәоижьҭеи, аниа цә Қәыҭа рыцҳа аныршьуаз ауп. Уи аасгәалашәацыԥхьаӡа, исықәу сыхәқәа зегьы аџыԥҳәа иҩагылоит, сыгәгьы аҭҳара-аҭҳара ҳәа аисра иалагоит. Иара, иазыԥшыз адыруазшәа, аҽнынтәарак алахье иқәын, ашьыжь ақьышә хәыҷык инышьҭнашь-аашьҭнашьит, аха иаҭахӡамкәа, гәцәа ахнамкааӡо акәын ишаҿыз. Нас, иааины сара иаасыдгылеит. Уи сара акалашәа бзиа сабон, ани сахьҿыцыз, ара ажәҵәры сыкҿацаланы сахьамаз, насгьы сара сызлыҵызгьы ахьыгәхьаазгоз, иахьгәнызгоз, урҭ зегьы иара ианыруазар акәхарын, исханаршҭырц иалагон. Усҟан саргьы маҷк сгәы ааҿыцхон, ишԥааури, сзықәшәаз ауп, сҽасыршьцылап сҳәон…
Изхысҳәаауа, уахык иаалырҟьаны амашьынақәгьы ауаагьы ашҭа иазымкуа еизеит. Аҩны ашьҭахьҟеи аԥхьаҟеи ахысбыжьқәа геит ахәеҩ-сеиҩҳәа. Ажәҩан ахь зны-зынла, аеҵәақәа анкаԥсоз еиԥш, иԥшӡа-ԥшӡаӡа мцаԥшьқәак ҩеиуан. Арҭ ирымоуп ҳәа, ҳарҭ арахәқәа зегьы  ҳылмҳақәа кыдҵан ҳааилагылт. Ус, амашьынақәа урак дааҭыргеит шкәакәа маҭәала деилаҳәаны аӡәы. Аҽыхәеиԥш, лхы инаркны лшьапаҟынӡа дышкәакәан. Уи акәхеит, ишлымҵакәашоз мацара, абарҵа аҟынӡа дхаргалеит. Ус, рацәаакгьы мҵыцкәа, хәҩык раҟара аҷкәынцәа, шахакгьы ркуп, ҳа ҳахьгылаз шыҟоу рҿаархеит. Сара иаразнак сцәа сынҭыԥԥсааит, избанзар сара анкьатәи сыԥшәма иҿы убас сыла ишабоз сан нарылган ирган, ашьапқәа ннаҵыҟьҟьан инкраыжьын, ахәда аахдырԥеит. Уи ахәаабжьи, ахәда ашьа иалҵны ицози, мызанҟьак, сылацәа ааихаҟәысцыԥхьаӡа иаахгылон…
«Сара стәы егьыҟамызт, – уарҭ аҷкәынцәа ааигәахо ианалага, сыҩып ҳәагьы аасгәахәт азынказ, аха анҭ абгақәа ирҭаххар, сара иаразнак сшааилыршьуаз здыруан азы, сҽысмиырҵысит, – уаҳа акгьы сықәымзар – исықәым, ишԥазугәышьари…»
Усгьы сҳәон, аха сахьгылаз, аҵаа сыцәхалазшәа, аҵысра саҿын. Абар, ани ақабла иаҩсит, нас ажәҵәры акәын игылаз, уи иаразнак ацәымҵ аылмҳа иҭалазшәа еиҭаԥеит, анс ажәхьа гылан, уиаҟәаҟәа рнапы аақәыршьит, уара макьана аԥшәма уиҭахуп рҳәеит, нас игылаз Қәыҭа рыцҳа акәын, уи ада нхага имаӡамызт аԥшәмагьы, уи дышԥалакьысуаз, уи днахысыр… нас – сара… Аха урҭа ҷкәынцәа шааиуаз адых-сыхҳәа ацә атәыҩақәа инарымҵасит, ашахагьы нахадыршәт. Убасҟан, сара схаҭа ашаха схадыршәызшәа, сгәы сымҟьеит, садырсызшәа сахьгылаз, азныказ зынӡа сымҵысит. дара аҷкәынцәа акы рҳәан, аҟыр-ҟырҳәа иааибарччеит, аха урҭ рыччабжь, сара ани сан рыцҳа шьра ианыргоз имцо ианалага, иақәԥыҵәҵәоз аҷын шьҭыбжь еиԥш, сцәа сҭанарӡыӡаауан… Ахы ааҟьан, амҵ аҟәнацозшәа, иааԥшит сара сахь Қәыҭа рыцҳа… Ухы ныԥхьак-ааԥхьакла, ажәҵәры-хага уҽаҿаумжьын, аҳәеит… Сара егьызқәымыз, абаагәара ду еиԥш сзықәгәыӷьуаз ацәгьы нҳалыргеит… Уи аныршьуаз абжьгьы амыргеит рыцҳа, амала акраамҭа ирызкажьуамызт, шьуокы аҵыхәа апарпантеиԥш идырҵәиуан, шьуокы шьапҿаршә ҟарҵошәа ашьапқәа ирыҵасуан, аха уи ашьапқәа шьҭарыӷәӷәаны иакызар акәхарын, иагьрызеиҭагмоызт, нас имахәар ааԥхьарҵәан, анҟ ауаа рацәа ирылагылаз аӡә даарылҵын, аԥш аиҭошәа, инапқәа ааихьишьит. Қәыҭа рыцҳа уи шижьоз адырын, иагьымнаскьеит иара иахь (ус иоужьақәо среиузгьы,, цәаӷәан иагьаҩ сҟәаҟәа ацәа ахырхырн!), анс, иара хәыҷы-хәыҷла даазааигәахан, иаразнак аԥынҵа инацәкьарақәа нҭаирԥан, ашырҳәа ахы ааирҵәиит. Қәыҭа рыцҳагьы, адгьыл бганы аӡмыжь ианӡааҳалоу еиԥш, ҵаҟа иахьынкаҳаз, агәырқьҳәа абжьы аагеит. Уи акәхеит, аҷкәынцәа лахеибаҳәан, ахәда ԥжәаны илкарыжьит. Уаҟа аҟаабжьгьы мгеит, аӷзбжьгьы мгеит, сара сгәы ҭҟьар ҳәа ишәазар акәхап ырцҳа… Уимоу, абни иршьырц ахьырҭахыз аҭыԥ аҿгьы акраамҭа ирзышьақкәуамызт, ҳара арахә иаабо-иҳаҳауа ишышьтәымыз иара иадыруан, дара аҷкәынцәа ирызмдырит… Ирдыруазаргьы ҟаларын, аха амыргәыӷрьа рхы иҭан, ҳара ҳгәаҟра дара ргәаҟынӡа инеиӡомызт… Қәыҭа рыцҳа ахьыршьыз аҭыԥаҿ ҳанаавалалак, мчыбжьык аҟара иасымша ашьа афҩы ҳԥынҵа иҭасуан, нас уи убраиҟара ҳгәы ҿнакаауан, ҳбыҩҩуаҭҳҟаауа ҳанааилалалак, аԥшәма дааины мчыла ҳаимирпаанӡа, уи аҭыԥ ҳақәҵӡомызт…
– Қаԥшь, қаԥшь, – уи егьырҭ рылымкаа есымша схы ианпы нықәишьуан, иҟалап Қәыҭа рыцҳаиԥш уигь сеиликаауазҭгьы. Уимоу, знык сара сҵыхәала ажәҵәры алапҟьа агәыдиҵахьан (арыԥхь ахьзымнеиуаз акакан алапҟьа анагәыдиҵоз еиԥш, ишилшаҵәҟьоз иршәит!). – леи бгеи урзымхааит, абри асас шԥалаԥшықәуҵеи уара…
Уи абжьааԥны Қаԥшь ҳәа акәын ишсеиҳәалоз, аха арахә данрықәцәҟьоз, сыхьӡ Асас ҳәа акәын ишиҳәоз… Иҟалап, уи ажәа анеилыркаалак, иаҳа иарԥхашьарц иҭахызҭгьы иара…
Қәыҭа аныршь нахыс, изыхҟьаз сыздыруам, аха ажәҵәыргьы агәы амҟьеит, анкьа иаабац акәӡамшәа, ишьшьылаҳаӡа иҟалеит. иҟалап, иаргьы ауахҭа шааигәахахьаз ацәа иалашәахьазҭгьы… Сара усҵәҟьа сыкҿацалан самамызт уи наыхс, амала, абни акранафоз, есымша ишыҟанаҵалацыз еиԥш, ахәы шаафалак, сара сыԥҳәахь иҩуан. Убриак ҟазшьа бааԥсны иазынханы иалаҽцәаны иаман…
Ҽнак аԥшәма хаҵа ицны ҩыџьа аҷкәынцәа ашҭа иааҭалеит. Амшгьы ааилахәларахь инеиуан, ҳара зегьы ҳжаҳәо ахкаараҿы ҳтәан. Урҭ  аҷкәынцәа аҩынҟагьы иҩнамлакәа, ишиашаз аԥшәма ицны ҳара ҳахь рҿаархеит.
– Иахьа иахымԥар ҟалап саџьал, – иаразнак снеиыбзааит са сахьтәаз, – Қәҭа рыцҳа аныршуьазгьы ашаха ркын… Изакәи, џьым-џьым, аԥшәмагь зегь ҳанихырц иӡбама? иаԥхьаҟа ҳәагьы дымхәыцӡо?.. Абарҭ сықаблақәа данрылакьыс, нас адәы иқәсхуеи!..
Ус, анҭ аҷкәынцәа шааиуаз, ишиашаз ани ажәҵәры инадгылт. (Ес, абжы укит!) Урҭ уиа краамҭа инаԥхьаца-ааԥхьарцо ирыман иқәын, алу злыҵуа ахаҳә шыладырха-ҩадырхо еиԥш!.. Нс еиқәышаҳаҭхазар акәхап, иркырц рыӡбеит. Аха иаргьы ақьаф ҭамзи, иаразнак ирҳаит. Уи акраамҭа иаргәаҟит, аман днарҳәеит, аха нас, ирулакгьы, аандак ибжьацалан иркит.
– Узфо ҳалалс уроуааит, узҭиуагьы ацк ҳхаҳааит!
– Агәырӷьараз, ачарақәарз ишәҭира, ишәфара ада хьаа анцәа ишәимҭааит!
Убас, ахы шкыднаҟьоз, аԥсраҿы зҽызшьуа, еимырхха иҭаргало агәакьа леиԥш, аҽшарххоз, аҷкәынцәа ирыманы ицеит ажәҵәры. Уи сара цәгьарамзар бзиара сызнамуцызт, аха ианыргоз дара сгәы ирыцҳанашьеит. иахьааӡаз аҩнра ду, ахкаара, излагылаз арахә иаарылхны, тәымуаҩык инаиаԥцаны, аҷын нахҟьо иман дцеит, дцаӡеит. Ишԥааури, уи аҩыза алахьынҵа ҳаиҭагәышьеит ҳазшаз…
Сара ара саанагеижьҭеи, акы ршьит, акы рҭиит, ак ԥсит зҳәаз еиԥш, сара соуп зегьы иреиҳабу. Еиҵасааӡаз аҳәарақәа уажәшьҭа ицәқәахеит, ижәқәахеит, урҭ рҳәарақәа еибарҟаауа, еибарԥо ашҭа иқәуп. Урҭ сара ргәы мбарцаз, иӷәӷәаӡа иҟаларцаз, иагьараан ахш аԥшәмаԥҳәыс илцәызӡахьан. лара рцҳа аҳәарақәа цқьа сдымрыԥшьаз џьшьаны исыҵалҵон, ианаасыҵылхлак, еиҭа изӡон! УИ ларгьы лыхәҭа лоуан, аха ианхаларҟьозгьы ыҟамзи. Сара арыстәи аныга сҭаԥшны избомызт, аха сцәа ианыруан…
Сара санааи, ирзаныз ажәа аԥацәагьы ыҟоуп, урҭгьы ҟәба-ҟәшәо ирызҳаит, амала, зегь сара исыххәыцуеит. Ашьыжь ҳанырхьалак, сара раԥхьа сгыланы сдәықәымлакәа, дара ахкаара иҭыҵӡом, ахәылбыҽха ҳанҳәлак, ҳанчалак, зегьы ҳаибаргәтәны, ашьшьыҳәа амҩа ҳаныланы ҳаицааиуеит. Амала, знызаҵәык аԥсҭаҟа ҳшыҟаз аӡы ҳацәлеит. Ани сықабла, сшаԥырагылазгьы аҵәаҟьеиԥш, аӡыхәашьа исцәышьҭнаԥаан, кыр иаахәахәа-чахәеит. Аха, зегь акоуп, хараӡа иаызмгакәа алада иҿықәнажьлеит. Анцәа ииныҳәаша аԥшәмагь уи нахыс ашҭа иааҭеикын, ачаӷьа аҿеиҵо мацара ашьара иқәлеит, уажә уҭаххар, иара амарда икыдлан аҳаскьын ахьафо, егьырҭ ршьацәхыԥ акӡом. Амала, акызаҵәык, ауаҭәаҿы шәахсҭак анхалеит, уи аӡы ианагоз џьара ишакәым икыдсылазар акәхап. харантәи уанахәаԥшуа, аҟәара иҿықәныжьлаз амҿы аӡәгьы имгарц анхаҩ аҿаҟәа зниҵо еиԥшуп!
Ҳара зны-зынла иҳацәҟьалало егьи сыцә-қабла ауп. Уи ахәда хчааӡа макьана ақьаф ҭоуп, аха иазԥшу аздырӡом!.. иҟаашт, иҳәҳәашт, аха нас иаҳа ахы иақәиҭхоит, уахынлагьы аҩынҟа ҳанаауа иҳацгәарлалап… Акәымзар, жәык ааҵасыцыԥхьаӡа, еиԥхнибаҵа зҿыназхо ацәқәеи иареи уи ажә рхы инҭарԥаны иқәзаауеит. Уаангыли, уаангыли, уажә иԥхаррацәоуп, нас аԥшәма иузиӡбалакгьы убап!
Абасоуп сара исыԥсҭазаашьоу! Уажәшьҭа ари аҩнаҭа сашьцылеит. Анкьа санқаблаз, сахьынтәааргаз, изусҭцәоу, усҟан сызцыз арахә уажәшьҭа избеит ҳәа исзымдыруазар акәхап.. Аҭацацәа ҿыцқәа ирҳәалоит еиԥш, сахьаанагаз сыҟоуп! Ааи, ааи, аԥшәмацәа макьана сара аҿиара салагеижьҭеи шәык, хшык рыгымхацт, сара ахш ансымымҵуа, сԥацәа ыҟоуп, урҭ рԥацәа ыҟоуп. Ҳаԥхьаҟа иаҳзыԥшу сыздыруам, аха уажәазы ҳаиҵаҩҩы аҳҟоуп… Аӡын ҳаҭра ԥхоуп, ҳаԥҳәаҟәақәа есымша ибах-бахӡа еиқәуп, урҭ унарыҵагыланы, уқаблақәа унарылаԥшуа ажаҳәара зыԥсоузеи… Ушыжаҳәо, уқабла ахы ууаҭәақәа инарыдҵан укахха уаныцәо… Уаргьы, иухыугахьоу зегьы ааухашҭны, ахш зҭархьо аныга абжьеиԥш ақәаршҩы, абжьы уаназыӡырҩуа… Ааи, ааи, арахәгьы иагәалашәо рацәоуп – ацәгьагь, абзиагьы. Убригь аԥхыӡ, ааԥынтәи аҳаскьын ҿеиԥш… Урҭ ауаҩгьы бзиа дырбоит, зны-зынла уи дшыуаҩу рхашҭны, дара дырҩызоушәа дырбо иалагоит. Амала, иара ауаҩы иоуп шамаха зыхшыҩ ихнамԥаауа, арахә иара иҩызоушәа зымбо… абраиҟара ҳшеизааигәоугьы… абраиҟара  ҳшеицхыраауагьы…
– қаԥшь, Қаԥшь, – ҳәа санихьалак ашьҭахь нсышьыжь схы инапы нықәишьуеит аԥшәма. Саргьы убри сызхоит, ԥш-лапҟьак насҿишьызшәа, сгәы хааӡа, арахә раԥхьа снагылан ахкаара сынҭыҵуеит…


































Витали Амаршьан

Абдуи амоҭеи
– Бабаду, алкәк сзеиҭоуҳәарауеи, – ҳәа амоҭа иабду даныхҭеик, – бзиоуп, баба, усзыӡырҩла иузеиҭасҳәап митәык идум лакә хәыҷык, – иҳәан, аиҭаҳәара дналагеит.
– Дыҟан ҷкәынак, – иҳәеит уи, – убри аҷкәын џьара цатәыс иман. Дахьцозгьы ааигәамызт, такәы инахаран, аха бзиарҭанык акәзаарын, уа дахьнеиуаз дзеигәырӷьашаз акры изыԥшызаарын. Шьжьымҭанк иан имҩаныфа лырхиан, деиқәыршәаны имҩа дықәылҵеит. Аха ԥыҭк ааҵхьан еиԥш, аҷкәын дгьежьны дааит.
– Иҟалазеи, узыхынҳәызеи? – анылҳәа, – сышнеиуаз ацгәы сымҩа хнаҵәеит, сахьцо сманшәалахома шьҭа сҳәан, схынҳәит, – иҳәеит.
– Ааит, игәарцқьааит, уа иабаауԥаҳалеи уи амышьаҭцәгьа, – лҳәан, аҷкәын иан лгәы иаллырсит илаҳаз. – Нас устәи иамуазар астәи,  Ҟасҭеираа рыҵаҟа шыҟоу ала, амҩахәасҭа унаныланы уца, – лҳәан дырҩегьых имҩа днықәылҵеит.
Ԥыҭк аабжьысхьан еиԥш деиҭаахит.
– Иҟалазеи, узыхынәызеи? – лҳәан, дырҩегьых иан днеиԥылеит.
Сышнеиуаз аԥхьатәи аҵкыс еицәаз цгәы еиқәаҵәа дук, аблақәа цымцымуа, наҟ абардра инылаӡит, иҳәеит.
– Унан, диди, уаҳа иамуазаапеи, – ан лылахь неиқәылҵеит зназы, аха нас: – «стәигьы иамуазар, астәи, Шьаҳанраа шыҟоу ала, ахәы уаахыҵны уца, – дырҩегьых дындәықәылҵеит, шьҭагьы дышԥазымцари лгәахәуа, ларгьы лышьҭахьҟа даахынҳәит.
Ԥыҭк аабжьысхьан, аҷкәын дгәеигәеиуа даакылсит еиҭа.
– Унан, џьбеит, уеиҭаахма уара! – илҳәара дақәымшәо, днеиԥылахит ан.
– Смаакәа, дихеит, – иҳәеит иара, – дырҩегьых сымҩа ацгәы ихнаҵәеит… – Аҳиҳиҳәагьы еимаҭәаны аҵ әуара дналагеит.
Иаҳҳәақәо ирзууазеи, абас дцо-даауа дшыбжьаз, амш ахәлара иааимнахит.
– Уажәшьҭа, алашцьараха, уахьцо егьыҟам, абра уааины уиарҭаҿы ушьҭал, – ҳәа аниалҳәа,
Днеины днышьҭалан, дынҭаҳәахаа дыцәеит.
– Амҩа умазар, баба, – иҳәеи абду, илакәҳәара даналга, имоҭа диҿаԥшуа, – иага уԥыларгьы уцалароуп. Ацгәы умҩа хнаҵәар акәым, алым уԥыларгьы, хаха уажәлан уцалароуп. Уцалароуп, узну амҩа ихәарҭоу акахьы ушкылнаго анудыруа…
– Иара дказза дышьҭалан дыцәеит, агаӡажә, – иҳәан, имоҭа дааԥышәырччеит.
– Нас, баба, нас, ацгәы сымҩа хнаҵәеит ҳәа дхьагәгәа дшаауаз умбои. Уиа кыр иаԥсоума! Еиҭауасҳәахуеит, сбаба, амҩа умнаы, ансгьы уи амҩа ибзиоу акахьы ушкыланго удыруазар,  шәрыцҳарак урыниаргьы, шьҭахьҟа ухьамҵроуп.
Уцалароуп ԥхьаҟа, ԥынгылас иҟоу зегьы уриааиуа, – иҳәан, абду имоҭа ихы ааишьышьит. Амоҭагьы, иаҭҷкәым хәыҷқәа ааираҵәан, абду ииҳәаз алакә дазхәыцуа. ихы дҩахан иаԥхьаҟа днаԥшуан…

Агәҭыха

Ахала исԥылеит алабашьа,
Оумашәа иҟан иара аашьа.
Изкыз ҳәа уаҩ дызбаӡомызт,
Ус рацәакгьы иццакӡомызт.

Ишааиуаз инықәсит ацҳа,
Ишааиуаз иныҩналт аԥацха.
Аҽҳәа иныҽҳәагылт ахала,
Иаахәыҵнашьшьааит иныҽҳәала…

Нас дырҩегьых арахь иаадәылҵит,
Дырҩегьых ус агәашә иааҭыҵит.
Амҩаду инанылеит алабашьа,
Оумашәа иҟан иара ацашьа.

Изкыз ҳәа уаҩ дызбаӡомызт,
рацәакгьы иццакӡомызт.
Ишнеиуаз лабашьак ааԥылеит,
Ак еибырҳәозшәа, зны иааҭгылеит…

Ус дырҩегьых ҽак аацәырҵит,
Еицны ишнеиуаз инымҩахыҵит…
Абнатоура анҟ инылсит,
Ӡык инырсит, дәык иазкылсит.

Дара рыла уи хҟьаӡахуп,
Еилазазо еилагылаӡахуп.
Аҽыҩ-сыҩҳәа иҵакшахуеит,
Гәамҵрак шрымоу аргама избахуеит.

Уи бааԥсыла иснррӡахуеит,
Ажәытә ҵаулахьтә бжьык саҳахуеит:
«Ҳаит, амарџь, уараид имыхәа,
иумоуӡеитеи уаҳа ԥсыхәа,
Уара ҳадгьыл, ҳхы зыхҭнаҳҵоз,
Адунеи ршазар ҳшьа зызкаҳҭәоз!..»

Рыбжьы ккаӡа исаҳахуеит,
Есааирагьы урҭ еизахуеит!
Дасу нықәгыл ражәа рҳәахуеит,
Аҽыҩ-сыҩҳәа иҵакшахуеит.

Адәы иаҵәа ианырӡахуеит,
Са сахьгылоу сеилнашьаахуеит.
Ҳхәышҭаарамцахь сыццакӡахуеит,
Ишыхьчатәугьы мыцхәы избахеит.

Исывагылоуп ажәытә лабашьа,
Оумашәа иҟоуп иара ацашьа,
Арахь изкуҳәа уаҩ дызбом,
Сыԥсаанӡагь ҭынч сартәом!..

Аӡәк дышәҩыкын…

Аӡәк дышәҩыкын ҳара ҳзыҳәа,
Шәҩык – зқьҩыкын ҳара ҳзы.
Уараид-игәышьа, уараид-имыхәа,
Ҳакәыхшароуп урҭ рыԥсы!..

Иаҳаурызеи, ҳақәшәагәышьеит,
Аха иаҳзымхьчаз рацәаҩуп.
Ҳгәаҵәажәпара иахҟьагәышьеит,
Аҭоурых шаҳаҭуп – сшәаџьҳәаҩуп!

Наҟ ҳаԥхьаҟа зқьышықәса царгьы,
Сыбжьы мгнаҩыр ҟалаӡом.
Амҩа сықәуп ишаргьы, ихәларгьы, – 
Зегь рыӡбахә мҳәакәа сызхынҳәӡом!

исымагәышьам уаҳа сԥыхәа,
Сынҭгыла-ааҭгылауа, хрыжь-хрыжь,
Дасу ифырхаҵара, ихы-иҵыхәа,
расҳәалароуп – гәашәк аанмыжь!..

Аӡәк дышәҩыкын ҳара  ҳзыҳәа,
Шәҩык – зқьҩыкын ҳара ҳзы.
Уараид-игәышьа, уараид-имыхәа,
Ҳакәыхшароуп урҭ рыԥсы!,.

Ашьыжьтәи аҿыхара

Ага ҿыхеит, ашьха ҿыхеит,
Аӡиас ҿыхан иццакит.
Ажәҩан ҿыхеит, амра ҿыхеит,
Адгьыл ҿыхан – ашәҭқәа ааԥшит.

Акәасқьа ҿыхеит, ашҭа ҿыхеит,
Ауаџьаҟ ҿыхан – амцабз ҭрыст.
Адәҳәыԥш ҿыхеит, амҩа ҿыхеит,
Абна ҿыхеит – хара нҭыҵ…

Уҿыха, уҿыха, сашәа, уҿыха,
Уҿыха, сашәа, уеилыхха;
Ҿыхара зқәымгьы уара ирҿыха,
Ибжьаӡран иҟоу еиқәырха!..

Ауаҩы лаша

Дарбану, исашәҳә, ауаҩы-лаша, – 
Иҟада ус ҳа ҳабжьара?
Имҳәа-мырза мроушәа иухалашо,
Умԥан иаазмышьҭуа лашцьара?

Агәеицамк зызҭаз афырхацәа
Идырлашон жәытә ҳ-Аԥсынтәыла;
Гәырҩеиқәаҵәа анааиуаз, еилаҵәа,
Иԥхьарцон мцбазны иаԥыла!..

Ауаҩы лаша дыҟоуп, издыруеит,
Рыцҳароуп уи дҟамлаӡар.
Ауаҩы лаша сгәы-сыԥсы даныруеит,
Сҭигоит уи гәаҟрак сҭашәар…

Дрыцҳауп, дагьгәнаҳауп, ижәдыруаз,
Лашарак зыҩныҵҟа изазкым.
Мышкаха-мышкаҵыхәа лакҭа хаак
Зҩызцәа идзырбарцгьы зҭахым;

Ма ублақәа хикыртә деижьаган,
Ԥсыжырҭак иахылҵуа лашарак,
Уаха амҩан иуԥызгало иааган,
Уаҵә умшқәа еилазго ҵхеиқәаран…

Лаҳәеиқәаҵәа цашам ианыӡаа,
Иԥхьарылан иаацәырҵуеит ԥсҭҳәаҵас.
Ауаҩы лаша дгәаҭан шәихӡыӡаа,
Блаҷыцнышәыбла дҭасаз;

Иаԥнушәа еснагь мракаԥхарсҭак,
Иамуӡо ҵаак иакыр,
Ауаҩы лаша дыҟанаҵ шәарҭак,
Аԥсадгьылгьы иамам, ижәдыр!..

Ауаҩы лаша дкаххаа, дымроушәа,
Са сыҵхқәагьы дрылоуп, абан.
Ԥсын-шьҭахьгьы дсыцуп дыбзоушәа,
Дуаҩы лашан дыҟаназ бзан…

* * *
Са сахылҵит Аԥсынтәыла,
Аԥсынтәылоуп са сызԥоу.
Са саԥсуоуп гәыла-ԥсыла,
Аԥсуа игәыцқьоуп исызҭоу.

Сыԥсадгьыл иаиур џьара цәҟьарсҭак,
Сыхәрабӷьыцхоит иаразы.
Иазыҟалар џьара шәарҭак,
Сыхиоуп бџьарҵас сыҭҟьарцы.

* * *
Имацәыст аҵырҵырҳәа,
Агәыргәырҳәа идыдит.
Ақәа дәықәлеит ахырхырҳәа,
Аҽырҽырҳәа икашит.

Ԥыҭрак ашьҭахь аҽеиқәанкит,
Ацәаҟә кыдлеит иразӡа.
Хәыҷы-хәыҷла аԥсҭҳәагь хыҵит,
Амра цәырҵит ихааӡа.

Сцәа-сжьы ԥсыргьы…

Ашәышықәсақәа рнаҩс, ҳаԥхьаҟа зны,
Аԥсуак дҭынчӡа дыштәоу иҩны,
Игәиҽанӡамкәа ашә аатуеит,
Аԥша иаанратызшәагьы ибауеит,
Аха аԥшакәӡам иаазыртуа,
Са соуп иҩнало усҟан уа!

Изалшом хаҭала сибарцы,
Избанзар иҩналоит уахь сыԥсы…
Сцәа-сжьы ԥсыргьы, о, мап, бзанҵы,
Ари адгьыл иқәҵуам са сыԥсы!
Ашәышықәсақәа рнаҩс, ҳаԥхьаҟа зны,
Сыԥсы ҩналоит аԥсуа иҩны! – 

Ибызшәа мыӡкәа иго-имго,
Иҵасқәа мырӡкәа иго-имго,
Инхашьа-инҵышьа… зегь збарцы – 
Сыԥсы ҩналоит аԥсуа иҩны!
Сцәа-сжьы ԥсыргьы, о, мап, бзанҵы,
Ари адгьыл иқәҵуам са сыԥсы!..

Ҳжәытә ҳәынҭқарра

Ҳзыхшаз Нарҭаа зхы еихәларҵаз,
Ҳамцаԥхара – ҳхәышҭаара!
Аԥсҳа дуӡӡа зуасхыр шьҭеиҵаз,
Ҳжәытә ҳәынҭқарра, ҳаҳҭынра!
Кавказ зырԥшӡо џьанаҭ тәыла,
Ҳабла-ҷыц хәыҷ – ҳ_аԥсынра!
Зҵеицәа гәымшәақәа еидгыла,
Ҿыц иампыҵыржәаз аԥсра!..
Ҳаит амарџьа, аццышә уалҵны,
Уеиҭамарымажа –у ӷьаца!
Аԥсҭҳәеиқәара кылблаа иалсны
Умра ԥхартә еиԥш ижжаӡа!
Абжьы рныҩуа ҳашьха, ҳага – 
Ан лгара ахьлырҵысуа – 
Ҳбызшәа-ҳаԥсшәа – ҳаԥсҩыҭкаага
Ӡыхьҵас иҵхәрааны иаауа!..
Ҳзыхшаз Нарҭаа зхы еихәларҵаз,
Ҳамцаԥхара – ҳхәышҭаара!
Аԥсҳа дуӡӡа зуасхыр шьҭеиҵаз,
Ҳжәытә ҳәынҭқарра, ҳаҳҭынра!

* * *
«… шәымшәан, аиааира 
ҳара иаҳтәхәоит!»
В. Арӡынба

412 мши-ҵхи еибашьран,
Ашьаарҵәыра ҳалагылан.
Иреиӷьыз ҳҵеицәа ҭахауан,
рыԥсадгьыл шырхьчауаз гәышԥыла!
Аиааир шаҳго агәра ҳгон,
Шәымшәан ҳәа ҳаиҳәон ҳаԥхьагыла.
Аӷа днаскьацо ԥхьаҟа ҳцон – 
Ахы иақәиҭаҳтәуан Аԥсынтәыла!..




















Владимир Аҵнариа

Ҵиҵи-кәакәа

Ҵиҵи-кәакәа, маахыр џьаџьа,
Ҳацгәы абаҟоу, ԥаҵа кьакьа?
Ҵиҵи-кәакәа, ҳацгәы бналеит:
Аҽҳмырбакәа ашькаԥ иҭалеит,
Ҵиҵи-кәакәа, ацха мбакәа,
Ацха мфакәа ицозма имушьыкәа.
Дашьҭалт ҳан деихьыс-еиԥысуа,
Иҩит аблақәа ҟәысҟәысуа.
Ҵиҵи-кәакәа, ԥшуазма иаанҿасны,
Ицеит абна хыла иасны.
Ҵиҵи-кәакәа, аламысда,
Уажәшьҭа угәыраз усда-ҳәысда.

Аԥсны

Аԥсны ԥшӡа, с-Аԥсынтәыла,
Уара ухьӡ бзанҵы иҭашәом.
Уара ухьӡала хкы-хкыла,
Ашәаҳәара са сгәы ахшәом.

Аԥсны ԥшӡа, сылашара,
Усызбашам сгәазхара.
Уара иумоу аизҳара,
Сгәашьамх арҵаруеит сара.

Аԥсны ԥшӡа, са сгәаԥхара,
Аҵх уалыҷҷо улашауеит.
Уара иухылҵуа алашара,
Имҩақәҵаган иҟалеит.

Ҵис Маҵиса

Ҵис Маҵиса ԥаҵа кьакьа,
хырбза-кәырбза, шьапҵыркьакьа,
Азынҵәамҭа рхианы,
иаақәсыргылт еилаҳәаны::
Акәымжәыхәа Ҵис иашәуп,
Аҵәаҟьеиԥш иақәшәауа иашәуп,
Инамӷасҵеит амаҟа, 
Шаҟа ианаалоузеи, шаҟа!

Аҟамчаԥа уа иаҟәнуп,
Иӷьазӷьазуа ихьӡыркуп,
Ачыхә ыргьало ахҭырԥа,
Ажәҩа ԥҽаҽаӡа аупа,

Амагә ашьа,
Аиқәагь ашьа,
Иблахкыгоуп анеиааишьа,
Шьҭа иузҳәашам: «Ҵис ацгәы аашьа».

Ҵис Маҵиса ԥаҵа кьакьа,
Еишәақмәацәыс, шьапҵыркьакьа,
Цәгьа уеинаалоуп, цәгьа уеиқәшәоуп,
Ахаҵа ихаҵа ззырҳәо уоуп!

Аха уҵыхәа исзамҭеит ԥсыхәа,
Маҭәа ашәымлеит уара уҵыхәа.
Акгьы аурым нас, иршәшәала,
Уи ала уаӷацәа ршәала!

Кәат икәатеи Қәача лқәачеи

Кәат икәата кәаталеиуа,
Қәача лқәача қәачалеиуа,
Ашҭа иқәуп игәаҭеиуа.

Амра кыдшәоит, дара иӷьуп,
Урҭ аӡҭалара рҭахуп,
Аха иабаҟоу агәашә аркуп.

Кәат икәата кәаталеиуа,
Қәача лқәача қәачалеиуа,
Наҟ изнеиуам аӡы ахьлеиуа.

Кәат икәатагьы ӷьазкит,
Қәача лқәачагьы ӷьазкит,
Аанда изкылсуам, ырмҩа акит,
Кәат икәата дара иангәаҟ,

Қәача лқәача акыр иангәаҟ,
рыбжьы духеит: «Уааҟ! Уааҟ!»






















Фазиль Искандер
Џьансыхәи аҩсҭааи

Џьансыхәи Аҩсҭааи еиқәшәеит.
– Мшыбзиа, Аҩсҭаа!
– Бзиа убеит!
– Уаангылишь зны, узырццакуазеи,
Лассы-лассы ауаа срыниом.
Џьашьахәс иҟоу соуҳәарауазеи,
Ажәабжьк узымдыркәа ҟалом?

Џьансыхә ҿааиҭит аҭакс:
– Издыргәышьои, хьчак, ажәабжьс?
Исхашҭыз, жәаха ҳҭыԥ ахьгылаз
Еимырыжәжәеит ҳлақәа быжьба
Кәыбрык ианиан абна иахьылаз.

– Еимыржәжәеит ба, абна иахьылаз
Кәыбрык, шәлақәа быжьба? –

Аҩсҭаа дшанхеит:
– Сгәанала…
Акәз, иҟалазааит лабҿаба,
Аӡқәа ирҩызоуп шәлақәа, башоуп,
Акгьы узсамҳәеит џьашьахәс.

– Урхымцәажәан ҳлақәа ус! – 
Ахьча дгәааит. – Бзиа збаша,
Х-уарбак аԥхын агәҭаз,
Иаахаԥрын ҳгәыла иҩны,
Ахыб ҳарак иаақәтәон аамҭаз,
Илбааргеит рыхқәа хыҵәҵәаны
Ҳахьча лақәа быжьба!

– Рыхқәа хыҵәҵәаны уҳәоу?
– Нас ишԥа!
– Ауарбақәа хәыҷӡақәан,
Ҷынҷа ччиақәак ираҟаран!

Ахьча дгәааит:
– Ус рзумҳәан!
Ауарбақәа, сызҿу сара,
Рымҵәыжәҩа дуқәа анааиҵырҳәа,
Абӷьыжә еизырҳәҳәон асаара!
Аҩсҭаа иара итәы даҿын:
– Ус анакәха, аҩны хәҷын!..
– Мап, мап, уажәақәа ыргьежь,
Иумбаӡац уи еиԥш аҩнқәа,
Аҽадақәа хынҩажәижәибжь
Аидара хьанҭа шрықәу изкуа.

Аҩсҭаа ҿааиҭит:
– Иҟоу уасҳәап,
Агәрамгара ԥхашьарам,
Иззумҳәара иҟоузеи, аҽада ҳәа,
Аҽадақәа зегь еиҟарам.

– Сара сызҿу ҽада дуқәоуп,
Ҷын рыхмҟьакәа иааӡоуп,
Аҷандарҵла, хьаас имкыкәа,
Ахықәцә хызфааз дара роуп.

– Аҷандар ҵла аизҳара иахьымӡаз
Ҳаскьынк акәхап изаҟароу.
– Аҵҟатәи амахә аҟынӡа
Дҩаӡом сашьа, иуаҳауоу!
– Уаҩ кьаҿк иакәзаапеи уашьа!
– Исгәаԥхом, аҩсҭаа, уҟазшьа!
– Избан ус?
– Иуҳәо хы амам!
Аҵеџь аҵантә иуаҳауама,
Аӡы ҭигон инапы нҭшьны.
– Аҵеџь ҵаулам ус анакәха – 
Изӡыхтарҭоу аҵысқәа ракәхап.
Ахьча дыччоит:
– Башоуп башоуп!
Ҳҵеџь шҵаулоу агәра усыргоит,
Ашьыжь иҭоуршәыз ахаҳә шиашоу
Ахәылԥаз аҵанӡа инаӡоит.

– Ашьыжь иҭоуршәыз ахаҳә шиашоу
Ахәылԥаз аҵанӡа ианӡоит?
Амш кьаҿуп дара, аиашаз,
Ишаанӡа ишыхәло агәра згоит.
– Амш кьаҿын уҳәеит акәу?
– Уи амш амшқәа иреиҵан?
– Амш кьаҿын уҳәеит акәу?
Сузеилагом – аџьа умбан!

Уи аҽны саншьа ижәхьа
Ашьыжь ицәтәын, хәылбыҽха,
Иаварԥало аҳәыс ссирха,
Иӷызуа иаақәлеит амӡырха.

– Ишԥа? Уаншьа ижәхьа
Ашьыжь ицәтәын, хәылбыҽха
Иаварԥало аҳәыс ссирха
Иаақәлеит, уҳәоу амӡырха?!
– Ари закә аҩысҭаароузеи,

Исҳәо сымам уажәазы,
– Нас уимыԥхьои, узгылоузеи,
Уашьа, Аџьныш, уласы!

Маҷк аҟара даалак-ҩакын,
Аҩсҭаа дшаҵахаз идырт,
Акәасҭхеиԥш ихагәҭа лаҩкгьы
Нахылббын, анҟ дагьыӡт!
Сарион Ҭаркьыл

Шәгыл зегьы!

Ҳадгьыл ҳаԥхьеит, ҳажәҩан ҳаԥхьеит:
«Аԥсны аҵеицәа, шәгыл зегьы!»
Иахьа инҳажьыз – уаҵәы иҳагхоит,
Аган шәавамхан аӡәгьы!

Аԥсны аҵеицәа, Аԥсны аҵеицәа,
Аԥсны зықәгәыӷуа шәара шәоуп!
Шәаамҭа ааит, шәгыл аӷьеҩҳәа!
Шәаамҭа ааит, уи – уажәоуп!

Шәнеибац, шәнеибац, шәнеибац,
Аԥсны бзиа избо зегьы,
Ахақәиҭра мра иазнеиларц
Аԥсынтәыла есқьынгьы!..

Шәнеибац, шәнеибац, Аԥсны аҵеицәа,
Аԥсны зықәгәыӷуа шәара шәоуп!
Шәаамҭа ааит, шәгыл аӷьеҩҳәа!
Шәаамҭа ааит, уи – уажәоуп!

Сентиабр акы

Амш, абла хааӡа,
Иҿыхеит шьыжьы.
Абар, игәазырҳагаха,
Игеит аҵәҵәабжьы.

Аҵарахьы иҳаԥхьоит:
«Шәааи, шәыццакы!»
Иааит ҳара ҳамшгьы – 
Сентиабр акы.

Ҳарнылеит амҩақәа,
Ҳцоит ҳаиҵаҩҩы.
Мшыбзиа, ҳашкол!
Мшыбзиа, ҳарҵаҩы!

«А» ала ҳналаган,
Анбанқәа зегь ҳҵап,
Адыррақәа рымҩала
Ҳҽеибаркны ҳцап.

иаартым адгьылқәа
Ҳзыԥышми хара,
Иаартым амаӡақәа
Ааҳартыроуп ҳара.

Амш, абла хааӡа,
Иҿыхеит шьыжьы.
Абар, игәазырҳагаха,
Игоит аҵәҵәабжьы.

Игоит аҵәҵәабжьы:
«Шәынмхан аӡәгьы!»
Игоит аҵәҵәабжьы:
«Ашкол ахь – зегьы!»

Аҵарахьы иҳаԥхьоит:
«Шәааи, шәыццакы!»
Иааит ҳара ҳныҳәагьы – 
Сентиабр акы!

Ааԥынтәи ақәа

Ашьацәкьарақәа ирықәгылан
Иаҳзааит ақәа,
Ашьацәкьарақәа ирықәгылан
Икәашоит ақәа.

Гәырӷьара дук ахалеит,
Иччоит хәыҷҵас.
Амардарагь ихалеит,
Нас иԥеит еиҵас.

Иакәабеит ашьхақәа,
Архақәа, адәқәа,
Иарныҟәеит ашхәақәа – 
Иҿшәаз абыӷьқәа.

Аҩарқәагьы еихәлаччеит:
«Аа, уҳахьӡа!»
Нас ақәа – 
Ихәлаанӡа ҳәа – 
Ицеит аҽӡа.

Ус амрагьы аакылԥхеит,
Иразӡа ахаҿы.
Нас – уигьы ԥхьарылеит,
Шәахәацк
Ныжь ахәаҿы.

Арҵу

Абарҵаҿ иҵыруеит арҵу,
Ааҵраҿ иҵыруеит арҵу.
Арҵу рыцҳа, арҵу,
Угәалақәа зегь уҳәарцу?

Ма амцаҿ уҽурԥхарцу?
Ма уҩызцәа наҟ уԥхарцоу,
Маҷк аҩны уаатәарцу?
Арҵу рыцҳа, арҵу?

Абарҵаҿ иҵәыуеит арҵу,
Ааҵраҿ иҵәыуеит арҵу.
Арҵу рыцҳа, арҵу,
Угәы нзырхаз умҳәарцу?

Ма ашәазар иуҳәо, арҵу?
Ахәыҷқәа зегьы ираҳарцу?
Ах, ицәеит ахәыҷқәа зегьы,
Сышьҭаларц акәымзи саргьы,

Аха уааи аҩынҟа, арҵу,
Амца еиқәысҵап арҵу,
Ашәа ҿыцқәа усырҵап,
Уҽурԥхар – 
Уҩныҟа уцап!

Амра аҽакәабоит

Амрагь ашоура иакит
Амрагьы
Ҽыкәабара иццакит.
Анапы-шәахәақәа
Амшын иазнархеит – 
Маҷк амшын арԥхарц
Аҭаххеит.
Нас амшын ахь
Иԥеит хланҵы…
Абар, абар – 
Иазнеиуеита ӡы.
Азқәа снахьыԥшит – 
Иҟаԥшьӡа.
Нас амшын инҭалеит
Аҽӡа.
Ацәқәырԥа саԥылеит
Аҽӡа.
Ацәқәырԥа саԥылеит,
Сыҩит саргьы,
Уажә иԥхазаап
Амшын еиҳагьы,
Ҳҽаҳкәабоит,
Амшын ҳаицҭоуп
Амрагьы саргьы.

Илеиуеит ақәа…

Илеиуеит, илеиуеит
Аԥхынтәи ақәа.
Илеиуеит, илеиуеит,
Иааҟәымҵӡакәа,
Ақәа – 
Ацәыкәбар-еимхәыцқәа
Сыкәа иҭаԥсоит,
Ацәыкәбар-еимхәыцқәа
Схьыкәкәаны ицоит.
ицоит, аха иабацо?
Ишьҭалоит саара!
Ацәыкәбар-еимхәыцқәа
Еизызгоит сара.
Сгәырӷьоит, скәашоит,
Сааԥсом зынӡагьы,
Еимхәыцла исҩычоит
Сышәҭқәа зегьы.
Иқаруа-бырлашха
Илеиуеит ақәа,
Илеиуеит, илеиуеит,
Иааҟәымҵӡакәа,
Ақәа – 
Ацәыкәбар-еимхәыцқәа
Кнаҳауп схаҿы,
Ацәыкәбар-еимхәыцқәа
Шьҭоуп сшьапаҿы.
Улеила убырлашха,
Усцәымшәан сара,
Улеила, улеила – 
Скәашап сызхара!

Кәтаӷьк аҵеит акәты

Акәты каркаруеит – 
Уск иахьӡеит,
Зегьы ирбароуп:
Кәтаӷьк аҵеит.

Ибаша кәтаӷьым
Уиа кәтаӷь – 
Ацәа раӡнуп,
Ихьуп агәҭахь.

Арбаӷь гәырӷьеит:
«Ҳаи, акәты!»
Арбаӷь гәӷьуеит:
«А-џьа-шьа-тәы!»

Акәакәшь ҟарҟарит:
«Ҟоу! Ҟоу!
Зегьы ирбароуп.
иаба-ҟоу?»

Арцынак шьыцит:
«Агәра згаӡом!»
Абжьқәа шьҭыҵит,
Еиқәтәаӡом.

Акәарыл наԥшит,
Ишанханы.
Аҟызгьы ашшит,
Абжьы хҵаны:

«Ари закәыхзеи! – 
Иазхаҵом. – 
Сыкәҷышь иафаргь,
Иазхаӡом!»

Акәата гәамҵит:
«Ҟа-ҟа! Ҟа-ҟа!
Аҳәажә, уааины
И-и-иҟа-ҟа!»

Аҳәа наҭрыст:
«Ӷәых-ӷәых!
Иқәсҵап сара
Иӷәых!»

шышкамс хәҷык уаҟа имҩасуан,
Инагәҭаст акәтаӷь – 
Икәымпылуа, икәымпылуа, икәымпылуа
Идәықәлеит уи акәтаӷь.

Арбаӷь ҩаԥан, амҵәыжәҩа аҟьеит – 
Даԥ-даԥ, даԥ-даԥ!

Аҟыз, ашшуа, абжьы ҭнарҟьеит:
«Шшы-шы, шшы-шы!»

Акәакәшь гәаан, аԥынҵа леит:
«Ҟоу-ҟоу! Ҟоу-ҟоу!»

Акәата қарымҽеит: «Митә ҟалеит!
Ҟа-ҟа! Ҟа-ҟа!»

Арцына: «Избаӡом!»
Аҟәарыл: «Бжьык гаӡом!»
Аҳәа ӷәырт: «Инышәкыл!»
Знык сацҳар – 
Изцаӡом!»

Икәымпылуа, икәымпылуа
Ацара иаҿуп акәтаӷь.
Ҩада ихало, лада иҭало
Ицоит акәтаӷь.

Икәымпылуа, икәымпылуа
Адгьыл иқәуп.
Ана иҟоуп, ара иҟоуп – 
Ус идәықәуп.

Ишәԥылар амҩан уи џьара,
Зегь зфо ирфартә иҟашәымҵан,
Аҳәа ахала иазныжь шәымцан,
Аҳәа ԥхашәҵа наҟ шәара!

Кәтаӷьк аҵеит акәты – 
Уара узы!
Кәтаӷьк аҵеит акәты – 
Сара сзы!
Нас иҳәа:
Иаҭаыхузеи араҟа аҳәа?!

Тәылак алахьынҵа

Иҟоуп-иҟа
Амцқәа ртәыла,
Иарбан изџьашьатәу!
Амцқәеи амҵқәеи рыла
Уи атәыла ҭәуп.

Амцқәа ртәылаҿ амцқәа
Дәықәуп ус, иҳәҳәо.
Амцқәа ртәылаҿ амҵқәа
Мцымзар акгьы рҳәом.

Ауаагьы, амҵқәа реиԥш,
Идәықәуп игиуа.
Ауаагьы, амцқәа реиԥш,
Мцыми ирҳәо уа.

Уа, еснагь игәаҟуа,
Мцҳәаҩцәоуп инхо.
Шьаҿацыԥхьаӡа уаҟа
Мцуп узынҟьо.

Мцымзар, акгьы ыҟам,
Аиаша рымҳәацт.
Мцымзар, акгьы ыҟам,
Аиаша рмаҳацт.

– Аиаша-ба, аиаша? – 
Иԥшуеит ишанханы.
– Анаша-ба, анаша?
Иҳамдыруеи, ҵаны!

Инеины аҟаб баа
Инақәыркуеит рнацәа.
«Иаҳфеит, – рҳәеит, – акаба,
Ианеиҵала ҳамгәацәа».

Дыҟоуп уа кралкгьы,
Атәыла аиҳабы,
Имоуп уи малкгьы,
Мцыла еибаркы.

Иҟам ашәандыҟәра
Инҭеиҵан имал,
Иҟам акәыкәымдраҿ
Иҵәахит акрал.

Дрыхьчоит аҟарулцәа – 
Иҟам, ианым…
Урҭ шынхо зегьы
Араҟа иҳәатәым.

Ах, изҿузеи!
Ишԥаҟоу, ишԥа!
Аха ҽнак – 
Изџьашьатәузеи! – 
Ирыжәлеит ацәқәырԥа.

Ишырҳәоз: «Аԥша! Аԥша! – 
Ирхаҵәеит аӡы.
Иарӡит рыхьӡ-рхыԥша,
Дрыҭнымхеит аӡәы.

Иагеит ацәқәырԥа
Рымцгьы-рҵагьы.
Иҟазма?.. ианба?..
Издырам аӡәгьы!

Аӡәы, игәы иалырсны,
Исеиҳәон абас.
Игәра згом:
Дреуиазар
Уантә зыԥсы згаз?!

Қәыџьмахан сасра ишцази, уа имҩаԥысыз
аицәажәарақәеи, урҭ ирхылҵызи ртәы
зҳәо алакә

Абна ишылаз
Имлаго,
Ақәыџьма нкылсит
Игәагәо
Ҭыӷь ҭаацәала
Иахьынхоз,
Аср рашәабжь
Ахьгалоз.
Аха ишәеит зны:
Быжьқәак гоит,
Иныжьынгьы изцом – 
Имлагоит.
Ашҭа инҭалеит
Иҳәазо,
Ашә иазнеит уи,
Аԥсы ӡо.

Алымҳа кыдҵан
Иӡырҩит,
Ахы шьҭыхуа
Инаԥшит…
Мап! Аӡәгьы дықәым
Адәахьы.
«Аҳы, Қәыџьмажә,
Игәаӷьы!» – 
Агәы рхаҵан
Ашә инаст,
Ашьшьыҳәа ашәхымс
Инхыҵит нас.
Анахь иԥшит, 
Арахь иԥшит – 
 Аӡә дабом.
Нас хыхь иԥшит,
Ҵаҟа иԥшит – 
Бжьыкгьы гом.

– Еи, шәабаҟоу,
Аԥшмәацәа?
Шәзиԥымлеи асас,
Аԥшмәацәа?
Ҭыӷь, уабаҟоу?
Ҭсыс абаҟоу?
Са сыгәжәажәо
Стәами абраҟа!
Еҳ, сыуацәа –
Сҭынхацәа,
Сгәы ншәырхеит
Рацәа!
мызкы сшәышьҭан,
Аа, шәсыԥшааит,
Харантә сахо
Шәа сышәзааит!..

«Мее!» – аҳәан, уа
Сыс хәҷык
Иаацәыҵнарҳәҳәеит
Ахаҿы.
Қәыџьмажә гәырӷьеит,
Қәыџьмажә ҳәҳәеит,
нас иааҭгылан
Абас аҳәеит:

– Унан! Унан!
нын, џьбеит!
Ашана мӡанра
Сыла ирбеит!
Шәыуа сами,
Сумбаӡацт?!.
Аԥсшәа аҳәашьа
Умҵаӡацт?!.
Уааины сгәыдкыл,
Сылашара!
Уаншьа сами,
Сымш лашара!
Узымбеижьҭеи
Иузҳаӡеит,
Уҟәымшәышәӡа
Урааӡеит!..

Ақәыџьма хәыцуеит:
«Ицәгьаӡам!»
Асысгьы гәыӷуеит:
«Са сгаӡам!»
Ақәыџьма гәырӷьан
Ацәа инҭаст,
Нас иаацәажәеит
Уи абас:

– Уан дабаҟоу?
Уаб дабаҟоу?
Шәла збаӡомеи,
Уи абаҟоу?
Уашьцәа абацеи?
Уаҳәшьцәа абаӡи?
Изыԥшымзи
Урҭ абра?
Изысԥымлеи
уУрҭ сара?

– Иахьак саб
Ихуеит иеиха,
Қәабк дашьҭоуп
Сангьы дааԥсаха…

– Избан умҳәо,
Деилазгеи уаб?..

– Қәыџьмахан аауеит,
Иҳәеит, иахьа…

– Иабалҭаххеи
Уангьы ақәаб?..

– Еиҿыҟьҟьа
Ақәаб иҭарҵарц,
Нас – ижәны
Ҳлақәа ирҿарҵарц!
Қәыџьмахан
ҳазԥшуп зегьы.
Ах,м аҷк ичҳа
Уаргьы!
Саҳәшьцәа,
Илырхын амҿы,
Амца еиқәырҵеит
Ахәаҿы.
Сашьцәа,
раҳәызбақәа хны,
Ацәа ахырхырц
Иццакны,
Иԥшуп амҩаҿ
Итәаны.
Нас ацәа ахыхны,
Ирҟаца,
Алаба ианырҵоит,
Ихаҵа!
Са иусҭом, мап,
Гәыбӷанк…
– Ных ных! – аҳәеит
Қәыџьмахан. – 
Ушаҟәыҵра, Сыс!
Уаҳа умҳәан!..

– Иухьзеи, мшәан,
Уԥштәы цәгьахеит,
Ушьхынԥсылан
Уа уаанхеит.
Маҷк уаатәа
Уаргьы,
Шьҭа ихынҳәуеит
Зегьы.
Абар, игоит
Быжьқәак.
Абар, ишуеит
лақәак.
Абан дахьааиуа
Саб!
Ихлыргылеит сан
Ақәаб!
Амца аҵоуп,
Еилашуеит,
Унаԥшыр – 
Арантә иубоит…

«Ных-ных!» – агәы цеит
Қәыџьмахан.
Аԥсгьы аӡеит.
Ишьаҳаиҭхеит.
Изцаӡом.
Абз ахәлашәеит,
Абжьгьы гаӡом.
Нас иахьгылаз
Еизҟәыҿны,
Инкаҳаит уаҟа,
Агәы ԥжәаны – 
Иԥсит, ырцҳа,
Қәыџьмахан!
Асысгьы иоуҭозеи
Гәыбӷанс!
Уи сазгәааӡом,
Мап, саргьы,
Уи харак адшәымҵан
Шәаргьы – 
Қәыџьмажә
Аԥсыцәгьара
Иҭанархеит.
Ҳлақәагьы
Абраҟа инҵәаз – 
Иазхеит!


Қәыџьмахани Ҭыӷь-Ҭоуӷани ирыхҳәаау
алакә, мамзаргьы Қәыџьмахан
аԥсыцәгьара ишҭанархаз атәы

Са исмыхәыцит
Ари ахҭыс,
Са су салам
Зынӡагьы.
Ахәы ихыҵт,
Агәаҩа иҭыст,
Уи раҳаит
Зегьы – 
Абна иахыҵәеит
Ажәабжь ҿыц:
Ҿык иҭалан,
Ҿык иҭыҵт…

Ах, Қәыџьма, Қәыџьма,
Қәыџьмахан,
Узықәшәаз умбои,
Уԥсы цәгьахан – 
Умгәа ушашьҭаз,
Уҭахеит,
Уҭыҩра узыҭмҵуа
Уааҭахеит.
Ушьамхы уазнамго
Урҿаҟәеит.
Ухы, ухшыҩ
Еилаԥсеит,
Ухаԥыцгьы шьҭа 
Икаԥсеит.
Ах, Қәыџьма, Қәыџьма,
Қәыџьмахан!
Ашшра уаҟәыҵ шьҭа,
иазырха!
Удәылҵ, уанықәла
Амӡырха,
Умбои, ашәҭқәа
Гәылҵит иԥшӡаӡа.
Абар, амрагь
Гылеит ихааӡа.
Уусқәа ҟәдзар,
Қәыџьмахан,
Сышҟа угәалақәа
Умырхан,
Са усзымгәаан
Зынӡагьы,
Мап, исхарам
Сара акгьы.
Усԥыцәгьароуп
Зегь зыхҟьаз,
Усԥыцәгьароуп
Уҭазырхаз.

Са исымхәыцит
Ари ахҭыс,
Сара салам
Зынӡагьы.
Ашьха ихыҵт,
Агәаҩа иҭыст,
Уи раҳаит
Зегьы – 
Амшын ирит
Ажәабжь ҿыц:
Ҿык иҭалан,
Ҿык иҭыҵт.
Аҷынҷагь
Азхара иччеит.
Ажәабжь мҵарсны,
Ахьажь цеит – 
Адунеи зегь
Иахьнагӡап…
Шьҭа, ҳәарада,
Уи маӡам!
Изызӡарызеи
Иӡатәым,
Изысымҳәозеи
Аҳәатәы,
Џьым, ишәасҳәап
Уи шәаргьы,
Шәааӡырҩы,
Ахәыҷқәа зегьы!
Ажәа ахала
Ахы ҭнагап,
Нас ҳахькылсуа,
нас иаабап.

Аҳәырҭаҿ
Ицаны,
Сыс хәҷык
Ӡаны
иаанагеит
Қәыџьмахан,
Иаӡбеит:
«Ҽнак сыԥсы
ЕИқәнархап!»
Инаган
Иҭанакит,
Нас абнахь
Иццакит.
Аҽнынтәаарк
Ишәарыцон,
Џьара иҭалон,
Џьара иҭыҵуан.
Ианаакылс
Хәылԥазы,
Асыс иаҳәеит:
– Зегь аками
Сара сзы,
Аха сажәа
Цқьа уазхәыц:
Сыфараҵәҟьа
Иахьа уаҟәыҵ,
Маҷк исзымҳари
Саргьы,
Ажьы сықәлап,
Ашшагьы…
Ҿаҵак сыҟам
Иахьазы,
Суфаргьы – башоуп
Уара узы, – 
Сузхаӡом,
еиӷьми нас – 
Амц сҳәаӡом, – 
Маҷк уаасԥеиԥш,
Зны сааӡа,
Сыԥсы сыалалартә
Сҟаҵа,
Нас
мышкы зны
Қьафла учап,
Саргьы уаанӡа
Исызҳалап…

Қәыџьма хәыцуеит
Итәаны:
«Исааӡап нас
Иҭакны,
Акраҿасҵалап
есымша,
Ажьы ақәлап,
Ишәып ашша,
Аанда изхыҵуам,
Ашәгьы ԥҽым,
нас сзыцәшәозеи,
Мшаԥ-аҽны
Хәыҷгьы, дугьы
Ҳааизаны,
Ҭаацәа дула
Ҳлатәаны,
Қьау аауп!» – 
Қәыџьма иаӡбеит
Мықәшәатәык.

– Усоуп, Сыс,
Ҿаҵак уҟам,
Кәыбрык уафаргь,
Уазхаӡом!

– Уиашоуп, Цәыш,
Ҿаҵак сыҟам,
Кәыбрык сафаргь,
Сазхаӡом…

Қәыџьмажә уаҟа
Иччахт:
– Уҭакыз нас уа,
Усчахп!
– Сҭакыз, сҭакыз,
Ухаҵкы!
Усыргәырӷьап нас
мышкы!

– Сызлауҳәо
Акзаҵәык:
Ирласны
Узҳала!
– Уи уацәымшәан,
Цәыш-мыжда,
Уара сыфатә
Аагала!

Еиқәшаҳаҭхеит,
Ажәа шьҭарҵт:
Мшаԥаҽнынӡа
Иазҳаларц.

Амшқәа цон
Еишьҭагыла.
Амра ҭашәар,
Амза гылон.
Аҵхқәа цон
Еишьаҭыгла.
Шаҟа цазгьы
зыԥхьаӡада!
Аҷынҷа ажәит,
Ахьажь шлеит.
Шьҭахьы инхада,
Ԥхьаҟа ицада?
Ираԥызгада
Зегьы?
исыздырӡом
Сара акгьы.
Ақәыџьмагь
Абна илан.
Асысгьы
Азҳара иаҿын.
Ах, Сыс хәҷы,
Узықәшәаша
Исзарҳәом
Сара сҿы!
Ах, мшаԥы, мшаԥы,
Умццакын!
Зегьгьы ҳуҳәоит:
Умццакын!
Ма иҟалозар – 
Хара уца!
Ма иҟалозар – 
зынӡа уҽӡа!
Мышк ыӡт ҳәа,
Аӡәгьы ибаӡом,
Ашықәс гәаауам,
Са исҳәаӡом.

Аха абар – 
Иааит мшаԥы.
Шьыжь амра нхыҵын
Ашьхарԥы,
Адәы инықәԥхеит
Иразӡа,
Зегь аҩычеит
Иԥшӡаӡа.
Қәыџьмахангьы,
Игәыӷрьаҵәа,
Ахаԥыц ахуан,
О, анцәа!
Хәыҷгьы, дугьы
Еизаны,
Ҭаацәа дула
Итәаны,
Иԥшуп, иԥшуп,
Иԥшуп ҵаны.
– Еи, Сыс-мыжда! – 
Абжьы геит. – 
Уҽырмазеи,
Умшгьы еилгеит.

Ашә инахан,
қәыџьмахан
Ашьшьыҳәа иныҩнашылт…
Иагәалашәом
Уаҳа акгьы,
Нас адунеи зегь
еилашыҩкт:
Џьара итәҟацит,
Џьа идыдит,
Мацәыс-еиҟмьаран
Иаалашеит.
Ажәҩан бган,
Еҵәа гәараҭк
Уа икәшаеит…

Атәыҩақәа ырша,
Ҭыӷькгьы,
Ашҭа иҭҟьаны,
Ицазаап – 
Сыс хәыҷык ҳәа
Ирыцҳаҳшьоз,
Иҭыӷь-думбеиха
Иазҳазаап.

Нас
хыла ианас,
Қәыџьмахан
Ахы шаҟәеит.
Абас,
Ирыцҳахәха,
Уи аҭыҩра
иазынхеит.

Ари ҟалеит
Анкьа зны.
Ариҟ алеит
Мшаԥ-аҽны.
Са исымхәыцит
Ари ахҭыс
Сара салам
Зынӡагьы.
Ашьха ихыҵт,
Агәаҩа иҭыст,
Уи раҳаит
Зегьы – 
Ажәабжь ҿыц
ҿык иалан,
Ҿык иҭыҵт…
Агәра жәгароуп
Уи шәаргьы.
























Гьаргь Гәлиа

Башкаԥсара аҳаԥаҿы

Ҳара ҳахьшьцәа аԥхын рырха Башкаԥсара ашьапахьы ихацаланы идырҳәуеит. Башкаԥсара рацәак иҳараку шьхаӡам, аха иалҟәу шьхоуп ҳәагьы узазҳәом. Уахьынагәыдԥшыло ашәаԥыџьаԥ рацәоуп. Амала, маи мза гҵәаанӡа, хыхь ақәцәахь аскәамҟьақәа ықәжьуп.
Ҳара сынтәа ахьшьцәа ҳрыцны, ашьха ҳцеит. Хҩык ҳаҟан ахәбатәи акласс аҿы итәақәоу: Ахра, Леуарса, нас сара. Амҩан иаабаз, иҳаҳаз атәы салалом сара. Уи даараӡа аинтерес аҵан, зегь реиҳагьы, раԥхьаӡа ашьха ицоз ҳара ахәыҷқәа ҳзын.
Башкаԥсара акалҭан ҳанҩеи, ажәқәа аԥыжә-ԥыжә иҳәуа а-әаӡа инылалт. Ахьшьцәа ақьала аҟаҵара напы анадыркы, ҳырцхрааит ҳара ахәыҷқәагьы.
Ҳҭыԥ-ҳҭышә ҳанықәтәа, сҩызцәеи сареи иҟоу-иану аабап ҳҳәан, аҭыԥ акәша-мыкәша ҳнықәла-аақәлеит. Иҵабыргны, цәгьашәа иԥшӡан ҳахьынаԥшааԥшуаз зегьы. Аҳауа цқьан, арҩаш хәыҷқәа ракәзар, ахьхьа-хьхьаҳәа ицәажәо, абахәқәа ирыҵхәраа илеиуан.
Абас емсыша ҳынҟәон иҳамбацыз ҿыцк-ҿыцк ҳаԥшаауан. Зны аҵиаа ԥшӡақәа ҳԥыхьашәон, даҽазны – ажәытә нышәынҭрақәа ирхчнызаз ахаҳәқәа, даҽазныхгьы рацәак иҳацәшәарц заҭхымыз ашәарах амардақәа иахьырҿаз ҳнаԥшны иаабон…
Иаабақәахьаз зегьы реиҳа иџьашьатәын ҽнак ҳашнеиуаз ҳазхҭыгәлаз аҳаԥы. Уи ашьха амраҭашәара иахьаду акыӡӷ аҿоуп иахьыҟоу. Ус аламала улаԥш иҵашәо иҟамызт. Аҭаларҭа ашәаԥыџьаԥ рымахә аԥыраҳахьан, насгьы тымитышак еиԥш акәын ушынҭаԥушаз.
Ахра иоуп машәыршәа раԥхьаӡа игәазҭаз. Цәгьаԥсышьала ҳнапқәа еибаркны аҿышәаҭҟны ҳаннеи, ҳабла ҳамжьо иаабеит, аҳаԥы анҟ уанхәыҵалалак, еиҳа иҭбааҭыцәӡа ишыҟаз.
Иаарласны  ҳаибаргәыӷрьаҵәа аҳаԥы ҳҭаланы ҳҿынаҳхеит. ҳцон адәахьтәи алашара ҳамҵәаанӡа. Аха алашьцарахь ҳаннеи, аҽнытәи ҳныҟәара уа иаахҳаркәшеит.
Ҳхынҳәны ҳҭыԥ ахь ҳааит.
Адырҩаҽны ҳара ҳҽеиқҳаршәеит: ишьҭаҳхит асԥычка, ашаха, алашара ҳызҟазҵашаз амзашақәа маҷымкәа. ҳахьцо-ҳахьаауа ҳәа аӡәгьы ажәак иамҳәаӡакәа илықәҳаршәын, ҳцаны аҳаԥы ҳҭалт.
Ҳаԥхьа дгылан днеиуан Ахра. Иҳаракны икын цәацәашьҵас аҷҷа-ҷҷаҳәа абылра иаҿыз амзаша. Уи, аҳаԥы  ҳшынҭалаҵәҟьаз, амца аиркхьан. Ҳара ҳаасҭа шықәсык ала еиҵбыз Леуарса дхәаԥхәаԥуа дҳашьҭан. Леуарсагьы икын амзаша. Алашара каххаа иҟаҵаны ҳахьнеиуаз игәаҳҭеит, аџьынџьыхәақәа реиԥш, ихәхәа-хәхәаӡа аҳаԥы иаҵакнаҳаз ахаҳәҵәцақәа.
Шә-метрак раҟара ҳанскьахьаны, ҳхахьы ҳаныҩаԥш, аҳаԥы аҭуан зынӡаск иҳамбаӡеит, амзаша иахылҵуаз алашара уанӡа изҩеиуамызт, убасҟак иҳаракын. ҳабжьқәа ахьеиқәҳаргоз, аку-акуҳәа иҳәҳәаны, аҳаԥы ианыҩны иаахуан ҵыхәаԥҵәарада.
Уи азал ду ҳахьынахысыз, ҭаҳараны илашьҭын. Ахра изакәызаалак шәарак ҳәа ҟамҵаӡакәа, ахыкәалаа еиԥш дыбӷьаауа, ҳланҵы дынҭалт.
– Аӡы! – акуҳәа ибжьы ҩхаҩлеит. – Сыҵаҟа аӡы збоит, аӡы!
ԥыҭрак ашьҭахь уи ҿыҭны иҳаиҳәеит, аӡы илеиуаз шҟәандаз, насгьы уамаӡакгьы ишаҵуламыз.
Хаҳә дуӡӡак ҳшаха инадҿаҳҳәалан, леуарсеи сареи ҳахьынԥашаланы Ахра ишҟа ҳҿылаҳхеит. Уа ҳанлеи, ҳахҩыкгьы ҳаиманы, дырҩегьых ԥхьаҟа ҳдәықәлеит. ҳцон, наҟ-ааҟ ацаҟьа ҿыцәаақәа ҳрыбжьаланы. Ацаҟьақәа зегьы ԥшшәык-ԥшәык рыман: акы ҩеижьын, егьи ма ииаҵәан, ма ижәҩанԥшшәылан. Ахра иҳаиҳәеит урҭ абас ԥшшәахәыла изеиԥышмыз, ршьапқәа рҿы иҵыҵуаз аӡқәа иырлоу аџьыка ала ишыҟалаз.
Даҽа убриаҟара ҳанскьахьаны, ӡыҷҷак ҳныҽԥынгылт, аха ашьҭыбжь цәгьашәа ибааԥсын. Ҳшьамхқәа рҟынӡа иҳазҩеиуаз азы ҳаннадагыда, аӡәи-аӡәи ҳнеиҿаԥшит: ҳшьапқәа ҳрықәнамыргыло иӷьын.
Ус, адагьыл аҵахьтә дыдбжьҵас мыхьтәык абжьы геит. Азнык азы уамак абжьы дузшәа ҳаҳаит, аха ашьҭахь, минуҭкгьы мцацкәа, ак убас еиҭаҭҟәацит, ашьхақәа зегьы бганы еилаҳауаз џьаҳшьеит.
– Ҳхынҳәып ҳашьҭахьҟа! – иҳәеит Ахра.
– даҽа ԥыҭрак ҳааԥшып! – иҳабжьеигеит Леуарса.
Ҳӡырҩуа ҳааилагылт. Аха иаахәыыҵрҟьаны, аҳаԥы аҵаларҭа аҟынӡа инагӡаны, ҳаԥхьаҟа, џьара ԥечка дуӡӡак ашә аатызшәа, амцабз ааҳалаҷҷеит. Алашара акаҷҷараҿы ҳаанхандаз, аҳаԥы зегь ҭырҭәааны ааҭкар лҭаццеит. Дырҩегьых агәақьҳәа иԥжәеит адгьыл. Убасҟан ҳашьыҭҟьҟьаны ҳцан, агәызҭчызҳәа аӡы ҳналаҳаит.
Уинахыс уа ҳаагыло ҳызҟамлеит, ҳаибарҳәаганы, ҳаихьыс-еиыԥсуа шьҭахьҟа ҳаихеит. Уҳ, гәышьа ҳәа ҳаԥсқәа ааиваагеит, адәахьы ҳцәырҵны, икаххаа иԥхоз амра ҳанаацәгыла.
Башкаԥсара амҵан икаууа иҟан, ҭынчран зехьынџьара. Абра ааигә
аӡа адгьыл аҵан ишыдыдыз, амцабз шхәыҵҟьаз џьара акы иаунбаауа иҟамызт.
Ҽаҩраҭагалан, ашкол аҿы аԥхьара ҳаналага, ашьха ҳаныҟаз, аҳаԥаҿы иаабаз-иҳаҳаз зегьы акакала ҳарҵаҩы иаҳҳәеит. Уи ихы ааирыҵсын:
– Шәара аҳаԥы шәанхәыҵаз, шәааигәара, адгьыл аҵаҟа авулканшьапы ԥжәеит, – иҳәеит. ҳарҵаҩы иаарымчны дҳалабжьеит, даҽазны ҳаиҳабацәа ҳарызмҵаакәа, ҳхала заҵәык иахьуадаҩу аҭыԥқәа рахь ҳамицаларазы. Аҵыхәтәаны дааԥышәырччан дҳазҵааит:
– Аха ижәдыруоу шәара уажәшьҭа шәызусҭқәоу?
– Мамоу, иҳаздырам! – еицаҳҳәеит ҳара.
– Шәара шәыспелеологцәоуп.
Нас даалаган, ари ажәа иаҵанакуаз ҳаиҳәеит. Аспелеолог – уи аҵара ду змоу, аҳаԥқәа ҭызҵаауа иоуп.
Ахреи, Леуарсеи, сареи аӡәаӡәала ажәа шьҭаҳҵеит, ҳандухалакь, ыхмԥада, убри занааҭс ишышьҭаҳхуаз ала. иагьаҳаӡбеит Аԥснытәи ахадақәа зегьы ҭаҳҵааларц.



















Валери Ксланӡиа


Аԥсуа ибызшәа

Аԥсуа ибызшәала
Адунеи еибаркуп.
Аԥсуа ибызшәала
Адунеи еилкаатәуп.
Аԥсуа ибызшәада
Иԥшӡам Аԥсынра.
Аԥсуа ибызшәалоуп
Ишҳәо Аԥсынра.
Аԥсуа даԥсыуан
Дҟазҵаз ибызшәоуп.
Иарада даԥсыуан
Дҟалом зегьакоуп.
Ԥсышәак улымҳаҿ
Имгар, аҳӷеиҭа,
хаарак ахылом
Адунеи ахаҭа.
Иссируп Аԥсны,
Ишоуп уамашәа,
Игоитаз абарҟа
Аԥсуа ибызшәа!

Аӡыркәи

Аӡыркәи хәыҷ, аӡыркәи,
Амца улзырҟьо закәи?
Иарбан усу иуцәынхаз,
Алашьцара иуцәагаз?
Хәылԥазыла иҳәа узышьҭоу,
Амшлашара уԥшаауоу?
Аӡыркәи хәыҷ, аӡыркәи,
Амца уылзырҟьо закәи?
Снапы уқәҵаны ускуп,
Сааигәа уҟазарц сҭахуп.

Амза

Схала снеиуеит, сыццакуеит.
Амза икыду сназыԥшуеит.
Исгәаԥхом уиа ҟазшьа,
Сҭанаҵоитаз аԥхашьа.
Амза ынҟәо ижәбахьо?!
Сара исыцныҟәоит сахьцо!
Ма саангылар – исзыԥшуп,
Уимо, исыхәаччару иаҿуп.
Ус ҳа ҳԥацханӡа снаӡоит,
Аха избаз сҳәом, изӡоит.
Амза кыдуп, иқәацом,
Сара уаҳа сабаӡом.

Сласба

Сҩыза Гыд алацәгьа имоуп,
Уқәанргылом амӡырха.
Хәмарра ишҟа са сышнеиуаз,
Сшьапы иацҳахьан жәаха.
Аҩны исымоу ибажәгәаламӡа,
Сара исааӡо аласба,
Идухаргьы уаҩы икьысӡом,
Имкыкәа шәааила алаба.

Амца ҿарҳәоит

Есыуаха
Арымӡ сықәтәан,
Ацәа сацлабуеит сара,
Аха исиааиуеит,
Аха исиааиуеит,
Ишеишеиуа ҳхәышҭаара
Сара сшыцәо
Амца ҿарҳәоит,
Са санҿыхо
ҿыц еиқәуп.
Амца шҿарҳәо,
Излаҿарҳәо,
Знык избандаз ҳәа
Сыԥшуп.

Ҳара ақыҭаҿы ҳанхоит

Ҳарҭ ақыҭаҿы ҳанхоит.
Даду аџьмақәа ихьчоит.
Арахә аҳмоуп иааӡаны,
Аԥсаатә ҳамоуп иарцәаны.
Ҳҟызқәа иухадыршҭып агьад,
ҳаиԥш измада ауахьад.
Шәыри-қәыри рыӡбахә сҳәом,
Урҭ ианакәзаалак инҵәом.
Ашьха-гәара абар хазы,
Ацха хәшәызаап зегьы рзы.
Абас ақыҭаҿы ҳанхоит,
Исызҳаит – ара саанхоит.

Асду

Дыжәбахьоума са сабду?
Уи даханӡам Асду,
Аха идыруеит ианауз,
Саси ԥшәымеи шҭанасыз.
Уи аиуан, иауан, аиуан,
Ус, иналаршә, иаахкәаауан,
Аха иналагон еиҭа.
Нас шәазхәыци Арҩҭа
Шаҟа шьҭалаз, ҩнык умбо,
Мҩак узгәамҭо уахь узго,
ҩымз илеиуазҭгьы асы.
Ааԥын ааизаргьы ласы.
Убри азыноуп са сабду
Изиҳәо «Иамундаз Асду».

Амш хазыноуп

Абӷьы иаҵәара шәыршәыруеит,
Аԥарԥалыкь хәыҷ ԥырԥыруеит,
Амра ахаччоит ахаҿы,
Аҵла ицәыҵалоит ашәшьы.
Ицқьоуп ажәҩан иккаӡа.
Абат ахьгылоу ибақьаӡа
Агәы каршәны ижаҳәоит,
Сашьа аынҟәашьа идырҵоит.
Аччабжь ҭыҩуеит ҳамӡырха,
Сара снеиуеит сеилыхха,
«Хәба» сылҭеит арҵаҩы,
дызбом иразым уаҩы.
Зегь ԥшӡоуп, игәыкуп,
Шәҭы-какаҷла адәқәа ҭәуп.
Арашәыга, уааҷырҷыр,
Амш хазыноуп, иацҵа акыр!

Ашықәс ҿыц

Ашықәс ҿыц ҳҭалеит абар,
Сгәырӷьоит, аиуам сымкәашар!
Асеиԥш иубашам џьара – 
Иссирхеит зынӡаск Аԥсынра!
Иаԥшәымоуп араҟа ҳбызшәа,
Еинаалоуп зегьы уамашәа!
Ашықәс ҿыц, уааи, улаша,
Ҽаангьы абас иаҳзырша!


Рушьбеи Сымр

Аԥшалас

Ԥшаласк амахәқәа арышәшәеит,
Ахьа гәылшәан инкашәеит.
Ахьажь шәан, џьара инҭакәрит.

Амш са сзыҳәа аҽамырҽеит,
Амшә ҟәарҽаргьы қарымҽеит.
Аеш кылҵәарак иазыҩт,
Цыӷи ҵыси зегь еигәныҩт

Амра халан икаԥхоит,
Сара иныҵакны сшәаҳәоит:
Ԥшаласк асын, зегь аршәеит,
Ахьа гәылшәан инкашәеит.

Аӡын

Ҩына-ҩына, ҩаԥа-ҩаԥа,
Адәахьыҟа ҳаҩуа ҳцап.
Асы шкәакәа рапа-рапа,
Асеигәыдҵа ҟаҳҵалап.

Амҩақәа ыцәоуп иҭаҳәахаа,
Амра цәырҵыр, иаанарԥшып.
Ҳара иҳамаӡам атәаха,
иахьа ҳӡамҩақәа еибаршып.

нас деибыҭан џьаԥҳаныла,
Асы-Бчараҳ днаҳартәап.
Нас ҳаивасып ҳаивагыла,
Аӡә даԥысып, аӡә дынхап!

О, ҟдамлароуп иахьа игәамҵуа,
Ус узбар, угәы снырхоит.
Ҳаахынҳәаанӡа ҳхәышҭаара мца
Иҵегь-иҵегь ихаахоит.

Ҩына-ҩына, ҩаԥа-ҩаԥа,
Адәахьыҟа ҳаҩуа ҳцап.
Асы шкәакәа рапа-рапа,
раԥа-раԥа ҳкәашалап.

Ақәоура

Амшын ашьҭыбжь уаҳаӡом,
Ашьха ӡышқәа убаӡом.
Аԥҭа шьалҭақәа ҳантоит,
Ацәыкәбар хәыҷқәа еилаҭәоит.

Сацкаҭәондаз саргьы ақәа!
Сацшәаҳәондаз саргьы ақәа!
Сацҽырбондаз саргьы ақәа!
Саҵамхондаз саргьы ақәа!

Кәаԥ, кәаԥ, кыԥ, кыԥ,
Абжьы ахыҩуеит зны ахыб.
Ахаҳә иқәкәашоит хазы,
О, избоит, иахоуп аԥсы.

Сацкаҭәондаз саргьы ақәа!
Сацшәаҳәондаз саргьы ақәа!
Сацкәашондаз саргьы ақәа!
Сацҽырбондаз саргьы ақәа!

Кәаԥ, кәаԥ ҵәаԥ, ҵәаԥ,
Кәаԥи ҵәаԥи рҵыхәа ԥҵәап.
Аха ашәырқәа ҟалалап,
Аха аҳаскьын-ҿа рызҳалап.

Са сындәылҵып адәахьы,
Амра иаԥсаҟьап ахьы.
Ашәҭқәа сыԥлап иԥшӡаӡа,
Ҷынҷак цәырҵып ааигәаӡа.

Аха ақәа ашуц иауеит,
Сара сыблақәа ҭаауеит.
Сарцәарц аума иаҭаху?
Сажьжьарц аума иаҭаху?

Сацкаҭәондаз саргьы ақәа!
Сацшәаҳәондаз саргьы ақәа!
Сацкәашондаз саргьы ақәа!
Сацҽырбондаз саргьы ақәа!

Ашықәс Ҿыц

Сан, баадәылҵи, саб, уаадәылҵи!
Сасцәак иаҳамбац ҳзаауеит.
Ашәа ҿыци Ашықәс ҿыци
Асы иалала иаҳзаауеит.

Шәаҵамхакәа шәымца шәҩаҵха,
Ҿеихак амаӡам хьажьык.
Ацәа иалаз амахә хаха,
Иаабабышхеит уажә хәыҷык.

Ԥштәык ециыршеит ашьхеи агеи,
рызхараҵәҟьа инеибабахп.
Аԥша иасыз схылԥа абагеи?
Ишагаз еиԥш иаанагахп.

Сан, баадәылҵи, саб, уаадәылҵи!
Сасцәак ҳақәҿыҭра иаҿуп.
Ашәа ҿыци, ашықәс ҿыци,
Нас, ас ҿыци – зегьы еицуп.

Амра

Амра цәырҵын, ицеицеит,
Амра кәицқәа ланаҵеит.

Зҭыԥ иазымкыз ашәҭқәа хыҵт.
Урҭ акәицқәа  ашьац рхылҵт.

Амра акәицқәа ланаҵеит,
Уи зымбаз егьимбаӡеит.

рыбла хыртит абыӷьқәа,
рыбла рхалашеит адәқәа.

Амра акәицқәа ланаҵеит.
Срылагылан – сырмбылӡеит.

Схы нарылаҵан сышьҭалт,
Дара хәмаруа, сыкәа иҭалт.

Амра акәицқәа, ланаҵеит,
Зегь абеит, зегь арӷьацеит.

Адгьыл ажәҩан иазыԥшуп,
Амра ажәаҩанаҿ ихшьуп.

Мац

Мац агәара аҟны дтәаны.
Дҵәуа збеит еимаҭәаны.

Иҟалазеи уахь снеихеит:
Ҵиба шкәакәа сгәы ннархеит.

Саҳәан: лакәқәак сызҳәала,
Рҵук иазкылԥшит маӡала.

«Џьит» ҳаицыхмәарлар сҭаххан.
Ҵыск назыҭрысит, еихан.

Уааир чавра каршә ҟаҳҵап,
Ҭак ҳәа снамҭеит иара, мап.

Иҳәатәхамҵахеит мыцхәы.
Уаҳа иасҭаӡом ахәы.

Уааӡырҩишь! – исҳәоит агәшәа.
Уи иазеилкааӡом ҳбызшәа.

Зынӡа баша агәаӷ укуп.
Иуаҩгәышьам, Ҵиба цгәуп.

Мац иԥинахь дыццакит.
Ҵиба хьаԥшын иаалацәҟәит.

Ааԥынтәи ақәа

Бжьыцәгьак ацым, шьацаагагоуп,
Шьацаагагоуп нас, уаԥеиԥш!
Аԥсҭҳәа шкәакәақәа ԥсыршьагоуп,
Бларшанхагоуп, абамба еиԥш.

Лассы ицәырҵып аҵла абӷьыцқәа,
Апытҟәырқәа рыгәқәа ҭәуп.
Ҩада ҳхаргалап ҳаԥхыӡқәа,
Уажә аԥхыӡқәагь даҽакуп.

Гәахәак рауеит ҟызи кәатеи,
Рҽандырбашагьы ҟалап.
Зыбла хызтыз ашәыҭц гәаҭи!
Уи нас иҵегь иԥшӡахап.

Қәаԥсатоуп, уи шьацаагагоуп,
Гәазырҳагоуп, нас уаԥеиԥш.
Аԥсҭҳәа шкәакәақәа ԥсыршьагоуп,
Бларшанхагоуп, абамба еиԥш.

Ашьапылампыл

Ампыл хылас, ампыл каԥа,
Знык уацәхасыр, ицо циоит.
Амбахьчаҩ инижуьам амба,
Иблақәа зегьы иҳахьӡоит.

Са сышнеиуа ампыл рылга.
Аӡә шьапҿаршә сзуны скаижьт.
Аӡбаҩ ишәыршәыр аацәырга.
Ампыл ҩаԥхьа са исзынижьт.

Уантә санас, ақәырҟьба иавымст.
Амбахьчаҩ иааникылт нас.
Ажәҩан акәзар, агәы иалымст.
Сара сҵ әуахьан хәыҷҵас.

Ампыл хылас, ампыл каԥа.
Амба аҭаршәра кыр ицәгьоуп.
Иҭшәацәоуп, издыруеит, амба.
Амбахьчаҩгьы инақәа ауцәоуп.


Аҷа

Дхәыҷуп, аха дҟәыбҷоуп Аҷа.
Аҷа дара дгәыбылҩуп.
Аҷа лгәыла илзикит ача,
Уи амҵәыжәҩақәа ркәыкәуп.

Иаулыжьит ҳәа ас изцашам,
Ԥсыхәас иалҭари иара?
Нас дазхәыцит иҟалҵаша:
Илырхиеит лхала аҭра.

Инырҭалкит уаҟа ахыцқәа,
Нас дацәымаашьо бзынҵы.
Иазаалгон уахь аҭәа ырцқәа,
иагдырхомызт зынӡа аӡы.

Амшқәа цон имыццакӡакәа,
Амчыбжь ашьҭахь амчыбжь ааит.
Шрызҳауаҳ ҳәа лымбаӡакәа.
Ача амҵәыжәҩақәа рызҳаит.

Зааны илыӡбаз дазкылсит.
Анагӡара шьҭа иаамҭан.
Ача лыманы дындәылҵит.
Икеикеиуа ажәҩан цқьан.

Наҟ инаулыжьт лнапала,
Амҵәыжәҩақәа ирызгарушь?
Ача ылча цоит ихала,
Аха аҩызцәа изрыхьӡарушь?

Аӡыркәи

Аӡыркәи хәыҷ, аӡыркәи,
Ас узыццакуа закәи?
– Кыр еимыздеит умӡырха
Аха сҩызцәа збом уаха.

Аӡыркәи хәыҷ, аӡыркәи,
Ҽынла узцәырымҵуа закәи?
– Сара сзыҳәан усҟан хәлоуп,
Цәыҵлашьцарак сҽаҭан стәоуп.

Аӡыркәи хәыҷ, аӡыркәи,
Ас узылашо закәи?
– Уашәа иалоу есқьынгьы
Аеҵә срацлабуеит саргьы.






























Инна Аҳашԥҳа

Ашықәс ҿыц

Сара уаха сышьҭалаӡом,
Асы шкәакәа шьҭалаӡом.
Даду ажәҩан иԥссоит,
Нас асы шкәакәа каԥсоит.
Схылԥа аҵаскуеит сара,
Асы згароуп, сцоит сасра.
Сҩызцәа снеира иазыԥшуп,
Аԥсаӡ архиара иаҿуп
Бабдугьы уахь дызгоит,
Уи дласуп зегьы дрыхьӡоит.
Уаҟа ԥҳәызбак даҳзыԥшуп,
Асҭыԥҳа ҳәа зегь лҿуп.
Қыҭоуп уаҟа, зегь ҳаиԥшьуп,
Дамшәгьы ҵисгьы зегь еицуп.
Урҭ еихәмаруеит, ицәҳаӡом,
Дамшә ургәааргьы ицҳаӡом.
Сара ақыҭахь исҭахуп,
Ашықәс ҿыцгьы уа ҽакуп.
Сара уаха сышьҭалаӡом,
Асы ҳа ҳҟны ишьҭалаӡом.

Нанду ллеишәа цәгьазаап

Ацәгьа зургьы сацәшәаӡом,
нанду, издыруеит, слыпҟаӡом.

Ацгәы ааҵәак иҭасыртәеит,
Хьымца ихыҵәҟьа иҭасырԥеит.

Алеишәа шԥацәгьоу ҳа аҳцгәы,
Дагеит Хьымца дыцәкәыкәы.

Аҵеџь, иршәны акәмаан ҭасыжьит,
Сҵатәқәа абаҟоу, зынӡа инсыжьит.

– Сымш зысҭаша Ҳаџьараҭ,
исылшом, нан, саргьы саагәаҭ, – 

нанду илҳәазгьы смаҳаит,
Ауҭра сҭалан искәаҳаит.

Ицәгьахеит зынӡа сҟазшьа,
Дсыпҟеит Хьыбла хәыҷ, саҳәшьа.

Ассир, нанду дымҩахҟьеит,
Саргьы снышьҭаҵан слыпҟеит.

Сара аԥсаатәқәа
бзиа избоит

Аҵарақәа бзиа избоит,
Урҭ ирышьҭалогь сыршәоит.

Аҵла иқәтәоуп Ашьхарҵыс,
Уи са сакәӡам иазҭаз хьӡыс.

Ажәардәына ҳашҭаҿ иааин,
Ҵис исцәафахьан исиааин.

Сыҩуа сашьҭалт «ататаԥшь»,
Раԥхьа ианызба Аҳәынҵәраԥшь.

Ахьӡ гәнызгоит Ашшаӷьыч,
Ашша абаҭахыз ианӷьыч.

Шьыжь сарҿыхалоит тыгә-тыгә,
Аҵла иасуа Аҵларкәыкә.

Зегьы иреиӷьысшьоит са сҵыс,
Ашәа сзызҳәо Аҟармаҵыс.

Уи абжьыхаа цәгьа исгәаԥхоит,
Саргьы сдухар, сшәаҳәаҩхоит.

* * *
Апытҟәырқәа зегь пытын,
Ашәҭра сылатәоуп ишәҭын.
Амахә сасыр икаԥсоит,
Нас иҿамлар ҳәа сацәшәоит.

Ҵыск ҷырҷыруеит са сханы,
Ашәа аҳәоит ихҵаӡаны.
Ашәҭыц ашьхыцқәа азаауеит,
иумаӡоузеи ҳәа иҵаауеит.

Аԥша амҵәыжәҩақәа анартын,
Изыхьӡаша уск иаҿын.
Адгьыл иалоуп маӡаны,
Зегь ҳахәҭаақәа шаны.

Аԥсшәа
Таиф Аџьба еицырдыруа иажәеинраала
«Аԥсуа» хәыҷқәак ишырҵаз

«Сан даԥсыуоуп, саб даԥсыуоуп»,
Аха аԥсшәа сызҳәаӡом.
Ҳахьӡ аԥсыуоуп, ҳажәла аԥсыуоуп,
Ҳаҩны ԥсышәак уаҳаӡом.

Саб исзааихәаз амашьына
Сақәтәан сныҟәоит, шьҭа сшәаӡом.
Аԥсшәоуп ииҳәо ҳгәыла Шьына,
Ҽа бызшәакгьы идырҵаӡом.

Иабасыхәо аԥсшәа сҵаргьы,
Аԥсынрада џьаргьы ирҳәом.
Аҳәаанхыҵҟа зны сагаргьы,
Абызшәа здыруеит, схәы ҭахом.

Аԥара сиҭоит исҭаххаргьы,
Убри азынгьы саб дуаҩуп.
Исзымҵаз аԥсшәа маҭәахәхаргьы,
Ҳгәыла дсыцхраап, дырҵаҩуп.

«Сан даԥсыуоуп, саб даԥсыуоуп»,
Аха аԥсшәа сызҳәаӡом,
Ҳахьӡ аԥсыуоуп, ҳажәла аԥсыуоуп,
Ҳаҩны аԥсышәак уаҳаӡом.

Ахәыҷра

Ааԥын ахаара ҳарҭәит,
Ашәҭ абӷьыцқәа зегь пытит.
Ишьҭабаанӡа ҳрыхьӡаларц,
Аӡаӡа еимхәыцқәа аҳҟәшәаларц.

Амра иамакны шьыжьы,
Ҳхаҭа иџьаҳшьо ҳа ҳабжьы,
Зегь ҳаицыҳәҳәо ашҭа ҳҭоуп,
Дамшәи ҳәыси зегь ҳаишьҭоуп.

Амра иамакны шьыжьы,
Ҳхаҭа иџьаҳшьо ҳа ҳабжьы,
Зегь ҳаицыҳәҳәо ашҭа ҳҭоуп,
Дамшәи ҳәыси зегь ҳаишьҭоуп.

Ҳашҭа иагым аҳаи чеи,
Имҵанарсызшәа аҭарчеи,
Дамшә ҳацуп игьежьуа,
Ианҳацәгәаауа ицҳауа.

Ҳашҭа шьац иаҵәала ихҟьоуп,
Ааԥын ҳацуп, ҳаиқәлацәоуп.
Иссирӡоу тәылоуп ахәыҷра,
Шәаргьы шәааҳаԥхьоит сасра.
































Римма Ҳашԥҳа

Сыхәмаргақәа

Сыхәмаргақәа рацәахеит,
ҳаҩны иакуам, иоумахеит,
Уахьнеилакгьы дара шьҭоуп.
Сан ус слаҳәеит:
– Шьҭа иазхоуп!
Быхәмаргақәа еизганы,
Аҭыԥ иқәҵа еизакны.
Сан ишылҳәаз иҟасҵеит,
Сҟәардә хәыҷ сақәтәан еилсыргеит.
Акьанџьақәа хазы итәоуп,
Рыҩны гылоуп, еилыргоуп,
Сымшәқәагьы рҭыԥ ҟалеит,
Сла хәымсысгьы уа исыртәеит.
Иаанхаз џьоук уаҟа иамкыз,
Сықәлацәа ирысҭеит ҳамҭас.

Арҵу

Арҵу, арҵу,
Уиаҵәаӡа
Ас узшәыда
Уԥшӡаӡа?
Ашьац уалаӡны
Уцоит,
Сара башаӡа 
Сааԥсоит:
Сушьҭоуп, сушьҭоуп
Узбаӡом,
«Ҵиҵу-ҵиҵугьы»
Уҳәаӡом.

Даӷьаа рчара

Адаӷь асуеит адаул,
Ухы ҭнаҟьоит «дыу-дыу-дыу!»
Аӡыцәа ҽырбо икәашоит,
Аҩыза уаҟа иацҽырбоит.
Акәыбырқәа еизаны,
Рнапқәа еинырҟьоит еикәшаны.
Адаӷь реиҳаб ԥаҭхьк акыуп,
Аҭаца даараӡа дгәыкуп.
Уи длеицәамзаап даазгауа,
Аӡмах дҭажьуп маҳәра уа!

Аҵларкәыкә

Тыкә-тыкә-тыкә,
Тыкә-тыкә-тыкә.
Узышьҭоузеи, аҵларкәыкә!
Укыдуп аҵла ашьапаҿы,
Ацәа кылҵәо ухы ҭҟьаны.
Тыкә-тыкә-тыкә,
Тыкә-тыкә-тыкә,
Ухы умыхьӡо, аҵларкәыкә?

Ҿыц иԥрыз ардәына

Ҵәыррт – ҵәыррт,
Ҵәыррт – ҵәит!
Са сардәыноуп,
Ҿыц сыԥрит.
Ҳаҩны – ҳҵысҭра
Сгәы ԥнаҵәеит,
Схала аԥырра
Сгәаԥхеит.
Ажәҩан иаҵәа
Снаҵаԥшып,
Амра-шаша
Снаҵаԥрып.
Ҵәыррыт-ҵәыррыт,
Ҵәыррыт – ҵәит!
Абзиараз!
Шьҭа сыԥрит.

Ҩына-ҩына

Ҩына-ҩына,
Ҩаԥа-ҩаԥа,
Ампыл неиуеит
Иҩаԥа-ҩаԥо,
Ҳмышәҳәар ашьҭоуп
Икуруа,
раԥа-раԥа
Ҟаҵауа.
Рышьҭахь днеиуеит
Аҷкәын Никәа,
Шаҳангьери
Саун-дыка!
Ҳласба рышьҭоуп
Игәырӷьаҵәа,
Ахыу-хыуҳәа
Ишуа.
Арбаӷь ҿнаҭуеит:
«Кыр-ка-куу!
Изакәызеи,
Изакәу?
Амра каԥхеит
Икаҷҷа,
шаҳангьери,
Кыуаҷа!

Ҵи-ҵи, кәа-кәа…

Ҵи-ҵи,
Кәа-кәа,
хылԥа Шкәакәа,
Бааин ифишь
Аиҵырҟәаҟәа!
хылԥа шкәакәа
Акрылфом – 
Аиҵырҟәаҟәа
Лаҭәалшьом.
Унан, унан,
хылԥа шкәакәа,
Ацгәы иафеит
Аиҵырҟәаҟәа!

Ацгәы

Ацгәы иамоуп ашьапқәа – 
Акы, ҩба, хԥа, ԥшьба,
иамоуп аблақәа ҩба,
иӷраҷкәынӡа, иразӡа,
Алымҳақәа – урҭгьы ҩба,
Иӡырҩлароуп есымша,
Ҵыхәакгьы амоуп,
иымцхәӡам,
Ихәымсысӡа, иԥшӡаӡа.

Аҽыуаҩ

Лыхәҭа-лыхәҭа,
Лыхәҭа џьаџьа,
Аҽы дақәтәоуп
Арԥыс ԥагьа!
иуапа еиқәаҵәа,
Ихҭырԥа  шкәакәа,
Дҽырба-ҽырбо,
ԥаҵа кьакьа!

Аҟәарҭ

ҳашҭа ду агәҭаны,
Акәҷарақәа еизганы,
Ҟәарҭк гәаҭеиуан
Ишәаны:
– Ҷыри-ҷыри,
Ҟәарҭҿ-ҟәарҭ,
Ҷыри-ҷыри,
Хара шәымцан
Шәарҭ-шәарҭ!
Ҷыри-ҷыри,
Хара шәацна,
Ҟәарҭ-ҟәарҭ,
Ҷыри-ҷыри,
Абга шәафоит
Шәарҭ-шәарҭ!
Ҷыри-ҷыри
Абга шәамфар,
Ҟәарҭ-ҟәарҭ,
Ҷыри-ҷыри,
Ахьшь шәагоит
Шәарҭ-шәарҭ!
Ҷыри-ҷыри,
Сымԥан шәааишь,
Ҟәарҭ-ҟәарҭ,
Ҷыри-ҷыри!
Ахәыӡ шәҿасҵоит
Ҟәарҭ-ҟәарҭ,
Ҷыри-ҷыри!

Ҵиҵу, ҵис!

Миау, Ҵис,
Миау, Ҵис,
Уааи ҳахәмарып,
Ҵис хәымсыс!
Сара «ҵиҵу»
Ҟасҵалап,
УАра сышьҭахь
Уҽуӡалап.
Ҵиҵу, Ҵис,
Ҵиҵу, Ҵис,
Уа уабаҟоу,
Ҵис хәымсыс?!
Стәоуп са сылақәа
Хҩаны – 
Уара уцазаап
Уҽӡаны!

Лыхнашҭа

Ачу, ачу, ачу сҽы,
Сақәтәан снеиуеит
Адәаҿы!
Адәаҿы – Лыхнашҭаҿы.
Иахьа уаҟа еизароуп,
ныҳәа дууп, гәырӷьароуп.
Аҽқәа дырҩуеит,
Икәашоит,
Ихьӡибартәуеит,
Ишәаҳәоит,
Аҿамаҿа иақәныҳәоит!

Амчыбжь

Ашәахьа, аҩаша,
Ахаша, аԥшьаша,
Иаҳҵап амшқәа
Рыхьыӡ ҳәашьа.
Ахәаша, асабша,
Амҽыша – ԥсшьара,
Ишԥа мариоу аиқәԥхьаӡара!

Ашьыжь ашәа

Амра шаша абла хтит,
Аҵарақәа ҿырҭит: «Ҵәит!»
Ажьа хәыҷқәа «кьанц» ҟарҵоит,
Абгахәыҷы аҽаӡоит.
Икәаша-кәашоит амышәҳәар,
Иару-мару, дыԥ-ҟәарҽар,
Ашәа цәырнагеит урҭ ран:
«Чарироума, чариран!
Уа чарира, чарироума,
Уа чарира – чариран!»

Ақәра

Акрысхыҵуеит шьҭа сара.
Акы,ҩба, хԥа, ԥшьба,
Абаҳчахь сцома, ҽаџьара,
Акы, ҩба, хԥа, ԥшьба,
Саҿуп сышықәс ԥхьаӡара:
Акы, ҩба, хԥа, ԥшьба,
Исзацырҵаз даҽа ҩба – 
Хәба, фба,
Сцоит ашкол ахь сгәырӷьаҵәа,
Хәба, фба!

Арбаӷь

Арбаӷь аԥшь,
Аика аԥшь,
бырфын жакьа,
Аиқәа ҟаԥь!
Абжьы ҵары
Кыр-ка-куу!
Кыр-ка-ка-куу!
Уа кА-куу!

Бық!

Арбаӷь аԥшь  апа аҳәоит,
Аҳәарақәа идырӷызуеит,
Аӡыс аҵла ашьапаҿы
Атрым иԥо икәашауеит:
Атырм-атрым,
Каԥа-каԥа,
Атрым-каԥа,
Ҟәаԥаҿаԥа!
Бық!


