                  Т. Шь. Аџьба ипоетика иазкны 
Асахьаркыратә рҿиамҭақәа злеибарку ахкқәа, ажәа аиҿартәышьа апринципқәа рыла акыр еиуеиԥшым. Даҽакала иаҳҳәозар, иарбан ҩымҭазаалакгьы иамоуп ахатәы поетика.
XX ашәышықәса 60-тәи ашықәсқәа ралагамҭанӡа аԥсуа поезиа еиуеиԥшым ахәҭақәа рыла аҽарҭбааит (атема, ажанр) уҳәа рыла. Апоетцәа раԥҵамҭақәа реиуеиԥшымзаараҿы, ҳәарада еиҳа-еиҳа иҭбаахон урҭ рсахьаркыратә аарԥшышьақәагьы, ишьақәгылон арҿиаҩцәа рпоетикатә ҷыдарақәа ҳәаақәызҵоз, апоезиаҿы ицәырҵуаз ахырхарҭа ҿыцқәа. Аԥсуа поезиа аилазаашьазы аҵарауаҩ иҟаиҵо алкаа азгәарҭахьеит алитератураҭҵааҩцәа аӡәырҩы. Асахьаркыратә хәыцра ашьақәгылараҿы афольклори алитературеи рхеибарҭәаара аныррала, иара убас, уи азеиԥш хырхарҭа аҩнуҵаҟа иҿиоз автортә индивидуалтә ԥсабара аԥсҭазаара иҿыцу аганқәа рыла аарԥшраз иқәнаргылоз азҵаарақәа  ирыбзоураны, иҿиоит аԥсуа поезиа.
 60-тәи ашықәсқәа инадаркны аԥсуа фольклор апоетикеи алитература иарҳахьаз аԥышәеи доуҳатә цхыраагӡас ишьҭыхны, ирҿиаратә мҩа данылоит Т. Аџьба. Апоет ирҿиара ихадақәоу аҷыдарақәа рахь иԥхьаӡатәуп, иҩымҭақәа рышьақәгылашьаҿы амелодикатә хырхарҭа, ирҿиамҭақәа ашәа иахьазааигәоу. Аҵарауаа аӡәырҩы аҟазара ахкқәа еиҿдырԥшуеит, ишьҭырхуа азҵаара инарҵауланы аарԥшразы. Убас, В. Аҵнариа Б. Шьынқәба ирҿиара асахьатә ҿыханҵа иаҿирԥшуеит, Т. Аџьба ирҿиара акәзар, асахьаркра (образность) шагымгьы, хра злоу аҭыԥ ааннакылоит иҩымҭақәа ирыҵоу амелодиа. Машәырны иҟамлазар акәхап, апоет иажәеинраалақәа маҷымкәа ашәақәа ахьрылырхыз: «Аԥсуашәа», «Аҷандараҟа», «Дыргагәышьеит», «Аԥсны агимн» уҳәа ирацәаны.   Адоуҳатә музыка, ацәаҳәақәа реицааира, урҭ рмелодикатә гормониа Т. Аџьба ирҿиара иазҷыдаҟазшьоуп. Апоет ихаҭа сажәеинраала аасҭа сашәа иҳәон:
		Сашәа иалаз
		Сара сыччаԥшь ашәахәа,
		Иҽырбалааит, нас шәахәала
		Са сцәаҳәа.	
                                                (Аизга «Аныҳәаԥхьыӡ» Ад. 126)	
Т. Аџьба ипоезиа аихышәшәара иазкны В. Коӷониа иҩуеит: «Ажәеинраала аихышәшәара уи мчыла, хәцәырххарала иалиршомызт – имарианы игәаҟынтәи иаауан. Даҽакала иуҳәозар, Т. Аџьба иҩымҭақәа – агәаҟынтәи иаауа, насгьы агәышьҭыхратә пафос зҵоу лирикоуп». Автор игәаанагара аинтерес аҵоуп, избанзар, ишдыру, агәы аҟынтәи иаауа ашәа ауп. Т. Аџьба иажәеинраалақәа рпоетикаҿы амелодика ахыҵхырҭақәа ртәы анаҳҳәо иазгәаҳҭар ауп жәлар рпоезиа ҭыԥс иааннакыло. Убас, абзазаратә поезиахь иаҵанакуа ашәақәа поетикала ирзааигәоуп Т. Аџьба иажәеинраалақәак, иаҳҳәап, аҩымҭа «Ашәа»:
       
           Ан дшыцәаз лыԥҳа дыргеит,
           Ианынаскьа «радеда» рҳәеит…
                                                  (Т. Аџьба иҩымҭақәа. I атом. Ад. 38)

Иааҳгаз аҿырԥштәы жәлар рпоезиаҿы ахьӡыртәра иазааигәоу, алаф зҵоу ҩымҭоуп. Иара убас, ажәеинраалақәа: «Ааԥынтәи ашәа», «Аԥсуашәа», «Аҷандараҟа», уҳәа реиԥш иҟоу аҩымҭақәа жәлар рпоезиа апоетика иазааигәоуп. 
Аԥсуа литератураҿы жәлар рҿаԥыцтә поезиа ахархәара атрадициақәа ишдыру еиԥш ахы акит алитература анцәырҵ инаркны. Уи ааԥшуеит Д. Гәлиа раԥхьатәи ишәҟәы «Ажәеинраалақәеи ахьӡыртәрақәеи» анҭыҵ нахыс, нас И. Коӷониа, Б. Шьынқәба уҳәа рырҿиамҭақәа рҿы. Аҵарауаа изныкымкәа иазгәарҭахьеит аԥсуа литература еизҳацыԥхьаӡа афольклортә мотивқәа есааира имаҷны ахархәара шаиуаз, авторцәа рхатәы сахьаркыратә хархәагақәа рыла еиҳарак аҩымҭақәа шаԥырҵоз. Ус анакәха, 60-тәи ашықәсқәа раан Т. Аџьба аҩра даналагоз, аԥсуа поезиа ашьақәгылараҿы аамҭахҵәахак ианысхьан, жәлар рпоезиа иаҿыҵны ахатәы сахьаркыратә мҩа ианылахьан (лассы-лассы уахь ишхьаԥшуазгьы, алшара аиухьан даҽа хырхарҭақәак рыла аҿиара). Даҽакала иаҳҳәозар, Т. Аџьба иаԥхьаҟа аҩра иалагаз апоетцәа раасҭа алшара иман игәҭакы еиуеиԥшымкәа аарԥшра, аԥсуа поезиа аҿиара иабзоураны (хымԥада, уи мацара акәӡам апоет ирҿиаратә хаҭара шьақәзаргылаз, аха амзызқәа ируакуп). Уи аамҭазы афольклортә поетика иагәылшәаны ицәырҵхьан Л. Лабахәуа, Ш. Ҵәыџьба, Б. Шьынқәба уҳәа рҩымҭақәа. Еиқәаҳԥхьаӡаз апоетцәа рырҿиараҿы афольклортә поетика маҷымкәа ишаҳԥылогьы (аиҳарак Б. Шьынқәба иҿы) авторцәа рхатәы индивидуалтә-сахьаркыратә гьамала иаԥырҵаз ажәеинраалақәа рхыԥхьаӡара маҷым. Жәлар рпоезиа абеиара ахархәара алитература аҿиара иабзоураны Т. Аџьба ирҿиараҿы даҽакхоит, аҩымҭақәа рхыԥхьаӡареи раарԥшышьақәеи рыла.
Дарбан рҿиаҩызаалак ибаҩхатәра ашьақәгылара, уи ахырхарҭақәа рыԥшаараҿы анырра изҭо рацәоуп. Убас, Т. Аџьба ирҿиара иазкны астатиақәа зҩхьоу аӡәык-ҩыџьак иазгәарҭахьеит апоет дзызҿлымҳаз, зҩымҭақәа аликаауаз арҿиаҩцәа рхыԥхьаӡараҿ ишыҟоу А. Фет, Ф. Тиутчев, Г. Геине, И. Гете, А. Пушкин, А. Блок уҳәа. Т. Аџьба еиқәаҳԥхьаӡаз авторцәа рҩымҭақәа аԥсшәахь еиҭеигон, рырҿиаратә ҭынха дазааигәан. Аха иарбан ҷыдарақәоу урҭ рырҿиара еизааигәазтәуа?.. Иааҳгозар, алитератураҭҵаараҿы еицырдыруа фактуп А. Фет, Ф. Тиутчев, А. Блок уҳәа рпоезиа амелодика шаҵоу, уи алагьы аҵарауаа  урҭ рырҿиараҿы еизааигәоу аҷыдарақәа азгәарҭоит.
Хыхь зыӡбахә ҳҳәаз апоетцәа  Т. Аџьба ипоезиа амелодика ишанырыз аабоит иаҳҳәап Афанаси Фет иажәеинраалақәа ианрыҿҳарԥшуа. А. Фет ирҿиара рҷыдаҟазшьа хадақәа иреиуоуп урҭ ирыҵоу амелодика. Апоет игәалаҟазаара (игәырӷьара, игәкаҳара, игәеиҟрара), иамоу аҵакы ацәанырра хырхарҭахь архара, амелодикатә еихышәшәара аҭаны иаҳԥылоит Т. Аџьба иажәеинраалақәа рҿгьы имаҷымкәа. Иаагап аҿырԥштәқәа: 

Я пришел к тебе с приветом, 
Рассказать, что солнце встало
Что оно горячим светом
По листам затрепетало
                                         (А. Фет. Стихотворения и поэмы. Стр. 236)     
Иаагоу ажәеинраала ацыԥҵәаха уанаԥхьалак, угәы иаанагар ҟалоит, А. Фет араҟа аԥсабара аԥшӡара мацара атәы акәушәа ииҳәо, аха анаҩстәи ацәаҳәақәа уанрыԥхьалак, еилукаауеит автор игәалаҟазаара аарԥшраз ари асахьа ихы ишаирхәо:
Рассказать, что с той же страстью,
Как вчера пришел я снова,
Все душа все также счастью
И тебе служить готова.
                                     (Иара уа. Ад. 237)

Апоет игәалаҟазаара аарԥшра адагьы, араҟа иазгәаҭатәуп уи шаарԥшугьы. Автор илшоит илирикатә фырхаҵа иҩнуҵҟатә ҭагылазаашьа иашьашәалоу аформа аԥшаара. Убас, А. Фет ирҿиара ишаҷыдоу еиԥш, ари ажәеинраала амелодикатә ритм аҳәақәа ирҭыҵуам, уи апоет игәҭакы ханарҭәаауеит, алирикатә фырхаҵа гимнк аҳасабала  игәы аартра иацхраауеит. 
А. Фет иҿы еиԥш, Т. Аџьба ирҿиамҭақәа рҿгьы имаҷымкәа аҭыԥ рымоуп, апоет имелодикатә ритми алирикатә фырхаҵа игәалаҟазаареи реишьашәалара, рхеибарҭәаара, (ҳәарада, амелодика уажә зыӡбахә ҳамоу аконтекст аҿы адагьы Т. Аџьба ирҿиараҿы ахархәара маҷымкәа ишамоугьы) иаҳҳәап ажәеинраала «Амш ианацло»:

Игәыҭгагоу, илахҿыху
Сара исымоуп аамҭакы, - 
Са сгәы ҿыхоит, са сгәы сыхоит
Амш ианацло есқьынгьы.
                                       (Т. Аџьба иҩымҭақәа. I атом. Ад. 69)
Т. Аџьба иажәеинраалақәа рӷьырак темас изеиуазаалакгьы, ирзеиԥшу хыҵхырҭаны ирымоуп урҭ рмелодика-ритмикатә шәага-загақәа рхеибарҭәаара.
Ишдыру еиԥш, ажәеинраала еихышәшәо иҟаларц азы, ихадоу ароль нанагӡоит аҩымҭа аритм. Т. Аџьба иаԥҵамҭақәа рҿы, аиҳараӡак ритмла еицааиуа ацәаҳәақәа цырала еиқәшәоит, аԥхьаразы, ашәаны аҳәаразы иманшәалоуп. Т. Аџьба ипоезиа аҟазаратә хкқәа зегь рахьтә ашәабжь иазааигәоуп ишаҳҳәахьоу еиԥш, шьақәгылашьала жәлар рпоезиа апоетика инаркны, аҳәаанырцәтәи апоетцәа рмелодикатә-ритмикатә шәага-загақәа иахьрышьашәалоу маҷым. Уи ус шакәугьы, ихымԥадатәины иҟоуп, Т. Аџьба иажәеинраалақәа рмелодика абызшәа автор ииндивидуалтә ҷыдарақәа шьаҭас ишрымоу. Апоет имелодикатә-ритмикатә еицааирақәа еиуеиԥшымкәа иаҳԥылоит, зны ацәаҳәақәа рыҩнуҵаҟа ашьҭыбжьқәа реиҟарара аритм шьақәдыргылоит:

Арҩашқәа иҳәынҷам – 
Ари сара сҭынчроуп.
Сгәы-сыԥсы иҭынчым – 
Ари сара сҭынчроуп.
                               (Т. Аџьба иҩымҭақәа. I атом. Ад. 84)

Даҽазны, ацәаҳәа еихдақәа шьҭыбжьыла реиҟарарала:

Изҭахугьы – 
Сашәа хьысҳан иԥхьаӡа – 
Уи ҟамлааит
Са сгәырҩеиԥш ихьанҭаӡа.                               
                             (Т. Аџьба иҩымҭақәа. I атом. Ад. 85)

Иаҳԥылоит арифмақәа цырала реиҭныԥсахрала аритм анышьақәгыло:

Ацәқәырԥақәа еишьҭала-еишьҭала,
Иццакуан аҟәарахьы.
Ашхәа амшыын иаҵәа ихыхәхәала,
Ицон ишиашаз агәахьы.
                                              (Т. Аџьба иҩымҭақәа. I атом. Ад. 40)
Абас, Т. Аџьба ирҿиамҭақәа рмелодикеи рформеи еидҳәалоуп. Апоет иажәеинраалақәа реиҳарак рышьақәгылашьаҿы амелодикатә харҭәаара рыцны иаҳԥылоит,  аҩымҭақәа ирышьашәалоу анагӡашьа рыҭара иалнаршоит автор игәҭыхақәа инагӡаны раарԥшра.
  Асахьаркыратә ажәа ахархәара иамоуп еиуеиԥшым ахәҭақәа. Убас, арҿиаҩцәа рҩымҭақәа рыҭҵаараан, урҭ рбызшәа апоетикатә ҷыдарақәа рахьтә иалыркаауеит: архаизмқәа, анеологизмқәа, аисторизмқәа, афольклоризмқәа, аиндивидуализмқәа, апрозаизмқәа, асинонимқәа, аомонимқәа уҳәа уб. иҵ. Иара убас, асахьаркыратә рҿиамҭақәа рсахьаркыратә нагӡаразы зда хәарҭам маругақәоуп асахьаркыратә тропқәа: аметафора, аепитет, аиҿырԥшра, аметонимиа, асинекдоха, агипербола, алитота, архаҿытәра, аллигориа уҳәа уб. иҵ. 
Апоет ирҿиамҭақәа рҿы ахархәара рымоуп аиндивидуализмқәа ҳәа изышьҭоу ажәақәа. Ас еиԥш иҟоу ажәақәа алитератураҭҵаараҿы автортә неологизмқәа ҳәа ирышьҭоуп, урҭ хаз игоу поетк ма шәҟәыҩҩык ихала иихәыцыз, ажәа ҿыц, мамзаргьы зегь ирдыруа ажәа грамматикала иԥсахны, даҽа ажәак аналихуа. Усҟан иҟалоит ажәа аҵакы ԥсаххар, ма ишыҟоу инхар аҳәашьа аҽаԥсахыр.
            Аиндивидуализмқәа Т. Аџьба ирҿиараҿы амҽхак ҭбаамзаргьы уеизгьы иаҳԥылоит.Иаҳҳәап, ажәеинраала «Маланыҟәеи Малатәеи» аҿы сатирала ицәыргоуп ҩ-хаҿсахьак. Актәи Маланыҟәа ихьӡи ихымҩаԥгашьеи рыла аԥхьаҩ дидыруеит диаҳахьеит, уи хыда хықәкыда адәы иқәу аӡә шиакәу. Аха аҩбатәи ахаҿсахьа Малатәа, Маланыҟәеи иареи акыр ишеизааигәоугьы автор иҿыцны ицәыриго хаҿсахьоуп, уи аԥхьаҟа аԥхьаҩ изымдыруаз.
Иара убас, автортә неологизмуп ҳәа иушьар ҟалоит аурыс фольклортә сиужет иазааигәоу, аџьныш-ҭакәажә илиҭаз ахьыӡ «Ҭажәцәаҭалаӡагәадар». Т. Аџьба ипоезиаҿы аҭыԥ рымоуп астилистикатә неологизмқәагьы. Убас, ажәа аԥшӡа, апоет исахьаркыратә гәҭакы инҭкааны аарԥшразы абас ихы иаирхәоит:

Са срыхӡыӡоит шәҭы быбышқәак,
Аеҵә-хьыбла ҭыџьџьаақәак,
Шәыта знымгьы ԥҳәызба ҵәрышкәак
Ҵарақәакгьы – ԥшӡаӡақәак.
                                      (Т. Аџьба иҩымҭақәа. I атом. Аҟәа, 1999. Ад. 308)
Автор ипоетика акомпозициатә еиҿкаашьаҿы акыр аҵанакуеит, алексика-синтаксистә хархәагақәа: анафора, аепифора, арефрен, ассонансқәа, аллитерациа уҳәа уб. иҵ.
Убас, апоет иҩымҭақәа рҿы ацәаҳәа алагарҭаҿы ажәақәа реиҭаҳәарала иҳауеит анафора:

Шьҭа иҳәала: «Ҳдунеи лашара!»,
Шьҭа иҳәала: «Иҭабуп, ҳазшаз!»
                                         (Аизга «Амҩа иқәу». Аҟәа, 1979. Ад. 27)

Апоет иаԥҵамҭақәа рҿы  уарла-шәарла акәзаргьы ахархәара азиуеит аепифорагьы. Усҟан, алексика-синтаксистә еиҿкаашьа аҽаԥсахуеит, анафора иаҿагылоит, араҟа еиҭаҳәахо ацәаҳәақәа рҿы аҵыхәтәантәи ажәақәа роуп:
Удәаӡа цәҳәит,
Уқәаҵа цәҳәит –
                                      (Т. Аџьба иҩымҭақәа. I атом. Аҟәа, 1999. Ад. 224)
Т. Аџьба ирҿиамҭақәа рҿы еиҳа инарҭбааны ахархәара амоуп арефрен, даҽакала акомпозициатә еиҭаҳәара, усҟан, цәаҳәак шеибгоу изныкымкәа еиҭаҳәахоит:
Асы шьҭыҵуеит,
Асы шьҭыҵуеит
Иааԥшуеит адгьыл аграқәа.
Асы шьҭыҵуеит,
Асы шьҭыҵуеит
Ҩаԥхьа шәцәырҵуеит сгәырҩақәа.
                                   (Аизга «Амш ианацло». Аҟәа, 1973. Ад. 31)

Арефрен, апоет инаҭоит алшара, илирикатә фырхаҵа (ма иара)иарбан цәырҵразаалак иахылҿиаауа ремоциатә-цәанырра аҳаракра, алаҟәхара, мамзаргьы аиҟарара аарԥшра. Иаагоу аҿырԥштәаҿы апоет иемоциатә цәанырра адәахьала иҭынчуп, иуҳәар ҟалоит уи игәкаҳара аанарԥшуеит ҳәа аԥсҭазаара иацу ахьаа. Иаагап даҽа ҿырԥштәык апоет арефрен ихы иахьаирхәо:

Сашьҭам ҽа мазарак,
Сашьҭам ҽа мазарак –
Ҽнактәи аԥсҭазаара!
Ҽнактәи аԥсҭазаара!
                             (Аизга «Сара сҭынчра». Аҟәа, 1977. Ад. 9)

Ари ажәеинраалаҿы апоет ицәаныррақәа аарԥшуп аԥсҭазаара ашьақәырӷәӷәаратә пафос аҵаҵаны, алирикатә фырхаҵа иаҩсхьоу ашықәсқәа дырхьынҳалом, аԥсҭазаара ҟәнишьом, уи илнаршо дазыгәдуны даарԥшуп.
Т. Аџьба ирҿиараҿы хыԥхьаӡара рацәала иаҳԥылоит аторопқәа еиуеиԥшым рыхкқәа, иаҳҳәап аметафора.
Аметафора ахархәара амоуп апоет иҩымҭақәа рҿы урҭ тематикала изеиуазаалакгьы, уи абзоурала иалкаахоит автор иқәиргыло азҵаара, мамзаргьы иааирԥшуа асахьа иамоу азеиԥш ҵакы. Убас, аҩымҭақәа: «Арҩашқәа», «Амаамын», «Ақалақь баҳчаҿ», «Зпартбилеҭқәа збылуа шәахь», уҳәа аҩымҭақәа рҿы автор метафорала ицәыригоит иԥсадгьыли ижәлари змырӷьацо аҭагылазаашьақәеи ахаҿсахьақәеи. Арҭ аԥҵамҭақәа рҿы аметафора еиуеиԥшымкәа ахархәара амоуп, зны апоет иԥсадгьыли ижәлари рҭагылазаашьа ибжьы ақәиргоит иаартны, урҭ ирԥырхагоу, измырҿио амчқәа дрықәыӡбуеит, играждантә позициа аахтны ицәыргоуп. Даҽазны, апоет играждантә позициа иаахтны акәымкәа сахьаркырала ихыркны иҳәоуп, уи азы зеиӷьаҭам цхыраагӡоуп аметафора, иаагап ҿырԥштәыс ажәеинраала «Арҩашқәа»:

 
Арҩашқәа, арҩашқәа,
Ашьхақәа ирхылҵыз – 
Урҭ рҟазшьеи
Рлахьынҵеи даҽакуп.
Арҩашқәа реиԥшым
Аӡиас ҭбаа дуқәа,
Зҽеиҵыхны қьафла
Архақәа ирну

Арҩашқәа, арҩашқәа
Ишырҭаху амҩа
Ианым иҽырбо
Ахрақәа ирылҟьа,
Абахәқәа ирыҵҟьа,
Ицоит игәамҵ-хамҵуа,
Ицоит ак рымбо.

                      (Т. Аџьба иҩымҭақәа. I атом. Аҟәа, 1999. Ад. 51)

           Аметафора Т. Аџьба иҩымҭақәа рҿы ахархәара ҭбаауп, аиҳараӡакгьы алирикатә фырхаҵа игәалаҟазаара иаҿырԥшуп, урҭ рӷьырак аԥсабаратә цәырҵрақәа ирыдҳәалоуп. Даҽакала иаҳҳәозар, алирикатә фырхаҵа дзызхәыцуа, дызмырҭынчуа амзызқәеи аԥсабара инаҭо ацәалашәарақәеи еиқәҿырҭуеит:

Иԥсызшәоуп ишыҟоу амшын,
Ишьадаха, иҭоуп ихшәааны,
Еилахәашьуп алҩа сҭаҭын,
Сгәы мыжда цоит иҵшьааны.

                      (Аизга «Амш ианацло». Аҟәа, 1973. Ад. 27)

Иуҳәар ҟалоит афырхаҵеи аԥсабареи еиларсуп аметафора ахархәарала ҳәа. Т. Аџьба ирҿиараҿы аметафора ҷыдарас иамоуп асахьаркыратә-естетика аԥҵара анаҩсангьы иҵару аԥсҭазааратә зҵаарақәа рықәыргылареи, урҭ рызхәыцреи. Даҽакала иаҳҳәозар, Т. Аџьба ипоезиа аԥсҭазаара иқәнаргыло ауадаҩрақәа ирызхьаԥшуеит, ирызҿлымҳауп.
Алирикатә фырхаҵа игәалаҟазаара зыдҳәалоу ахаҿсахьа мамзаргьы аҭагылазаашьа аарԥшраз апоет аметафора ихы иаирхәоит:

Ажәҩан дуӡӡа хыбрас иҳазхоит,
Ашьац тата иарҭас иҟалоит,
Амра шаша хыхьынтә ҳарԥхалоит,
Арҩаш хьшәашәа рыжәтәуп, еилыҽҽоит.

                                           (Аизга «Ажәеинраалақәа». Аҟәа, 1968. Ад. 52)

 
          Аҩымҭақәа рсахьаркра, урҭ ԥшшәы рацәала рҩычаразы, амаҭәар мамзаргьы ахаҿсахьа агәылыршәаразы Т. Аџьба дзызхьаԥшуа асахьаркыратә хархәагақәа иреиуоуп аепитетқәа.
         Т. Аџьба ирҿиамҭақәа рҿы, лассы-лассы ихы иаирхәоит аепитет ассир. Ари ажәа ҳԥылоит апоет заатәи ирҿиара инаркны, иҭәымҭа данҭагыла аҿынӡа, ажәеинраалақәа: «Ауаҩы», «Ааԥынтәи ашәа», «Ачымазара ашьҭахь», «Хьӡы змам ашәҭқәа», «Ацәашьы», «Амра ссируп аҭашәамҭаз» уҳәа уб. егь. аҩымҭақәа рҿы ахархәара амоуп. Ари аепитет ала апоет илирикатә фырхаҵа дыззышәаҳәо (ауаҩы, аԥсабара), исахьаркны рцәыргараз, мамзаргьы амаҭәар аҟазшьа аҳәаақәҵараз ихы иаирхәоит:

Ус аҭынчраҿ аарла
Ацәашьы лашоит,
Ус мариала икьаҭоит,
Ԥша хәыҷӡак азхоит.

Аха ссирс ирыҵоу
Сзеилкаауам схаҭа,
Абла, абла ҭаара
Ирхыҵуа ашәахәақәа

                           (Т. Аџьба иҩымҭақәа. I атом. Аҟәа, 1999. Ад. 108)

Аепитет ассир автор ирҿиараҿы зегь реиҳа ирацәаны иаҳԥылоит, еиуеиԥшым ацәырҵрақәеи, ауаа рхаҿсахьақәеи, рхаҭаратә ҷыдарақәеи аазырԥшуа маругоуп. Уи ахархәараан ицәырҵуеит автор ари аепитет ала ииҩычо асахьа дшазыҟоу, мамзаргьы дшизыҟоу анаҩсангьы, хықәкыс иамоуп урҭ рҟазшьа зеиԥшроу алкаара.  
Аԥсабара аарԥшраҿы апоет хыԥхьаӡара рацәала аепитетқәа ихы иаирхәоит, досу ацәырҵра, мамзаргьы уи аҟазшьа иашьашәалоу асахьаркыратә харҭәаара ацҵаны:

Саҵаԥшуеит сгылан
Ахра дауаԥшь.
Амра иҵнагеит
Ашьыжь ашәаԥшь.
                             (Т. Аџьба иҩымҭақәа. I атом. Аҟәа, 1999. Ад. 29)
Аԥсабара асахьақәа раарԥшраҿы иаҳԥылоит абас еиԥш иҟоу аепитетқәа: амра шаша, арҩаш ҭрысқәа, амза лашараҿ, ишеишеиуа амра уб. иҵ. Лассы-лассы аԥсабара иадҳәалоу аепитетқәа автор иҩымҭақәа ркомпозициатә еиҿкаашьаҿы даҽа еилкаарақәак разхьаԥшра ианазку шмаҷымгьы, (иаҳҳәап, аԥсабареи афилософиеи реинырра, мамзаргьы аԥсабара асахьақәа алирикатә фырхаҵа ибзиабара зыдҳәалоу аԥҳәызба ианылҿырԥшу) хыла ашәаԥыџьаԥ ахаҭа аԥшӡара аарԥшра иазку аҩымҭақәагьы маҷым. Уи алзыршо амзызқәа иреиуоуп аепитет лыԥшаахқәа рыла иахьеибарку.
Т. Аџьба ирҿиамҭақәа рҿы аепитет ахархәара ҭбаа амоуп ахаҿсахьақәа раԥҵараҿы. Урҭ адәахьтәи рҭеиҭԥш иадҳәалоу адетальқәеи, ашәыгақәеи рҟазшьаҷыдақәа рцәыргарала автор иааиртуеит урҭ рыҩнуҵҟатә ԥсабара зеиԥшроу. Абар, аҭоурыхтә поема «Қьалышь ибаҟа» аҿы афырхаҵа хада автор дышцәыриго:
Иԥылахьеит ацәгьеи абзиеи акыр,
Иқәрахь дымнеиӡеит ус баша.
Иӡара мацәазуп, иҭбаауп ижәҩахыр,
Хьышьҭрак ирылҵыз, о, дҩашьом.

Иҳазыр еиварыԥхаа ичаԥоуп игәышԥы,
Иҟама, итапанча цыҩ-цыҩуеит,
Иаҳәа-хәыш иақәуп ҭынч инапы,
Ижакьа шьҭа ашлара ахыҩуеит.
                                         (Аизга «Амҩа иқәу». Аҟәа, 1979. Ад. 92)
Аепитетқәа араҟа афырхаҵа дцәырыргоит иреиӷьқәоу аҟазшьақәа ныҟәызго, зыжәлар рыхьчара иасимволу аӡә иаҳасабала. Аԥхьаҩгьы уи злеликаауа автор асахьаркыратә цхыраагӡа ахархәарала иаԥиҵо ахаҿсахьа алоуп. Аепитет ацхыраарала Т. Аџьба илшоит аҭоурыхтә хаҿсахьа харҭәаа ацәыргара. Апоема ахы инаркны аҵыхәанӡа еибаркуп чарҳәарала иҭархаз Қьалышь иԥсадгьыли ижәлари рзы имоу агәҭынчымра ала, уи иԥсы шҭамгьы Аԥсны аҭоурыхтә ҭагылазаашьа хьааигоит, иԥсы арҭынчуам, уи ихәыцрақәа автор епитетла иахьцәыриго маҷым:

Сыдгьыл-хәыҷ рыцҳа, – дхәыцуеит иара, –
Сыдгьыл мышгарҭас унхома?
Дарбан иахыло наҟ-наҟ саҳҭынра?
Смазара хәмарга-еимҵәатәхома?  
                                                      (Иара уа. Ад. 94)

Аепитетқәа рхархәара акыр иҭбаауп апоет ихәыҷтәы жәеинраалақәеи, илакә-поемақәеи рҿы, уи ус шакәу еилаҳкаауеит аҩымҭақәа рыхьыӡ мацара ҳанрыԥхьогьы: «Арбаӷь ика-ҟаԥшь», «Чаҟәа-чаҟәа», «Арбаӷь-ҷышь», «Ассир-бақ», «Кәыбрыц», «Амц-уаа рлакә» уҳәа уб. иҵ. Арҭи, егьырҭ аҩымҭақәеи рҿы иаҳԥыло аепитетқәа ахәыҷқәа ирзааигәоу, рсахьаркыратә хаҿаагара иашьашәалоу роуп. Урҭ ирыбзоураны, ахәыҷқәа автор иҭихуа асахьақәа ргәы азыбылуа, бзиа ирбо иҟанаҵоит:

Адаӷь Таҟьа,
Аҳәынтаҟьа,
Бӷа цәиқәара,
Мгәаш ҵаҟьаҟьа,
Агәы рҿыцны,
Ахы рҿыцны,
Аԥаҩ иқәтәоуп
Аӡы иҭыҵны. 
                        (Аизга «Ашәҭқәа рыччаԥшь». Аҟәа, 1991. Ад. 16)

Апоет иарбанызаалак дзыхцәажәо, (ауаҩы, аԥстәы, амаҭәар) ирыциҵо адетальқәеи, ашәыгақәеи, урҭ рхаҭара, мамзаргьы рсахьа аазырԥшуа харҭәааганы иҟоуп. Т. Аџьба илакә-поемақәа рҿы мҽхакы ҭбаала аепитетқәа ҳԥылоит:
Аџьныш ҭакәажә лқәацә еицаҟьа
Такәа днадгылт уажә, абар.
Ус, даадәылҵит ларгьы убраҟа – 
Ҭажәцәаҭалаӡагәадар.

Икьыжә-кьыжә
Илшәугьы илхоугьы – 
Зегь аӡага-баа рхьыкәкәоит.
Илфо здырхуада, лҿы иҭоугьы,
Егьлымфозаргьы – дҿамҟәоит.
                                (Т. Аџьба иҩымҭақәа. II атом. Аҟәа, 1999. Ад. 116)
Алакә-поемақәа рҿы Т. Аџьба жәлар рбызшәа абеиараҿы иҟоу аепитет лыԥшаахқәеи автор истилистикатә ҷыдарақәеи реиҿыбаарала иаԥиҵоит хашҭра зқәым ахаҿсахьақәа. Арҿиаҩы ихаҿсахьақәа раарԥшышьа иазкны В. Коӷониа иазгәеиҭоит: «Хшыҩзышьҭра заҳҭаша – Т. Аџьба илакә-поемақәа рҿы лассы-лассы ицәыригоит алакә аԥсабара иатәышьҭроу, насгьы ахәыҷқәа ринтерес иашьашәалоу афырхацәа: аџьныш, амшә, абга, ажьа… Арҭ ахаҿсахьақәа рыла ахәыҷқәа ирылаиааӡоит аразра, ауаҩра, аԥсыцқьара». Ишаҳҳәахьоу еиԥш, ахәыҷқәа ринтерес иақәшәо афырхацәа раԥҵаразы, урҭ ирнаало ахымҩаԥгашьеи, адәахьтәи рҭеиҭыԥши арҵабыргразы автор урҭ ирыциҵоит асахьаркыратә харҭаарақәа:

Ас еиԥш ассир заҳахьада!
Ас еиԥш ассиргьы збахьада!..

Иҟан анкьа бгахәыҷык,
Нымха-хымҵәа мыждаҵәык.
                                (Т. Аџьба иҩымҭақәа. II атом. Аҟәа, 1999. Ад. 64)

Абасала, Т. Аџьба ирҿиараҿы аепитетқәа ахархәара ҭбаа рымоуп. Урҭ автор игәҭакы назыгӡо иҩымҭақәа еидызкыло ахәҭа хадақәа иреиуоуп. 
Т. Аџьба ирҿиара аилазаашьаҿы егьырҭ асахьаркыратә хархәагақәа инарываргыланы иаҳԥылоит аиҿырԥшрақәа. Аиҿырԥшра хықәкыс иамоуп автор ифырхаҵа адәахьтәи иҭеиҭԥши иҩнуҵҟатә дунеиеиҿкаашьеи раартра, уи ацхыраарала ицәырҵуеит аперсонаж ихаҭәаау ихаҿсахьа. Апортрет аԥҵараҿы автор ихы иаирхәо аиҿырԥшрақәа, ахаҿсахьа иныҟәиго аҟазшьаҷыдақәа инарҭбааны иаарԥшхоит. Амаҭәарқәа рсахьаркраан, аиҿырԥшра, урҭ иалкаау рҷыдарақәа ҳәаақәнаҵоит. Иаҳҳәап, апоет  аԥҳәызба лыԥшӡара ааирԥшразы аиҿырԥшра дазхьаԥшуеит:

Быбла ршанхагақәа
Ӡыжьшәа ииаҵәоуп.
Быџьымшьқәа шьҭыхны – 
Икыду мзаҿоуп.
                       (Аизга «Ажәеинраалақәа». Аҟәа, 1968. Ад. 47)
           Иааидкыланы, Т. Аџьба ирҿиара апоетика ахырхарҭа хадақәа иреиуоуп ажәлар рҿаԥыцтә рҿиамҭақәа рбызшәатә беиара азҿлымҳареи, аԥсуа литература аихьӡарақәеи, аҳәаанырцәтәи апоетцәа: Г. Геине, И. Гете, А. Фет, Ф. Тиутчев, А. Блок уҳәа рырҿиаратә нырреи рхеибарҭәаара. Ҳәарас иаҭахузеи, зегь раԥхьа иргыланы апоет идунеидкылашьа, иҟазшьа, аԥсабара иланаҵаз абаҩхатәра ишьақәдыргылоит ирҿиаратә хаҭара, уи иҩымҭақәа рпоетика. 


