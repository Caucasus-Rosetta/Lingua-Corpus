Убарҭ иреиуоуп: И. С. тургенев иповестқәа «Раԥхьатәи абзиабара», «Асиа», «Фаует», «Аразҟыда». Галактион Табиӡеи Каисын Кулиеви ражәеинраалақәа. Урҭ хаз шәҟәны иҭыҵит.
Аԥсшәахь еиҭаганы агазеҭқәеиажурналқәеи ирниҵахьеит Л. Талстои, И. Бунин, А. Пушкин, М. Лермантов, Н. Некрасов, А. Блок, С. Есенин, П. Неруда, А. Исаакиан, Р. Маркес… уҳәа аӡәырҩы рҩымҭақәа.
Аԥхьаа ухацкы, Никәала Кәыҵниа ҿыц дыусырдырырц саҿым. Уи 50 шықәса инареиҳаны Аԥсынгьы анҭҵыгьы еицырдыруа поетуп, шәҟәыҩқәуп. Аха, Д. И. Гәлиа ихьӡ зху аҳәынҭқарратә премиазы иқәыргылоу ашәҟәы «Ацҳа кнаҳа» ажәақәак, ахысҳәаарц анысҭахха, акы, сызрывымсит Никәала тКәыҵниаа ирҿиаратә мҩа аҟныцтә еиҳа ихадарақәаз даҟьақәак. Ҩбагьы, убырҭ иаҳдырбоит уи аԥсуа литератураз иибахьоу аџьабаа заҟароу. Иахьагьы, ишырҳәо еиԥш, ихы дымҩахаӡакәа амаҵ шиуа, лыҵшәа бзиала.
Абас иҟоу иреалтәу афактқәа ргәалашәара аԥсоуп ҳәа сгәы иаанагоит. Аҳәынҭқарратә премиазы иақәыргылоу ашәҟәы «Ацҳа кнаҳа» уанахцәажәо аамҭазы. 
Ҳәарас иаҭахузеи, уи ашәҟәы ахаҭагьы иаҳәоит апоет Никәала Кәыҵниа ибаҩхатәра адоуҳатә ԥсрычхара алшареи аҩаӡареи иахьагьы иахьынӡаҟоу. Автор аамҭа кьаҿк иҭакӡаны 2001-2005 шш. ииҩыз ажәеинраалақәа роуп аизга. Еидызкылоу, насгьы апоет ирҿиаратә «лабораториӷ» ҳнаҩнаԥшыр, мамзаргьы истол акымкәа-ҩбамкәа иқәу ипапкақәа ҳнаргәылаԥшыр (азин ҳаиҭозар) иҳамбарц залшом уи 2005 шықәса раахыс иаԥиҵахьоу ( ара схаҿы иаазго апоезиатә рҿиамҭақәа роуп) ҳепоха уадаҩ зныԥшуа аҩымҭақәа имаҷым.
Ԥхьаҩыкгьы игәы иаанагар ауеит, зыӡбахә (еимышьҭрам агәаанагарақәа есымша иҟоуп) ҳамоу апоет амыцхә адифирам ажәақәа изыскуашәа. Аха ара, сызлахәаԥшуа ала, ифактдоу, иҵаҵхәыдоу акгьы ҳәам. Сажәақәа рыгәра зымго уҟазар, уаҩҵас ухы азышьҭны, инықәырҩны акәымкәа, Никәала Кәыҵниа ирҿиамҭақәа урыԥхь ургәылаԥш. Усҟан иубоит иҟоу аиаша.
Аԥхьара анысҳәо исгәаласыршәарц сҭахуп Нобильтәи апремиа алауриат, асовет идеологиа зламӡоз, маӡа-аргама (ирҿиамҭақәа рыла) иацәгәышӡаз апоет И. А. Брадски иажәақәа: «… существует преступление более тяжкое  пренебрежение книгами, их не чтение. За преступление это человек расплачивается всей своей жизнью; если же преступление совершает нация – она платит за это своей историей». (И. А. Бродекий, Москва «Панарама», 1994 г., стр. 471).
Апоет арҭ ажәа џьбарақәа аниҳәаз 1987 ашәышықәсазы акәын. Иахьа уи аахыс еиҳагьы ашәҟәыԥхьараз имаџьанахеит, анаука-техникатә процесс иҟанаҵо ақәыӷәӷәара иахҟьаны. Ари ашәықәа рыԥхьара атенденциа ҳара ҳҟынӡагьы иааӡеит ихырҳагам анырра Аманы. Уаҟа дҵаҩыз, дырҵаҩыз, дшәаҳәаҩыз, дҵарауҩыз… ҳаҵанакуеит зегьы. Убри аҟнытә хәыҷгьы дугьы аксиоток еиԥш иаадыруазароуп шәҟәыда ишзыҟамло аҵара-дырра, ишзымҿИо адоуҳатә культура.
Никәала Кәыҵниа аханатә ипоезиатә рҿиамҭақәа рҿы иаабоит исахьаркны дышхәыца урҭ ихәыҷы иду амузыкатә бжьыхаа шырхоу, ишырхылҵуа, рдунеи қәыԥшылареи ртематикеи шыҭбаау, насгьы ихадароу дызаантәу ауаажәларратә ԥсҭазаара ишаларсу, ишақәҿнаҭуа ааҵраҿ игыланы акәымкәа еилашуа аԥсҭазаара агәҭа иалагыланы. Апоет илирикатә фырхаҵа «Сара» ала илшоит иахьатәи ауаҩы (иара дызхаану, иаамҭанытәу) ихаҿсахьа ҳаԥсҭазаара аҵабыргхаҭа иадаракәацны аарԥшра,дузааигәахартә игәырҩеи игәырӷьареи ицеиҩыршартә аҟаҵара.
Ҳәарас иаҭахузеи, ашәҟәыҩҩы дызну аамҭа ахатәы мчра дадҳәалоуп, иара иҽишәаргьы уи амаҵ ианмурур ауам. Ус иҟоуп   нахьхьынӡа аахысгьы. Сыззааиуа, Никәакла Кәыҵниа, иҩызцәа аԥсуа шәҟәыҩҩцәа реиԥш, ирҿиамҭақәагьы имаҷымкәа асовет аамҭа абжьы рхыҩуан иақәҿырҭуан. аха Асовет Еидгыла аан зегьы цәгьан ҳәа ҳәашьа амаӡам. Иамаз абзиабарақәа рами изыбзоуроу милаҭк аҳасабала иахьатәи ҳаҟазаара! 
Иԥсабаратәуп Асовет Еидгыла хдырбгалаз аахыстәи ҳлитература (егьырҭ ԥасатәи СССР иқәынхоз амилаҭқәа рыҟны еиԥш) даҽа цәаҩак, ҷыдарак аанахәеит. Уи аабоит уажәы ҳзыхцәажәо апоет амшеикәшара ашьҭахь иаԥиҵахьоу ирҿиамҭақәа зегьы рҿы.  Аха «Аиҳа кнаҳа» атәы ҳҳәозар, араҟа иаку аҩымҭақәа еиҳагьы ирынԥшит Аамҭа ҿыц – Ақырҭуа фашистцәа Аԥсны рықәцара. Иаагаз Аиааира – Ахақәиҭреи Ахьыԥшымреи ҵаҵӷәыс измоу, Аԥсны зхы иақәиҭу демократиатә ҳәынҭқарроуп ҳәа Урыстәыла ду иҟанаҵаз азхаҵара – агәеисра, даҽакала иуҳәозар, уамажә зхызгахьоу ҳажәлар рпалитикатә рсациалтә, реканомикатә ркультуратә ԥсҭазаара. Аха еиқәысыԥхьаӡаз афакторқәа аушәақә, мамзаргьы еизадоу ажәала акәымкәа, апоет илирикатә фырхацәеи иареи рцәалашәаралеи рдунеиқәыԥшылара  инаӡа-ааӡаны иҵырбааз, аԥсихалогиатә ҭагылазаашьа зныԥшуа апоезиатә хаҿсахьақәа рыла иаабоит еилашәа-еилыҵуа аԥсҭазаара ҵкар рацәала. Апоет иаԥиҵо апоезиатә хаҿсахьақәа реилазаашьа зеиԥшроу, рфиласофиатә хәыцрақәа; изыргәырӷьо, ргәы ҭзырӡыӡо рыдгьылтә ыҟазаараҿ ирықәыӷәӷәо ихадароу рхықәкы ишахәаԥшуа агәра хаҵара шрымоу уҳәа зегьы автор иҩнуҵҟатәи дунеи, интелекттәи ԥсҭазаареи наҟ-ааҟтәи реизыҟазаашьа иацаршәаны еиқәҿырҭыртә еиԥш иҟанаҵоит ажәа лыԥшаахла.
Зегьы ҳарҟәаҵын алирикатә филасофиатә жәеинраала ашәҟәы «Хьӡыси-жәласи» иамоу «Ацҳа кнаҳа» аагап ҿырԥштәыс.  Уаҟа иахьатәи ауаҩы  иԥсҭазааратә аҟыбаӡыбақәа шрацәоу, игаз-ҽазуа аиҳа кнаҳа дықәкны дшаку. Ииашоуп, апоет иаамҭа раԥхьа иара ихазы иҳәоушәа убоит. Аха уи еиҿартәуп, иҟаҵоуп еизаку хаҿсахьаны: уаргьы, саргьы, даҽаӡәгьы ирыҵанакыртә еиԥш. Ауаҩы идгьылтә ԥсҭазаара, иага ахақәиҭра имазаргьы, ишымариам, уаҵәтәи амш азын ишықәԥатәу насгьы еснагь агәаҽанызаара шаҭаху шьақәнарӷәӷәоит ажәеинраала иаҵоу аидеиа. Заҟаҩы ргәы имҳәацуазеи абарҭ ацәаҳәақәагьы: 

Иҿыхьҭаӡа ԥшакгьы сҿасуеит,
Снықәымсыр – сабацо уҳа!
Игазҽазуеит, игазҽазуеит
Сыԥсҭазаара – аиҳа кнаҳа.

Ааи, апоет ибоит игазҽазуа аиҳа кнаҳаи аԥсҭазаареи еиԥшу символра шырзеибауа.
Егьырҭ аԥсуа поетцәа рыҟны еиԥш, Никәала Кәыҵниа ипоезиаҿы шьаҭанкыла ианыԥшит амшеикәшара иаанагаз аиҭакрақәа. ус шаку дырҵабыргуеит ҳзыхцәажәо ашәҟәы иану ажәеинраалақәагьы. Араҟа апоет идеологиак аҿаԥхьа дхырхәом, ихы-иԥсы дақәиҭуп, иажәа сахьарк изкуп алитератураз еснагь иаабоит хадоу ауаҩы иԥсҭазаара. Аԥсадгьыл абзиабара ауаҩи аԥсабареи реизыҟазаашьа, ахақәиҭра, аԥсра, аҿиара, адгьыл аҿы насыԥла аҟазаара, адоуҳа аԥсымчхара, аҿара уҳәа иреиԥшу афиласофиатә зҵаарақәа жәпакы шьҭнахуеит апоет ипоезиа. Аԥсадгьыл азы абар ииҳәо:

Иаҭахызар-аԥсраҵәҟьагьы саԥылон,
Сгылам ахаангьы сшьамхы арсны
Еиқәхароуп сыԥсы, с-Аԥсынтәыла
Ажәҩан ахь сцозаргьы имҵарсны.

Апоет Џьамал Абыгба изкыз ажәеинраалаҿгьы ҳаԥхьоит:

Унеилоит угәымха нарҳәо,
Убжьаӡрангьы уҟам бзанҵы,
Аԥсынра, Аԥснра, Аԥсынра ҳәа
Абас уара угәы еисуанаҵы.

Аԥсны аҭоурых ианхалаз ахьаақәа угәалазыршәо жәеинраалоуп «Аҳмыҭбеи Чачба иԥсамҭазгьы». Уи игәнигоит иԥсадгьыли иареи рлахьынҵа дахганы дахьыҟоу аҟнытә дыҳәҳәоит (ибжьы заҳауада акәымзар): Стәыла, уара шәуаами, наҟ, стәылахь! Сыԥсы ааивҵахеит, сышәхәыҽуама?!» - ҳәа. Аҳмыҭбеи Чачба дзанышәом азалымдырра дзықәшәаз, дыԥсны уи акаршәраҿы дыржыргьы иԥсы Аԥсныҟа амҩа ишықәло идыруан. Ус иагьыҟалеит: аԥсуаа аҵыхәтәантәи раҳ данԥсы Воронежнтәи дааганы Мықә аныха бааш аҩнуҵҟа, иабацәа ахьамадаз дыржит.
Ажәеинраала абри апфактгьы џьара ианыԥшызҭгьы аԥхьаа ҭоурыхтәла еиҳа дархәыцуан.
Аԥсра иазку ажәеинраалақәа маҷымкәа иуԥылоит «Ацҳа кнаҳаҿ». Урҭ зегьы афиласофиатә хшыҩҵак рымоуп ҩымҭақәак маҷк агәкаҳара рныԥшуазаргьы иреалтәуп, мап узрыцәкуа иҟам. «Амш згомызт – сааԥсагәышьеит. Шьҭа сымҵәыжәҩақәа еикәаԥсоуп. Сажәа нсыжьуеит, сашәа нсыжьуеит. Схы-сгәы нсыжьуеит. Иԥсуа соуп», – иҳәеит апоет мамзаргьы алирикатә фырхаҵа. аха апессимизм ыҟам, идыруеит иара ишьҭахьгьы аԥсҭазаара шыҟоу, иашәа, иажәа шынхо.
Абар даҽа жәеинраалак аԥсра иазку:
Аԥсра ҟадыџь, уаха сымам, – 
Избоит, шьаҿақәак ҳабожьоуп.
Унаныҵит ԥыҭрак сымҩа,
Даҽа усқәак саԥхьа ишьҭоуп.

Исыԥхьо дыҟазаргьы, рыцҳа,
Сылхьыугӡап уи уаҵәы.
Уахь ихуҵаз сара сыцҳа 
Ҭалрыбгарц даҿуп ҽаӡәы.

Апоет илирикатә фырхацәа (иаргь убас) зынӡа рдунеихәаԥшышьақәа даҽакуп ,аԥсҭазаара рхатә еилкаарала иазнеиуеит ԥасеиԥш атәым идеологиа иаҳәарызеишь ҳәа ихьаԥш-кәаԥшуам ,ахақәиҭра рымоуп, рхи-рыԥсы ирықәыиҭуп, аха иахырҟьо ахақәиҭрагьы рҭахым, иҿанаҳәазар ауп аԥсуара кредос иамоу аламыс. Абри аҷыдарагьы ҳара иаабоит ашәҟәы «Аиҳа инаҳа» иану аҩымҭақәа рҿы.
Никәала Кәыҵниа ипоезиатә рҿиамҭақәа рҿы ԥаса еиԥш уажәгьы, иҿаԥиҽуеит, дрықәыӡбоит ҳаԥсҭазаара иамаабуа, ҳӡыхь зырхәашьуа ашьцылара бааԥсқәа, ацәы-цәыфарақәа, аиҵашьыцрақәа, аџьырмыкьатә еканомика иарҿиаз амал азы аԥсымҭәрақәа, аҭҳашрақәа уҳәа жәпакы. Урҭ зегьы еилаланы ауаҩы иуаҩра ԥхасҭартәуеит, ихаҭашьатә ҟазшьа бзиақәа ланарҟәуеит, уимоу, ииашаны зынӡа ианиладырбоугьы ыҟоуп… апоет иқәыԥшратә шықәсқәа гәыла-ԥсыла, цәанырра ҵаулала дыззышәаҳәо, ауаҩы дуаҩытәыҩсаны дҟазҵо, дыҿиарц азын анцәа ду иаҭәаишьаз абзиабара иазку ажәеинраалақәа «Аиҳа кнаҳа» аҟны иаабоит асахьаркыра аганахь ала еиҳагьы игәылҭәааны, еиҳагьы афиласофиатә ҵакы рыҭаны аԥсҭазаара аҵкарқәа ирхьысуа. Насгьы аԥхьаҩ игәаимҭарц залшом апоетгьы илирикатә фырхацәагьы рхәыцрақәеи рдунеихәаԥшышьақәеи амҭеикәшара амҳәыр шырныԥшыз, даҽакала иухәозар, ирыхҭынхьаауа ацәаныррақәа рхы-рҵыхәа рыҩнуҵҟатә гәыҵхақәа шьардаӡа ишрыдҳәалоу, насгьы зны-зынла агәкаҳара аҟынӡа илбаауа «анотақәагьы» шыргәылсуа. Аха ари апоети илирикатә фырхацәеи ирхарам, иахьатәи XXI-тәи ашәышықәса ауаҩы иҟыбаӡыбатә ԥсҭазаара аҵабыргхаҭа ауп изхылҿиаауа, шьаҭас иамоу. Ҳәарас иаҭахузеи, ас аԥсҳазаара блаҭарыла ахәаԥшра, асахьа ажәала аҭыхра, цәанырра напала аарԥшра апоет илирикатә жәеинраалақәа ацәаҩа ҿыц рхарҵоит, иахьатәи аԥсуа лирика арлахҿыхуеит, иҿыцу, иҵоуроу хырхарҭак анаҭоит абзиабараҿы амилаҭ ҟазшьа иҟоу еиқәнархартә еиԥш насгьы ҳаклассикцәа ртрадициагьы ахаҿы иааганы.
	Хыхь исҳәаз ахшыҩзцарақәа зырҵабыргуа ҿырԥштәқәак аагап:

			Издыруеит, стәам  сара уаҳа сыгәжәажәо,
			Ӡыбларак салԥаауп, сыҷкәынхеит иаҳа.
			Нас, иаҵоузеи бҿымҭра? Иацузеишь сажәа?
			Уи бара бҟнытә ажәала исырҳа.

Исҳәоит, бажәақәагь даараӡа исыхәоит,
Ҿымҭ баамтәан – сгәы скыдхоит абас…
Исаҳә ажәақәак, о, дсыманы сбыҳәоит,
Зегь реиҳа быԥмыцны,
			зегь былшо бызшаз.

Даҽакгьы:

Адунеи ажәхьан – ирҿыцуп.
Иахаҵоуп ҽа цәак.
Сгәы быцуп, сыԥсы быцуп,
Излабылшазеи бара нҵәа?!

Иӡхыҵрахан ауаа сԥылан
Арахь иааиуеит ицәқәырԥо.
Излаҟабҵеи, жәларык срылан,
Бара быда уаҩ дсымбо?!

Абар абзиабара ирԥеиԥеиуа иамоу алирикатә фырхаҵа ииҳәауа:

Лаӷырӡык насықәыԥсан
Бара арантә банцо,
Ибызгәамҭазгьы ыҟазаап.
Сбышьҭоуп сыҿкынҵо.

Ишамкәа иршаз цасҳәашәа,
Сзынаскьар ҽа ԥсык,
Ажәа заҵәык басҳәашан,
Снабҿабшрын ҿазнык.

Мычгьы сымам – сныҟәаӡом,
Сааиуан сгагаха.
Слаԥшҵашәаран – сыҟаӡам,
Иа Анцәа беиқәырха!

Никәала Кәыҵниа азиабара иазку иажәеинраалақәа рҿы иубом ахшыҩ аҵкыс ацәалашәара аиааиуа. (Иахьа шьоукы-шьоукы, (еиҳарак ааскьатәи абиԥара еиуоу) апоетцәа аԥхьаҩ ддыргәытәырц азын ишыҟарҵо еиԥш). Араҟа ҳмилаҭ ақьабзи ҳаклассикцәа ртрадициеи хшыҩзцара рызуп. Убригьы акыр аҳәоит алирикатә жәаинраалақәа ирымоу аҷыдаразы.
Ирацәоуп иҵегьы уаҩ дзыхцәажәаша ашәҟәы «Аҵҳа кнаҳа» иану ажәеинраалқәа, иаазырԥшуа иахьатәи ауаҩы имариам иԥсҭазаара, аха урҭ зегьы араҟа урзырзааҭгылом сыстатиа ахықәкы злаҟоу ала. 
Ашәҟәы «Ацҳа кнаҳа» иану аҩымҭақәа рҿы арахәыц ҟаԥшь еиԥш иагәылсны ицоит ихшыҩу, иҵоуроу, цәаныррала иҵаулоу, иҟәымшәышәу, ианаҭахугьы еиҿамсу иџьбароу аиаша ҵабырг шьаҭас измоу, кыр мыҟәмабара зхызгахьоу иахьатәи ауаҩы еилаҵоу ихаҿсахьа. 
Никәала Кәыҵниа иҩышьа аформеи истили, иажәеинраала аиҿартәышьеи, ашәага-загеи рышьақәыргылареи рҿы дҟазоуп, апоезиаҿ идыру аклассикатә традициа дықәныҟәоит. Ҳзыхцәажәо ашәҟәы аҟынгьы аханатә уи иааиго абарҭ арҭиаратә ԥҟаԥҵәақәа убоит насгьы иҵегьы ирызҳа-зыӷьаны, аҿыцрақәагьы рыланы. Аизга «Ацҳа кнаҳа» аҟны улаԥш иҵашәом, шамахамӡак акәымзар, иҭацәу, апоезиатә цәахаа зҵам, илыгә-мылгәыгәны, иалԥаны ицо, мамзаргьы «аҳауа иалоу. адгьыл аҿы «атәара» зцәыуадаҩу ажәақәа, ацәаҳәақәа, астрофақәа. Урҭ зегьы ахшыҩзара бзиа рыҭаны, амузика абжьы рханы, ашьҭыбжьқәа ркаҩра еизааигәаны, еизыршәаны иҟаҵоуп. Ари апоет инапҟазара ауп изызҳәоу, иаанарԥшуа.
Аҵыхәтәан исҳәоит: Акы, иаҳхаагаз аибашьра ашьҭахь аԥсуа поезиа иаланагалаз ашәҟәы «Ацҳа кнаҳа» ихатәрақәо ируакуп, насгьы уаҩҵас инагәылаланы ахцәажәара зҭаху акоуп. Ҩбагьы, Д. И. Гәлиа ихьӡ зху Аԥны аҳәынҭқарратә премиа аиоура иаԥсоуп.


									Руслан Қаԥба. 



 
