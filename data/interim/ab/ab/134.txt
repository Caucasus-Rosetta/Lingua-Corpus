Аԥсуа жәлар рҵара-дырра аизырҳара, здоуҳа ӷәӷәоу абиԥара ҿа реиҵааӡара зыхшыҩи згәамчи рзызкыз, змилаҭ культура арҿиараҿы хеигӡарак ҟамҵакәа аџьабаа збоз арккаҩцәа дыруаӡәкуп Платон (Ҭенгьыз) Семион-иԥа Шьаҟрыл (1892–1959). Шықәсы рацәала аус иухьан Аԥсны ашколқәа жәпакы рыҟны, ҳаҭыр дула дыргәаладыршәоит иара иҵаҩцәа есқьынгьы. Уи ирҵаҩратә усуразы ианашьан Ленин иордени амедалқәеи, арҵаҩра ахьӡ ҳарак даԥсахахьан.
Арҭ иаагоу агәалашәара П. С. Шьаҟрыл иҩит 1966 ш. рзы, аха иахьанӡа акьыԥхь амабацызт.
Ешба Фома Христофор-иԥа Гәдоуҭа араион аҿы рҵаҩыс аусура далагеит, сара изласгәалашәо ала, 1900 ма 1901 ашықәсқәа руак азы. Лыхнашҭаҿы усҟан школс игылаз ауахәама школ акәын. Уи ашкол игылаз ахатә хыбрагьы аман, аха уа иҭаз аҵаҩцәа иддырҵоз аныҳәарақәеи, аславиан бызшәала ауахәамаҿы ашәҟәқәа раԥхьареи ракәын.
Абас ари ашкол аҿы иаԥхьоз аҵаҩцәа аҵара амҩа иаша иқәнаҵомызт.
Ешба Фома Лыхны ихиртит аминистрратә школ. Раԥхьа Ешба ашкол хниртуеит Џьергениа Загә ҳәа нхаҩык иҩнаҿы. Фома идыруан, ари ашкол иҭалоз аҵаҩҵәа рахьтә аиҳабыра школқәа ирҭалоз шмаҷыз, убри аҟнытә аҭаларазы инеиуаз аҷкәынцәа шықәсыла иаҵанакуаз, иаҵанамкуаз ҳәа дрызкылԥшуамызт, ашкол ҭалара ԥыҭк зықәра хыԥахьазгьы идикылон, аҩра, аԥхьара аҿар дырҵара акәын арҵаҩы хшыҩзышьҭра ӷәӷәа ззиуаз.
Аҵара зыԥсаз, уи иаҵанакуаз аԥсуаа усҟан ирыздыруамызт аҟнытә, зҿар ашкол ахь иаазмышьҭуаз анхацәа аӡәырҩы ҟалеит. Арҭ реиԥш иҟаз абацәеи анацәеи Фома аизарақәа рҿы, урҭ рыҩнаҭақәа рҿы дрылатәаны, дрылагыланы драбжьон, рхы иҭеигалон: «аҵара лашароуп, аҵарадара лашьцароуп» ҳәа.
Абас ажәа ҟәышла, лабжьага ажәала рыхшыҩ азышьҭуа, зҿар ашкол ахь иназмышьҭуаз аҭаацәақәагьы рхәыҷқәа ашкол ахь рынашьҭра ргәаԥхо иҟаиҵон. Абри ашьҭахь Фома иахьаирԥхьоз ашкол аҿы аҵаҩцәа рацәаҩны еизеит. Аха ара иара ида рҵаҩы дыҟамызт аҟнытә, Ешба арҭ зегьы хыџьара ишаны, хаз-хазы иаирԥхьон. Жә-сааҭк идыркны арԥхьара иалагоз арҵаҩы, амра акәапҳәа илҭашәаанӡа аус иуан.
Фома ашкол аҿы сеткак дҭагыланы, ма усҟантәи программак иаҵанакуаз аҿы дааангыланы аус иуӡомызт.
Уи аҿар идирҵон усҟантәи аамҭазы ашкол программаҿы иарбамыз аԥсуа бызшәа, иара убас ашәаҳәара, акәашара, еиуеиԥшымз аспорттә хкқәа: аҩра, аԥара, ахаҳә ырԥара, аҵәыргыла ахыԥара, еицтәарны абрусқәа ргыланы, аҵаҩцәа агимнастика хкқәа дырҟаҵара уҳәа егьырҭгьы.
Усҟан Лыхны ақыҭан еизара дук, хәмаррак ахьыҟаз иаазырԥшӡоз, иаазырлахҿыхуаз Фома иҵаҩцәа рашәаҳәареи, рыкәашареи, рыхәмарреи ракәын.
Ас иахьыҟаз аизарақәа рахь Фома игәацԥыҳәаны днеиуан: уи иҭахын аҿар ашкол ахь имнеицыз, ма уахь анеира зыхшыҩ азымцоз, иҵаҩцәа рҟазшьақәа иреилаҳауа, ашкол аҭалара ргәаԥхо иҟаларацы. Абас Ешба иусушьала, анхацәа аҵара гәыцараркуа, рҿар ашкол ахь ԥымкрыда инарышьҭуа иалагеит. Ари ашьҭахь анхаҩ Загә ихыбра ашкол азы иҭшәахеит, изламаншәаламзгьы ыҟан, избан уҳәар ари аҩны гыламызт Лыхнашҭа иахьазааигәаз.
Фома, анхацәа азырразны, Лыхнашҭаҿы ашкол азы ахыбра ҿыц аргылара дашьҭалоит. Аиҳабырарахь Лы хаа ашкол ҿыц азы ахыбра аргылара шырҭахыз ала ашәҟәы алеигалеит. Урҭ дрыҳәауа, дырчо данрҟәамӡааӡа, ԥара ԥыҭк ашкол аргыларазы иаурышьҭит.
Анхацәа рхала амҿтәы маҭәахә еизыргеит. Аԥара анрызҭыц даргьы акыр нацырҵан, ақьрамыт уҳәа егьырҭгьы ашкол аргыларазы иаҭахқәаз амаҭәахәқәа аархәан, ашкол аргылара иалагеит.
Идыргылт усҟантәи аамҭазы ҩ-класск рыпрограмма зҵазкуаз аучилишьче иазхашаз ашколтә хыбра. Абри аҟара иааԥсра адҵаны, аџьабаа рацәа ихы иарбаны, ашкол Фома иахьиргылаз азы, Лы хаа – омар ишкол ахьӡырҵеит, ари ашкол, омар ҳәа акәын, урҭ Фома ишиԥхьоз. Иара ус ауп уажәыгьы ари ахыбра ишахьӡу. Ари ахыбра уажәы арҵаҩцәа рзы нхарҭа ҩныс иҟоуп.
Фома Христофор-иԥа знык абас ашкол иазкыз ахыбра аниргыла нахыс, зынӡа игәацԥыҳәаны иҵаҩцәа аҵара дирҵо далагеит.
Ҩ-шыкәса рашьҭахь арҵаҩы ара ихитуеит ҩ-классктәи апрограмма зҵазкуаз аучилишьче, рҵаҩыкгьы диԥшаауеит, аиҵбыратәи аклассқәа рҿы иазырԥхьашаз.
Абас Фома Христофор-иԥа иџьабаа зыдҵаны ишьақәиргылаз, Лыхнытәи ҩ-классктә ареалтә училишьче иалгаз аҵаҩцәа, арҵаҩратә семинариақәа аекзамен кны ирҭало, ақалақьтә училишьчеқәа иаарыхәо иҟалоит. Ешба Фома абри ашкол ахьтә убас аиҳабыра школқәа рахь ирҭеиҵаз аҵаҩцәа маҷым, убарҭ среиуп сара абри агәлашәара зыҩуагьы. Фома Христофор-иԥа аҷкәынцәа рзы ашкол аниргыла ашьҭахь, дашьҭалоит аӡӷабцәа рызгьы ашкол аргылара. Усҟантәи аамҭазы анхацәа рыԥҳацәа ашкол рҭаҵара рҭахымызт, аԥҳәызба ашкол аҿы дыбжьысуеит ҳәа ирԥхьаӡон, убри анаҩсгьы аӡӷабцәеи аҷкәынцәеи ашкол реицҭаҵара зынӡаскгьы иазыразымызт. Убри аҟнытә Ешба Фома ажәлар ицырхырааны аӷәтә хыбра иргылоит аӡӷабцәа иахьырҵаша ашкол азы. Иара инаалашьеи, иҟазшьеи рыла Лы хаа рыхшыҩ азишьҭуеит рыӡӷабцәагьы аҵара лашара, аҵара рҽаладырхәыр шахәҭаз. Ари ашкол программала классктәи аучилишьче атәы акәын иаҵанакәаз.
Аӡӷабцәа рышкол аҿы идзырҵозгьы рҵаҩ ԥҳәысын, уи дзылгахьаз прогимназиа акәын аҟнытә, арҵаратә методқәа лыздыруамызт азы, Фома Христофор-иԥа есқьынгьы длыцхраауан, арҵашьа амҩа иаша дықәиҵон.
Фома Христофор-иԥа Ешба, арҵаҩратә усқәа рзы ҩынҩажәеижәаба шықәса дырзынаԥшуа, аҿар раион цыԥхьаӡа Аԥсны изааӡаз, ашьхаруаа ршкол аб ду ҳәа иԥхьаӡоу иауп, раԥхьаӡа Лыхны ақыҭан аҵара лашара амырхәага алазырԥхаз.
Аԥснытәи аиҳабыра уи арҵаҩы, Аԥснытәи аҿар рааӡаразы аџьабаа рацәа зхы иазырбахьаз, игәаларашәара амш шымҩаԥаргаша дара ирдыршт, аха сара сгәанала, Фома Христофор-иԥа Ешба ихьыӡ Лыхнытәи абжьаратәи ашкол иахьӡҵазар даара иқәнагоуп ҳәа исԥхьаӡоит.
Чкок-Ешба Ельвира Михаил-иԥҳа – аԥсуа ҭоурыхҭҵааҩ. Д. И. Гәлиа ихьӡ зху Аԥсуаҭҵааратә институт аҭоурых аҟәша анаукатә усзуҩ (1988–2003), 2003 шықәса инаркны иара убри аинститут аҵаруаҩ-амаӡаныҟәгаҩс аус луеит.
Ҵаҟа иаагоу астатиа XIX ашә. азы Аԥсны ақьырсианра аиҭарҿиара апроблема иазкуп. Уи кьыԥхьын 1987 ш. ажурнал Алашара 6 аҟны, иагьаанарԥшуеит усҟан ақьырсианра иазку атерминологиа аԥсышәала ахархәара цқьа ишамамыз атәы. Иаҳҳәап, иахьа еицырдыруа ажәақәа-атерминқәа – аберҭыԥ, аберцәа – рҭыԥан иаԥсышәам атерминқәа – амонастыр, амолозонцәа ахархәара рымоуп.
Ҳазлацәажәо Афон Ҿыцтәи ауахәама аҭоурых иамадоу, аҵак шьахә змоу темоуп. Уи еилыхха ианыԥшуеит азеижәтәи ашәышықәса зегьы аан адини аполитикеи реимадарақәа, урҭ аҭыԥантәи ауааԥсыра ирзыҟарҵоз анырра. Иазгәаҭоуп ари апроблема анаукатә интерес шьахә шамоугьы, иахьынӡахәҭоу ишыҭҵаам, Афон Ҿыцтәи Пицундатәи ауахәамақәа рҭоурых инеишьҭаргыланы анаукатә анализ шазыҟарымҵац, икьыԥхьу ҭҵаарақәак рҟынгьы ари апроблема ишахәаԥшым.
Ари астатиаҿы ахы иархәоуп уажәраанӡа акьыԥхь зымбац архивтә документқәеи, шамаха иуԥыхьамшәо агазеҭ-журналтә ҭыжьымҭақәеи, ашәҟәқәеи. Пицундатәи ауахәама ргылан Константинопольтәи еиԥштәны, Софиа ацқьа ажәытәӡатәи луахәама аҭыԥан. Аԥсны абырзен-римтәи дунеи аҟны иамаз аҭоурыхтә еимадарақәа ирыбзоураны араҟа ақьырсианра заа ицәырҵит, насгьы, изларҳәо ала, Аԥсны раԥхьаӡа евангелие аларҵәара иалагаз апостол цқьа Андреи Аԥхьахьыӡҳәеи уи имҩаныза Симон Канонити роуп. Пицундатәи ауахәамагьы ргылан VI ашәышықәсазы, ауахәама уажәтәи ахыбра –  ашәышықәсазы. Ауахәама адин ҵак ҟаимаҭ шамаз азы шаҳаҭра ауеит даҽа динк еиуазгьы уи иахьамҵахырхәоз.
Аҳәынҭқар иеиҳабыра Урыстәыла аҿацәқәа рҟны амонастыртә нхамҩа рҿианы, атәылаҿацәқәа ауаа рыланырханы, ҽраԥшрак нарыҭаны рколонизатортә политика анагӡара рҽазыршәон. Абри азы ҿырԥшы бзиоуп Пицундатәи ауахәамеи Афон Ҿыцтәи амонастыри рҭоурых. Убас, ахыбра аҭагылазаашьа ргәы ишыҵхозгьы,1860 шықәсанӡа Пицундатәи ауахәама аганахь
иаанханы иҟан. 1812 шықәсазы аимператор Александр  ауахәама аусура еиҭалашәырга ҳәа идиҵеит аинрал А.И. Ермолов. Аха аԥсуаа рыҭауадцәа ирҿагыланы иахьықәгылаз, Аԥсны аибашьратә ҭагылазаашьа ахьыҟаз иахҟьаны уи адҵа нагӡамкәа иаанхеит. Николаи I-гьы ауахәама аиҭашьақәыргылара иҽазикын, аха изынамыгӡеит. Убас аамҭа шцоз Урыстәыла Амшын Еиқәа амрагыларахьтәи агаҿа ампыҵанахалеит, насгьы 1930 шықәсазы Пицунда аурыс ар ирхырӷәӷәарҭаны иҟарҵеит. Амала аполк адинмаҵзуҩы зны-зынла Пицундатәи ауахәамаҿы афицарцәа рзы аҵыруа мҩаԥигон.
Пицундатәи ауахәама еиҭашьақәыргыланы уаҟа амиссионертә монастыр хымԥада иаԥҵатәуп ҳәа Қырҭтәыла анапхгаҩы абарон Розени, ашьҭахь уи аҭыԥ аанызкылаз аинралцәа Е.А. Головини, Неидгардти Қырҭтәыла аекзархцәа Иоани, Моисеии, Евгении, Исидори 1831 шықәса инаркны 1844 шықәсазынӡа, Кавказ ахаҭарнакыс аҭауад Михаил Семион-иԥа Воронцов дҟарҵаанӡа, ирыбжьысуаз ашәҟәқәагьы лҵшәадахеит.
Аимператорцәа Александр I, Николаи I, аинрал А. Е. Головини ргәаанагарақәа реиқәымшәарагьы аинтерес аҵоуп. Убас, Пицундатәи ауахәама еиҭашьақәыргыланы уаҟа амиссионерразы адин маҵзуҩы иҟаҵара иазкны аинрал Е.А. Головин 1898 шықәса ноиабр 17 азы асинод цқьа аобер-прокурор аграф Протасов иахь иҩуан: «...иаҳхысыз аԥхынразы Аԥсны сара схаҭа сахәаԥшит Пицундатәи ауахәама. Уи аусура аиҭаларгареи, ныхаԥаарҭалеи иаҭаху уахәама маҭәахәылеи аиқәыршәареи рзы 1832 шықәсазы Иреиҳаӡоу адҵа ҟаҵан. Ииашаҵәҟьаны ауахәама ахыбра адуреи ақәреи рыла уаднаԥхьалоит. Аха иахьажәыз иахҟьаны акырџьара иԥхасҭаханы ишынеилаҳара игылоуп. Убри аҟнытә аԥышәа дҵаны иқәнаргылоит: ахыбра ахәҭақәак рырҽеира акәымкәа, ҿыц иҟаҵатәуп, аха ари азы аԥара рацәа ныхтәхоит, еиҳаракгьы аҭыԥани ааигәа-сигәеи иаҭаху аматериал ахьыҟам, урҭ мҩадулеи мшынгәылеи ахарџь рацәа ҟаҵаны, иахьаагатәу азы. Пицундатәи ауахәама аусура аларгара акәзаргьы, даара иаҭахны иҟам, избанзар акәша-мыкәша еиланхарҭа ҳабла ыҟаӡам, насгьы аԥсуаа маҷҩык рыда ԥсылманцәоуп. Архимандрит Антонии лҵшәа дук иманы дызлаҟам ала урҭ рқьырсиантәра аамҭа рацәа аҭахуп. Абас ала зыӡбахә ҳамоу ауахәама анеиҭашьақәыргылаха, уи иаҭаауа Пицунда игылоу ар асолдатцәа ракәхоит. Аҳәынҭқарра ахарџь рацәа амҭаразы иаҳхысхьоу ашәышықәсқәа раантәи зеиӷьаҭам баҟак аҳасаб ала Пицундатәи ауахәама уажәы ишыҟоу иааныжьтәуп ҳәа сгәы иаанагоит». 1838 шықәса декабр 22 азы аграф Протасов аинрал Е.А. Головин ишәҟәы аҭак аҟны иҳәон: «Апатын аимператор уи ауахәама ашьақәыргылара шәааԥеиԥш ҳәа сажәахә аҟны резолиуцианы Иреиҳаӡоу адҵа инапала аҟаҵара игәаԥхеит».
Қырҭтәыла аекзархи Амшын Еиқәа аҿықәантәи ацәаҳәа аиҳабы аинрал-маиор ольшевскии Пицундатәи ауахәама рыцқьаны, иагу-иабзоу ҟаҵаны ирҽеитәуп ҳәа ашәҟәқәа рыҩуан, ажәалагалақәа ҟарҵон, аха Кавказ анапхгаҩцәа урҭ мап рцәыркуан. Ауахәама убас ишыҟаз акыр шықәса иаанхеит.
Ажәытә баҟақәа одессатәи ргәыԥ ирҳәыз, еимҵәаз Пицундатәи ауахәама аиҭашьақәыргыларазы 1845 шықәсазы Кавказ иазкыз аԥарақәа рҟынтә 35.193 мааҭи 50 капеии аунажьит.1847 шықәсазы акапитан К.П. Кауфман ауахәама аплани афасади ҟаиҵеит. Ашьҭахь такәы ҵхьаны абри агәҭакы анагӡара иаԥырхагахеит Крымтәи аибашьреи (1853–1856 шықәсқәа), «Византиатәи архитектуратә рҿиамҭақәа Италиатәи ауахәамақәа иреиԥштәны реиҭашьақәыргылара зҽазызшәоз» архитектор Нореви.
Аокругтә арратә еиҳабы, амаиор Артамон Савели-иԥа Воронов ашьҭахь ауахәама аԥхьаӡа ишыҟаз еиԥш еиҭашьақәиргылеит.1862 шықәса аахыс Кавказ ахадас иҟаз аҭауад дуӡӡа Михаил Николаи-иԥа Романов, аимператор Александр II иҟаиҵаз адҵа инақәыршәаны, ауахәама ирыцқьеит, иԥхасҭаханы иахьыҟаз ирҽеит, абарҭқәа рышьҭахь,1869 шықәса сентиабр 27 азы Имереҭиатәии Аԥснытәии аепископ Гаврил иԥшьеит уи ауахәама.
Аҭауад дуӡӡа Михаил Николаи-иԥа Романов еиҭашьақәдыргылаз Пицундатәи ауахәамаҿы ашкол змоу ахацәа рмонастыр аартны, уи аныҟәгаразы есышықәса 3.205 мааҭ, аԥхьатәи ахарџьқәа рзы ҩнызқь мааҭ азоурыжьразы 1869 шықәса декабр 19 азы аҳәара ҟаиҵеит. Иара убри ашықәсаны ақьырсиан дин шьҭызхыз аа-нызқьҩык инареиҳаны аԥсуаа ашәҟәы ианҵан. 1870 шықәса февраль 4 азы Пицундатәи ауахәамаҿы ахацәа рмонастыр аартын. Насгьы уаҟа 20 ҭӡы аурысцәа 20-ҩык аҵаҩцәа рҭыԥ змоу ашкол аадыртырц азгәаҭан. Пицундатәи амонастыри ашколи рҟны аус зушаз адин амаҵзуҩцәеи, урҭ рымаҵ зушаз ауааи, аҵаҩцәа рныҟәгареи уҳәа, иаҭаху зегьы иалаҵаны, хыхь ишазгәаҳҭаз аиԥш, 3.205 мааҭ аҭахны иазгәаҭан.
Абри аҟнытә аҳәынҭқар иеиҳабыра Киев-Печортәи амонастыр (алавра) иабжьаргеит, Пицундатәи ауахәама аанкыланы, ауахәамазы амонастыр аанартырц, аха уи ақәшаҳаҭымхеит. Александр II иеиҳабыра иара убри аҩыза ажәалагала ҟарҵеит Троицко-Сергиевтәи амонастыр ахь. Уи ақәшаҳаҭхеит, Пицунда ахацәа рмонастыр аанартит, аиҳабыс, напхгаҩыс дҟарҵеит архимандрит Феофил. Уи ауахәамахь иааиԥхьеит иаҭахыз адин амаҵзуҩцәа. Абри амонастыр аартразы Асинод ԥшьа 1872 шықәса ииуль 14 азы иҟанаҵаз алкаагьы иара убри ашықәс ииуль 18 азы аимператор Александр II ишьақәирӷәӷәеит, адырҩашықәсаны, 1873 шықәса декабр азы, Пицунда иааит иазыԥхьагәаҭаз амалазонцәа.
Убри амонастыр аҟны ашкол аартра атәылаҿацә аҵара-лашара ахьаларҵәатәыз, аԥсуаа рхәыҷқәа асеминариа рҭаҵара, разыҟаҵара рзы хымԥада иаҭахын. Афинансқәа рминистрра 1879 шықәса сентиабр азы Асинод ԥшьа аҟны иҟаз анхамҩатә усбарҭа афонд аҟнытә Пицундатәи амонастыр аныҟәгаразы 1.200 мааҭ алхра анапы аҵанаҩит. Абри ахыԥхьаӡарахьтә амонастыр амаҵзуҩцәа рзы 850 мааҭ, жәеизаҩык рыфатә азы 350 мааҭ. 1875 шықәса октиабр 4 азы архимандрит Феофил Аҟәатәи арратә ҟәша аиҳабы ашәҟәы изишьҭит Пицундатәи амонастыр анапхгаҩыс сҟаҵоуп ҳәа. Уи дахашшаауан ахарџьтәқәа зегьы аҳәынҭқарра исырҭаз 100 мааҭк ҳазхом ҳәа. Анаҩсан Феофил иазгәеиҭон: «...амонастыр ишахәҭоу еиԥш арҽеиразы изаҟаразаалак лшарак сымам. Аҭыԥантәи аҭагылазаашьақәа рыла ахарџь маҷымкәа иахьаҭаху аҟнытә амонастыр ишахәҭоу исызныҟәгом, избанзар уи аанда акәыршам, иҟам асаркьал акнаҳарҭа, иҟам асаркьалқәа, ауахәама иаҭаху амаҭәахә, сара снапаҵаҟа адинуаа маҷӡаны иахьыҟоу аҟынтә аҵыруа сзымҩаԥгом».
Аурыс Афонтәи Пантелеимонтәи амонастыр амалазонцәа даҽа монастырк аргыларазы Аԥсны аҭыԥ маншәала аԥшаара аҭахуп ҳәа аниаҳа, напхгара зиҭоз
амонастыр ишақәнагаз аныҟәгаразы ахарџьқәа ахьазымхоз аҟнытә, архимандрит Феофил Кавказ ахада аҭауаддуӡӡа Михаил Николаи-иԥа Романов иҿала аурыс Афонтәи Пантелеимонтәи амонастыр анапхгаҩцәа ирзицҳаит, шәааны Пицундатәи амонастыр шәыҩнал ҳәа.
Амонастыри уи амаҵзуҩцәеи рхылаԥшра аҟынтә ихы данақәиҭха, архимандрит Феофил мызкы шә-мааҭк уаҳҭоит ҳәа Троицко-Сергиевтәи амонастыр анапхгаҩцәа иарҳәаз дақәшаҳаҭханы, Аԥсныҟа дааны амиссионерра далагеит.
Афонтәи Пантелеимонтәи амонастыр амалазонцәа шықәса октиабр 4 азы Аҟәатәи Арратә ҟәша аиҳабы изырҩыз ашәҟәы иаҳәоит: «Кавказ ахада изин ала амонастыр ашьапы акразы аҭыԥ маншәала алԥшраазы Кавказ ҳанаа Пицундатәи амонастыр ҳаҭааит, уа уи анапхгаҩы архимандрит Феофили ҳареи амонастыр аҭагылазаашьазы ҳаицәажәараан иҳаиҳәеит, ахарџь азы амалқәа ахьазымхои ауахәама амаҵзуҩцәа ахьмаҷуи ирыхҟьаны амонастыр ишахәҭоу аныҟәгаразы лшара шимам, амонастыр ахылаԥшреи амалазонцәа анапхгара рыҭареи амиссионерразы иуалԥшьақәа рынагӡара дшаԥырҟьо». Абри аҟнытә Афонтәи Пантелеимонтәи амонастыр амалазонцәа Пицунда иаангыланы, аҭауад дуӡӡа Михаил Николаи-иԥа Романов изин ала Симон Кананит ацқьа иуахәама аиҭашьақәыргылара иалагарц рыӡбеит. Афонтәи амонастыр амалазонцәа рыгәҭакқәа, руснагӡатәқәа еиԥшымызт. «Пицундатәи амонастыр аҟны ашкол анаҩсангьы аҭыԥантәи аҵаҩцәа ақыҭа ԥсҭазааразы хымԥада иаҭаху адыррақәа ахьроуша еиуеиԥшым анапҟазарҭақәа, иара убасгьы абаҳча ааӡара уҳәа анхамҩақәа еиҿаҳкаарц азгәаҳҭеит. Аҭыԥантәи анхацәа рахьтә аӡәырҩы ирҭаххеит рхәыҷқәа анапынҵарақәеи анхамҩеи ибзианы иахьыддырҵаша рынашьҭреи, аха арҭқәа зегьы рзы адгьыл маҷымкәа иаҭахуп, абри аҟнытә аҳәара ҟаҳҵоит, Пицундатәи амонастыр иазыԥҵәоу адгьыл аҳәаақәа ҳарбахарц, уи ала еилкаахоит амонастыр заҟа адгьыл амоу, уи хыхь зыӡбахә сҳәаз анаптәрақәеи анхамҩеи реиҿкааразы иҳазхауоу, иаҳзымхауоу, избанзар уажәраанӡа Пицундатәи амонастыр иамаз адгьыл зызкыз зхыԥхьаӡара рацәамыз амалазонцәа ракәын, анапҟазарҭақәеи анхамҩақәеи реиҿкаара азԥхьагәаҭамызт».
Згәабзиара ԥсыҽыз, амонастыр аныҟәгаразы малк змамыз, Аԥсны аҳауа аҭагылазаашьақәа ззымдыруа Аԥсныҟа иааз Свиато-Троицко-Сергиевтәи ауахәамаҿтәи адин амаҵзуҩцәа ауадаҩра ӷәӷәақәа рхыргон. Убри аамҭазы Аԥсны аҳауа аҭагылазаашьақәа иахьеиԥшыз Бырзентәылан иҟаз Афонтәи Пантелиемонтәи амонастыр амаҵзуҩцәа зеиӷьаҭам аматериалтә малқәа рыман, ааԥхьара роуны ианыҟала, Аԥсныҟа иааны Пицундатәи ауахәама еиҭашьақәыргыланы, Бедиатәи ауахәамагьы аусура иаларганы амонастыр аиҿкаара иазхиан.
1875 шықәса октиабр азы Аҟәатәи аҟәша аиҳабы аҳәара ҟаиҵеит, Феофил дзыҳәоз аимператор Александр II илымҳаҟынӡа инаргарц. Уи иҳәон, Пицундатәи ауахәама аныҟәгаразы уажәы иазалырхуа амалқәа ҳаԥхьаҟагьы иаҟәымҵӡакәа, архимандрит Феофил изынарышьҭларц, Пицундатәи ауахәама иазалху адгьылқәа Афонтәи Пантелеимонтәи амонастыр амаҵзуҩцәа иддырбарц, насгьы урҭ адгьылқәа рхархәара иақәиҭыртәырц. Убри анаҩс Афонтәи амонастыр амаҵзуҩцәа иҟарҵаз аҳәарақәа еиқәыԥхьаӡан: аӡиа Инқыҭ Пицундатәи амонастыр иаҭахарц, Пицунда аиланхарҭа ҳабла аҟаҵара иаҟәыхны, уи иазалху адгьыл амонастыр иаҭахарц, абнааӡара аԥҟарақәа инарықәыршәаны, уа анхамҩа аиҿкааразы Пицундатәи Амзара зегьы амонастыр иаҭахарц.
Абасала, Бырзентәылан адин амаҵзуҩцәа раара Асинод ԥшьеи аҭыԥантәи администрациеи ақәшаҳаҭын. Амала Пицундатәи амонастыр аиҿкааразы аԥҟара иаларымҵеит Свиато-Троицко-Сергиевтәи ауахәамаҟынтә адин амаҵзуҩцәа раара. Ԥасатәи аҭагылазаашьақәа шимаз дахьаанхаз аҟынтә архимандрит Феофил ихарџьқәагьы ирзырҳамкәа ишыҟаз иаанхеит. Пицундатәи амонастыр иаҭатәыз адгьылқәа алхны, аха ишьақәырӷәӷәамкәа иаанрыжьит, ашьҭахь урҭ Афонтәи Пантелеимонтәи амонастыр иарҭеит.
Пицундатәи ауахәама иагыз зегьы иаарласны иҟаҵатәын. Уи азы Афонтәи адин маҵзуҩцәа амалқәа рыман. 1875 шықәса ноиабр рзы Кавказтәи Ашьхатә усбарҭахь инацҳан, Москва иҟоу Никольтәи абырзен монастыр еиԥш, Пицундатәи амонастыри Симон-Кананит иуахәамеи Пантелеимонтәи амонастыр раҭаразы шықәса ноиабр азы Ахадаратә усбарҭахь аҳәара ҟазҵаз Пантелеимонтәи амонастыр амаҵзуҩцәа ҩыџьа Кавказ ишааз.
1876 шықәсазы Балкантәи адгьылбжьахаҟны иҟалаз аполитикатә ҭагылазаашьа бааԥсы иахҟьаны аибашьра ашәарҭа аныҟала, амалазонцәа Пицундатәи амонастыр ааныжьны, амонастыр маҭәа зегьы ҵәахтәыс Имереҭтәи аепархиатә еиҳабыра ирырымҭар ада ԥсыхәа рмоуит. Иаарласны 1877-1878шықәсқәа раантәи аурыс-аҭырқә еибашьра иалагеит. Уи иахҟьаны Аҟәа шеилаԥырххааз, Афон Ҿыцтәи Симон-Кананиттә амонастыр шдырҳәыз еиԥш, Пицундатәи ауахәамагьы ԥхасҭартәит. Аҭӡамцқәа ирныз афрескақәа, аԥшьақәа рсахьақәа уҳәа дырхәашеит, иахьабалак ахҭыԥқәа анпыҟҟала иҟарҵеит, ауахәама иазынханы иҟаз ԥасатәи абҩатә хыбрақәа ацәынхақәа ахырҳәеит, ауахәама авараҿы асаркьал рӷьычит, амонастыр иамаз адгьылқәа дырҳәит. Ауахәама абас аашықәса инханы иҟан.
Ақырҭуа-Имереҭиатәи Асинодтә усбарҭа 1879 шықәса октиабр 3 азы Асинод ахь адырра ҟанаҵеит, 1877–1878 шықәсқәа раантәи аибашьра алагамҭазы амонастыр аиҳабы архимандрит Феофилгьы амонастыр амаҵзуҩцәагьы Аԥсны ааныжьны Урыстәылаҟа ицеит ҳәа.
Аибашьра ашьҭахь Имереҭиатәи аепископ архимандрит Феофил диҳәеит, амонастыр амаҵзуҩцәагьы иаргьы Аԥсныҟа ихынҳәырц. Абри аҳәара аҭакс архимандрит Феофил ииҩыз ашәҟәы аҟны иҳәон, амонастыр аныҟәгаразы аԥара ԥаса аҵкыс еиҳаны ирҭозар, амонастыр амаҵзуҩцәа ркорпус еиҭашьақәдыргылозар, амонастыр акәша-мыкәша аӡбаарақәа ҭадырбозар, аԥсуаа рзы ашкол аартразы аԥара изалырхуазар, амонастыр ашҭа дрыцқьозар, ахынҳәра дшақәшаҳаҭу.1870 шықәса октиабр 3 азы Ақырҭуа-Имереҭиатәи Асинадтә усбарҭа иаҩыз ашәҟәы аҟны иазԥхьагәанаҭон, Пицундатәи амонастыр аиҿкаара, ақьырсианра ажәытәӡатәи абаҟақәа ируакыз амонастыртә уахәама аусура иаларганы, Аԥсны иҟаз Афон Ҿыцтәи амонастыр иадырҵарц.
1882 шықәса маи 8 азы Асинод ԥшьа аобер-прокурор К. Победоносцев «сақәшаҳаҭуп» ҳәа Петергоф инапы зниҵаз адокумент ала, аҭырқәцәа иахьдырбгази аԥсуаа реиҳараҩык хырҵәаны Ҭырқәтәылаҟа иахьыргази рҟнытә, ахацәа Пицундатәи рмонастыр аԥыххеит.1885 шықәса март 3 азы К. Победоносцев Гатчино инапы зҵаиҩыз адокумент ала, Пицундатәи ауахәама ахыбрақәагьы адгьылгьы неилаҵаны, Афон Ҿыцтәи Симон-Кананинттә монастыр иарҭеит уи аҟны амалазонцәа реицынхарҭа аиҭаргыларазы. Афон Ҿыцтәи Симон-Кананиттә монастыр ауахәама аиҭашьақәыргылара иақәшаҳаҭхеит, ауахәама иаҵанакуа, иатәу ахыбрақәагьы 219 десҭыни 630 саџьан ԥшьыркца адгьыли 201 десҭыни 1110 саџьан ԥшьыркца абнеи, уи ҿыц иарҭараны иҟаз 100 десҭын абнареи иара иарҭозар. 1884шықәса октиабр азы Асинод ԥшьа Пицундатәи амонастыргьы, уи иамаз ахыбрақәагьы, адгьылгьы неилаҵаны наунагӡа Симон-Кананиттә монастыр иаҭахарц аӡбеит, иагьышьақәдырӷәӷәеит 1885 шықәса март 2 азы.
Қырҭтәыла аекзарх Қарҭлитәи Кахеҭиатәи аепископ Павел 1885 шықәса сентиабр 3 азы Пицундатәи ауахәама иԥшьеит. Уи аан дыҟан Кавказтәи арқәа ркомандаҭаҩ хада аҭауад А.М. Дондуков-Корсаков.
Абасала еиҭашьақәыргылан Аԥсны ақьырсианра ажәытәӡатәи абаҟа. Абас иалагеит абри акәакь аҟны инеибанеиԥшыз, ирыцҳахәха, культурак, лашарак зхаӡамкәа иниас ицаз адин алашьцара иҵахаз амалазонцәа рыԥсҭазаара. Аха уи арахь иаднаԥхьалон даҽа ԥсҭазаарак – ари акәакь еиҳагьы изырԥшӡоз, еицырдыруа иҟазҵаз ауаа. Аҳәынҭқар иеиҳабыра ракәзар, хықәкыс ирымаз аурыс империа абас иҟаз аҿацәқәа инапаҟны иааганы, аҳәынҭқарра иахәҭакны, азеиԥш организм алаҵара акәын. Абасала, Пицундатәи амонастыр аҳәынҭқар ихатәымчра ауахәамеи аҳәынҭқар иколониатә политикеи Аԥсны раԥхьаӡатәи рхырӷәӷәарҭақәа ируакны иҟалеит.
Ари амонастыр уинахыстәи аусура хыҵхырҭас, мҩақәҵагас иаман Александр III иполитика. Афон Ҿыцтәи амонастыр иатәыз уахәаманы уи Кавказ анҭыҵгьы анырра ҟанаҵон. Пицундатәи ауахәамеи Афон Ҿыцтәи Симон-Кананиттә монастыри архимондрит Иерон инапхгарала рҽеидҵаны, ауахәама амаҵ уа, аҭыԥантәи ауааԥсыра рыҩнуҵҟа ақьырсиан дин шьақәдырӷәӷәон. Абарҭқәа ирыбзоураны Аԥснытәи амонастырқәа адинтәи аекономикатәи уснагӡатәқәа инарываргыланы, Аԥсны ақьырсианра ашьақәырӷәӷәаразы аполитикатә роль шьахә нарыгӡон.
## Акьыԥхь азырхиара, аԥхьажәа А. Аҩӡба
Ҭариа Александр Миқьҭаҭ-иԥа (1924–2015) – еицырдыруа ауаажәларратә усзуҩ, Аџьынџьтәылатәи еибашьра Дуӡӡа (1941–1945) аветеран. Аибашьраҿы иааирԥшыз агәымшәаразы ианашьоуп акымкәа-ҩбамкәа амедалқәеи аҳаҭыртә хьӡқәеи. 1987 ш. раахыс аибашьреи аџьеи рветеранцәа Рхеилак хантәаҩыс дамоуп. Акыр шықәса аус иуан акоммунисттә партиа аилазаараҿы еиуеиԥшым аҭыԥқәа рҿы. 1978 ш. инаркны 2007 ш. нӡа Аԥсуа ҳәынҭқарратә музеи директорс дыҟан. Александр Ҭариа икалам иҵыҵхьеит имаҷымкәа акьыԥхьымҭақәа.
Ҵаҟа иаагоу астатиа кьыԥхьын агазеҭ «Аԥсны ҟаԥшь» 1991 ш. ажьырныҳәа 9 рзы иҭыҵыз аномер аҿы «Аҭоурых адаҟьақәа рҟнытә» арубрикала.
Уажәааигәа Аԥсуа ҳәынҭқарратә музеи аматериалқәа рҟны исԥыхьашәеит зеиуа маҷу агәалашәарақәа. Аԥсны Ацентр Нагӡаратә Комитет ԥыхьатәи архитектор, уажәы Украинатәи ССР Сума ақалақь аҿы инхо Николаи Пиотр-иԥа Махонко иҩуеит:
«Н. Лакобеи Аԥсни рзы сара исгәалашәо рацәоуп. 1935 шықәса аԥхынра СССР агеографиатә експедициақәа руак анапхгара Аԥсны Ацентр Нагӡаратә Комитети Н. Лакобеи рыхьӡала иаарышьҭыз ателеграмма иаҳәон: «Ҳара, агеографиатә експедициа иалоу ҳӡиасқәа рҟны иааҳартит уаанӡа уаҩы изымдыруаз адгьылбжьаха. Шәара ҷыдала аҳаҭыр ахьшәықәаҳҵо аҟнытә, Лакоба идгьылбжьаха ахьӡаҳҵарц ҳаӡбеит». Аԥсны ЦИК амаӡаныҟәгаҩ Иродион Кәыҵниа ателеграмма сара ишызбоз инаганы Н. Лакоба ииҭеит. Нестор сара уи дысзаԥхьеит. Ателеграмма аҵакы сгәы иаахәаны идысныҳәалеит.
Иарбанзаалак мзызк иахҟьаны ателеграмма шәцәыӡуазар, иҩуеит Махонко, Москва агеографиатә гәыԥ шәҽамажәдар, хымԥада, аҿыц шәзынарҭиуеит.
Сара изласгәалашәо ала, Н. Лакоба идгьылбжьаха «Аҩадатәи адгьыл» адгьылбжьахақәа реилазаараҿы иҟоуп. 1930–1932 шықәсқәа рзы уаҟа аус руан Г. Ушаков хадас дызмаз асоветтә полиарникцәа ԥшьҩык. «Аҩадатәи адгьыл» ҿыц иаадыртыз адгьылбжьахақәа ргәыԥ аҟны зегь реиҳа иқәыԥшуп, адунеи ахсаалақәа зегьы рҟны асоветтә хьӡы азынхеит.
Ажәакала, азҵаарақәа зегьы инҭкааны рҭак аҟаҵара илшоит агеографиатә гәыԥ ачлен иаша С. Попов. «Аҩадатәи адгьыл» аҭоурых бзианы идыруеит уи.
Николаи Пиотр-иԥа диашоуп. Апартиа Аԥснытәи обкоми ареспублика аҭоурыхтә наукатә гәыԥи 1979 шықәсазы иҟарҵаз аҳәарала Таимыр адгьылбжьаха аҩадатәи аԥшаҳәаҿы иҟоу Глубокаиа бухта иазырхынҳәуп ԥыхьатәи ахьӡ Нестор Лакоба.
Аҭоурых иацәырӡтәым даҽа хҭыскгьы, игәалашәарақәа ирыциҵоит Николаи Махонко. Асахьаҭыхҩы ҟаимаҭ Л. Боваи сареи ҳаицәажәараан еилыскааит 1937 шықәсазы Принск ишеицҭакыз Ефрем Ешбеи иареи.
Абар уи исеиҳәаз: «1937 шықәса ииун азы «Џьурма» захьӡыз аӷбала Е. Ешбеи сареи Владивостокынтәи Магаданҟа ҳаргон. Нас уантә машьынала Хатын – «Партизан» ҳаргеит усура, Ешбеи сареи баракк аҟны ҳиарҭақәа еивагылан, иаҳҳәозгьы рацәан. Сара дысхамышҭуа дысзынхеит уи. Аукы, еинаалак, ҭынчк, адырра ҵаулақәа змаз хәыцҩык, ԥшӡакы иакәын Ефрем Ешба. Абас дынхеит сгәалашәараҿы. Инамцхәынгьы дҭынчын, зегь азеиԥшра иныԥшуан иааиаҭәоумшьаратәы. 1937 шықәса август азы уахык инаиԥхьан, дынҳалганы дыргеит. «Бзиала» ҳәа ҳаҳәо иҿанынеихозгьы зегь азеиԥшреи аҭынчреи иныԥшуан.
Ҳара иаадырит иареи ҳареи уаҳа ҳшеиқәымшәоз. Убас егьыҟалеит. Харак имгакәа «Партизан» аус зуаз зегьы Хатын 150 километра инацәыхараны ишьҭаз ақалақь Иагодне ашҟа ҳаиаргеит.
Сара инарҵауланы агәра згоит, – иациҵоит Махонко. – Асахьаҭыхҩы Л. Бова дышиашоу, ҳаицәажәараан иара ихала ицәыригеит Ешба иӡбахә. Сара Аԥсны аус шызуаз шизымдыруазгьы, гәаартыла иҳәон Ешба изынижьыз агәалашәара атәы.
Рыцҳарас иҟалаз, убри ҳаицәажәара ашьҭахь асахьаҭыхҩы Л. Бова иаалырҟьаны иԥсҭазаара далҵит. Еицырдыруа аԥсуа револиуционер Ефрем Ешба иҭоурых сзалацәажәо арепрессиа иалаӡыз ауаҩ шьахә иԥсҭазаара аҵыхәтәантәи амшқәа ахьихигаз аҭоурых иазынхарц, иҭынхацәа ирдырырц ауп.
Хыхь ишысҳәаз еиԥш, иажәа неигӡоит Махонко, Нестор Лакобеи сареи хԥаҟа шықәса аус еицаауан. Аԥсны Ацентртә Нагӡаратә Комитет аԥсшьарҭа ҩнқәа рыргылара снапы алакын.
Имратәылоу Аԥсны иаауа атуристцәа, аԥсшьаҩцәа, аҵаҩцәа екскурсиа ҳасабла иаҭаауеит Афон Ҿыц, Ивертәи ашьха ашьапаҿы иҟоу аҳаԥқәа ркомплексқәеи, аҭыԥ ԥшӡарақәеи, аҭоурых ҭыԥқәеи, иблахкыгоу аԥсабареи.
Аԥсны Асовет мчра ашьақәыргылаҩ ленинтә гвардиа алегендатә фырхаҵа ауаҩ шьахә Н. Лакоба иусура иамадоу Афон Ҿыцтәи аҭоурыхтә ҭыԥқәа ируакуп «Ласточкино гнездо». Абахә аҳаракыра иадчаԥалоу аҭыԥ блахкыга аҟнытә унапсыргәыҵа иқәушәа иубоит амшын гәеиужь.
Дызусҭада абри «аҭра» акыр шықәса иазхәыцуаз? (Иҟалап ԥсырӡха аҵара аниҵоз иқәыԥшра ашықәсқәа раангьы илаԥш иҵашәахьазҭгьы). Апавилион-еиҿцәажәарҭа ареконструкциа азуразы арҿиаратә инициатива ҟаиҵеит Аԥснытәи АССР Ацентр Нагӡаратә Комитет ахантәаҩы Н. Лакоба.
Уи шыҟалаз абас ауп: 1935шықәса март алагамҭазы Н. Лакоба дсыԥхьеит. Сара усҟан Аԥснытәи АССР Ацентр Нагӡаратә Комитет архитекторс аус зуан. Исыдиҵеит «Ласточкино гнездо» ҳәа хьӡыс изиҭаз апавилион-еиҿцәажәарҭа аиҭакразы апроект ҿыц аҟаҵара.
Афон ҿыц амонахцәа рҭыԥ аиҭакра Н. Лакоба дазхәыцуан иара иальбом иагәылаз Римтәи апавилион асахьа иаҿырԥшны. Уи апавилион амакет 1933 шықәсазы Италиантә изааигеит Аԥсны аԥсшьарҭа ҭыԥқәа рыргылара арҿиараҿы аҳәаанырцәтәи аҟазара ахархәаразы командировка ишьҭыз Афон Ҿыц анџьныр хада Гәбаз.
«Ласточкино гнездо» архитектуратә хаҿра аиҭакразы адҵа сыҭо, Н. Лакоба исыдигалеит Рим альбом, апроект аҟаҵараан ахархәаразы. Сара даара сҽазысшәеит Н. Лакоба игәаԥхашаз амакет аҟаҵара, аҵыхәтәан иагьсықәҿиеит. 1935 шықәса маи 3 азы Н. Лакоба ишьақәирӷәӷәеит Аԥсны Ацентр Нагӡаратә Комитет аусзуҩцәа рыԥсшьарҭеи «Ласточкино гнездои» рпроект.
Иаарласны напаркын Афон Ҿыцтәи аԥсшьарҭа ҩнқәа рыргылара, иазгәаҭан амҩақәеи аҭӡамцқәеи рыҟаҵарагьы. Аргыларақәа рпрорабс дшьақәырӷәӷәан Н. Пахомов, техникцәас – В. Чумаченкои В. Рубановскии. Аргыларақәа мҩаԥысуан темп ҳаракыла, иагьхыркәшан 1935 шықәса ноиабр 7 азы.
Афон Ҿыцтәи аԥсшьарҭа ҩнқәа ҩнымаҭәала еиқәнаршәеит Аԥсны Ацентр Нагӡаратә Комитет афабрика. Ԥсырӡхатәи аԥсшьарҭа ҭыԥқәа ҷыдала бзиа ибон Н. Лакоба, убри аҟнытә аргыларақәа ахьынӡамҩаԥысуазгьы лассы-лассы дырҭаауан.
Исгәалашәоит, аԥсшьарҭа ҩны «Ласточкино гнездо» ахь ҳашхалоз Н. Лакоба ҳаанкыланы ҳнаирԥшит ҳавараҿы еиҭаҳаз аҵиаақәа рахь. «Шәара ижәдыруама абарҭ закәу?» – дҳазҵааит уи. Сара ишысзымдыруаз анысҳәа, Н. Лакоба иҳаилиркаауан урҭ аҵиаақәа ашәыр хаа шырҿало, Авакадо шрыхьӡу. Аҳәаанырцәынтә иаагоуп ахьы рыхҭынҵаны. Ашьҭахь еилыскааит Н. Лакоба урҭ реиҭаҳарагьы дшалахәыз, реиқәырхара азҵаарагьы дшазҿлымҳаз.
Н. Лакоба аџьабаа зыдбаланы иаԥиҵаз зегьы еиқәырхатәуп ԥхьаҟатәи абиԥарақәа рзы. Ареспублика аҳәынҭқарратә зҵаара хадақәа рыӡбара иҽахаршәаланы, Н. Лакоба ахшыҩзышьҭра аиҭон Аԥсны ақалақьқәеи егьырҭ аобиектқәеи рыргыларагьы. Уи илиршеит атәыла аспициалистцәа дуқәа академикцәа А. Шьчусеви, А. Шьчукои, А. Бекетови, аишьцәа Беснианааи, апрофессор Гельфреихи Аԥсны аргыларақәа интерескрала радԥхьалара.
1934 – 1937 шықәсқәа рзы сара рпроектқәа ҟаҵаны исыргылеит Аԥсны Ацентр Нагӡаратә Комитет аԥсшьарҭа ҩнқәа, Аҟәа С. орџьоникиӡе иԥсшьарҭа ҩны, Гагра – Н. Лакоба иԥсшьарҭа ҩны, Аӡиас хьшәашәеи Мысреи робиект ҷыдақәа ҳаргылеит. Урҭ аргыларақәа ахыркәшарахь ианнеи, Н. Лакоба днасыԥхьан исыдиҵеит Афон Ҿыц аԥсшьарҭа ҩны «орлиное гнездо» апроект академик А. Шусев ирҟаҵаразы.
Аԥсшьарҭа ҩны апроекти егьырҭ аматериалқәеи наганы Н. Лакоба ианисҭа, даара иҭҵааны А. Шьчусев иахь ишьҭит. 1935 шықәса ииуль азы академик А. Шьчусев аԥсшьарҭа ҩны «орлиное гнездо» апроект еиқәыршәаны Аԥсныҟа иааишьҭит. Н. Лакоба уи данахәаԥш иҳәеит: «Апроект даара ибзиоуп. 1937– 1938 шықәса рзы инагӡаны ҳрылгароуп аԥсшьарҭа ҩни, егьырҭ абзазаратә ргыларақәеи, амҩа аҟаҵареи».
Н. Лакоба иразҟы иаламызт игәҭакқәа рынагӡара – аԥсшьарҭа ҩны «орлиное гнездо» аргылара. Ленинтә премиа алауреат, академик А. Шьчусев иааԥсара рацәоуп Аԥсны акурортқәа рыргылараҿы. 1936 шықәса октиабр азы Н. Лакоба иаԥиҵеит акомиссиа Риҵа аӡиаҿы аԥсшьарҭа ҩны «Риҵа» аҭыԥ алхразы. Акомиссиа хантәаҩыс даман Гагратәи акурорттә усбарҭа адиректор К. Инал-иԥа, саргьы акомиссиа салан. Убри аргыларагьы дзахьымӡеит Н. Лакоба.
Аҿиара амҩа ианыз Асоветтә Аԥсны архитектуратә ргыларақәа активла ирылахәыз Н. Лакоба дзыхьӡаз маҷым, аха дызхьымӡазгьы рацәоуп. Уи игәҭак қьиақәа, Аԥсназы ирҿиаратә хәыцрақәа рзы аџьшьара ирҭоит абиԥарақәа.
Аҩӡба Владимир Џьамал-иԥа – 1994–2014 шш. рзы Ҭырқәтәыла иҟаз Аԥсны ахаҭарнак. Аԥсуаҭҵааратә институт ахыҵхырҭаҭҵаара аҟәша анаукатә усзуҩы. Аҭоурыхтә наукақәа ркандидат. Ҵаҟа иаагоу астатиа ҩҩын 2010 шықәса рзы, раԥхьаӡа акәны акьыԥхь ахь ицәыргоуп.
Абри аҩымҭаҿы зынӡаскгьы сгәы иҭаӡам атәым дгьыл «зыԥсадгьылхаз» ҳашьцәа Аԥсны иазкны рнапы иҵҵыз аусумҭақәа ирыгу ирыбзоу алацәажәара. Сгәы иҭацәҟьоу, амчымхара, аҭоурых аӡеибафара иахҟьаны зыԥсадгьыл иацәыхарахаз ҳашьцәа рыҩнуҵҟагьы аԥсҭазаара шыҟоу, Аԥсадгьыл шхьаарго, ишазхәыцуа, аарԥшра ауп.
Урҭ уа атәым дгьылаҿы академиак, наукатә хеидкылак рымамзаргьы, рыԥсадгьыл Аԥсны аҭоурых, акультура, алитература рӡыргаразы, уи азы алшара змоу рхы еигӡом. Абри адоуҳатә ҭынха Аԥсны иҟоу рашьцәа ирдыруазар сҭахуп. Абри ауп сара схықәкы.
Акырӡа уажәаԥхьа, иҟалап аамҭала 50–60 шықәса раԥхьа 19-тәи ашәышықәсазы амҳаџьырра иагаз ҳашьцәа ирлахьынҵахаз иахҳәааны Аԥсны аҵара змазгьы иҵарадазгьы, аҵабырг абри ауп рҳәаратәы хабарак рымамызт. Усҟантәи аамҭазы ара аԥсадгьыл аҿы еиԥш иара уа Ҭырқәтәылангьы ҳашьцәа рхабар зҳәауаз ихатәроу, аиаша иазааигәоу ҭоурыхтә ҩымҭак аԥыхьашәара уадаҩын.
Уи сҳәеит ҳәа 19-тәи ашәышықәсазы османтәи Ҭырқәтәыла ара Аԥсны, Кавказ имҩаԥнагоз, ҳажәлар рзы итрагедиаз аибашьрақәа, ауаа рхырҵәара иазкыз маӡалатәи арапортқәа, аҭырқәа генералцәа иҟарҵуоз Аԥсни аԥсуааи рнымԥшқәа, аха ҳажәлар рыбзазашьа, ркультура, рҭоурых, рекономика уҳәа Ҭырқәтәыла иагаз ҳашьцәа акы разҳәо акгьы ыҟамызт.
Уи цқьа инарҵауланы иҭҵаамзаргьы идыруп, 1918 шықәсазы ақырҭуа меншевикцәа Аԥсны ианақәла аԥсуаа ацхыраара рыҭаразы аԥырҩы Џьемалеттин Маршьан ар иманы Ҭырқәтәылантәи дшааз. Абарҭ аибашьцәа ирылаз аиҳараҩык ачерқезцәеи аԥсуааи ракәын. Усҟан аҭоурых излаҳәо ала зышьҭахьҟа Ҭырқәтәылаҟа имханҳәыкәа, ара зыԥсадгьыл аҿы иаангылаз аԥсуаагьы ҟалеит.
Сара сызхаану аамҭазы, раԥхьаӡа амшын нырцәтәи ҳашьцәа рыԥсҭазашьа, рынхашьа рыбзазашьа цқьа иагәылаԥшны ибаны рыбзырӡы Аԥсныҟа иӡхызгаз, агәырӷьаҿҳәаша ду ҳзаазгаз Цандрыԥшьтәи аҭаҭынфабрика аиҳабы, аԥсуа еиламгыла Игор Григолиа иоуп. Уи уа Измир ақалақь аҿы еиҿкааз ацәыргақәҵаҿы
аҭаҭын азҟазак иаҳасаб ала СССР апавилион амаҵ азиуан. Игор Ҭырқәтәылантәи иааигаз ажәабжь хашҭра ақәӡам, ахәшьарагьы иара убас иҳаракыуп. Нас Ҭырқәтәыла дыҟан аԥсуаагьы ибеит аҵарауаҩ ду, аҭоурых апрофессор Зураб Ачба. Апоет, аҭоурых абзиабаҩ, арккаҩы омар Бигәааи, адин аусзуҩы Нуреҭҭин Ахбеи драцәажәеит, ҳашьцәа уа атәым дгьылаҿы рыԥсҭазаашьа, иахьынхо адгьылқәа, занааҭс ирымоу уҳәа ажәабжь бзиақәа ҳзааигеит. Абри ашьҭахь Ҭырқәтәыла дцаны, абрыла иашьцәа баны дааит Гәдоуҭатәи аџьармыкьа аиҳабы Ҷыҷ Аҩӡба. №. Аҩӡба ҵара дук имаӡамызт, аха цәгьа деилҟьан. Уи Диузџьа, Адаԥазар ақалақьқәа, нас ақыҭақәа днарылс-аарылсит, ауаа рынхашьақәа ибеит. Дназга-аазгауаз иахьагьы ирхамшҭӡакәа ирҳәоит «... аӡы капанны ижәуа абра шәызтәоузи, аӡы амала иахьыржәуа, шәабацәа инрыжьыз шәыԥсадгьыл ахь шәымнеуа» ҳәа иашьцәа ириҭаз аҽԥныҳәа. Абарҭқәа рышьҭахь Самсун ақалақь азааигәара, Бафра инхоз иаҳәшьаԥацәа баны дааит хылҵшьҭрали – Ешыратәыз, амилициа аусзуҩы Азиз Коӷониа.
Абас маҷ-маҷ ҳаигәныҩуан Амшын нырцә инхоз ҳашьцәеи ҳареи. Нас аҵаа ԥсасиуа ианалага, уахьынтәгьы арахьнтәгьы аиҭанаи-ааира, аибабара, шәҟәыла аимадара иаҳа ирацәахауа, аԥсы ахалауа иалагеит. Сара убарҭ ацәаҳәақәа зыҩуагьы уи аамҭазы 100-ҩык инареиҳаны Ҭырқәтәылан инхоз аԥсуааи сареи асалам шәҟәқәа ҳабжьан. Аха ирыцҳарахаз 50, 60-тәи ашықәсқәа рзы ҳара ҳтәыла ду СССР аҿы иҭыҵуаз аусумҭақәа, аенциклопедиа дугьы налаҵаны, амҳаџьырра иагаз аԥсуаа ирызкны аиаша рҳәаӡомызт. Аԥсуаа рхыԥхьаӡара 5000-ҩык еиҳамшәа, дара урҭгьы рыбызшәа рхашҭызшәа, аиаша иацәыхараз, амцқәа анырҵуон. Убас ирызныҟәон ҳашьцәа ашьхаруаа зегьы. Ҳәарада, ари иазхәыцны иҟарҵауаз ҳәынҭқарратә политикан.
Ҭырқәтәыла аԥсуаа шынхоз аргама ишыздыруазгьы, ҳашьцәеи сареи ашәҟәқәа ҳабжьан, уи адагьы 1968 шықәсазы аԥсуа ҵарауаа Гьаргь Ӡиӡариа, Шалуа Инал-иԥа, Вианор Ԥачлиа срыцны Ҭырқәтәыла сцахьан, уа инхоз аԥсуааи ҳареи ҳаибабахьан. Аха Бақәа акәурсқәа рҿы санаԥхьоз, маншәаларак соуын Азербаиџьан апартиа Ацентр Комитет аҿы аус зуаз, аамҭала агазеҭ «Известиа» ахатә корреспондентс Ҭырқәтәыла аус зуаз аӡәы сиқәшәеит. Тофик Хасмамедов ихьӡын иара. Сгәы ҭыӷьӷьа сиацәажәеит, абас-абас амҳаџьырра иагаз ҳашьцәа рхабар иудыруази ҳәа сиазҵааит, иаахҵәаны ус аӡәгьы дсымбаӡеит, шьҭа иҟамзар акәхап, иҳәеит.
Ҭырқәтәыла ҳаҟан анысҳәа, убасҟан ҳзықәшәаз, ҳзацәажәаз аԥсуаа рахьтә Аԥсны збахьаз, нхашьас, хныҟәгашьас иҳамаз здыруаз даара имаҷын, имаҷын акәым иҟаӡамызт. Уамашәа ирбауан ҩыџьа аԥсуа профессорцәа – Гьаргь Ӡиӡариеи, Шалуа Инал-иԥеи «аурыс ишьапаҿы» рызҳаратәы алшара ахьрымаз. Ҳара иҳақәшәаз акыр шықәса зхыҵуаз, 100 шықәса ирзааигәаз Сарват Ҷанба, Мысҭафа Габниа, Аиса нас Иаҳиа Аҩӡбақәа Аԥсны акультура аизҳазыӷьара анцәа иџьыршьауан,иашьапкуан. Сарват Ҷанба 4-шықәса ихыҵуан иҭаацәа аӡы ианхылоз, аԥхыӡ еиԥш Аԥсны игәалашәон. Уигьы игәалашәоз ианду илҳәауаны иаҳахьаз «Ах, Ԥшьаԥтәи аӡыхь ҿамҩак иадамхаргьы снахәаны сыԥсыр, џьанаҭ ицаз аӡәы сакәымхәози» ҳәа илҳәауаз акәын. Усҟантәи аамҭазы аҭырқәа иадгьыл аҿы имҩаԥыргауаз амц пропаганда ала Кавказ ашьхаруаа зегьы аурыс Сибраҟа иахганы, ара ԥсшьарҭа ҭыԥс иҟаиҵеит акәын. Аурыс имагәшьхәа аҵаҟа аԥсуагьы адыгагьы даанымхеит акәын. Убри аҟнытә ҳара ҳзықәшәаз хәыҷгьы-дугьы аԥсуаа иџьашьаны изызҵаауаз, шәанаџьалбеит шәыҟоума, еиқәхашьас иҟашәҵазеи акәын.
Аҵыхәтәантәи аамҭазы аԥсуа зҵаарақәа згәы иҵхоз уахьгы-арахьгы ауаа цәырҵит, аҭоурых, акультура, аекономика уҳәа ирызкны аусумҭақәа ҭрыжьуа иалагеит.
Иагьа аамҭа цазаргьы, аиаша мыӡит, ҳҭоурых аамҭа иазымӡҩеит, аҵабырг зҳәауаз, аиаша иашьҭаз ҟалеит.
Сара сзыхцәажәо аамҭа иаҵанамкуазаргьы абарҭ зхыԥхьаӡара маҷым аусумҭақәа рыхцәажәара салагар сҭахуп, аҭырқәа ныҟәаҩы, аԥсуаа рҭынха Евлиа Челеби 1641 шақәсазы Аԥсны иҟаиҵаз аныҟәара аан ашәҟәы ианиҵаз анҵамҭақәа рыхцәажәара ала. Евлиа Челеби 1611 шықәсазы диит. Дшыҷкәыназ, Африка Европа атәылақәа реиҳарак баны, 1641 шықәсазы, 30 шыкәса дшырҭагылаз Кавказ дааит. Аԥсны дналс-аалсны еимидеит, ианшьцәа аԥсуаа драцәажәеит, излаилшоз ала рыбзазашьа ҭиҵааит. Абра сара ҵаҵӷәыс исымоу Евлиа Челеби Аԥсны иазкны иҟаиҵаз раԥхьаӡатәи анҵамҭақәа ахьракәу амацара акәӡам. Еилкаауп аԥсуа ҵарадырра ҿы, ахәгьы ҳаракны ишьоуп Евлиа аԥсуа ажәақәа раԥхьаӡа ақьаад ианызҵаз, Аԥсны иаҭааз рахьтә аӡәы шиакәу. Идыруп аҽакгьы. Абарҭ анҵамҭақәа акыр абызшәақәа рахь ишеиҭагоу. Аха аиҭагаҩцәа зны-зынла аобиективра рцәыӡны, аиаша иацәхьаҵны, атекст дара ирҭаху адырҳәауан. Сара снапаҿы иҟоуп амшын нырцәтәи ҳара ҳҵарауаҩ ду, арккаҩы, абызшәа дырҩы ҳпоет омар Бигәаа ажәытә османтәи аҭырқәшәа аҟынтә иахьатәи аҭырқәа бызшәахь еиҭеигаз, аоригинал иаҳәауа аарԥшра ада даҽа хықәкык дазымхәыцӡакәа еиҭеигаз атекст. Сгәанала ҳаамҭазтәи аԥсуа ҭоурыхдырҩцәа, Аԥсны ажәытәи аҿатәи рыҭҵаара иазҿлымҳау аҿар абри атекст рдыруазар, даара ихәарҭа духон Евлиа Челеби дызхааныз Аԥсны аҭоурых иашаны аилкааразы.
Аҭоурых хыҵхырҭақәа изладырҵабыргуа ала, уи аамҭазы Амшын Еиқәа агаҿа ишьҭоу Гечрыԥшь аҳабла инаркны аҩада Аибганӡа уааԥсырала иҭәын.
Ҳахәаԥшын аныҟәаҩ иибаз, ианиҵаз:
«Ажәла Чач (Чачба – В.А.) рабиԥара жәа-нызқьҩык рҟынӡа аибашьцәа ӷәӷәақәа рымоуп. Арԥарцәа еилҟьа-еилӷәыцәаа иҟоуп, иԥшӡоуп. Арлан рабиԥара жәа-нызқьҩык аибашьцәа еилҟьақәа рымоуп. Абиԥара Ҵанба жәохә-нызқьҩык рҟынӡа агәымшәақәа рымоуп. Урҭ ирықәнагаҵәҟьаны ирхуп аԥсуа ҳәа ахьыӡ. Ацанба дуқәа жәохә-нызқьҩык еилҟьа-еилӷәыцәаа иҟоу аибашьҩцәа рымоуп, хазы ахылаԥшҩы дрымоуп. Аҭыԥантәи аԥсуа бызшәала урҭ Жәандаа ҳәа ирышьҭоуп. Гечаа раҳҭынра беиоуп, алакә иаҩызоуп рбаҳчақәа. Аҳҭынра еиднакылоит 70 ҳабла, жәа-нызқьҩык рҟынӡа аҽыуаа рымоуп, ҩ-нызқьҩык рҟынӡа бџьарла еибыҭоу аруаа рымоуп. Урҭ рыдгьылҵакыраҿы Ԥсоу аӡиас ыиасуеит, уи ашхәақәа хуп. Ԥсоу аӡиас нырцәгьы-аарцәгьы баҳчароуп. Хавка ақыҭан Занырха захьӡыз нхаҩык ҳисасын. Жәа-уасак ҳзишьит. Асызбал, абысҭа, ашыла, ахырҵәы ҳҿеиҵеит. Ардаа рабиԥара иаҳа ирацәоуп Гечаа раҵкьыс, аха урҭ усҵәҟьа еилҟьаӡам, рыбжеиҳараҩык шәарыцаҩцәоуп, ихәҳахәҭцәоуп. Адини аҵареи рымаӡам. 30 нызқьҩык раҟара ыҟоуп. Ахылаԥшҩы дрымоуп, рысқьала (апорт – В.А.) Ардлар ахьӡуп (Адлер – В.А.). Урҭ рхахьы асаӡ раҳҭынрақәа ыҟоуп.
Асаӡ реиланхарҭақәа: Асаӡ Аҩадахьтәи ргәылацәа-ачерқьезцәеи дареи иахьеизааигәоу аҟнытә рхатәы бызшәа – аԥсшәа еиԥш урҭ рыбызшәагьы рдыруеит. 7000-ҩык рҟынӡа иазыҟаҵоу ар рымоуп. Рлеишәа цәгьоуп. Ардбақәа ақәыршаҳаҭны урҭ рпорт ашҟа атәқәа рыҭиразы икылыргоит, иара убас ирҭиуеит ацха, ацәа. Ҳамышь абиԥара жәа-нызқьҩык иазыҟаҵоу, бџьарла еибыҭоу аилҟьақәа рымоуп.
Аҭырқәа ныҟәаҩы Евлиа Челеби 1641 шықәсазы абра даныҟаз Сҭамԥылынтә, Мысрантә арахь нхара Аԥсныҟа иааз аԥсуа ԥсылманцәа дышрықәшәаз иҩуеит. Уаҩ дҵаар ҟалоит 1641 шықсазы Сҭампыл ма Мысры аԥсуаа ирусзи ҳәа. Иахьагьы иргәалашәоит абра Сҭампыл инхо аԥсуаа ажәабжьны рабдуцәа ирҳәоны ираҳахьаз ажәытәан Ҭоԥҳане ҳәа иахьашьҭоу аҳаблаҿы аԥсуаа шынхоз, нас ихҵәаны Аԥсныҟа ишцаз. Анаҩс иҩуеит: «Кәаташь абиԥара 7000-ҩык еилҟьа-еилӷәыцәаа иҟоу ауаа рымоуп, ахылаԥшыҩыгьы дрымоуп ҳәа.
Абарҭ аԥсуаа егьырҭ излареиԥшым ашырӡ ларҵоит, абысҭа аларуеит, арахә рааӡоит. Арахә рыхьчаразы алым иаҩызоу ала дуқәа рымоуп. Аӡиас Фаше (Фазис) инаркны абранӡа, амшын агаҿа инаваршәны аԥсуаа нхоит. Урҭи ҳареи ҳаиқәшәеит».
Абри астатиаҿы сымч ақәхаргьы иақәымхаргьы зҵаарак сазааҭгылар сҭахуп. Евлиа Челеби ианҵамҭақәа обиективла ирыхцәажәо дарбанзаалак ҵарауаҩык аныҟәаҩ дызлацәажәо афактқәа агәыҩба-ҽыҩбара сырҭоит, ацифрақәагьы иашам имҳәаӡацт. Ус анакәха, урҭ ацифрақәа рыгәра амгара азин ҳаргьы иҳамаӡам. Хыхь ҳазлацәажәаз афактқәа инарыцҵаны аныҟәаҩы абас иҩуеит: Ԥсҳәы ақыҭан анапхгара 7000-ҩык ар рымоуп изыхьчо, Ахҷԥсаа – 10.000-ҩык. Бзыԥ – 7500-ҩык, Халҵысаа – 3000-ҩык». Ари, ҵабыргны иҳадаҳкылауазар ҳара ҳаԥсуа ҭоурыхдырҩцәа Аԥсны аӡхылара ҟалаанӡа инхауаз ауааԥсыра рхыԥхьаӡара 100.000-ҩык иреиҳамызт ҳәа ирҳәауа агәаанагара маҷк аиаша иацәыхароуп. Аԥсны иқәынхоз ауааԥсыра амҳаџьырра ҟалаанӡа рхыԥхьаӡара шәнызқь еиҳамызҭгьы, ицоз рхыԥхьаӡара усҟак зыҟаларызу? Иахьа Аԥсны анҭыҵ 70–80 ҳәынҭкарра рҿы аԥсуаа зынхарызу? 1946 шықәсазы Анкара иҭыҵыз Ислам аинциклопедиа аамҭа кьаҿла а-19-тәи ашәышықәсазы Аԥсны иқәҵыз аԥсуаа, ашәуаа рхыԥхьаӡара 400.000 рҟынӡа инаӡоит заҳәарызи? Ҳара ҳ-Дырмит Гәлиа ду иусумҭа «Аԥсны аҭоурых» аҿы а-тәи ашәышықәсазы Аԥсны аԥсуаа рхыԥхьаӡара 650 нызқьҩык иҟан зиҳәарызи?...
Дарбанзаалакгьы амҳаџьырра иагаз ҳашьцәа ирызкны даҟьак иадамзаргьы изыҩуа, абызшәадырҩы, апоет, аҭоурыхдырҩы иара уи адагьы ауаҩы аамысҭашәа ду, аҳәаанырцә аԥсуа ҭоурых, аԥсуа литература, ҳкультура аӡыргаразы зхы аџьыка ықәызхыз омар Бигәаа дивсыр ҟалаӡом. Ҳҵарауаҩ ду, апрфессор Гьаргь Ӡиӡариа абас иҳәауан, иагьиҩуан: «Ҳара амҳаџьырра иагаз ҳауаажәлар рҭоурых, ркультура, рыбзазашьа мҵакәа иааҩуа аҭоурых бжамҽамуп» ҳәа. Абарҭ дыруаӡәкуп омар.
Сара агәра ганы сыҟоуп иахьа акәымзаргьы уаҵәы ҳаԥсуа ҵарадырраҿы омар иаԥиҵаз арҿиаратә ҭынха аҭҵаара иазкыу «омарологиа» ҳәа аҟәша шыҟалауа. Уи знапаҿы иаазгаша амч ҳауеит ҳара. Ҵарауаҩык иаҳасаб ала омар илиршахьоу сахцәажәарц сгәы иҭаӡам.
Уи иусумҭақәа реиқәыԥхьаӡара мацара даҟьак азхаӡом. Аха иҳәатәуп, уи ауаҩ ихы идыруа дааҟалеижьҭеи, ҷыдала 1930 шықәса инаркны игәы аисра иааҟәыҵаанӡа, аԥсуа бызшәа аҭоурых, акультура, алитература иуаажәлар рыларҵәараҿы, ргәы азыблуа рыҟаҵараҿы лҵшәа дула аусура дшаҿыз. Акыр
инапы иҵиххьоу аусумҭақәа рҿы адунеи аҟны иахьа зыбжьы гауа абызшәақәа рахьтә раԥхьаӡа адунеи иқәнагалаз аԥсуа бызшәа акәӡами ҳәа азҵаара ықәиргылоит, аҭакгьы ҟаиҵоит. Уи диашоума, дҩашьауама аҭак ҟазҵаша абызшәадырҩцәа роуп, аха иара игәаанагарагьы ҵаҵӷәыдаӡам.
омар аԥсуа бызшәа аҷыдарақәа, агьама, ахаара даара иҵауланы идыруеит. Сара саԥхьа иқәуп омар аҭырқәшәахь еиҭеигаз, Баграт Шьынқәба еиҭагамҭа аҟнытә, Гьаргь Чачба иуаз ажәеинраала «Уарада». Аԥсуа игәынқьра, иҵәаабжьы, гәаҵәа уӷраӡамзаргьы ҭырқәшәала уанаԥхьо угәы амырԥшаар ҟалаӡом.
1992 шықәсазы ақырҭуа мпыҵахалаҩцәа-афашистцәа гыгшәыгҵас Аԥсны иақәлеит. Аԥсаҭазы иуҳәозар ҳашьцәа рацәаҩӡаны иахьынхо Ҭырқәтәылан, 70 миллион зхыԥхьаӡара ыҟоу ауааԥсыра, атыгә аҟынӡа инеиз аԥсуаа ирыцхраар зҭахызгьы Аԥсны, аԥсуаа закәыз, ахсаалаҿыҵәҟьа иахьаныз ззымдыруаз рацәаҩын. Урҭ «фатәык», Аԥсны азы дыррак рыҭатәын. Иаалырҟьаны «Аԥсуа ҭоурых адацқәа» ҳәа хьӡыс иаҭаны, брошиура жыцәк аус адиулаоит. Аԥсны аҭоурых аиҭаҳәара иҽаламхалацәакәа «аԥсшәа абызшәақәа зегьы раԥхьа аԥсабара иқәнагалаз бызшәоуп» иҳәоит. Абри атезис ашьақәырӷәӷәаразы аҵарауаҩ Г. Турчанинов аԥсышәала ирцәажәаз Маикоптәи аԥшаах ықәиргылоит. Аԥсуаа, Кавказ иқәынхо ажәлар жәытә-натә аахыс аҳәынҭқарра рыман, абираҟ ныҟәыргон, уи аԥсышәала аҭарчеи ҳәа иашьҭан. Аԥсуаа рыԥсадгьыл Аԥсны анҭыҵгьы идырын. Тунис аҳәынҭқарс иҟаз, ареформа дуқәа ҟазҵаз, Тунуслу Ҳаереҭҭин Ԥашьа даԥсыуан Ламаа дреиуан. Ҭырқәтәыла ахьӡ ҭызгаз, 1932 шықәсазы адунеи зегьы реиҳа иԥшӡаз, Мусҭафа Ататиурк Ҭырқәтәыла аҳәынҭқарра ахада «аԥшӡа» ҳәа ахьӡ ҷыда зиҭаз Қериман Ебжьноу – даԥсуан. Нас Египет, Ҭырқәтәыла амаҵура дуқәа ирхагылаз аԥсуаа шьоукы рыхьӡқәа наҳәаны, абри ауп иахьа Аԥсны захьӡу атәыла иҳәоит омар.
Даҽа усумҭак Аԥсны аҭоурых еиҭазҳәо иахьӡуп «османтәи аимпериаҿы атәқәа рылахәҳахәҭра». Ари Ехуд Ҭоледано ҳәа Америкатәик иҩуеит, 1980 шықәсазы. 1994 шықәсазы аҭырқәшәахь еиҭаганы Сҭампыл иҭрыжьуеит. Африка Кавказ уҳәа 19-тәи ашәышықәсазы ҭауади-аамсҭеи малрҳагас ирымаз атәқәа рылахәҳахәҭра иазкны аинтерес змоу ахҭысқәа ртәы ҭиҵаауеит автор. Ҳәарада ари ицәаԥҽыгаз аҵас амҽхак ҭбаан, аҭыԥ ӷәӷәа ааннакылон Аԥсны аԥсҭазаараҿы. Е.Ҭоледано ари гәамҭаӡакәа давымсит. «Аԥсуа феодалцәа ирҭиуаз атәқәа, имҵадырсыз ахәыҷқәа, иртҟәаз ауаа анрымпыҵанҵәалак дара ирхьыԥшыз анхаҩцәа, ма ргәылара ақыҭаҿы инхоз рҭынхацәа рхәыҷқәа рыцәӡаны ирҭиуан», ҳәа иҩуеит автор. Аԥсуа феодалцәа зны-зынлагьы аҭитә рыԥшауан ргәылара осамнтәи аимпериаҿы, нас аҭырқәа, аурыс ҭуџьарцәа ираадырхәауан. 1865 шықәсазы Ԥуҭ иҟаз османтәи аконсул Урыстәылаҟа ашәҟәы иҩуан, «Аԥсуаа имҵарсны иргаз, нас аурыс ҭуџьарцәа ираадырхәаз аҭырқәцәа рырхынҳәра иацхраарацы». Анаҩс Е. Ҭоледано иҩуеит: «Ҭырқәтәыла иаанагаз аԥсуа феодалцәа раагарҭа нҵәауа ианалага, Аԥсны ианыҟаз ирымаз аҳратәратә еизыҟазаашьақәа уа Ҭырқәтәылан ишьақәдыргыларцы рҽазыркит.
1878 шықәсазы Кастамону ақалақь аусӡбара ашҟа ашәҟәы аларгалеит, арҭ анхацәа Аԥсны ҳаныҟазгьы ҳара иаҳхьыԥшын, араагьы ҳамаҵ рулароуп, ҳхәы ааргалароуп» ҳәа. Аха аус иахәаԥшыз аусӡбацәа ҭауади-аамсҭеи ирыдымгылеит. Абри аҩыза ахҭысқәа аҭыԥ рыман Ҭрабзон, Сивас уҳәа аԥсуаа ахьынхоз агуберниақәа рҿы, аха аусӡбацәа анхацәа ракәын издырҵоз.
Ҭоледано атҟәацәа рлахьынҵа инарҵауланы дазааҭгылоит. Арԥарцәа иаразнак асулҭан ир рҿы арра маҵура ахысразы иалырԥшаауан. Иаҳа иуадаҩын аҭыԥҳацәа рлахьынҵа. Урҭ алыркааун рықәра, рыплан, реиҿкаашьа аԥыжәара аҭаны.
Еиҳа рыхә цәгьан 14 шықәса зхыҵуаз аҭыԥҳацәа. Иреиӷьӡақәаз асулҭан иҳарем азы иалырԥшаауан. Урҭ ирышьҭагылан аҩнразы, аҭаацәара алаларазы иалырԥшаауаз, нас аҳҭынра амаҵаура иазыркуаз.
Сҭампыл ақалақь аҿы аҳҭынра дуқәа ирымадаз аҳәса аҭыԥҳа ԥшӡақәа аархәон, нас аамысҭашәара-аҵас, ахымҩаԥгашьа бзиақәа дырҵаны, асулҭан иҳарем иадырхәҳауан.
19-тәи ашәышықәса аҩбатәи азбжазы Урыстәылеи Англиеи рпрогрессивтә мчқәа рымчхарала атәқәа рыла ахәҳахәҭра акырӡа иаанкылан Кавказ. Аха асулҭан иҭахрақәа ҳәаа рымамызт. Аҭырқәа ир ҵыхәаԥҵәарада аибашьцәа аҭахын. Урҭ рхарҭәааразы аԥсуаа-кавказаа ирыцназгауаз даҽа шьоукы шыҟамыз асулҭан агәра идыргеит ар рнапхгаҩцәа. Атәқәа рыла ахәҳахәҭра занааҭс измаз аҭырқәа цәыгьхәыцҩцәа Кавказынтә зыԥсадгьыл иахыгаз аҿар рыла ихадырҭәаарц рыӡбеит асулҭан ир. Ҳәарада зегьы реиҳа аԥыжәара зырҭауаз аԥсуааи ачерқьезцәеи ракәын. Ҭоледано дазааҭгылоит асулҭан иканцелариеи Кониа ақалақь агубернотори ирыбжьаз маӡалатәи ашәҟәыҩыра. Ара инхауаз кавказынтә иахгаз аԥсуааи адыгацәеи ракәын.
Асекретариат аиҳабы Суреа Ԥашьа адҵа ҟаиҵауан, «аҳҭынра 14 шықәса иреиҳам, згәы бзиоу, иԥшӡоу Кавказтәи аҭыԥҳацәа рыла ихадыртәааларацы. Урҭ уаҩы иахьиԥшаауа ашьхарауа мҳаџьырцәа рыҩныҵҟа шакәу» иҩуан асекретариат ахада.
(Е. Ҭоледано. Иарбоу аусумҭа. Ад. 155).
«Аҳәынҭқарреи, адини, османтәи аимпериеи, ашьаҳтәи Ирани рҿы» ахьӡуп 1999 шықәсазы Сҭампыл иҭыҵыз ажурналист ду Ҭаха Лацәышба ишәҟәы. Ари аусумҭа ҷыдала Аԥсны иазкӡам, аха Ҭаха Аԥсны иамадоу убас хҭысқәак рыӡбахә иҳәоит дрылацәажәоит ухәы ужьы қақаӡа еиланаргылауа, удақәа улнарԥсаауа аҟынӡа.
«Аҟәа ақалақь ахылаԥшҩы-агубернатор Ирантәи ашьаҳ ашәҟәы изиҩуеит, дҵаауеит. «Аҟәа инхауа ауааԥсыра рхыԥхьаӡара азҳашьа шәарҭахар ҟалауеит, ԥсыхәас иаҭатәузи» ҳәа. Шьаҳ Аббас Џьамтәыла аиҳабы аҳәагәаҵәа зыӷраз, ауаҩы ирыцҳашьара ззымдыруаз ауаҩы, Аҟәа ақалақь агубернатор иара иахь иҟаиҵаз азцаара аҭак абас иҟаиҵоит: «Аҟәа ауааԥсыра рыхәҭак рыхқәа рхышәцҟьаала, убыс ала рхыԥхьаӡара аанкылахоит» ҳәа. Изыхьҟьазаалакгьы ашьаҳ абри идҵа нагӡамхеит. Сара абри аҩыза агыгшәыгтә цәаҩа зҟазшьаз Џьамтәыла аиҳабы иуаҩышьаз аилкаара сашьҭалеит. Шьаҳ Аббас изку аҩырақәа абас ала дазҟазшьагәарҭауеит: «Уи агыгшәыг аӡәы даницәымӷахалак, ма игәаӷ аниклак, агәараҳәа аӡы ахьеилашуаз ақәаб дылҭажьны дижәуан, убас ала иԥсы ааихихуан. Аббас иаб Џьамтәыла деиҳабын. Аббас иаб дышьны, иаб иҭыԥаҿы днеиуеит, Џьамтәыла аҳәанҭқарс дҟалоит. Ишааиуаз, Аббас иԥа анизҳа, иҭыԥ ицәигар ҳәа дшәаны иҷкәын дыдиршьуеит». Аха ара сара хықәкыс исымоу Шаҳ Аббас игыгшәыгра ақәыӡбара, уи уамашәа абара амацара акәӡам. Шьаҳ Аббас ақәыџьма итәы еилкауп, аха еилкаам зҵаарақәак ыҟоуп: Шьаҳ Аббас диит 1557 шықәсазы. Џьамтәыла дахагылеит 1587 шықәсазы. 1555 шықәсазы османтәи
аимпериеи Џьамтәылеи реиқәшаҳаҭрала Аԥсны Ҭырқәтәыла анапы аҵаҟа иҟалеит, Шьаҳ Аббас Аԥсны аусқәа рыӡбара азин имаӡамызт. Шаҳ Аббас хьаас изимази Аҟәа иаланхауаз ауааԥсыра рхыԥхьаӡара азҳара? Даҽакгьы, агәыҩбара узҭауа азҵаара. Аҟәа иаланхауаз ауааԥсыра рхыԥхьаӡара заҟарахарызеи усҟантәи аамҭазы Џьамтәыла ашәарҭа иҭанаргыларатәы?
Аҭакқәа рыҭара зықәнагауа азҵаарақәа рацәоуп.
Ҷыдала иазааҭгылатәуп 1920 шықәсазы Ҭырқәтәыла амилаҭтә хақәиҭратә ҵысра ԥызас иамаз Гази Мусҭафа Кемаль пашьа идҵала Нхыҵ Кавказ иаашьҭыз агәыԥ ирылаз аԥсуа Мысҭафа Быҭәба иҵакы. Уи агәыԥ хадас ашаԥсыӷ Исмаил Ҳаккы Беркок дызмаз дҵас ирымаз ашьхаруаа ихьыԥшым аҳәынҭқарра аиҿкаараҿы рықәԥара ацхыраара аҭара акәын. Мысҭафа Быҭәба ҷыдала даҽа гәҭакыкгьы иман. Уи агәҭакы-зыӡбахә иаҳахьаз, аха блала иимбацыз иабацәа рыԥсадгьыл Аԥсны анықәыԥшра, иашьцәа аԥсуааи иареи реибабара акәын. Абри аамҭа иақәыршәаны зыԥсадгьыл ахь ихынҳәыр зҭахыз ашьхаруаа ацхыраара рыҭара хықәкыс иҟаҵаны Ҭырқәтәылаҟа ишьҭын аԥсуаа револиционер еиҿамгылақәа Ефрем Ешба, Нестор Лакоба, Иса Габечиа. Урҭ ԥхьарҭас ирыман анхаҩы Шәлиман Бганба иҩны. Ари аԥсуа нхаҩы имаҭацәа Ардаҳани Ардашьани Бганаа раб иҳәауаны иахьагьы иргәалашәоит Рауф Ашьхаруа инаиркны аԥсуа мҳаџьырцәа уахгьы-ҽынгьы ҵыхәаԥҵәарада Нестор Лакоба ишиҭаауаз, Нестор иҟаиҵауаз абжьагарақәа. М. Быҭәба 7–8 мзы дыҟан Нхыҵ-Кавказ. Убрантә даныханҳә аханатә игәы ишҭеикыз еиԥш Аԥсны дааит. Араҟа ақыҭақәа днарылс-аарлысны аԥсуаа ибеит, анхацәа рнаҩсгьы, аԥсуа интеллигенциа ахаҭарнак хатәрақәа дрықәшәеит. Дырмит Гәлиа, Самсон Ҷанба, Платон Ҷкадуа, Мушьни Ҳашба уҳәа, еибабеит драцәажәеит. М. Быҭәба Ҭырқәтәылаҟа даныхынҳә «Кавказтәи сгәалашәарақәа» ҳәа Кавказ Аԥсны иибаз иаҳаз зегьы зынирԥшыз, 130 даҟьа иҟаз ашәҟәы иҩит. Рыцҳарас иҟалаз Мысҭафа иԥсы ахьанӡаҭаз ари ашәҟәы зҭымҵит. Ианиҩы ашьҭахь 70 шықәса анҵы иашьа гәақьа орҳан Быҭәбеи, алицеи арҵаҩы, адыгьа Аҳмеҭ Џьевдеҭ Џьанбулаҭи ашәҟәы ажәытә аҭырқәшәа аҟнытә аҿатә ахь еиҭаганы иҭрыжьит. Макьана исызҭмыжьцзаргьы, саргьы ари аусумҭа аурыс бызшәахь еиҭазгеит.
Кавказ иҟазаара иалагӡаны Мысҭафа арымӡаа ашьхаруаа драцәажәеит, ибеит рыуаҩшьа, рҟазшьа, рысасдкылашьа, рхымҩаԥгашьа, ахақәиҭразы ақәԥра ишазыҟоу, ишазыҟаҵоу. Абарҭ зегьы гәынкыланы, анализ рзуны дрыхцәажәоит зыӡбахә ҳамоу иусумҭа аҿы. Ҭырқәтәыла ашьхаруаа иахьагьы рыгәҭа дгылоушәа илацәажәоит Мысҭафа иааигәаны дыздыруаз иуаҩышьа, иҟазшьа, идунеихәаԥшышьа, аԥсуаразы хеигӡара шизымдыруаз рҳәоит. Аԥсны иашьцәа баны даныхынҳә уи иҭынха ааигәа Сади Быҭәба излеиҳәо ала ажурнал ҭижьуа далагеит. Уи ианиҵауаз аиҳараӡак Аԥсны аԥсҭазаара, акультура, Д. Гәлиа, С. Ҷанба уҳәа рҩымҭақәа ракәын. Мысҭафа 1919 шықәсазы Ҭырқәтәыла инхоз аԥсуаа рзы аԥсышәала анбан ҟаиҵеит, алагамҭа классқәа рзы арҵага шәҟәы ҭижьит. Мысҭафа Галаҭасараи алицеи аҿы рҵаҩыс аус иуан, уи ашьҭахь Бешикташь аԥсуаа рхеидкыла еиҿнакааз «Ачерқьез ҭыԥҳацәа рышкол» деиҳабны дыҟан. Абра аимак роуит иҩызцәеи иареи. Мысҭафа ахәыҷқәа аԥсышәала иаҳарԥхьалап ҳәа дықәгылеит. Аԥсуа нбан уеизгьы иҭижьхьан. Абри даахдырҟьан, аҵашьыцҩцәа «амилаҭеилыхҩы» ҳәа ахара лаидҵаны, Ҭырқәтәыла аҩнуҵҟа аусура азин имамкәа, атәыла далымҵыр ҟамлауа дааҭадыргылеит.
Мысҭафа Быҭәба аԥсуаразы иқәԥоз, аԥсуаа ԥызара рзызуаз аӡәы иакәны дыҟан, аха аԥсынҵры имоуит. 1946 шықәсазы иуадаҩмыз хьаак ааизцәырҵын, уи акәхеит дагеит.
«Кавказ аҭоурых» ахьӡуп 1920 шықәсазы Мысҭафа Быҭәба Азиз Мқер-иԥа уҳәа Кавказтәи рныҟәараан хадас ирымаз, нас аинралра аҟынӡа зызҳаз ашаԥсыӷ, аҭоурыхҭҵааҩы Исмаил Ҳаккы Беркок ишәҟәы 1958 шықәсазы иҭыҵыз. Аԥсуаагьы адыгьацәагьы рҭоурых аԥыжәара наҭаны, Исмаил Беркок мраҭашәаратәи Кавказ ашьхаруаа рҭоурых аҭҵаараҿы раԥхьаӡатәи ашьаҿа хатәра ҟазҵаз аӡәы иоуп ҳәа дырԥхьаӡоит Кавказ ажәлар ржәытәи рҿатәи иазҿлымҳау Ҭырқәтәылатәи аԥхьаҩцәа. Ари аусумҭаҿы угәы узырхьуа Аԥсни, аԥсуааи, ашьхаруааи рҭоурых иазкны уаҩы зинтерес икыша алкаақәа рышьақәырӷәӷәаразы И. Беркок ахыҵхырҭақәа ахьынтәааигауа арбам ашәҟәаҿы.
Исмаил Беркок 1964 шықәсазы иԥсҭазаара далҵит. Сара Ҭырқәтәыла 1994 шықәсазы усура снеит. Абри сызлацәажәо аусумҭа 1965 шықәсазы Москва Ленин ихьӡ зхыз абиблиотекаҿы сҽаназыҟасҵоз, исԥыхьашәан саԥхьахьан. Сышнеицәҟьаз Исмаил Беркок иҭаца Илкнур дыԥшааны слазҵааит абарҭ ахыҵхырҭақәа рамырбара маӡас иамоузи ҳәа. Сара сызҵаара аҭак имыруадаҩӡакәа иҟалҵеит: Ашәҟәы аҿыгҳара аҟынӡа ахыҵхарҭақәа рарбара аҭыԥ ргауан, ахә анаҳзышьҭымх, иамаҳхит лҳәеит.
Исмаил Беркок а-16-тәи ашәышықәсазы Кавказ иқәынхоз ашьхаруаа рхыԥхьаӡара далацәажәо, убас алкаа ҟаиҵоит. Абри аамҭазы Кавказ амраҭашәаратәи адгьылҵакыраҿы инхоз адыгьааи аԥсуааи рхыԥхьаӡара 2.500.000-ҩык рҟынӡа инаӡауан ҳәа. Евлиа Челеби Аԥсны иныҟәараан иҟаиҵаз анҵамҭақәа ирҿаҳарԥшуазар арҭ ахыԥхьаӡарақәа еиҿагылаӡом, еизааигәоуп ҳәа уаҩы агәаанагара имоур ҟалаӡом.
Даҽа зҵаарак Исмаил Беркок иқәиргылауа. Ишдыру еиԥш аԥсуа ҵарауаа, иҵарауаамгьы, абаскцәа Испаниа, Франциа, Америка иҟоу зынӡа иаԥсуаауп рымҳәозаргьы, аԥсуаа ирзааигәаны ирыԥхьаӡоит. И. Беркок абас азҵаара ықәиргылоит ҳазлацәажәо иусумҭаҿы: ирзеилоузи аԥсуааи абаскцәеи ҳәа, аҭакгьы иара иҟаиҵоит: Анкьаӡа зны, ҳара ҳера ҟалаанӡа абаскцәа ахьынхоз Пиринеитәи адгьылбжьаха нырмыжьыр, иқәымҵыр ҟамлауа иҟалеит. Испаниаҟа ицаз рыхьыӡ баскхеит, Кавказ алызхыз аԥсуаахеит иҳәоит автор. Ари агәанаагара зда царҭа амам гәаанагара иашоуп узымҳәозаргьы, аҵарадырраҿы алацәажәара азин амоуп ҳәа сгәы иаанагоит сара.
Ҭырқәтәыла Кавказаа рыҩнуҵҟа аԥсуа ҭоурых, акультура, аԥсуа ҵарадырра аӡыргараҿы аџьабаа рацәаны ибоит, алҵшәа бзиагьы ааирԥшуеит, акыр шықәса Кавказ ашьхаруаа рхеидкыла хадара азызуаз ашьхаруа Мухеҭҭин Гьечба. Зегьы раԥхьаӡагьы иазгәаҭатәуп иара ихаҭа ииҩуа, еиҭеигауа Аԥсны иҭыҵуа аҭоурыхтә, асахьаркыратә литература анаҩсангьы даара иҳаракны зыхә ушьаша аус ду дшаҿу. Анкара ақалақь аҿы еиҿкааны имоуп Кавказ ашьхаруаа ирызкны иҭыҵуа, ҷыдала Аԥсны, аԥсуаа ирызкны иҭыҵуа алитература зегьы ахьеидикылауа абиблиотека. Уи анаҩс 1993 шықәса азы Москва иҭыҵыз «Аԥсны иазкны ашәҟәы шкәакәа» ҭырқәа бызшәала аиҭагара еиҿикааит. Сара маҷк сицхраазаргьы, иара иџьабаа рацәоуп акырӡа. Уи авторцәа апр. Р. Флоренски, ажурналист Т. Шутова (И. Воронов дҭахахьан) Ҭырқәтәыла инаганы, аԥхьаҩцәеи дареи реиԥылара еиҿикааит. М. Гьечба имоуп ихатәы усумҭақәагьы. Убарҭ рахьтә сара
сгәанала реиҳа ихатәроу аусумҭа «Ҭырқәтәыла амилаҭтә хақәиҭратә қәԥараҿы ачерқьезцәа рроль» захьӡу иусумҭа 1996 шықәсазы Сҭампыл иҭыҵыз. Ажәақәак ахысҳәаар сҭахуп. «Асалҭанат ахҳәаны ареспублика ашьақәыргыларазы ақәԥара хадара азызуаз Кемаль ԥашьа идгыланы еибашьуаз афырхацәа дасу ирықәнагоу ахәшьара рыҭауа, абарҭ 20-ҩык рахьтә 11-ҩык шчерқьезцәаз, ачерқьезцәа рахьтә аиҳараҩык шаԥсуааз: Рауф Ашьхаруа, Азиз Мқер-иԥа, Музафер Ачба, Маршьан Емир уҳәа реиԥш иҟаз ракәын. Убарҭ рахьтә Рауф Ашьхаруа (орбаи) атәылаҿы ареспублика анеиҿыркаа раԥхьаӡатәи атәыла аԥыза-министрс иҟаз иара иакәын. Аԥсҭазаара алагамҭа шамоу еиԥш анҵәамҭагьы амоуп. Рауф 1964 шықәсазы иԥсҭазаара далҵит. 60-ҩык Ҭырқәтәыла аҳәынҭқарра амаҵ зуаз анышә иахьамардауаз Анкара анышәынҭраҿы Рауф Ашьхаруа аҭыԥ имоит», абас иҳәоит Мухеҭҭин Гьечба.
Аԥхьаҩ идыруазар сҭахуп Рауф иашьа ааигәа Али Рза Ашьхаруеи сареи иааигәаны ҳшеибадыруаз. Уи иоуп Рауф иқьашана ахьыҟоу Мердеван Кои сганы исзырба. Ара иҟоуп Ашьхаруаа рҭаацәаратә нышәынҭра.
Аԥсны аԥсуара иамадоу аныҳәақәа раан, сара Аԥсны иазықәԥо аҩызцәа еидкыланы – Ирфан Аргәын (акомитет ахантәаҩы) Гиундуз Гьечба, Ардашьан Бганба, Иурдаер Маршьан уҳәа ашәҭ шьыҵәарақәа наганы Рауф иҳаҭгәын иқәҳҵоит. Зны-зынлагьы Аԥснынтә делегациак анаҳҭаауа аҭырқәа чынуаа алархәны агәалашәаратә митингқәа мҩаԥаагоит. Абарҭ амитингқәа Рауф ихьыӡ ахамшҭразы итрадицианы иҟалар ақәнагоуп. «Ус егьа иҟазаргьы, Ҭырқәтәыла раԥхьатәи ареспублика аԥыза-министр иқәнагоу аҩаӡара аҟынӡа ихьыӡ шьҭыхым». Абарҭқәа игәы иаланы исеиҳәон Рауф иҭынха, атипографиа аиҳабы Ашхаруа Али Рза. Рауф иԥсра амҩа дықәын, Али Рза иԥсуаз иашьа дибарацы днеит. «Сгәы ихыжәха иаланы, сынарцә мҩа сықәлоит, сыуаажәлар аԥсуаа рзы ирхамшҭуа акгьы ахыҟасымҵаз», – иҳәеит Рауф. Уи акәхеит илацәақәа неиқәиԥсеит. Аԥсыжра аҽны аԥсуагьы, адыгьагьы, аҭырқәагьы рҿи рылаӷырӡи рзеиқәкуамызт. Убас рҭынха дук еиԥш ргәы далырхит Рауф.
Иоздемир Исмелиа забдуцәа Ашәтәыларха иҭыҵны Ҭырқәтәыла иагаз ашәуаа дырхылҵшьҭроуп. Занааҭла уи диуриступ, аҳәынҭқарратә усҳәарҭақәа рҿы азакәан ахьчаразы акыр аус иухьеит. Аха уи изанааҭ инамаданы Аԥсны аҭоурых, аԥсуа фольклор, лымкаала Нарҭаа репос, аубыхцәа рҭоурых, рбызшәа уҳәа аҭҵаарақәа дрызҿлымҳауп. 1996 шықәсазы иҭижьиз «Амифалогиеи Нарҭааи» захьӡу иусумҭак аԥхьажәаҿы афольклор дырҩы Фаҳри Ҳуваш излаиҩуа ала: «Иоздемир Исмелиа Кавказ амифологиа аҭҵаараҿы амҩа ҭбаа ылихит. Уи ирҿиамҭақәа рыла ҵарауаҩ хатәраны ихы ааирԥшит. Кавказ афольклористцәа дуқәа Асқер Гадагатль, Владимир Мерамкулов, Шалуа Инал-иԥа днарывагылоит». 1999 шықәсазы иҭыҵыз даҽа иусумҭа «Адунеи амифологиеи Нарҭааи» захьӡу аҿы И. Исмелиа ииашам, анаукатә шьаҭа амам ҳәа иԥхьаӡоит афранцыз ҵарауаҩ Георгес Диумизиль, Нарҭаа репос ахы ахьыҵҵыз Иран ма Монголиа ауп ҳәа ишьақәирӷәӷәауа агәаанагара.
Ишазгәаҳҭахьоу еиԥш И. Исмелиа ииаӡааз аубых бызшәа ҭиҵаауеит. «Аубых бызшәа аӡра хырԥашьа змамыз акы акәын. Хеҭтәи, Шумертәи, Хуриттәи, Урартутәи абызшәақәа шыӡыз еиԥш иӡыз акы ауп» иҳәоит. Аубых бызшәа беиарас бзиарас иамаз зегьы аԥсуа бызшәеи адыгьа бызшәеи ирнаҭеит, ирзыннажьит, анкьаӡа зны алаҭин бызшәа аиталиан, афранцыз, аиспан, апортугал бызшәақәа
ахылҿиааны иара ахаҭа шиаӡааз еиԥш, аубых бызшәагьы аԥсуа бызшәеи адыгьа бызшәеи рҿианы ииаӡааит», иҳәоит. Исмелиа Иоздемир ари иара ихатә гәанаагара ауп, ари аҿагылара ҟалаӡом иҳәаӡом. Иҟалап аҵарадырраҿы абызшәа дырҩцәа рҿы ари аҩыза агәаанагара уалацәажәар ҟалауазаргьы.
Сара схаҭа сбызшәадырҩӡам, аха аубых бызшәа аиаӡаараҿы аԥсуаагьы адыгьацәагьы иаҳхароу ыҟоушәа избоит. Амрагыларахьтә аԥсуаа амраҭашәарахьтә адыгьацәа рыбызшәа амч иаҳа иӷәӷәамзи, ладагьы ҩадагьы аубых бызшәа илахаԥан ирыҵадырӡит, ирхәаҽит. Ари сара схаҭа сгәаанагароуп.
Фатиҳ Ҭәанба декономиступ, аха ажурналистикаҿы ихы ԥишәоит, иҟаиҵахьогьы маҷӡам. Аԥсны адгыларазы Кавказтәи акомитет Сҭампыл ианеиҿыркаа, уи алахәыла иакәын. Нас нхара иԥсадгьыл ашҟа Аԥсныҟа дааит, ара аҭаацәара далалеит, аха Аԥсны ишьапы изамыркит. Аибашьра ашьҭахь 2-3 шәҟәы иҩит, иҭижьит. Абарҭ аусумҭақәа рахьтә акы «Ҭырқәтәылатәи аԥсуаа» захьӡу сазааҭгылар сҭахуп. «Ажәа ахы мҳәакәа аҵыхәа узҳәом» рҳәоит аԥсуаа. Ақырҭуа мпыҵахалаҩцәа Аԥсны ианақәла гәыԥҩык ҳаҷкәынцәа Смыр Рушьбеи, Фениа Аҩӡԥҳа, Мирод Гәажәба, Ерим Чқәа дҵа ҷыдак рыҭаны Ҭырқәтәыла инхо ҳашьцәа рахь ишьҭын. Урҭ ируалын 100 нызқьла ҳаԥсуаа ахьынхоз ақалақьқәа ақыҭақәа рҿы инеины ҳашьцәа Аԥсны аибашьра ахҭысқәа рыӡбахә рарҳәарацы. Акомитет адҵа ала абри агәыԥ мҩаԥигон Фатиҳ Тәанба, акомитет алахәыла. Абри агәыԥ 25 мшы Ҭырқәтәыла иҟан. Абри аамҭа иалагӡаны имыцәа имтәа, аԥсуаа ахьынхоз аиланхарҭақәа реиҳарак рҿы инеины ауаа рбеит, ирацәажәеит. Фатиҳ абарҭ ақыҭақәа аԥсышәала рыхьӡқәа аниҵеит, ҵарауаҩык еиԥш инҭырҳәцааны амшынҵа мҩаԥигон, қыҭоума қалақьума инхоз ауааԥсыра рҭоурыхтә аԥсуа жәлақәа, иахьҭыҵыз, иахьынхоз аҭыԥқәа рыхьыӡқәа аниҵеит. Абри зегьы анирԥшеит 2009 шықәсазы иҭыҵыз аусумҭа «Ҭырқәтәылатәи аԥсуаа».
Аԥсуа сахьаркыратә литература ашьаҭаркҩы Дырмит Гәлиа иԥсҭазаара далҵижьҭеи 20 шықәса аҵразы аԥсуа литература аԥхьаҩ бзиа Ерол Қәҭелиа иааркьаҿны апатриарх ибиографиеи, аԥсуа сахьаркыратә литература аҭоурыхи ҩны 1980 шықәсазы, усҟан ачерқьезцәа ркультуратә хеидкыла иҭнажьуаз ажурнал «Нибеџьаӷу» ианиҵеит. Иара убри аномер аҿы икьыԥхьын Д. Гәлиа иажәеинраалақәа «Сыԥсадгьыл» «Ахшыҩи, аҵареи, амчи». Иара убри ашәқәсан Ерол Қәтелиа еиҭагамҭаны агазеҭ «орҭа доӷу» аҿы икьыԥхьын апатриарх иажәабжь пшаах «Атәым жәҩан аҵаҟа».
1998 шықәса аахыс Аԥсны ашәҟәыҩҩцәа реидгыла иалоу Маҳинур Папԥҳаи Ҳакы Қапбеи еицҭрыжьит «Д. Гәлеи имарымажахаз аԥсуа литературеи» захьӡу брошурак. Уи иануп Дырмит Гәлиа ибиографиеи исахьеи иара убас иажәабжь кьаҿқәа алԥшааны, Аԥсназы адыррақәа, апоет иажәеинраалақәа ԥыҭк, насгьы омар Бигәаа Д. Гәлиа изкны ииҩыз ажәеинраала «Игоит аԥсуа ибжьы».
Ҭырқәтәыла аҵарадырратә ԥсҭазаараҿы Аԥсны аҭоурых аԥсуа сахьаркыратә литература аӡыргара азҵаара ҳаналацәажәауа Махинур Папԥҳа лыӡбахә ажәак ҩажәак рыла иҳәаны ҳналывсыр уи аҭоурых иҳананамыжьуа гәнаҳара дууп. Зегьы раԥхьаӡагьы иазгәаҭатәу уи ҳарккаҩы, ҳпоет, ҳбызшәадырҩы омар Бигәаа иҵаҩы, имҩа иқәу, уахгьы-ҽынгьы ааԥсарак хьаас имкӡакәа аусура дшаҿу. Аԥсны аԥсышәала иҭыҵуа аусумҭақәа реиҭагара акәзааит, лхатә усумҭақәа ракәзааит, афольклортә ҳәамҭақәа реизгара акәзааит, ишырҳәо еиԥш Маҳинур лнапы иҵылхуа аусумҭақәа ааизгазар «аӷба иазырҵысуам».
Аиҭагара атәы ҳаналацәажәо, зегьы раԥхьаӡа иазгәаҭатәуп ари ажанр Маҳинур дызлалагаз Аԥсны жәлар рпоет Баграт Шьынқәба иҭоурыхтә роман «Ацынҵәарах» аиҭагара ала шакәу. Изыхҟьазаалак уи акьыԥхь амбазаргьы Ҭырқәтәылан раԥхьаӡа еиҭазгаз лара лоуп. Анаҩс аҭоурыхдырҩы Валери Бигәаа иусумҭа «Аԥсны аҭоурых», Б. Шьынқәба «Абрыскьыл», академик Сергеи Зыхәба «Аԥсуа лакәқәа», ашәҟәыҩы Витали Амаршьан иҭоурыхтә роман «Аԥсҳа Леон» аҵарауаа Шалуа Инал-иԥа, Константин Шьаҟрыл, Баграт Шьинқәба еиқәдыршәаз «Нарҭ Сасрыҟәеи 99-ҩык уи иашьцәеи» уҳәа аусумҭақәа еиҭалгеит. Маҳинур иара убас илымоуп лхатә наукатә усумҭақәа. «Раԥхьатәи асахьаҭыхҩы Меҳри Ачба» лыԥсҭазаареи лырҿиареи ирызку, иара убас «Аԥсилиа нас Ҵабал» захьӡу анаукатә еилкааратә усумҭа. «Анкьаӡа зны Аԥсны иакультуратә политикатә центрны иҟаз Ҵабал Аԥсилиа иаҳҭнықалақьын» лҳәоит М. Папԥҳа лусумҭа аԥхьажәаҿы. Ҵабал иаҳа лгәыбылра заду, хылҵшьҭрала лабдуцәа уауп иахьҭыҵыз. Аԥсны аҳәынҭқарратә музеи архив аҿы ишьҭоуп 1867 шықәсазы Кәадры аиҩхаа Дал, Ҵабал, Чҳалҭа, Ажара, Сакьан, Гьанҵәыш уҳәа иҭыҵыз аԥсуаа рыхьӡқәа зну ашәҟәы.
Абри ашәҟәаҿы Маҳинур илыԥшааит Ҵабалынтәи иҭыҵны Ҭырқәтәылаҟа ицаз рабиԥара, иахьҭыҵыз ақыҭа ахьыӡ, лыжәлантәқәа заҟаҩы ҭыҵыз. Уа Ҭырқәтәыла Кәадры аҩхаа иҭыҵыз ахьынхо, аԥсуаа Ҵабал ҳәа иашьҭоуп. Абри зыӡбахә ҳамоу ахьӡынҵа Маҳинур лусумҭа «Аԥсилиа нас Ҵабал» иагәылалҵеит. Абри ахьӡынҵала Ҭырқәтәыла инхо аӡәырҩы Ҵабалаа иахьҭыҵыз ақыҭақәа рыхьӡқәа, абиԥарала изеиоу, изҭынхоу шьақәдыргылоит.
Маҳинур лықәра маҷуп, лгәы бзиоуп, аусуразы агәазыҳәара ду лымоуп, уахгьы-ҽынгьы аусура даҿуп, лаԥхьаҟа ақәҿиара дуқәа лзыԥшуп.
Аиҭагақәа рыӡбахә анаҳҳәауа хымԥада иазааҭгылатәуп раԥхьаӡа акәны амшын нырцәтәи ҳашьцәа аԥсуа ҵарадырра, ажәытә-аҿатә, аԥсуа культура злардырыз, излагәныркылаз Ҳаири Қәҭарба еиҭеигаз аҵарауаа, апрофессорцәа Иура Аргәын, Гьаргь Амҷба русумҭақәа «Аԥсны аԥсҭазаареи акультуреи» «Алазқәеи аԥсуааи» рыла шакәу.
Ҳаири Қәҭарба ихьӡ анаҳҳәа, уи иҟаиҵауа аиҭагамҭақәа рымацара рыла акәӡам аԥхьаҩцәа дызлардыруа. Аӡбахә ҳәатәуп иусумҭа «Ачерқьезқәа», иҩит ароман, ԥшь-шәҟәык рыла ишьақәгылоу, аԥсуа мҳаџьыр Ҭырқәтәылатәи иԥсҭазаара иазкны, иара убас еиҭаганы иҭижьит Б. Шьынқәба иҭоурыхтә роман «Ацынҵәарах» аҟнытә ароман афырхаҵа Заурҟан Золак атәым дгьыл аҿы иԥсҭазаара атәы зҳәо ахы. Ҳаири Қәҭарба убри адагьы иҭижьуан ажурнал «Алашара», аха зегьы рацкьыс еиӷьны иҟаиҵаз, аҵыхәтәан иԥсадгьыл ахь Аԥсныҟа дааит наӡаӡа нхара!
Аҩымҭа абас ала салгар сҭахуп, аха акәаԥ аргылара сгәы иҭаӡам, избан акәзар Ҭырқәтәылан омар Бигәаа имҩа иқәу рацәаҩуп: Ҭерим Мысырли, Бадра Ашәба, Сефер Берзег, Меҳмеҭ Ажәанба, Азиз Мқер-иԥа, Чҟалапуа Маҳмуд, Лутфи Ацанба, Шинасси Ҭраԥшь, Сафер Ажьиба, Ҭаифун Ақаҩба уҳәа.
Уара иуҳәауа амацарала иҟалаӡом, анцәагьы иуциҳәароуп. Уи игәаԥхар абарҭ зегьы ԥхьаҟа ирыхәҭоу ажәақәак рхысҳәаар сҭахуп. Анцәа ҳахьигӡааит!
Араҟа иаагоу атекстқәа аниҵеит арҵаҩы Иван Гәлиа. Ах-текстк анҵоуп Аҟәатәи аокруг Кәыдрытәи аучасток аҟны. 1909 ш. «Сборник материалов для описания местностей и племен Кавказа» 11-тәи аҭыжьымҭа аҟнытә ихкьыԥхьылааны алатин шрифтала иҭыжьын. Ашәҟәы «Альманах» азы алатин шрифтала ианҵаз атекстқәа иигоуп иахьатәи аԥсуа алфавит ашҟа. Иазгәаҭатәуп, арҭ атекстқәа иахьатәи алфавит ашҟа ишиагоугьы ирныԥшуаз абызшәатә ҷыдарақәа: абжьыҟабжақәа й ў рыбжьара ы ацәырҵра, ишәышәуа-ишышуа ашьҭыбжь с̓ә ахьаҳԥыло, аҟаҵарбақәа рынҵәамҭақәа рҟны иахьатәи алитературатә бызшәа анорма иахьақәымшәо, ашьҭыбжьқәа еиуеиԥшым абызшәатә процессқәа ахьрыхҭысуа уҳәа – абарҭ реиԥш иҟоу аҷыдарақәа зегьы шеиқәырхоу. Арҭ атекстқәа шьахәуп аҭҵаара знапы алаку зегьы рзы, маҷк аԥхьара уадаҩхаргьы еилкааны, гәахәарыла ишәыдышәкылап ҳәа ҳгәы иаанагоит.
Дыҟан дынхон ԥсҳак. Иԥсҳараҟны иҟан мшын дыук. Иуаажәлар еизганы, абрыи амшын ҭазырбоо сыԥҳа дыисҭоит ҳәа рылеиҳәеит, зҽазкны излымшоо ихы хыссоит – ҳәа реиҳәеит. Иԥсҳараҟны дыҟан аԥсабара змазара ахыҵәаны иҟаз беиак, Серым ҳәа. Серым, сара иҭасырбоит ҳәа дадгылт. Ианаамҭаз аҿҳәаразын еизыигеит, Серым, уи амшын аҟны ҵҩа змаӡамыз аӷбақәа хыԥхьаӡара змамыз ауаа ҭаны. Серым аԥсҳа адырра ииҭеит салагоит ҳәа, аха уара уԥсҳараҟнытә акгьы ԥырхагас исмоуааит ҳәа изыицҳаит. Аԥсҳа ихы аҟны иааигеит акы иԥырхагамхоо. Абӷьа ҳәа изыицҳаит, амшын ҭасырбоит, аха аӡқәа иалало сԥырхагоумтәын, инкыл ҳәа. Аԥсҳа уи илымшазт даҵахеит. Серым аԥсҳа иԥҳа дыиган ачара иуит аԥсабараҟны уаҩы имаҳацыз иимбацыз ала. Серым ачара дшахатәаз ибзыцәашьа Қьрым дааиԥхьан ихәы ииҭан ус иеиҳәет, «абрыи схәы инаганы исызиҭ, дыԥҳәысзаргьы исызлыҭ, зегь реиҳа бзиа сызбо!» Қьрым дыҩдәылҵын Серым ила дааԥхьан, абжак уи иаиҭеит, егьи абжа иара ифет. Ашьыжьымҭан ачара ианахыҵ, Серым иԥҳәыс дахьтәаз даннеи, дгәааны дшыҟаз ибеит. Изыхҟьазеи ҳәа данлызҵаа, иаха ухәы сызааумҭыит ауаа амысҭашәақәа ишыруаз еиԥш, – аамысҭашәара аныулымла сара уара уҟны сызаанҵасуам ҳәа иалҳәеит. Иара ибзаасҭыит иҳәет, аха сара акгьы смоит лҳәет. Қьрым дааиԥхьан иабоугеи иаха схәы иусҭаз ҳәа дыизҵааит, Қьрым, зегь реиҳа бзиа узбооз улыеи сарыеи ҳакәын, еиҩшаны иаҳфеит ҳәа иеиҳәеит. Иаҳаз хамҵакәа алагьы иаргьы даарысуа ԥсым-бзам иԥҟеит. Иԥҳәыс убрыигьы лгәы ҟанамҵакәа лгәаара-лгәаара ацҵаны дтәеит, ахымш рзын дыиҵыҵны дцеит. Қьрым дааин ус иеиҳәеит: сара иуасымҳәеи зегь реиҳа бзиа ҳара уаабоит ҳәа; ҳара ҳаушьит, аха џьаргьы ҳауцәымцеит; ԥаса бзиа ушаабоз еиԥш уажәгьы уаабоит ҳәа иеиҳәеит; уԥҳәыс акгьы злаӡамыз азын дгәааны дыуҵыҵит иҳәеит. Серымгьы даназхәыц игәы иԥнаҟеит. Аха уи егьеурым иҳәет Қьрым, сара убыс узыҟасҵап, уԥҳәыс лхала дыузаауа, лабгьы дыеигәырӷьаны дааишьҭуа ҳәа. Убрыи аԥсҳа дахынхоз ақалақь аҟны шықәсы наӡак аҵыхәа ԥымҵәаӡоо аџьармыкьа ҟалоит ҳәа раҳаит, Серым аԥара рацәаны имхны дцеит убрахь. Аџьармыкьа ҟалоит ҳәа ргәы иахьаанагоз адгьыл маҷымкәа ихәҳан аҟлан акәыршаны иҟаиҵеит. Аџьармыкьа аныхты иара агәашә аҟны дтәан, ииаслакгьы рырахә ихәҳауан, ԥсасеи шьамаҟеи ҳәа дламԥшыкәа зегь ихәҳауан оҩ имаҳац хәы мыцхәыла. Дызусҭазаалакгьы рахә иеиргомызт имыхәҳакәа, зегь аҟлан иҭеицалон, иҭакны агәашә аҟны дтәон. Зегьы, аԥсҳагьы дналакны, акәац даара иаргәаҟыуа иалагеит, аха изыикыит, аха иалаимкӡеит ахәҳара; аԥсҳа ихаҭагьы днеит, аха иимырхәҳаит. Ашьҭахь ҭаацәала днеин дыиҳәет, аха ус реиҳәет Серым дазыикыит иара рыхәқәа дацкламԥшыкәа арахә ихәҳаларазы ԥсҳак иԥҳа дыиҳәарцы игәы иҭоуп, чара угас иҭахуп ҳәа; зегьы иреицәаз асысгьы зеқь манаҭ ҳәа иалаимыкӡеит. Ари аԥсҳа ианиаҳа даараӡа илахь еиқәнаҵеит, иара иԥҳа лыҩны дышыҟоу, хаҵа дцаанӡа Серым ԥҳәыс дааигар иара иԥҳа дкаижьызшәа хьӡыс илоур ҳәа дшәаны. Аԥсҳа Серым дыидыигалт иԥҳа, иԥҳагьы гәахәас иҟаҵаны диццеит. Серым иԥҳәыс дыигеит мазара дыу лыцҵаны, даҽазынгьы ачара иуит ԥасатәыи аҵкыс еиӷьны. Иԥҳәысгьы иаргьы шьардаамҭа иҟан. Ианакәзаалакгьы ихашҭуамызт Қьрым иажәа: «зегь реиҳа Қьрымыи улеи бзиа урбоит» ҳәа иеиҳәаз.
Зны ахәлыԥҵыси, амӷыи, аӡҭасыи еицәажәет ахәҳахәҭра иалагарцы, аба ҭеирҭа адәқьан хыртрацы. Ахәлыԥҵыс шьарда ԥара аԥсахыит аԥсаақәа рҿы. Баахәара амшын нырцә ицеит. Даараӡа иманшәаланы ихәҳахәҭыит. Аба зегьы аӡҭас иақәҵаны ихынҳәыт рышьҭахьҟа. Амҩан амшын аҟны аба аӡҭас азқәа аҟнытә ихышәҭын амшын иалаҳаит. Аԥсыӡ илбаанадеит. Иҟарҵуаз, – иааит рыҩныҟа. Аӡҭас уалыс иақәырҵет: рба зфаз аԥсыӡ аԥшааразы, амгәа аҟынтә рба ҭнагарцы. Убрыи азыҳәаноуп аӡҭас амшынқәа, аӡқәа, аӡҭачқәа рахьынтә аԥсыӡқәа закуа. Убри нахыс ауп амӷ адунеи ианықәла рба згуа ма изырҳәазуа аӡәыр збуазар ҳәа. Убрыи азыҳәаноуп амӷ аоҩ дыкны цқьа деилкааны дзаунашьҭуа. Ахәлыԥҵыс ҽныла аҽзаҵәахыуа убрыи азыҳәаноуп, ауалҳәацәа аҵарақәа ирымкрацы, ирымхәаҽырцы.
Ахьча ирахә иманы дахьгәарҵыз ицәылахыет ӡысыкыи, ҳәыскыи, ҭсыскыи. Ихәлуо ианалага рҽеидкыланы џьара итәеит. Дара ахьтәаз ааигәара итәазаарын мшәыкыи, бгадукыи, бгахәыҷыкыи. Ианаалашьца абгахәыҷы рзынарышьҭыит уаххьа кәац ҳәа. Аӡыс ҩагылан, саргьы уанызба убрыи сҳәап ҳәа акәын, ахәылԥаз сыҩызцәа рзын еиӷьыу ҭыԥ бзиак збозар ҳәа сахнылагылаз саахынҳәаанӡа бгахәыҷыу бгадыу сыздырам акы аакылсзаарын абра, еимыжәжәа иқәырҵеит сыҩызцәа, махак аҟара сахьӡан иаарымхны исфет, аха саргьы исзымхеит даргьы амла иакыуа иҟоуп, уара ухаҭа умсааит, абгахәыҷы кәац жьыхәҭакгьы шҳамам аҳәеит. Аӡыс бгахәыҷыу бгадыуу сыздыром акы сҩызцәа иркын ирфет ҳәа аҳәара ианалага нахыс абгахәыҷы хәыҷы-хәыҷла шьҭахьла ацара иаҿын, срымкыуандаз ҳәа, ажәагьы иаалгеит абгахәыҷы абна иҩылаԥалан агәахьы ицеит, аҩызцәа рахьгьы имнеикәа. Амшәыи абгадыуи иԥшит, иԥшит, аха рҩыза анырымбаӡа, абгадыу неит. Закәызеи шәара шәызлоу, иарбан ҽыроҩдыуроу? Уаххьа кәац ҳәа абгахәыҷы шәзааҳашьҭын мышәыи сареи, ирласны изаҳзынашәымҭизеи – анаҳәа, аӡыс ҩагылан уанызба убрыи уасҳәап ҳәа акәын, ахәылԥазы сыҩызцәа рзын еиӷьыу ҭыԥ бзиак збуазар ҳәа сахьнылалаз, саахынҳәаанӡа бгадыуу, мшәыу сыздырам акы аакылсзаарын, абра еимжәжәа иқәырҵеит сыҩызцәа, – махак аҟара сахьӡан, иаарымхны исфеит, аха саргьы исзымхеит, даргьы амла иакуа иҟоуп, уара ухаҭа умсааит абгадыу кәац жьыхәҭакгьы шҳамам аҳәеит. Аӡыс бгадыуу мышәыу сыздырам акы сҩызцәа иркын ирфеит ҳәа аҳәара ианалага нахыс, абгадыу хәыҷы-хәыҷла шьҭахьла ацара иаҿын срымкыуандаз ҳәа, ажәагьы иаалгет абгадыугьы абна иҩылаԥалан агәахьы ицеит аҩызахьгьы имнеикәа. Амышәгьы иԥшит, иԥшит, аха аҩызцәа анамбаӡа, иҩагылан ирызцеит, иара ахаҭала дара ахьтәаз. «Ижәыуазеи с ̓әара, иарбан ҽыроҩдыуроу с ̓әызҿугьы, уаххьа кәац ҳәа сҩызцәа с ̓әзаасышьҭын изысзынас ̓әымҭизеи анаҳәа аамҭазын, аӡыс ҩагылан саргьы уанызба убрыи сҳәап ҳәа акәын, ахәылԥазы сыҩызцәа рзын еиӷьыу ҭыԥ бзиак збуазар ҳәа сахьнылалаз, саахынҳәаанӡа бгадыу мышәыу сыздырам акы аакылсзаарын абра, еимжәжәа иқәырҵет сыҩызцәа, махак аҟара сахьӡан иаарымхны исфет, аха саргьы исзымхеит, даргьы амла иакыуа иҟоуп, уара ухаҭа умсааит, кәац жьыхәҭакгьы шҳамам аҳәет. Аӡыс мшәыу бгадыу сыздырам акы сҩызцәа иркын ирфет ҳәа аҳәара ианалага нахыс, амшә хәыҷы-хәыҷла шьҭахьла ацара иаҿын срымкыуандаз ҳәа; ажәагьы иаалгеит амшәгьы абна иҩылаԥалан агәахьы ицеит.
Аӡыс, убарҭ зегьы абнаҿы еиқәшәара иҟоуп, амцқәа иаҳҳәаз ааҳаҵырхыр, иааҳасны ҳарфот, ҳаиҭаҵроуп акәымзар ҳәа ранаҳәет аҩызцәа. Игыланы ишцуаз ҵланаак рбан иқәланы иқәтәарц рҭаххеит, аха аҳәыс рзықәымгалт. Ирыулак иахуа иқәыргалт, аха изықәымгылазт акаҳара иалагеит.
Убрыи аамҭазы амшәыи, абгадыуи, абгахәыҷи еибабазаарын абнаҟны, ижьаны ишдыршәаз анырдыр, еиманы ирышьҭалт. Иахьтәаз ианааи акгьы рымбеит. Рышьҭа ихыланы аҵла иахьықәтәаз иаарыҵагылт. Аӡыс акәукуҳәа иҳәҳәеит, аҳәыс аналыҩры, «аа бааԥсы, аҳәыс! Иреиҳау уара икы, уи иашьҭанеиуа сара еимҿысыжәжәап, иаанхуагьы асыс иумышьҭын!» аҳәан албаара ианалага, иҵабыргыҵәҟьаны арҭ митәык иалабзуп ҳарфаҵәҟьоит убоо рҳәан, еибарҩны абна хыла иасны ицеит.
Даргьы ианеиқәха, ауха убрыи аҵла амҵан итәан. Адырҩаҽны ахьча дрышьҭалан, иԥшааны аҩныҟа икаицеит.
Абарс аӡысыи, аҳәысыи, асысыи маанала раӷацәа рхы рыцәындырхеит.
Атекст акыԥхь иазлырхиеит, иахьатәи ашрифт ахь ииалгеит, аԥхьажәа лыҩит Альбина Анқәабԥҳа
Аҟәа. Аԥснытә ҳәынҭқарра шәҟәы ҭыжьра. Аԥсны 1934 ш.
Шәарҭ зегьы ишәмаҳацкәа шәыҟам ари адәыӷба мҩа иҟарҵо. Даара ирацәаны агазеҭгьы ианырҵахьеит уырҭ аӷьеҩ уысуцәа адәыӷба мҩаҿы ауыс зуа.
Аԥсны ажәлар, хәыҷгьы-дугьы, зегьы зымчҳарала иазыԥшуп уи адәыӷба бжьы гыеи-шьхыеи ирхырҵәаны ианбеиасуеи ҳәа. Акомсомолец Шьмаҭ ауыс рацәақәа шимоу удырратәа ишәҟәқәеи игазеҭқәеи кны иҩныҟа даауан; нас иандуи иани агазеҭ дырзаԥхьаны иреиҳәон аӷьеҩ ҿарцәа ауыс зуа ишыруа адәыӷба мҩаҿы. Аха ианду даарак лгәы изыразымызт, лассы-лассы дизгәаалон ианиаамҭоу аҩныҟа дахзымаауаз, аизарахь дахынхацәалоз. Ианду илзеилкаауам Шьмаҭ дышӷьеҩ уысуҩу, дышбригадиру, аҿар рхыеидкылаҩ шиакәу, зегьы иара иҿыԥшратәа дшыҟоу.
Ауысуцәа зегьы ирдыруеит, аҿҳәаразы иалгараны ишыҟоу, уи адәыӷба мҩа изҿу; уи аҟнытә зегьы ирыбжьоуп асоцеицлабра, аӷьеҩ уысура, ҳаиҳа зылшода аҿҳәаразы ҳалгандаз ҳәа ирласны иҟаҵатәыуп аҿҳәара злааигәаз ала, иалгароуп наиабр 7 – 1932 ш. азы октиабр 15 ш. ахыҵра аан. Аусыуцәа зегьы иццакыуеит октиабр аҳамҭа аџьа збо Аԥсны жәлар ираҳҭандаз-ҳәа; насгьы, ҩ-ныҳәак еиқәыршәаны еицаауындаз-ҳәа. Уи раԥхьатәыи адәыӷба ааиреи, октиабр 15ш. анҵреи реиқәшәара.
Макьана даара ирацәоуп ауысутәы, абна ахҟьара, ашьха аԥжәара, аӡаҩақәа рҭарбара, ацҳақәа рыҟаҵара, нас атунель ҟаҵара. Ииашоуп, рҳәоу еибыҭаны ауысутәы рацәаны ирымоуп, уырҭ ауыс зуа адәыӷба мҩа аамҭала алгаразы. Шәарҭ ижәдыруоу адәы ҟьаҟьара Аԥсны изҳацәмаҷу?
Иҟоуп ашьхақәа, абна-рацәа змоу, иҟоуп даҽа шьхақәак асы рықәны ԥхынгьы ӡынгьы имӡҭӡо, насгьы иҟахыуп даҽа шьхақәак асы ахрықәӡам илыеиргьы, лассы иахықәымхо, ирласны иахьӡҭуа. Аҵааи ахьҭа бааԥси ара иҟалаӡом, аԥхын шоурахоит, уцәа былуа аҟара. Аԥсны амреи амшыни рыла ауаа рҽырхәшәтәуеит Е. С. С. Р иаланхо жәлары рыдагьы, наҟ егьирҭ аҳәынҭқаррақәа рыҟнытә иаангьы.
Дзуысҭазаалак Аԥсны иааилагь ҳшәаԥыџьаԥ аԥшӡара џьаршьоит, омашәа ирбоит. Аԥсны иҿиоит, рызҳауеит: апельсинқәа, алимонқәа, абананқәа, ачаи, аҭаҭын, убас егьырҭгьы. Насгьы ибзианы иҿиоит ахәшә злырхуа ашәаԥыџьаԥқәагьы.
Ҳа ҳаҟны иҟоуп амаамынқәа харатә иааргақәаз. Шәара ижәдыруоу амаамынқәа иахабалагь ишыҟам? Уырҭ иҿиот даара иахшоуроу атәылақәа рыҟны.
Ара дара рзы гәырҿыхароуп. Амаамынқәа рааӡаразы ара иҟоуп балери-ҳәа изышьҭоу аҩнқәа ҟаҵаны. Амаамынқәа рааӡара иазкны иҟоуп аҳақьымцәа, насгьы, иақәнагақәаша ааӡацәа. Ара иаҿуп амаамынқәа рышьҭра аилкаара аоҩытәыҩса иԥсҭазаара аиӷьтәразы. Ари ҳара ҳаҟны иҟоуп аԥстәқәа, егьырҭ атәылақәа рыҟны имҿио.
Ҽнак аншоураз дыҩуа ахәыҷ-баҳча аҟнытә Есма хәыҷы дгәырӷьаҵәа, лыԥсыԥ еивыгара лцәыуадаҩны, сан, санҳәа ҿҭуа аҩны дааит.
– Ахәыҷ-баҳча ааӡаҩ ԥҳәыс Шура илҳәеит, уаҵәы ҩ-ныҳәак руеит имҩаԥаргоит ҳәа, убри аҿынтә иаароуп ахәыҷқәа ранацәа зегьы ахәыҷ-баҳчаҿы. Нан, сара маҭәацқьала сҽеиласҳәароуп, ахәыҷқәа зегьы ицқьаӡа иҟазаауеит, уыс ауми нан? Сан, бара ибдыруоу, уаҵәы закәытә ныҳәоу? – Издыруеит, нан, уи еиԥш аныҳә ду Аԥсны иҟамлаӡацт. октиабр Аԥсынтәыи аџьажәлар ирнаҭеит аԥхьатәыи адәыӷба. Шьмаҭ, ишьҭыбжь ацәажәара иааԥырхагахоит. Есма лан лахь лхы нарханы, – Нан, ехьа очамчыра ақалақь хәыҷы еиԥшӡам, ауааԥсырагьы иаланхац ракәым. Зегьы ццакуеит, аҩнқәа, шәҭылеи, бераҟлыеи еиҿыркаауеит, идырԥшӡоит.
Зегьы иадырныҳәалоит октиабр 15 шықәса аҵра, насгьы, анхара аҿгьы аиааира. Нан, акомҿаргьы рҽазыҟарҵоит, сара сцоит ирласны – иҳәан Шьмаҭ ацара иҽазикыуеит. Есма хәыҷы атрых дыԥо Шьмаҭ диазҵааит, уара уаҵәы аныҳәахь умцоиҳәа. – Ҳара ҳаҟны, – лҳәеит, – ахәыҷбаҳчаҿы ирацәаны иҟарҵеит афлаг хәыҷқәа, апионерцәеи ҳареи ҳаицхырааны. Уаҵәы, автомобиль ҳақәтәаны ҳныҟәоит, адәыӷба аабоит, шәара? – Ҳара акомҿар ҳҽеидкыланы ауысыуцәеи ҳареи ҳцоит ирыдаҳныҳәаларц изыхьӡаз ауыс дуқәа, ирзаҳҳәарц ура! ура! Акомҿар ӷьеҩуысыуцәа аҳамҭа раҳҭоит; ауыс ӷьеҩла иахыруаз азы.
Есма лгәы рдуны уыс лҳәеит: – Ҳаргьы ҳамҭас иҳарҭеит аусыуцәа рхәыҷқәа рзы ахәыҷ-баҳча. Ҳара ҳхәыҷ-баҳча ааӡаҩ ԥҳәыс Шура иҳалҳәеит ахәыҷ-еиҳабацәа ахәмаргақәа шыҟарҵоз. ожәы дара рахь сасра ҳцоит, октиабр ашәа иаҳҵоз рзаҳҳәоит.
Есма аҩны дааҩнҟьоит, илбоит: автомобильқәа рацәаны, аулицақәа лашаны, аҩнқәа шәаԥыџьаԥлыеи шәҭылыеи ирԥшӡаны. Есма ехьа мхәлаӡозаргьы цәгьа илбом. Иҟашьо, лызхара илызбом дызлаԥшуа зегьы адәыӷбагьы нрылакны.
Амра шеи-шеиуа ашәваз иаакылԥыхеит, автомобиль шьҭыбжьи амшьыни иарҿыхоит ақалақь. Ашәаԥыџьаԥгьы иаԥылоит Аԥсны зегьы иазыԥшу аныҳәа. Шәышықәса зхыҵуаз Ҳанифа (Есма ланду) ӡӷабк лыеиԥш лҽылцәыласны дааҿыхыеит; ларгьы дазыԥшымзи Ноиабр 7–1932 ш. Ҳанифа даара акрылбахьан, аха адәыӷба лымбацызт, лара дгәырӷьоит ауаа ирҳәоз лабҿаба илбараны дахыҟоу. Есма дцәарҳаны дааҿыхан нас, лан длазҵааит, сагымхаӡеишь ҳәа. Насгьы уыс лҳәеит: аныҳәаҽны шыжь изеизаӡом ҳәа.
Есма дцыркьыԥо, дгәарӷьаҵәа ланду Ҳанифа азҵаарақәа лықәлыԥсо далагыеит. – Санду, бара ахәыҷ баҳчахь бцалозма? Апионерра балазу? Автомобиль бақәтәалозу? Аныҳәақәа раан шәас ишәҵақәалозыз?
– Есма-хәыҷы, сара схаан ари еиԥш аныҳәа гәырӷьа ыҟаӡамызт; ҳара алашьцара ҳшыҵаз ҳазҳаит. – Нанду, нас енагь хәлазма? Имшаӡози? – Уысҟантәыи аамҭа ожәтәыи еиԥшымзт, ҳара ашколахь ҳцалаӡомызт, ҵара ҳҵаӡомызт, автомобилгьы ҳзақәтәаӡомызт, – уысҟан аамҭа зтәыз амучацәа, аамысҭеи ҭауади
дара рхы амацара акәын изышьҭаз, ҳара есқьынгьы ҳхәаҽны ҳрыман. Есма-хәыҷы, – бара ибдыруоу октиабр закәу? – Ааи, издыруеит, ахәыҷ-баҳча ааӡаҩыԥҳәыс Шура иҳалҳәеит, октиабр аан акоммунистцәа, амучацәа шықәырцаз, ашколқәа рацәаны ишаадыртыз, насгьы ахәыҷ-баҳчақәагьы, адәыӷбақәагьы. Иара уи адәыӷба уаҵәы иаауеит, иашами? Есма-хәыҷы, бара акыр бдыруеит, аха иҵагь бызҳар, ашкол бҭалар, уысҟан иҵагь еилыбкаауеит, октиабр ду аҭоурых, Ленингьы бзиа деилыбкаашт. Есма-хәыҷы дгәрамганы ланду Ҳанифа дналыхәаԥшны уыс лҳәеит: – Е-е, ахәыҷқәагьы бара беиԥш иажәуама?
Есма-хәыҷы дыццакуа лани, ландуи ҳхәыҷ-баҳчахь шәнеи-ҳәа нраҳәаны дыҩны дцеит. Дахьнеиз илбеит лҩызцәа зегьы еизаны; ажәала еибакны аӡәи-аӡәи еизҵаауан, автомобиль збада, адәыӷба збада-ҳәа: Ишцәажәоз автомобиль ирызнеиуаз ангәарҭа еибарҩны автомобиль ашҟа идәықәлеит. Ахәыҷ-баҳча ааӡаҩ ԥҳәыс Шура ахәыҷқәа еидкыло уыс лҳәеит: автомобиль абригада шәҭылыеи, шәаԥыџьаԥлыеи, плакатлыеи еиҿыркаанӡа ҳара ҳҽеилаҳҳәалап-ҳәа. Есма-хәыҷы илгәалалыршәеит афлаг хәыҷықәа рхамшҭрацы. Лыла хәыҷқәа рызҳан ицыр-цыруа деигәырӷьаҵәа дыҟоуп. Ахәыҷқәа зегьы хыиоуп. Апионерцәа рҭынхацәеи дареи, автомобиль аныҳәа иазкны еиқәдыршәеит плакатлыеи, шәҭылыеи, шәаԥыџьаԥлыеи. Апионерцәа реиҳабы – шәеидгыл-ҳәа ибжьы акеҩ-ҳәа иааирган, ҭаалым ззиуыз зегьы адды-ҳәа аидгылара иалагыеит, нас иара уыс ҭаалымла инеины автомобиль иақәтәоит. Ашәа рҳәоит, игәырӷьаҵәа аџьџьа-ҳәа еилоуп, автомобиль ашьҭыбжь рбжьы аҵәахыуеит; дара аҟәыҵуам, рбжьы еиҳартәуеит – Ураа... ҳәа, иаҟәыҵуам. Ақалақь аиҿкаашьа ахәыҷқәа омашәа ирбоит, афлаг рацәа, асахьақәа, шәаԥыџьаԥла аҩнқәа реиҿкаашьа. Авокзал иазнеит.
Ҳаит, ажәлар заҟа ирацәозеи!Апионерцәа жәбоуҳәа зегьы рыбжьқәа еиқәдыргоит. Есма-хәыҷы игәалҭоит Ленин исахьа, нас лҩызцәагьы игәарҭоит егьырҭ асахьақәа: Сталин, Ворошилов, Лакоба, Махараӡе, орџьеникиӡе уб. егьырҭгьы зсахьа еилыркааз рыхшыҩ азышьҭны иахәаԥшуеит. Ахәыҷқәа урҭ ирбо рыӡбахә рдыруеит, есымша-шаргьы иацырҵоит рдырра руысураҿы.
Еизаз зегьы ирыдырныҳәалоит хаҵала зыплан назыгӡаз. Рыбжьқәа – ура, ураҳәа ирго иаахы...уеит Ар ҟаԥшь, занааҭ еидкыла организациақәа, акомҿар, уырҭ ирышьҭоуп аколхозникцәа.
12 сааҭи 30 минуҭи рзы аарлаҳәа хәмарга хәыҷык иаҟараны зегьы ирбоит адәыӷба, амҩа ашьҭахьҟа иныжьуа иахьаауа. Минуҭ цыԥхьаӡа ауаа ишырбо азҳауеит. Уи иахыхараз аҟнытә ихәыҷны ирбон. Алаҳ-алаҳ заҟа идуузеи – ҳәа зегьы иааибадыбеит ажәлар рышьҭыбжь иахабалагь аууы-ҳәа иаагыеит, ашьхақәа нгыло рышьҭыбжь шдырго еиԥш. Адәыӷба!.. Заҟа аҿапха ҿаҷҷара роузеи ажәлар еизаз зегьы. Зегь ҭынчхыеит, рышьҭыбжьқәа еиқәтәеит ажәлар адәыӷба иазеизаз.
Есма-хәыҷы ланду ллаба аалыҵшьуа зегь раԥхьа дгылазар лҭахыуп. Лара, уи дагьақәиҭуп шықәсыла зегьы дызлареиҳабу ала. Амҩагьы лырҭоит, лықәра гәаҭаны лымч маҷрагьы аҟнытә. Амала лара ԥҳәызбак леиԥш длахҭ-ҿыхҭӡа, дгәырӷьаҵәа дыҟоуп. Анду лзхара илзымбо адәыӷба лылақәа ҭырхаха дахәаԥшуеит. Лара уи аӡбахә лаҳауеижьҭеи акырҵуан. – Сахаанхыеит ари аома абара – лҳәеит адәыӷба дахәаԥшуа, лгәы ҭыҷҷаауа. – Шьҭа еилыскааит Шьмаҭ аамҭала аҩныҟа дшзымаауаз, аамҭалагьы акрахьизымфоз, дахызмыцәоз.
Закәытә џьабааузеи ари иаҭахыз. Заҟа аамҭа аҵара аҭахыузеи, ахәыцра аҭахыузеи ари аома аҟаҵара; ари адууӡа еицраҳәоу ахала иныҟәо аҟаҵара мариам. Шьҭа еилыскааит аҵара закәыз, – лҳәеит лыбжьы ҭахәаҽӡаны Ҳанифа. – Макьана иҵагь рдыршт, иҵагь рҵашт ҳхәыҷқәа еибганы иҟалар, рхы иазеиӷьу дырны рыԥсҭазара еиӷьыртәышт, уырҭ ҳара ҳазҿыз акәым изҿу. Аизара хыртит. даақәгылт Ц. Н. К. ахантәаҩы Нестор Лакоба.
– Ехьа Аԥсынра зегьы аӷьеҩ уысуцәа ргылацәеи Аԥснытә аџьажәлар зегьы, еиҳарак иалаҽхәоит абольшевикцәа рылшара. Абольшевикцәа ацәажәареи аргәыӷреи адагьы акыр рылоуп; дара ирылшоит идыргыларц азауадқәа, афабрикақәа, амҩақәа, абри ҳаԥхьа игылоу ахаҭрыжьуа. Акоммунистцәа ирылоу иддырбоит аџьажәлар ажәала акәымкәа, уысурала, ажәытә хныҟәгашьа, ауысушьа ԥсахны, аҿыц ала рҳәоу еиқәыршәаны ауыс руеит.
## Атекст акыԥхь иазиырхиеит, иахьатәи ашрифт ахь иеигеит Уасил Аҩӡба
Аԥсуа жәлар рҵара-дырра аизырҳара, здоуҳа ӷәӷәоу абиԥара ҿа реиҵааӡара зыхшыҩи згәамчи рзызкыз, змилаҭ культура арҿиараҿы хеигӡарак ҟамҵакәа аџьабаа збоз арккаҩцәа дыруаӡәкуп Платон (Ҭенгьыз) Семон-иԥа Шьаҟрыл (1892–1959). Шықәсы рацәала аус иухьан Аԥсны ашколқәа жәпакы рыҟны, ҳаҭыр дула дыргәаладыршәоит иара иҵаҩцәа есқьынгьы. Уи ирҵаҩратә усуразы ианашьан Ленин иордени амедалқәеи, арҵаҩра ахьӡ ҳарак даԥсахахьан. П. Шьаҟрыл аусура ду мҩаԥигон иара убас арҵага шәҟәқәеи ахрестоматиақәеи реиқәыршәараҿгьы, арҵареи ааӡареи рызҵаатәқәа ирызкны дықәгылон аҭыԥантәи апериодикатә кьыԥхь аҟны. Абарҭқәа инарываргыланы, иара иҭынхеит ихатәы литературатә рҿиамҭақәеи, аиҭагамҭақәеи. Уи ибзоурала аԥсуа сцена иқәыҩит аурыс литература аклассик дуӡӡа Николаи Уасил-иԥа Гоголь ԥсра-ӡра зқәым ирҿиамҭақәа «Ревизори», «Аԥҳәысҳәареи». СССР жәлар рартист Шә. А. Ԥачалиа ишазгәеиҭо еиԥш, «Даараӡа акраҵанакуан аԥсуа драматә профессионалтә театр ашьақәгылараҿы аспектакль «Аревизор», уи амҩа аанартит наҟ-наҟтәи аԥсуа театр». Урҭ рыдагьы, ХХ ашәышықәса 30-тәи ашықәсқәа рзы П. С. Шьаҟрыл ахьхьа-хьхьаҳәа аԥсышәала ирцәажәаз, адунеи ыҟанаҵ ԥсра-ӡра зқәым Н. В. Гоголь ипрозатә поема «Иԥсхьоу аԥсқәа», иахьа уажәраанӡагьы акьыԥхь зымбакәа иаанханы иҟоу.
Уи иеиҭагамҭа аҟнытә аԥхьаҩ идаагалоит «Иԥсхьоу аԥсқәа» актәи ахы. Апоема ахы ианыԥшуеит иара убас уи иеҭазгаз ихшыҩ, идунеихәаԥшра аҭбаара, иерудциа. Ҳгәы иаанагоит аԥхьаҩцәа гәахәала ирыдыркылап ҳәа.
Араҟа иаагоу анапылаҩыра акьыԥхь иазыҟалҵеит Ҭамара Платон-иԥҳа Шьыҟрыл.
Агуберниатә қалақь  асасааирҭа агәашә инҭалт арессор зҵаз, акыргьы иԥшӡаз фоетонк: ари еиԥш афаетон иаланыҟәон ԥҳәыс даазымгацыз, змаҵура назыгӡаны аԥсшьаразы иоурышьҭхьаз аподполковникцәа, аштабс-капитанцәа, шәҩыкҟа ирзынаԥшуа анхацәа тәыс измаз апомешьчикцәа, ажәакала, хар змашәа иҟоу ауаа ҳәа ирыԥхьаӡоз зегьы. Афаетон дақәтәан аҳак, дыԥшӡацәамкәа, аха уахьынихәаԥшуа, дагьыцәгьамкәа, мыцхәы дышәпамкәа, дагьпацәамкәа,
дҭаҳмадоуп уҳәаратәы дыҟамызт, аха дагьыҷкәнамызт. Ари ақалақь иалалара уаҩ хьаасгьы имкит, шьҭыбжьгьы ахылымҵит: амала ҩыџьа аурыс нхацәа, асасааирҭа аҿаԥхьа игылаз арыжәтә ҭирҭа дәқьан ашә илагылаз, ажәақәак нақәырҵеит, еиҳаракгьы – аекипаж, иақәтәаз иаҵкьысгьы. «Иубоу агьежь зеиԥшроу! – иҳәеит анхацәа руаӡәы, иҩыза дынхьарԥшны, угәы ишԥаанаго, ани агьежь, Москванӡа ацара иқәшәар, дазнагару, дазнамгоу?». «Днанагоит», – иҳәеит егьи. – «Аха Казанынӡа изцарым ҳәа сыҟоуп?» «Казанынӡа изцом». – иҳәеит аԥхьатәи. Абри ала ахҭыс ахцәажәара аҵыхәагьы ааԥҵәеит. Анаҩсан, афаетон асасааирҭа ианнадгылоз арԥыск, акыр иҭшәаз, насгьы икьаҿыз аш еиқәа шкәакәак зшьаз, имодашәа иҟаз фраккгьы, харԥ еижьага шкәакәак, тулатәи агәлаҵа, џьаз кьарахук зхьынҳалаз, ала еибаркыз, зҵыҳәҳәоз ишәны. Арԥыс ишьҭахьҟа дынхьаԥшны, аекипаж днахәаԥшын, ихылԥа, аԥша ихнаршәоз, аанкыланы, дахьҵоз имҩа днықәлеит.
Аекипаж агәар ианынҭала, аҳ диԥылт амаҵуҩы, даҽакала иуҳәозар, аурыс трактирқәа рҿы аԥа ҳәа изышьҭоу, еилҟьа-еилӷәцәк, убысҟак иҵарыз, зықәҵәиаашьақәа ихаҿы уаҿаԥшны, изеиԥшроу аилкааха унамҭо иҟаз арԥыск. Уи арԥыс шьхныккала, асиуртук кахәхәа аԥшь ихахәдаҟынӡа инаӡарц рацәак агымкәа изшәыз, асалфетка шикыз дындәылҟьан, асас ԥсеиҭакырҭас анҵәа иаҭәишьаз исырбоит ҳәа, аӷәтәы барҵа дықәланы, дышьҭҵәраа диманы иҿынеихеит. Уи аԥсеиҭакырҭа, асасааирҭа ахаҭа еиԥш,агуберниатә қалақьқәа зегь рсасааирҭақәа ак шыҟаз иҟан: амҩасцәа уахыки-ҽнаки аангыларазы иршәоз ҩ-мааҭк рзы ироуан уада ҭынчк, абҳәа еиқәаҵәасамсалқәа иреиԥшу, кәакьцыԥхьаӡа икылԥшуаз аҷиақәа надкыланы, анаҩстәи ауадахь уназго, еснагь акамод зԥырагылоу ашә ҿаны; иавоу ауадаҿы еснагь дуоуаӡа гәылас уаҩ ҭынчк, ҿымҭк, аха амҩасцәа зегь изусҭцәоу, рҭоурых зегь нҭырҳәцааны издырырц зҭаху аӡәы дгылан. Асасааирҭа адәахьтәи ашьхынгылашьеи аҩнуҵҟатәи аиҿкаашьеи еиҩысуа акәын ишыҟаз: асасааирҭа мыцхәы иауын, иҩбаны еихагылан: ҵаҟатәи аетаж шьыхымызт; иахьыҟьашьхьази, амшцәгьақәа рымчалеи излеибаркыз ақьырмытқәа рыԥштәқәа ицәеиқәа-цәхаԥшьны иҟалахьан; аҩбатәи ахагыла наӡаӡатә шәыга ҩажьла ишәын; асасааирҭа аҵҟа иҟан дәқьан хәыҷык,ахамуҭқәеи,ашахақәеи,ачарҳәқәеи ахьырҭиуаз.Акәакьантәиадәқәан хәыҷаҿы, мамзаргьы еиӷьуп иаҳҳәар, аԥенџьыр илагылан аџьаз ҟаԥшьлых самовари аҭиҩи, зхаҿы асамовар аҟара иахьыҟаԥшьыз аҟнытә, харантә аԥенџьыр ҩ-самоварк ықәгылоу ааџьуашьаратәы, асамоварқәа руакы иалҳәҳәоз ажакьа еиқәаҵәамлаҳ акәымзар.
Асас иааиз иуада дшыныҩнаԥш-ааҩнаԥшуаз, иҳаԥ-чыԥқәа ларгеит: аԥхьа иргыланы асахҭан шкәакәа иалхыз ачемодан, излақәсхьаз ала, изныкымкәа амҩа ишықәыргалахьаз зныԥшуаз. Ачемодан ҩнаргалт уаҩ кьаҿк, хамшәа ак зшәыз аҽуардынхьча Селифан, иҭбааҭыцәӡа иҟаз, акыргьы иҩазахахьаз, иаҳ анкьатәи имаҭәақәа иреиуан уҳәаратәы иҟаз сиуртукк зшәыз, ҩажәеижәабаҟа шықәса зхыҵуаз, зқьышәи зԥынҵеи цәгьа иҟәазыз, зҿаԥшыларала леишәацәгьак иоуп зугәахәаратә иҟаз амаҵуҩы Петрушкеи. Ачемодан иашьҭагаланы иларгеит ааҵла, алаԥсақәа рыла ирхиаз, иалхыз чықьмаџьаки, клапотки, кәтык ӡны, ақьаад иаҵәа зкәаршази. Арҭқәа зегь анларга, аҽуардынхьча Селифан аҽҭрахьы дцеит, аҽқәа даархылаԥшрацы, амаҵуҩы Петрушка даара илашьцаз иагьыҭшәаӡаз аԥхьатәи ауадахь иҩнеигалеит ишнели, иашьҭагаланы иҩнаргалаз амаҵуга маҭәахәқәа зҭаз ааҵәа иаархылаз ихатә фҩи. Уи ауада лашьцаҟаҟара ҭшәа аҭӡамц инадырӷәӷәалашәа иргылт х-шьапык зҵаз каруаҭк, асасааирҭа аԥшәма диҳәаны имихыз ачаџь ҟьаԥс иаҩызаз, иара аиԥшҵәҟьа ашша иаганы иҟаз цәарҭа ҵаӷаԥск нықәыршәны.
Амаҵуцәа рҭыԥ ахьынӡылырхуаз, аҳ азеиԥш зал ахь днеит. Азеиԥш зал зеиԥшроу амҩасцәа зегь ибзианы ирдыруеит: арҭ реиԥш иҟоу аҭыԥқәа зегь рҿеиԥш, уаҩ иибац аҭӡамцқәа, хәша шәыгала ишәу, ахахьы иҩыҳаракны алҩақ иашәны иҟоу, ҵаҟа алаҟәырҭақәа рҿы амҩасцәа, урҭ раҵкьысгьы аџьырмыкьа мышқәа раан фҩы-фҩыла, бжьҩы-бжьҩыла, ҩ-чаи ҵәыцак зыжәразы иаауаз аҭыԥантәи аҭуџьарцәа, рызқәа аҭыԥқәа анпыҟҟала иҟан. Уаҩ иибац алҩақ иаганы иҟоу алиустра, асаркьа ссақәа рацәаӡаны изцрыԥссаз, аԥа ԥсаала ихҟьоу агаԥшаҳәа еиԥш, чаи аҵәыцала ихҟьаз азнагага, даманшәаланы ирҵәиуа иманы, ацәашьы зқәцәҳәхьаз адашьма аҟьҟьаҳәа дыҩуа данықәлоз, иҩышьҭԥа-аашьҭԥо, ахьхьаҳәа зыбжьқәа еилазыԥсо иалагоз; уаҩ иибац, аҭӡамц ауразоуроу иану асахьақәа, хәша шәыгала исахьарку, ажәакала, зехьынџьара ишыҟаз акәын араагьы ишыҟаз; амала излеиԥшымз акызаҵәык – сахьак аҿы дҭыхын, зеиԥш аԥхьаҩык иимбац, гәаҳәԥ ду ҭасыркьыҿ Нимфак. Ус ҳҳәеит ҳәа, ас аԥсабара хәмарра уԥылоит еиуеиԥшым аҭоурыхтә сахьақәа, ҳа ҳахь, Урыстәылаҟа ианықәнагала, иахьынтәықәнагала, иқәызгалагьы уаҩы иизымдыруа, зны-зынла дара ҳәаа дуқәаҵәҟьа, аҟазара бзиабацәа ркуриерцәа рҳәатәала Италиа иаахәаны иааргақәаз рҿгьы. Аҳ ихылԥа ааихихт, нас ихәда иахаз, аласалых касы, цәаҟәа ԥштәы хкыла еиласаз, зеиԥш аҳәса аазгахьоу рыҳәсақәа рнапала ирзырԥо, ишрыкәдыршашагьы разҳәо, иаазымгац, анцәа итәуп, ирзыҟазҵоҳәа егь сызҳәом, хаҭала сара ари аҩыза схаангьы иныҟәзымгацт. Икасы шааиртлаз еиԥш, аҳ шьыбжьхьа изааргарц адҵа ҟаиҵеит. Уи, атрактирқәа зегь иеибеиԥшны ицәырыргоз афатәқәа, иаҳҳәап: ачаџь еихарҳә зцу ашьчи, амҩасцәа рзы мацара иныжьны, мчыбжьыла ирҵәахуаз акәҷышь ӡны, ахбыҩлшы агәырҟәыд зцу, аҭубар ссақәеи акапусҭеи, анаша рҵәи, ианаарҭаххозы еснагь ихиаз ачаџь еиқәҵа хаақәеи, ирԥханы, мамзаргьы ишыхьшәашәоу, иахьынӡаизцәырыргоз, ари ауаҩ амаҵуҩы, ма аԥа ирпатара даҿын: иирҳәеит аԥаса атрактир ԥшәымас иамаз, уажә иамоу зусҭацәаз, уажәтәи аԥшәма дахьынӡагьангьашу; аԥагьы еснагьтәи иҭак иҳәон: «о, даараӡагьы дгьангьашуп, шәхаҵкы». Алахтра ахьыҟоу Европаҿы еиԥш, алахтра ахьыҟоу Урыстәылагьы, ирацәоуп уажәы ҳаҭыр зқәу ауаа, атрактир аҿы амаҵуҩы иааимацәажәакәа, ма лафк наилымхкәа, акрызымфо. Ус ҳҳәеит ҳәа, ари асас изсхароузеи ҳәа мацара диацәажәомызт амаҵуҩы; уи амаҵуҩы иҭырҳәцааҵәҟьаны диазҵааит: ақалақь аҿы губернаторс, апалата ахантәаҩыс, прокурорс иҟаз зусҭацәаз, ажәакала, хар змам чынуаҩыкгьы дыбжьеимыжьт; аха абарҭ зегь реиҳагьы, дрыцәнымхаҵәҟьо акәымзаргьы, ихшыҩ зегь рзышьҭны дразҵааит хар змамкәа иҟақәаз аратәи апомешьчикцәа зегьы: доус заҟаҩ рыԥсы дақәиҭу, ақалақь заҟа иацәыхараны инхо, ҟазшьақәас ирымоу, ақалақь заҟа лассы-ласс иаҿцаауа; иҭарффаҷа дазҵааит атәылаҿацә аҭагылазаашьа, агуберниаҿы ирылалахьазмашь чымазаара – зегь ықәзхуа аршра, ауаа нзырҵәо ашыӡ, ацәырԥшӡа уҳәа, егьырҭ ачымазара бааԥсқәа: амала зегь акакала еихыршәшәа иҭҵаашьа иунарбон, ари зегь мышгашақә дшаламцәажәоз. Ари аҳ, иҟазшьақәа рыла, уаҩ ҟасоуп уҳәаратәа дыҟан, иԥынҵаҵәҟьа аныиԥссоз, ҟаҵашьаз иаиҭоз здырхуада, аха атруба еиԥш иҩарӷәӷәаны ашьҭыбжь иргон. Ари аҟасаразы, ҳгәаныла, зынӡа ак зҵазымкуа аԥынҵаԥссашьа атрактир маҵуҩ изы даара патуқәҵаразы иаԥсоу ак акәны иҟалеит; уи ашьҭыбжь шааиаҳалакь, ихахәы дҩаҵасны инхьаршәҭны, патуқәҵарала иҽааиҵӷәааны, ишьхныккалара ақәцә аҟнытә ихы лбаарҳәҳәаны дҵаауан: акрышәҭахызар, шәхаҵкы ҳәа. Шьыбжьхьа ашьҭахь аҳ каҳуак налбааданы, адиван днықәтәеит, аурыс трактирқәа рҿы иракьҭо иҟоу аласа ацынхәрас, ақьырмыти аҟәара хаҳәи иреиԥшу ак ала идырҭәуа ахчы ибӷа иаҵаҵаны. Ас дыштәаз, дҿарҳасуа даналага, суадахь аниҳәа, дахьнаргаз, ихы нықәиҵан, ҩ-сааҭк дыцәан. Иԥсы анишьа, атрактир маҵуҩ дызлаиҳәаз ала, қьаад ԥжәахак аҿы ианиҵеит ичын, ихьыӡ, ижәла, иахьаҭахқәаз, аполициахь уҳәа адырра аҟаҵаразы. Аԥа амардуан дахьлыбаауаз анбанқәа цырацырала еицҵо даԥхьеит: «Аколлежтә советник Павел Иван-иԥа Чичиков, апомешьчик, зхатә уск азы амҩа иқәу». Аԥа анбанқәа цыра-цырала еицҵо, ақьаад иану анеилиргоз, Павел Иван-иԥа Чичиков ихаҭа ақалақь дналаԥшразы дцеит; уи хар амамшәагьы ибеит, егьырҭ агуберниатә қалақьқәа ари излаԥыргоз акгьы излалаҟамыз ала: ахаҳәтә ҩнқәа ршәыга ҩажь ӷьаӷьа иааухьааратә убла инхыслон, аӷәтә ҩнқәа рахәаԥштәы шәыга ацәиқәара иааманакуан. Урҭ еихагылмзи, ҩ-етажкны еихагылази, агуберниатә архитекторцәа ртәала, даара иԥшӡоу аетажбжақәа зхагылази ҩнқәан. Арҭ аҩнқәа џьара-џьара адәеиужь еиԥш иҭбааз амҩадуқәеи, ҵыхәаԥҵәара змаӡамыз аӷәтәы аандақәеи ирыҵадырӡуан, џьара-џьара урҭ еизааигәаны еизҵәаҵәа игылан, ас аҭыԥқәа рҿы ауаагьы иаҳа ирацәан, иагьылахҿыхын. Џьара-џьара иуԥылон ақәа акыр иаӡәӡәахьаз ҩыракнаҳақәа, ачабаба еиларҳәқәеи амагәқәеи рсахьақәа зныз, џьара-џьара аиқәа иаҵәа асахьа ҭыхны, Аршавтәи аҭиразы ҳәа, аӡә ихьӡ аҵаҩны, даҽаџьара еиуеиԥшым ахылԥа хккәа рсахьа аҵаҟа ианын «Аҳәаанырцәуаҩ Васили Феодоров» ҳәа; даҽаџьарах – абильиарди ҩыџьа ахәмарцәеи, фракла еилаҳәаны: ас иҟоу афракқәа ҳара ҳҿы иршәырҵоит атеатр асасцәа, аҵыхәтәантәи ацәырҵразы асцена рықәгылараан. Ахәмарцәа рбильиард лабақәа кны, икылԥшуа, рнапқәа ҩарҳәшәа, ршьапқәа ырхәаны уажә иҩаԥаны, антраша ҟаҵаны иҩкаԥазшәа, рсахьа ҭыхын. Арҭ зегь ирыҵаҩын: «Абар, аус ахы акырҭа». Џьара-џьара амҩаду иангылан астолқәа, акакани, асапыни, асапын еиԥшыз априаникқәеи рықәны; акрыфарҭақәа рҿы аҩыракнаҳақәа ирнын аԥсыӡ шәпақәа ачхьыԥ рыларсны. Иаҳа лассы-лассы иубон ицәиқәарахахьаз, ҩ-хык зхагылаз аҳәынҭқарратә шьауардынқәа, уажәышьҭақәа иркьаҿу анҵа «Ажәырҭа ҩны» ала иԥсаху. Хаҳәла ичаԥаз амҩақәа зегь ԥхасҭан. Уи ақалақь баҳчагьы дынҭаԥшит: ара игылаз аҵлақәа зегь иссаӡа, ипаӡа, рдацқәаҵәҟьа цқьа ирзамыркыкәа иахьыҟаз, шәыга иаҵәала даара иԥшӡаны ишәыз аҵыргәақәа рыҵаргыланы акәын ишгылаз. Аратәи аҵлақәа џьықәреи шьапык еиҳамзаргьы, агазеҭ аныҳәаантәи аҭыжьраҿы иазгәаҭан: «ҳақалақь хылԥшыҩ ибзоурала, ирхиахеит амахә еилач дуқәа змоу, ашәшьыра хашьшьыла иҟазҵо, ашоурақәа раан уныҵалар, узырхьшәашәо ҵлала», насгьы, «уаҩ игәы арԥшаартә иҟан, ауаа рыгәқәа ҭыԥаны ицо, ақалақьхылаԥшыҩ ирзыҟаиҵаз иџьшьо, рылаӷырӡқәа рҿыкьаса аҵәыуара иахьаҿыз» ҳәа. Иара еиҳа иааркьаҿны ауахәама, аизарҭақәа, агубернатор уҳәа рахь мҩас иамаз азы аӡәы днаиазҵаан, ақалақь иалсуаз аӡиас ибарцы иҿынеихеит, амҩахь шьаҟак иадырҷаблаз афиша, аҩны саннеилакь цқьа саԥхьап ҳәа, иаакыдихын, амҿтәы мҩа дықәланы, зашьҭахьҟа ар рымаҭәа еиуаз аформа зышәны, еилаҳәаракгьы кны хәыҷык дзышьҭанеиуаз ԥҳәыс еинаалак
ибла аалыдырхаланы, лаԥшыла дааиԥхьышьшьаан, адырҩегь дахьықәнагалаз аҭыԥ ихеимыршҭырц, цқьа днықәыԥш-аақәыԥшын, дышиашаз иҭыԥ ахь иҿынеихеит, атрактир маҵуҩгьы имахәар дҩаҵагылашәа амардуан дахьаҿалоз днаицхрааит. Изхара ачаи ыжәны, астол днахатәан, афиша иџьыба иааҭыхны, идааиргаз ацәымза иазааигәатәны, иарӷьа бла цәыҵарԥшшәа, даԥхьо далагеит. Афишашәа иҟаз аҿы уаҩ дзеилаҳаша рацәамызт: иқәдыргылон аҳ Коцебу идрама, Ролла ироль аҳ Поплиовин, Коро лроль аҭыԥҳа Зиаблова, егьырҭ арольқәа урҭ рыҵкьыс еицәаз нагӡацәас измаз: аха уеизгьы акы аанмыжькәа зегьы дрыԥхьан, апартер аҿы аҭыԥ зыԥссо аҟынӡа днеин, нас афиша ахьыркьыԥхьыз агуберниатә усҳәарҭа атипографиаҿы шакәызгьы еиликааит; ашьҭахь афиша иаарҳәынгьы днахәаԥшын, аха уирахь акгьы анымшәа аниба, илақәа инапы аархишьылан, даара дазцраԥшны еиқәыԥсаны, иааиԥыхьашәалакь зегь зҭеиҵоз ичықьмаџьа инҭеиҵеит. Амш хыркәшан аҳәысжьи баҭлыкак ашьчи ҵәҵәи, Урыстәыла аҳәынҭқарра ҭбаа дуӡӡаҿы ишырҳәо еиԥш, аҭарчыга ишамчу аԥсыԥ анланага-ҩанаго иаҩызоу ацәареи рыла.
Адырҩаҽынтәи амшнаҟьа авизитқәа ирызкын: аныҟәаҩ ақалақь чынуаа, шамаха уаҩ дынмыжькәа, зегь рҿы дынкыдгылеит. Раԥхьа днеит агубернатор иҿы. Агубернатор, Чичиков еиԥш, дагьшәпамкәа, дагьпамкәа дыҟазаарын, Анна лыхьӡ зхыз аџьар ихәда ихшьын, аеҵәа аорден иоураны дыҟоуп ҳәагьы рҳәон: уаҩы разк, зны-зынла дықәҵо аҟынӡа. Араантәи дцеит уи авице-губернатор иахь, уаантәи апрокурор иахь, нас дрызнеиқәеит апалата ахантәаҩы, аполицмеистер, ахәҳахәҭҩы, аказен фабрикақәа рначальники иуадаҩуп мчы змоу ауаа зегь ргәаларшәара; аха, иаҳҳәар азхоит, уи авизитқәа рзы даара бзиа аус иуит: аҳақьымцәа русурҭа, аинспектори ақалақь архитектори рзаарыгӡа зегьы дрылст. Нас ифаетон днақәтәан даара акраамҭа дхәыцуан, уаҳа зҿы снеирыда ҳәа, аха уаҳа ақалақь аҿы чынуаҩ дыҟамызт. Дзызнеиқәаз, амчра змаз ауаа дырҿагәыбзыӷны еиҵырсны, рҵәажәашьа даара даманшәаланы дцәажәон. Иажәа иналаҵаны агубернатор илымҳа инҭишьт, агуберниа уаналало, џьанаҭ узго амҩа уқәушәа, амҩақәа кадифала ихҟьоушәа иҟоу урықәшьшьы ушнеиуа, нас ауаа ҟәыӷақәа ачын рызҭо аҳәынҭқарра аиҳабыра аҽхәаԥхьыӡ ду иаԥсоуп ҳәагьы наԥишьит. Аполицмеистергьы агородовоиқәа рзы дара игәы иахәашаз ак неиҳәеит.Авице-губернаториапалатаахантәаҩи,машәыршақәшәаирымазачын иамцхәыз, «шәара шәыҳаракыра» ҳәа ахьреиҳәаз, дара ргәы ҟанаҵеит. Абарҭқәа зегь ирыбзоураны, агубернатор аухаҵәҟьа иҩныҟа дааиԥхьеит уи, егьырҭ ачынуаагьы, аӡә уаххьа, ҽаӡә шьыбжьхьа уҳәа рыцифақәарц даарыԥхьеит дара рахь. Асас, ихы рацәак ахцәажәара иҭахцәамызшәа, дубон: дахцәажәахуазаргьы, инықәырҩршәа, цқьа уаҩы дизеилымкааратәа, ихы ларҟәшәа акәын дышцәажәоз, усҟан иажәақәагьы ашәҟәқәа рҿы иуԥыло ажәеибаркырақәа рыла еиҿикаауан: арҭ рдунеи аҿы иара, рҵәыра хәацык иаҩызоу, рыпатуқәҵара ду дшаԥсам, ауадаҩрақәа дышрышьцылахьоу, имаҵураҿгьы ииашара дахырҟьаны амаҟәмабарақәа дышрықәдыршәахьоу, ишьраҵәҟьа иашьҭаз аӷацәа ширҳахьоу, аҵыхәтәаны шьҭа иԥсы ишьарц, ихы ахьнықәикыша, иахьҭынчроу ҭыԥк дшашьҭоу: арахь данықәнагалах, ҳаҭырқәҵара ҳасабла араатәи акыр иаԥсоу ачынуаа аԥсышәык нареиҳәарц уалс ишиԥхьаӡаз. Абри инеиҳаны аӡә ак иимырдырт ақалақь аҿы иааз, иаарласынгьы агубернатор ичара еинырслаҿы зыҽрықәзыршәаз уи ауаҩ. Ачарахь ацара аҽазыҟаҵара ҩ-сааҭк инареиҳаны аамҭа ақәирӡит, аҽеилаҳәашьеи ах ҳәашьеи ари ара иаԥшьеигаз еиԥш, шамаха уаҩы имбацзар ҟалап. Чаншьҭахьтәи ицара ашьҭахь иҿы идырӡәӡәарц адҵа ныҟаиҵан, акраамҭа иӡыӷқәа, рыҩнуҵҟала ибз нарыҵаргәа-аарыҵаргәо асапын рыхьшьра даҿын; нас атрактир маҵуҩ иҟәаҟә ампахьшьы аақәхны, илымҳақәа индыркны иахьабалакь иҿ ҭҭәаа ирбеит, ҩынтәҟа иҿ иҭаз аӡгьы ырбӷьыжәаа амаҵуҩы инеиҿаҭәаны. Нас асаркьа днадгылан, акьаҿ еижьага нишәҵаны, иԥынҵа ҩ-хәыцк иҭиааз ааркәкәны, ифрак цәхаԥшь, амцаԥшь ԥштәы ҵәаҳәа хәыҷқәа зылдаз ала иҽааиҩычеит. Абас ала иҽааилаҳәаны, ихатә екипаж дақәтәаны, џьара-џьара иуԥылоз аԥенџьырқәа иркылыԥхоз алашара ҭаа зныҷҷалоз амҩаду ҭбааҭыҵәқәа дырныланы иҿынеихеит. Уи ҳҳәеит ҳәа, агубернатор иҩны балк амҩаԥгара иазхаратәа ирлашан; афаетонқәа рфонарқәа рылашара карҷҷо, аҩн аԥхьа ҩыџьа ажандармцәа гыланы, аҽыуардынхьшьцәа рыбжьқәа го – ажәакала, зегь ишаанагара еиҿкаан. Чичиков азал даныныҩнала, иблақәа аахимҩар амуит, избан акәзар ацәашьқәеи, алампақәеи, аҳәса рыцәҩычеи еилаарцыршьа митәын. Иахьабалакь икаххаа иаркыз алашарақәа зегь дырцеицеуан. Ана-ара афрак еиқәаҵәақәа бӷьаауа ҭоԥ-ҭоԥлеи хаз-хази инеивыс-ааивысуан, кәыркәа шоуразы аҭакәажә маҵуҩ ԥҳәыс ахышә аартны, дкылагыланы, еиҟәлыршәшәо ашьақаршкәакәа цырцыр иахаабыцуа иахоу амц еиқәаҵәақәа реиԥш; усҟан ахәыҷқәа лывеибаҳәа игыланы, иџьашьо иазыԥшуеит лжьаҳәа аҟьашьа; амҵқәа рескадрон ажьаҳәа иарҵысуа аԥшалас ианышьҭнахлакь, адырҩагь аӷыуҳәа ауада иныҩнаԥырны, аҭакәажә лыла ихыҷҷало амра рхы иархәаны, аԥшәымара уа, гәыԥ-гәыԥлеи акакалеи ашьақар ԥҽыхақәа инарықәеибаҳәоит. Аԥхын мшқәа рзы арҭ амҵқәа иахьынаԥырлакь ироуа афатәқәа рыла иҭәуп, мла иакӡом, аха амла инҵәошәа ашьақар изақәпапо, аки-аки ҳҽеибаҳарбап, ашьақар ахьышьҭоу ҳлалс-ҩалсп, ҳашьҭахьтәи, ма ҳаԥхьатәи шьапқәа неихьаҳшь-ааихьаҳшьп, ма ҳамҵыжәҩақәа рыҵҟа ҳабӷып, мамзаргьы ҳаԥхьатә шьапқәа ҳхы иахырҳәҳәаны инеидшьыланы, ҳныҩныԥрааны ҳцап, ҳаақәгьежьны, аескадрон ҿыц ҳаманы, ҳааиҭаҩнаԥрып ҳәа ауп.
Чичиков анаԥшы-ааԥшыхаҵәҟьа имҭакәа, агубернатор ижәҩахыр днаҵасны димаиҿынеихан,днаганыиԥҳәысдылирдырт.Араҟагьыасасихыимырԥхашьеит: иқәреи идуцәамыз, аха иагьылаҟәцәамыз, ичыни ирнаалашаз комплиментк иҳәеит. Еицыкәашоз рҽеилыргақәаны, ҩыџьа-ҩыџьала иҩагыланы, егьырҭ аҭӡамцқәа ианыркыдырцала, Чичиков инапқәа иашьҭахьҟа иҟаҵаны, ҩбаҟа минуҭ ихы рзышьҭӡаны дырзыԥшуан. Аҳәсақәа аӡәырҩы ибзианы, амода иақәыршәангьы еилаҳәан, егьырҭ агуберниатә қалақь анцәа ираҭәеишьаз маҭәақәак ршәын. Ахацәа, захьынџьара еиԥш, араагьы ҩ-хкык рыла еизушартә иҟан: шьоукы иаапақәаны, аҳәса ирывагьежьуа иреиҽырбақәоз иреиуан; урҭ рахьтә шьоукы-шьоук, петербургтәиқәа иаауцәрылаҩашьартә, даара иазхәыцны иеиҿкааз, гьамалагьы иԥхьаҳәаз абакенбардқәа, ма ирызцраԥшӡаны исаз ахаҿы гьежьқәа рыман, арҭ, имырхьаацәакәа аҳәса инарыдтәала-аарыдтәало, францыз бызшәала ирацәажәаны ргәы дырҿыхон, Петербург ишыҟарҵо еиԥшԥҵәҟа. Егьырҭ, ахацәа ишәпақәан, ма Чичиков иеиԥш, ишәпамкәа, ма ипақәамкәа иҟаз ракәын. Арҭ, ҳәсақәак ҳарҿамҳандаз ҳәа, иҵәыҵыԥшны иԥшуан, ирҿаҳаргьы, шьҭахьла-шьҭахьла мацара идәықәлон ирԥырҵырц: инкыдԥшыло-аакыдԥшыло иззыԥшыз, агубернатор имаҵуҩы џьаракыр амаца асразы астол иаҵәа иргыларушь ҳәа акәын. Арҭ, рхаҿқәа ҭҭәааны, икәымпыл-кәымпылӡа, шьоукгьы аканҵыҵырақәа, ма ацәырԥшӡ ҭыԥқәа рынпыҟҟала иҟан, хахә еиларчы, еиларҳәы, ма афранцызцәа «аҩсҭаа сихәхааит» ҳәа изышьҭоу ныҟәыргомызт, рыхқәа ааркьаҿны иҵырффан, ма иқәырбзааны иԥхьаҳәан, рхаҿқәа хыгьежьааӡа еихаӷәӷәа иҟан. Арҭ, ақалақь аҿы ҳаҭыр зқәыз ачынуаа ракәын. Иааугәашьарызеи! Ашәпақәа ари адунеи аҿы ирамхаларатә аусеиқәрҽаҽашьақәа еиҳа ирдыруеит, апақәа раасҭа. Апақәа еиҳарак анапынҵақәа рынагӡара иазкуп, ма баша ахьӡазы маҵурак аҿы иахьарбоу ахьӡала анахь-арахь идәықәуп: арҭ, рыԥсҭазаашьагьы мариацәашәа, ҳаирлыхушәа зынӡа узақәымгәыӷуа ауп ишыҟоу. Ашәпақәа ианакәзаалакь ихьԥшу аҭыԥ иахагылаӡам, изхагыло ихьԥшым аҭыԥқәа роуп, ианахагылагьы убас рҽаларбаӷьа иӷәӷәаҟацаӡа иахагылоит, ианаму еиҳа лассы рҭыԥ аҿҿаҳәа ирыҵаҟәаҿы ирыҵбага ицап акәымзар, акы иахнаҳәарц иҟам. Иаҵаҽырбо аҽеилаҳәара бзиа ирбом: апақәа рыфракқәа инҭабаҟаҷа инҭашәо ишыӡаху еиԥш иӡахым рыфракқәагьы, аха рчақьмаџьақәа анцәа ишиҳәара иҟоуп. Апа хышықәса рҩнуҵҟала аломбард аҿы иҿаҵам ԥсы зхоугьы ак изынхом: ашәпа иҿы – ҭынчроуп, ушԥшу, ақалақь аҵыхәахьшәа иԥҳәыс лыхьӡала ихәҳау ҩныкгьы аацәырҵуеит, нас ақалақь егьи аҵыхәахьшәа – даҽа ҩнык, нас ақалақь азааигәара – цуҭак, нас ақыҭа зегь абнақәеи аӡиақәеи уҳәа шаҵаку. Аҵыхәтәан ашәпа анцәеи ахәынҭқари рымаҵ уны данаалгалакь, зегь раҳаҭырқәҵара иҽанаԥсеитәлакь, имаҵура ааныжьны, дықәҵны дцоит, дпомешьчикнгьы хьӡи-ԥшеи змоу урыс аҳны, зчеиџьыка ҭбаау уаҩны даақәгылоит, дынхоит дынҵоит, ибзиангьы дынхоит. Уи иашьҭахь ахылҵ-ԥылҵ пахәинҵқәа, аурысқәа рҿы ишаԥу еиԥш, «амҩангага ццак» ала имал зегь ахылаӷьара инаҭаны, илҭаҳәахаа ирышьҭоит. Ӡашьа амахыума, Чичиковгьы еизаз дахьрылаԥшуаз, ихәыцрақәа абарҭ ишрыжәлантәыз, убарҭқәа рымчалагьы ауп ашәпақәа ихы зынарылик, ихы назлеикыз рҟны иидырқәоз ауаагьы дрықәшәеит: апрокурор, зыџьымшьқәа даара еиқәаҵәаз иагьыжәпаз, зарма бла алацәҟәысшьала «уаалеишь, џьым, егьи ауаҭахахь, уа ак уасҳәоит», иҳәошәа, арахь иара дуаҩ ҭынчны, мыцхә имцажәоз; апошьҭахылаԥшҩы, уаҩ кьаҿк, аха лафҳәаҩык, философк; апалата ахантәаҩы, хшыҩла иныҟәо уаҩы гәыбзыӷк: арҭ зегь наџьнатә ирдырӡоз аӡә иеиԥш иара иеихырхәон, Чичиковгьы аҭакс ихы аганахь иаарнаашәа, аха ргәы иаахәаратәа днареихырхәон. Иара уаҵәҟьа идырдырт мыцхәы аҳаҭырқәҵара злаз апомешьчик Манилови, уахьихәаԥшуа уаҩ еилаҳәа-еилацак убысҟанҵәҟьа ишьап иаӷрагыланы, даҭаимҵарц аҳәара шьҭазҵаз Собакевичи. Нас иаразнак амаца неидыркит, иаргьы днареихырхәаны иааидикылт. Астол иаҵәа иакәшаны илатәаз хәылԥазхьанӡа уаҳа иагьыҩамгылеит. Ацәажәарақәа зегь иара уа рҵыхәа ааԥырҵәеит,усдукзнапы алазкуа ишыҟарҵо еиԥш.Аԥошьҭахылаԥшҩыҵәҟьа уаҩ цәажәаҩык шиакәызгьы, амаца шааникылаз еиԥш, ихы-иҿи ахәыцра ԥшра наҭаны, ҵаҟатәи иқьышә хыхьтәи илахаирԥан, дахьынӡахәмаруаз иҿаԥшылара иаашьҭихыз џьара иааимԥсахт. Ауаҩ сахьа зну мацала данныҟәоз, уи инапы рӷәӷәаны астол инықәыкшаны, ус иҳәон, аԥҳәыс лсахьаан: «Беиха, апап иԥҳәысажә!», акороль исахьа акәзар: «Уеиха, тамбовтәи анхаҩыжә!». Апалата ахантәаҩы уи иаҭеикуан: «Уи сара иԥаҵа даныскып! Уи сара лԥаҵа даныскып!». Зны-зынла амаца астол ианықәрыԥсоз иаарҿыҵҟьалон: «Еҳ! Иҟалалакь ҟалааит уаҳа сызлацо сымамзар, бубнақәа рыла сцап!». Ма баша: «ачерв! пикенциа!» ма: «пикендрас! пичура!» мамзаргьы башаӡак «пичук!» – дара рыбжьара амацақәа рыхьыӡқәа злеиҭадырсыз ала рыхьӡқәа ҳәо. Амацасра напык ианалгалакь
ажәақәа еимаркуан, ишаԥу еиԥш рыбжьқәа рдуны. Чичиковгьы ажәеимакра иҽалаирхәуан, аха даара ҟазарала; ажәеимакра иҽшалаирхәуа зегьы ирбо, аха иамакышьақәа угәы иаахәаратәа еиҿкааны. Уи ианакәзаалакь иҳәомызт: «Шәара шәыхәмархьеит» ҳәа, «шәара ахәмарра шәхы иаҭәашәшьахьеит», «шәмаца смацала аиԥырҟьара згәаӷьит» ҳәа акәын ишиҳәоз. Ажәа змеикуаз еиҳагьы иқәиршаҳаҭразы, афҩы ырхааразы зыҵаҿ ҩ-расаҵәык зҭубаауаз араӡын ҭаҭынҭра чаԥа аартны, инарымҵеикуан еснагь. Еиҳарак ихы рыҭаны драцәажәон хыхь зыӡбахә аҳәоз апомешьчикцәа Манилови, Сабокевичи. Арҭ аҩыџьагьы шааибаз еиԥш, апалата аиҳаби аԥошьҭахылаԥшҩи наскьаԥхьаны, рхы-рҵыхәа дазҵааит. Иҟаиҵаз азҵаарақәа иудырбон, асас, сзашьҭоузеи ҳәа акәымкәа, дзызҵаауа инҭырҳәцааны ишеилирго, избанзар доус заҟа-заҟаҩ уаа рыԥсы ирықәиҭу, рмазара аҭагылазаашьа зеиԥшроу еилкааны, нас ауп урҭ, рыхьӡи, рабхьӡи данрызҵаа. Урҭ, аамҭа кьаҿк иалыршаны, иҽыргәарԥханы, рхы-ргәы иҭҟәеит. Апомешьчик Манилов, зарԥыс цәцәымҭа иҭагылаз, ашьақар еиԥш абла хаақәа зхаз, даныччо, зыблақәа ҭхәыхәӡа иҟалоз, уи иӡбахә ҳәаны, аӡы акәараҳәа дахәо, иԥсы дизалымхо дҟалеит. Уи акраамҭа инапы еиларӷәӷәа икны, иҽкажьны иҳәара даҿын, ихы иаҭәашьаны, излеиҳәоз ала, жәохә верст заҵәык рыла ақалақь иаҟәыгоу иҩнаҟынӡа дизнеирц. Чичиковгьы даара патула днаиеихырхәаны, гәыкала инапы ааимхны, ааԥхьара гәахәара дула идкыланы моу, уалԥшьас ишьаны дышизнеиуа агәра ииргеит. Собакевичгьы, иажәа ааркьаҿны, изшьапык, убас идууз, зеиԥш уажә Урыстәыла адауаԥшьқәа аныӡаауа ианалага, иззыбзиахаша шьап џьара иузымԥшаауа, амагә зшьаз егьи ишьапы инадырхаланы, «Суҳәоит, сара сахьгьы унеирацы», иҳәеит.
Адырҩаҽны Чичиков аԥошьҭахылаԥшҩы иахь шьыбжьхьеи, уаххьеи рыцифарц дахьцаз, шьыбжьхьашьҭахь, асааҭ хԥа инаркны амаца асра ианалгаз, ҵхабжьон, асааҭ ҩба рҟынӡа асра иаҿын. Уа ҩажәеижәабаҟа шықәса зхыҵуаз еилҟьак, ҩбаҟа-хԥаҟа ажәа анеимырда ашьҭахь «уара» ҳәа иазҳәо иалагаз апомешьчик Ноздриови иареи инамҩтәшәа еибадырт. Уи аԥошьҭахылаԥшҩгьы, апрокуроргьы иҩызцәақәак реиԥш драцәажәон, «уара» ҳәагьы реиҳәон: аха амаца ду асразы ианааидтәала, аԥошьҭахылаԥшҩгьы, апрокуроргьы иигоз амацақәа даара иацклыԥшны игәарҭон, дызлацозгьы рылаԥш иныҵмыршәаӡакәа иахылаԥшуан. Адырҩаҽны Чичиков, ҩыџьа аҳәсақәагьы назлаз асасцәеи иареи, халаҭла издызкылаз апалата ахантәаҩы диҭан. Нас дсасуан авице-губернатор иҟаиҵаз иуаххьаҿы, ахәҳахәҭҩы – ишьыбжьхьа ду аҿы, апрокурор ишьыбжьхьа хпыҿ, ашьыбжьхьа ду иааҩсуаз, аҿы; ақалақьхы, ауахәама ианҭыҵ ашьҭахь, чарак иаҩсуаз акакалкра иҟаиҵаз аҿы. Ажәакала, сааҭкгьы аҩны дыҩнахомызт, асасааирҭаҿы дызнеиӡоз, ахнықәҵара мацаразы акәын. Ақалақь аҿы аҳәашьа-аушьа иақәшәо, уаҩ ԥышәак, аамсҭашәак иакәны ихы дирбеит. Дызланагалоз ауаа излацәажәозаалакь, реиҿцәажәара аҽалархәшьа дақәшәон: аҽ бзиақәа ранҵара атәы иалацәажәозар, аҽ бзиақәа ранҵашьа атәы иҳәон, ала бзиақәа ртәы рҳәозар, араагьы акыр иаԥсоу азгәаҭарақәа ҟаиҵон: аказен палата иаӡбуаз аусқәа ртәы акәзар, араагьы аӡбцәа рыӡбшьақәа ртәы шидыруаз ааирԥшуан: абилиард асра иахцәажәозар, – уи аҿгьы дышхәыдам уирбон: аиаша ныҟәгара атәы цәырыргозар, – уигьы, илаӷырӡқәа хыддыло аҟынӡа, иҽалархаланы далацәажәон; арыжәтә ршышьа атәы акәзар, – уи атәгьы ицәгьамкәа идыруан: атаможниа хылаԥшцәеи,ачынуааиртәыанакәхагьы–урҭрҭыӡшәақәагьы,иара
ихаҭа атаможниа хылаԥшыҩс, ма чынуаҩыс дыҟазшәа, идырӡаны дахцәажәон. Ара уамашәа иубаратәа иҟаз, абарҭқәа зегь еиқәыршәа-еиқәыргыла, ихаҭа иҽырҟасаны алацәажәашьа дшақәшәоз ауп. Данцәажәоз, ибжьы ҳараикцәомызт, иагьылаирҟәцәомызт, ишақәнагаз акәын дышцәажәоз. Ажәакала, дахьугалакь, деиқәшәан. Ачынуаа зегьы уи дахьрыланагалаз ргәы иаахәаны иҟан. Агубернатор, абзиара иашьҭоу уаҩуп уи ҳәа дихцәажәон: апрокурор – уи ус бзиа еиҿкааҩуп ҳәа, ажандармцәа рполковник – аҵара ду змоу уаҩуп уи ҳәа: апалата ахантәаҩы–уиакрыздыруа,патузқәу аӡәиоупҳәа: аполицмеистер–патузқәу, знаалашьагьы бзиоу уаҩуп уи ҳәа; аполицмеистер иԥҳәыс – знаалашьа бзиоу, ҳаҭырқәҵаҩык иоуп, лҳәеит. Собакевичҵәҟьа, шамахамзар аӡә дызмырҽхәаӡоз, аҵх акыр инеихьаны, ақалақь аҟнытә иҩны днеины, иҽааилыхны иԥҳәыс цәабаа лывараҿы даниа, ус леиҳәеит: «Сыхаара, сара агубернатор ихәылԥхьаҿы сыҟан, аполицмеистер иҟныгьы шьыбжьхьа сфеит, уа дысдырдырт асовет коллегиа ачынуаҩ Павел Иван-иԥа Чичиков: дзакә уаҩыхааузеи, иараби!» Аҭакс иԥҳәыс: «Иҳ!» – лҳәан, лшьапала дҩаицәхаст.
Ари еиԥш, жәҩа хкыла иалырхуа ауаҩы ҳәа, уи изы ишьақәгылаз ахьӡ ихьӡхаланы иҟан, уаҩ иааџьеишьаша, ақалақь зегь зыршынхаз, апровинциақәа рҿы иаалырҟьаны аҽеиҭарсра (пассаж) ҳәа изышьҭоу, аԥхьаҩгьы лассы иидырырц иҟоу ҟазшьаки уски цәыригаанӡа.
Џьапуаԥҳа Ҭали Шьаликәа-иԥҳа – Аԥсуаҭҵаара институт, ахыҵхырҭаҭҵаара аҟәша анаука усзуҩы еиҳабы, Аԥсны Афырхаҵа.
11.10.92 ш.
Иацы ашьыжь ҳааргеит абрахь. Уажәы ашкол (Аҩада Ешыратәи аԥсуа) аҟны ҳгылоуп. Иаха ҳаҷкәынцәа жәылара Аҟәаҟа ацара аҽазыҟаҵара иаҿын. Ҳмыцәаӡеит. Ҳҽырхианы ҳтәан. Аҵыхәтәан, хыхьынтәи иаарыцҳаит уахатәиала иахгоуп ҳәа. Ашьыжь ГАИ ашҟа ҳхаргалан, ҳаԥшын. Аха дырҩагьых мап рҳәеит. Уажәы зегь ҳалбаарган, уаханӡа ҳәа ара ҳтәоуп.
Жәацы, октиабр жәба рзы, иаҳжит ҳаӡӷабцәа ҩыџьа: Гәында Кәыҵниа-ԥҳа, Лолита Ӷәынџьиа-ԥҳа...
13.10.92 ш.
Жәацы, хыхьтәи ацәаҳәақәа ананысҵахьаз ашьҭахь, шьыбжьышьҭахь, ҳабла ишабоз аштаб (Аҩадатәи Ешыра аресторан ахыбраҟны иҟоу) абомба ақәзыжьыз ақырҭқәа рсамолиот ларышьҭит ҳаҷкәынцәа. Ҳара зегьы аԥенџьырқәа рҟынтәи иаҳбон, уи амца акны амшын ишалаҳаз. Ҳаҷкәынцәа ргәырӷьабжь змаҳаз, ишырҳәо еиԥш, иан лымгәа дҭоуп. Колиа Џьонуа ҵаҟа дылбааны, дшаҟьо дықәын!
Нас, авертолиотқәа хԥеи инхаз «СУ»-и ааны, амшын ихыгьежьылон. Иҭахаз асамолиот аԥсҟы зкыз дрыԥшаауан.
Иацынтәарак ирымаз атехника зегьы ала ҳаихсра иаҿын. Ҳара Ҭинараа (Ӡиӡариа) рпост аҟны ҳаҟан. Бжеиҳан рыблиндаж ҳҭатәан. Иацы иҟаларан иҟаз аиԥылара Шеварднаӡе мап ацәикит, адокументқәа хиам ҳәа ҽыҵгас иҟаҵаны.
Абриаҟара ахысра бааԥс иҟаз иақәшәеит аҳәаанырцәтәи ажурналистцәа: Чехьиа, Словакьиа, США, Урыстәыла рҟынтәи. Урҭ рахьтә Чехьиатәи, уа ҳавара аерманцәа рыҩнаҟны иаанҿасит иаха. Иахьа ашьыжь Гәдоуҭаҟа ихынҳәит. Ара ашкол аҟны иааины, абзиараз ҳәа ҳаҳәаны ицеит.
...Ҳаҷкәынцәа гәыԥ-гәыԥла ацҳа иқәсны ицеит. Нырцәтәи ахәы гатәуп. Иахьа икыдыбго ақәа иаргәамҵышт, аха рыԥсы ҭаз!
Арӡынба В.Г. апресс-конференциа имоуп ҳәа ҳарҳәеит иахьа. Ҳцар цәгьа иаҳбом...
17.10.92 ш.
Ииасыз амшқәа бааԥсын ҳара ҳзын. Аӡнырцә ицаз аҷкәынцәа рахьтә иҭахаз рацәаҩуп. Макьанагьы уахьынтә аԥсцәа рзаамгацт. Иҭахаз ирылоуп Игор Ҭыжәбеи Гиви Џьапуеи. Жәаҩык жәаҩаҩык рҟынӡа ауаа ҳцәыӡит. Агха рацәа ҟаҵоуп ҳәа зегьы хьаас ирымоуп.
Аминақәа зҵаԥжәаз, зшьапқәа хыҵәҵәоу аҷкәынцәа Даур Агрба, Лашик Ҷкадуа акгьы рыхьуам уажәшьҭа рҳәоит.
Лашик Кәаӷәаниа... Арҭ амзақәа ҳаиниацԥхьаӡа, даҽазнык рнапаҿы сҟалартә иҟасҵом иҳәон. Уажәы илахьынҵа здыруада. Аӡы дырырц дахьҭалаз дышьҭнахит рҳәеит. Арахь дыӡхымҵӡеит. Сыбла дхыҵӡом... Наҟ ицараны ианыҟаз аҩахагьы, уажәы-уажә ҳашә даалагылон. Дааҳацәажәон...
Уаҩ деиланагартә иҟоуп ҳаиҿымкаара...
Ҳазлагылоу шеибашьраҵәҟьоу инагӡаны изыгәнымҩыц рацәаҩцәоуп. Аха ҳгәыӷлап.
Снаҩыс ицәоуп Колиа Џьонуеи Амиран Берзениеи. Надиа (Ашәба) урҭ рыхәшәтәра даҿуп. Амшцәгьақәа рзы, аҷкәынцәа рыцхырааразы нырцә-аарцә ишрыбжьаз, ахьҭа рылалеит...
18.10.92 ш.
Игор Ҭыжәбеи Гиви Џьапуеи ржуан иахьа. Уахь ианҭахоз ирыцыз аҷкәынцәа срыцны сыҟан Бзыԥынҟа. Аха Игори Гивии рҵәуара ҳақәымшәаӡеит. Еиҭах ҳаиҿымкаара. Раԥхьа иахьцатәыз аҵыхәтәанынӡа инҳажьит. Ҳархьымӡаӡеит.
Сгәы сыхьуеит... Зегь рзын... Сгәалаҟазаарагьы бааԥсуп... Аха, Гогәуа иҳәашьа: «еибашьроуп».
Аибашьра 67-тәи амш. октиабр 19. 1992 ш.
абас ануп ҳуадаҿы икыду акласс-ӷәы (урысшәала).
Иҟәазны, мелла иҩит Колиа Џьонуа.
Ес-ҽны ацифрақәа рыԥсахуеит, амшқәа еихылоит, макьана аибашьра анҵәара абаҟахыу.
Иахьа еиҳа иҭынчрашәа иҟоуп, «Град» иналаршә-ҩаларшәны иҿыхалоит, ҳгәы ҳҽаннаҵалоит акәымзар.
Сгәы сыхьуеит... Аибашьра еилгаргьы, иҭахаз рнаҩыс зхы иамыхәо, инапыдоу, ишьапыдоу рацәаҩхашт. Уи ус шакәхо уажәнатә уаҩы ибарҭоуп. Даур Агрба амина аниҵаԥжәашаз аҽны, аштаб аҟны иаб дицны дааит. Алим аӡнырцәынтәи дыхнымҳәит ҳәа раҳан, ишьҭан. Иахьишьҭалатәыз иазҵаауан. Амиран (ҳкомбат) дрықәымшәеит. Инымхакәа, ҳнаҩыстәи аҳаракырахь ицеит. Инаскьаҳгон. Даур ар рымаҭәа ишәыз уамашәа ицәа иақәшәон, дышшәырӡа иеиҿкаашьа уажәгьы сыбла ихгылоуп... Ишԥеихигаришь уи дзықәшәаз аԥхьаҟа? Усҟан – «сабытәеибашьҩу сара шьҭа» ауп ииҳәаӡаз рҳәеит.
Амиран иҳәон, Гиви Камыгә-иԥа иара усгьы ажәак иҿыҵымшәеит. Аҷкәын ишьапы ҿаҳәаны (жгутла) арахь днарыҭаны, иара егьырҭ рыӡхыгаразы дцеит. Алим уа иҟаз аҷкәынцәа дрылан. Анцәа иҟынтә, урҭ еибганы иӡхыргеит.
Октиабр 20. 1992 ш.
Шьыжь шаанӡа аснариадқәа ҳаддыргеит. Ҵаҟагьы ҳаҵанацалеит (ашкол аӷәраҵа бзиа аман). Аха лыԥхала ҳаилгеит усҟан. Ахәылбыҽха машәырла дырхәит Сулҭан Барцыц. Насыԥшәа, иуадаҩцәамкәа дхәуп. Афон дганы сааит...
Октиабр 22. 1992 ш.
Иахьа иналаршә-ҩаларшәны ауп ҳганахь ишхысуа.
Колиа (Џьонуа) иаха аштаб ахь дыҟан. Уа излаиарҳәаз ала, уаҵәы, ахәаша,
октиабр 23 инаркны «ишоурахарц» иҟоуп ҳара ҳҿы. Ақырҭқәа рыр рнапхгаҩ ҿыцАбашиӡе–«ахәаша,асабша,амҽышарынахыс Ешыратәиафронтаӡбахә смаҳароуп» иҳәеит рҳәеит. Амшын, ажәҩан, адгьыл – зегьынџьарантә ажәылара иалагараны иҟоуп рҳәоит.
Ҳаҷкәынцәа шьыжьы рхы неиларкит. Рызегь рҽыршан, апозициақәа ирылоуп. Ара инхаз аҷкәынцәа маҷҩык роуп. Надиеи сареи иаха ҳахқәа ҳдырҿышын, абра ҳтәоуп.
Афатә знапы иану аҟәша ирымоу ирыхӡу рыманы илбааит. Уажәшьҭа ара иҟалоит.
Џьумбер (Цицхлаӡе) иҷкәынцәеи иареи арҭ амшқәа ирылагӡаны аурысцәа гәарҭак ааныркылеит, Ешыратәи аҩнқәа рҟынтәи. Иахьантәарак ражәахә рҿыхра иаҿын. Аӡәы иҿы ирбеит иахәҭамыз ахимиатә маҭәахәқәа. Аҩада аштаб ахь иргеит...
Сшымгәыӷӡоз, ашә аатын, Колиа Бориа Џьонуа диманы дааҩналт. Бориа август 14 рыҽны, Марҭа (иԥҳа хәыҷы) диманы очамчыраҟа дахьцаз, дынханы дыҟан. Уажәы ахәыҷы диманы Тҟәарчалынтәи вертолиотла даазаап. Абџьар имаӡам. Макьана Надиеи сареи дҳацхрааларц иӡбеит. Арҭмаҟ дукгьы изеиқәҳаршәеит...
Ҷлоу, аҩны хар рымам иҳәеит.
24.10.92 ш.
Иацы ҳаԥшын. Аха иаабац амшқәа иреиԥшын, адәықәлараҵәҟьахь рхы дмырхеит. Ҵаҟатәи Ешыра аԥсшьарҭа комплексқәа рыбылра иаҿын. Аӡлагара амца акуеит ҳәа ашәарҭа ыҟан, рациала амашьынақәа иахьрыҳәоз ҳаҳауан.
Надиа ачечен Рамазан длышьҭалан даан, дигеит. Ԥҳәыс дигазаап, д-Арӡын-ԥҳауп. Амҩан Шьази (саҳәшьеиҵбы) дылбеит. Иацы дылбаауан Ҵаҟатәи Ешыраҟа. Мышкы ахақәиҭра лымазаарын.
Иахьа макьана шьыжьуп. Иаҳзаанаго здырхуада. Сгәы ҵкапуа сыҟоуп. Аӡәы ихы сацҳар цәгьа исымбошәа егьиуашәа! Гәдоуҭанӡа инабжьысзар цәгьаӡамызт. Аха уажәы аԥырҵшьа ыҟам. Уи ашәахьа нахыс акәхоит. Иаха апресса ҳзааргеит...
АбНИИ-и Архиви рблит...
Емма (Кьылба) дызбар цәгьа исҭахын... Макьаназы абасоуп.
Асааҭ быжьба, шьыжьы.
Асааҭ жәаҩа, шьыбжьон.
Ақәа кыдҵәаны иауеит. Иахьамакьана «аподвал ҳаҵарымцалаӡац». Амирани Колиеи аштаб ахь ицеит. Аҭабиақәа ирҭатәоу ҳаҷкәынцәа ари ақәа зынӡаск иаруадаҩышт, аха иҟауҵагәышьозеи.
Сгәы иҵхоз зҵаарақәак ҳаицрылацәажәеит ҳаиҳабацәеи сареи. Иеилкаауп, ауадаҩрақәа ҵҩа рымам. Аха зегь реиҳа имариоу азҵаарақәа рыӡбарагьы урҭ ауадаҩрақәа ианрықәаҳҵо, ҳусқәа зынӡа иԥхасҭахоит... Ибзиоуп ииашаны сырзеилкаазар... ргәы нхагәышьазаргьы, сара ус избоит...
октиабр 25. 1992 ш.
Шьҭа 25-ӡам. Ҵхыбжьонуп. Асааҭ хԥа. Иахьа мҽышан. Хымш ҳаԥшын уажәымзар уажәы рҿаархоит ҳәа.
Уаха ҳаҷкәынцәа аӡәгьы дыцәаӡам. Еилыхароуп. Аџьаԥҳаны иаҳзыҵаз зегьы ршеит. Атехника иҳамаз зегьы ааргеит рҳәеит. Ақәа кыдыҩрны илеиуеит. Излазыԥшу ала, уаҵәы ашьыжь Аҟәаҟа ҳдәықәлоит. Уажәы ҳкомандирцәа зегьы еизаны абра аԥарда анаҩыс итәоуп. Амиран дахьынатәаз дыцәазаап, ихәда абжьы ааҩуеит. Надиа сара сызқәыҩуа аҟәардә дадтәаланы дыҩуеит, цәашь цыԥҵәахак ҳамҵагылоуп.
Иахьа Нанеи Маринеи ҳарбарц иаҳҭааит (Нана Лакашьиеи Марина Барцыци). Марина ара даанхеит. Уажәы снаҩыс ... «дышьҭоуп» ҳәа анысҵарц сҭахын, аха ицоз Вова Начач иҩызцәеи иареи наскьаҳгарц ҳандәылҵ, ларгьы дгылт. Уажәы ара дтәоуп.
Шьазии Иулиеи шьыбжьон иҟан. Ҳаибабеит. Аштаб аҟны Алик (сашьа) дызбон. Ажәакала, ҳахиоуп...
...Саҳәоит! Анцәа дырхылаԥшааит ҳажәлар! Анцәа инапы ҳхиҩааит зегьы! Ҳазҿу иашоуп, Аиааира ҳзыԥшызааит! Суашьапкуеит, Анцәа!!!
Аибашьра 81-тәи амш. Ноиабр 2. 1992 ш.
Иахьагьы ҳаԥшуп. Усҟан (25 рзы) амшын ихыз ҳбаржа, атехника зықәгылаз, ауаа зықәтәаз, амшын аныцәгьаха очамчыра изыӡхымҵӡеит. Ара арациа ҳазгылан. Аханатә ацхыраара ианаҳәоз рыбжьы ҳаҳауан. Баҩ-ԥсык сылшәон сахьырзыӡырҩуаз... Ирулак иеиқәдырхеит. Иӡхыргеит зегьы.
Сара Гәдоуҭаҟа сыҟан. Ахьҭа сылалан, сышьҭан мышкы. Маринагьы Гәдоуҭанӡа днабжьысны дааит. Уажәшьҭа ҳара дҳацзаауеит. Емма лҟны сныдыххылеит. Есымшеиԥш, исылҭаз аԥхара ҽазны схынҳәаанӡа исызхоит. Сгәы ҟаҵа, схы ҟаҵа саалышьҭит.
Иацижьҭеи дара ажәылара иалагараны иҟоуп рҳәан, ҳаԥшын. Аха макьана ҭынчроуп.
Уажәы асааҭ быжьбаҟа ыҟоуп. Хәылбыҽхоуп. Ҳтәоуп абра, ҳхахә аанамгазшәа.
Зака (сашьа) Ԥсҳәынтәи дылбааит. Уажәшьҭа еиҳагьы дысхьаауп. Дахьырышьҭуа здыруада?
Шьази лпозициаҿы иаха ҩыџьа ршьит, хәҩык рхәит. Лара дшыҟоу здыруада? Тули(саҳәшьа) сгәы дыҵхоит. Усгьы Аҟәа «лыхьчоит» лара.
Аҩныҟа гәхьаазгеит. Ирыԥсҭазаашьоузеишь уа иҟоу?
Еиҳа иеиӷьуп акгьы уазымхәыцыр. Анцәа иаҳзааиго аабап.
26.01.93 ш. Гәдоуҭа. «Черноморец». 227-тәи ауада.
Ҳбаталион Ешырантә абрахь иааргеит, иҟалақәаз зегьы рышьҭахь. Уаҵәы иҵегь наҟ «ҳахыргоит» ҳәа иаҿуп. Пицунда ҳҟалоит. Аҷкәынцәа разыҟаҵара иаҿуп. Сара Алик иаара сазыԥшуп. Ҳаҟан Емма Кьылба лҟны. Сымаҭәақәа нсыжьит. Ҳаицәажәеит.
1.02.93 ш. Гагра. «Энергетик». 510-тәи ауада.
Пицундаҟа ҳаиаргеит. «Кәыдры» 227-тәи ауада. Абаталион еизыркит. Макьана аусура изаламгацт. Ирыгу рацәоуп. Аиҿымкаара.
Иахьагьы сманшәаламхеит. Алик дмааӡацт. Машәырк имыхьындаз. Ишакәхалакгьы иԥшаатәуп авидеокамера.
2.02.93 ш. Пицунда.«Кәыдры»
Алик дааит. Акамера сзыԥшаар, исзааихәоит. Зегьы рнапы ианысҵеит. Ахәылбыҽха Гивии Славики Џьапуаа ҳарзасуеит, акры рзыԥшаауазар.
Гагра зегьы збеит, Едик (саҳәшьаԥа) ида. Шьазина днеины дыҟан, Есма, Асҭанда, Тули, ахәыҷқәа зегьы, Алик.
Анцәа инапы иануп зегьы!
4.02.93 ш. Гагра.
Џьемал Барцыц иҟны сасра ҳаҟоуп. Макьана асасцәа зегьы меизаӡац. Ромеи Амирани анард иадыԥсылт. Иахьа Маринеи сареи «Гадавута» ҳаҟан. Акамера аахәараз аконсультациа ҳзыҟарҵеит ателехәаԥшраа. Уажәы, Даур Логәуа иахь аҭел ҿасҵеит, Москваҟа. Иманшәалахар, усынтәи иаахәан исзаарҭир бзиан...
Сиацәажәеит Даур. Иеиликаауеит изыԥсоу.
Аликраахь ҳадгылеит. Есмеи Алики аҩны иҳақәшәеит. Аԥара ҳаиҭеит. Арахь ҳанаауаз Френчик дҳақәшәан ҳаицааит.
Ибзианы ҳаидтәалеит...
7.02.93 ш. Пицунда, «Кәыдры».
Гәдоуҭантә иааит Леилеи (Ҭаниа) Аидеи (Ладариа), ателехәаԥшра аҟынтәи аоператор дрыцуп (В.Қьецба). Иеиҿыркааит аицәажәара. Иалахәуп: Ахра Бжьаниа, Ахра Ладариа, Леуан Миқаа, Слава Бадиа, Руслан Џьениа, Артиом Аиба.
9.02.93 ш. Пицунда. «Кәыдры».
6.02.93ш. рзы ҳкорпус аҟны дыршьит аурыс ҷкәын, ҳара иҳацеибашьуаз. Дызшьызгьы ҳара даҳтәуп (Л.Е.). Иршьыз иҭаацәа рахь дыргеит. Аԥсы Мгәыӡырхәа дыкҿан. Ҳаҟан.
Иацы,8.02.93 рзы, Френчик амҩан иԥсы илышәшәан дшышьҭаз рбеит ашарԥаз, аҷкәынцәа аныҩуаз. Ахәшәтәырҭаҿы дахьнаргаз дыԥсит... Гәыхьуп зегьы... Иахьа аҷкәынцәа ацҳа агара «ихәмаруан» Бзыԥ. Ҳрыцын. Марина ирацәаны
иҭылхит.
Пицунда Џьулетта Махариа лыҟны ҩынтә ҳцеит, акомбат дҳацны. Раԥхьа
лара дыҟаӡамызт. Ахәылбыҽха ҳаннеи излалҳәаз ала, авидеокамера лыҷкәын Урыстәылаҟа игеит. Ҳманшәаламхеит.!
Артиом акассетақәа ааигашашәа сақәиргәыӷит. Виталка иахьа даарц иҳәан, аха ихабар ыҟаӡам.
17.02.93 ш. Пицунда, «Кәыдры».
Ҳаҷкәынцәа разыҟаҵара иаҿуп. Иаха уахынлатәи аҽазыҟаҵара рыман. Бзыԥ ацҳа «ргон». Сара сгәы бзиамызт, Надиа лымацара дрыцын. Иахьа шьыбжьаанӡа ихысуан. Ашьыбжьышьҭахь, ҳган аҿы зыргылара иалымгац акорпус «ижәыланы иргеит».
Ажәакала, еиҳа рҽеиҿыркааит.
Начач игәыԥ абаталион «иаҿыҵит». Иахьа ахәылбыҽха Фридон (Аҩӡба) дыҟан. Сахьихәаԥшуа, харак ихы иадиҵошәа ауп иҿныԥшылара шыҟоу. Ҳаргьы: -«ҳашәҭиит,ҳашәҭигәышьеит!» ҳҳәеит.
Москваҟа, Даур аҭел сизасраны сыҟан. Сзамыскәа сыҟоуп. Акамера аархәазар еилкаатәуп. Иаазгаша дыԥшаатәуп. Уи уаҵәтәи амш иалагӡатәуп.
24.02.93 ш. Пицунда, «Кәыдры».
Шьыжьы инаркны Надиеи сареи аҷкәынцәа рҽахьазыҟарҵоз ҳрыцын. Даара «аџьа ҳбеит». Аӡы ҳарит, аҳәынҵәа ҳҭысит. Зегьы аполигон аҿы. Марина «Гадавутаҟа» дыҟоуп. Ҭина(Пузикова) Гаграҟа дахьцаз дмааӡеит. Дышьҭахазар ҟалоит, дычмазаҩын.
Иахьа шьыбжьышьҭахь ҳацәан Надиеи сареи. Уажәы уаххьа ыфан ҳхалеит. Асааҭ ааба рзы иеизыргоит аҷкәынцәа, нас уахынлатәи азыҟаҵарахь иргоит. Ҳаргьы ҳрыццарц ҳгәы иҭоуп.
Акамера аӡбахә ҳәа акгьы сыздырӡом.
24.03.93 ш.Ешыра. Мзиа Квинаӡе лыҩны. Асааҭ 17-00.
Исымбаӡакәа ицеит мызкы иназынаԥшуа. Март быжьба рзы Маринеи сареи Мосваҟа ҳаԥрит. Акамереи адиктофони ааҳхәеит. Март жәаха рзы арахь ҳхынҳәит. Ҳашиашаз Пицунда ҳанааи, ҳбаталион аҷкәынцәа рҽеизган, Ешыраҟа амҩа ақәлара иаҿын. Маҷк уаҟа аҭыхра ҳахьӡеит. Ауха Гагра ҳаанхеит, ҳамаҭәақәа шьҭыхтәын. Март жәиԥшь рзы ҳааит Ешыра. Ауха аҷкәынцәа зегьы рҵысны жәылара идәықәыргалт, аха ихыбгалеит. Ирмышьҭыкәа иныркылт. Жәохә руха излагаз ажәылара, ҳаҷкәынцәа рӷьырак алаӡит, иҟарҵаз ҳәа акгьы ыҟаӡамкәа. Раԥхьатәи амш инаркны Надиеи сареи ҳазцыз агәыԥ реиҳараҩык нырцә иаанхеит, иреиӷьыз ҳаибашьцәа ҭахеит. Урҭ реиқәырхараз изаҟаразаалак шьаҿак аӡәы изыҟамҵеит. Еснагь еиԥш, аԥсыбаҩ анрырҭо иазыԥшны итәоуп ар реиҳабыра.
Иаха Ҷлоунтәи дԥырны дааит Тарик. Иацәажәаха цқьа исмоуит. Иусқәа рацәан. Уаҵәы сызцозар, Гагра сцашт. Аҩныҟа (мама, папа, Ҭемур) макьана иеибгоуп иҳәеит.
28.03.93 ш. Ешыра. Ашкол аҟны. 20-00.
Иахьа ашьыжь сааит. Сыҟан Гагра, зегьы збеит. Тарик ица ихьуеит, иԥҟатәхар ауеит рҳәеит. 31 март азы Минскҟа дԥыруеит. Шьазигьы саргьы ҳаицааит. Алик иахьа Москваҟа амҩа дықәлараны дыҟан.
Ҳбаталион макьана ара ишыҟац иҟоуп. Даҽа мышқәак рышьҭахь даҽаџьара ҳаиаргозар ҳәа ҳгәыӷуеит... Дырҩагьых ҳаиԥхьдмырттар.
Шьыбжьон Маринеи сареи абункер ахь ҳаҟан. Уа дырҩагьых «Анҭицаа» тәоуп. Иеилфаҷа. Даргьы ԥыҭк иҭаҳхит.
Иааидкыланы, иахьа ҭынчран, ус иналаршә-ҩаларшәны иҟарҵоз ахысрақәа ракәымзар.
Амра кажжы, ааԥынра ааит. Сгәы сыхьуеит, исхьаауеит... Ҳаҷкәынцәа хазынақәа рыда, рыдлаԥса...
4.04.93 ш. Гәдоуҭа.
Ауада сзылыԥшааит Цира. Ақалақь агәҭа, даара иманшәалоуп.
Анцәа дныҳәа!
Аус утәуп. Уажәшьҭа аҭагылазаашьа сымам сҳәаргьы ԥхашьароуп...
Амиран очамчыраҟа дрышьҭуеит. Уахь дагьаанхоит. Ҳбаталион еиԥхьыттеит азуҳәар ҟалоит. Надиа уа иаанхо агәыԥ дрыцзаауеит ҳәа сыҟоуп.
Сара уажәшьҭа џьарак атәара сцәыуадаҩуп. Аныҟәара, аҭыхра салагозар акәхап.
21.04.93 ш. 19-00. Гәдоуҭа.
Иацы Приморское сыҟан. Уаҟа иҟоуп ҳбаталион иацәынхаз арота. Амиран Берзениа агәыԥ (раԥхьа жәохәҩык рҳәон, уажәы – ҩажәеихәҩык рҳәеит) иманы Гәдоуҭаҟа диасын, дыԥшуп Аҟәаҟа дцаразы (исзырҩызеи Аҟәаҟа ҳәа?) очамчыраҟа ацара игәы иҭоуп. Иаанхаз арота 55–ҩык ыҟоуп. Р. Ҳалбад еиҳабыс дрымоуп. Аҷкәынцәа абзиараз ҳәа расҳәеит. Шьҭа «ныҟәаҩык» сакәхеит. Сызҿу ахьынӡахәарҭахо сыздыруам акәымзар.
Иахьа Афон, Шьази лҿы сыҟан. Ишхашаз схашҭит, иԥшьашаз џьшьа ауп сышцаз. Уаҵәгьы ицатәхоит.
Уаҵәы дыржуеит Вова Колбаиа иҷкәын. Игәы аангыланы дыԥсит. Иҭыхтәуп ҳәа исыҳәеит Лиудараа.
Аҩныҟа иҟоу здыруада?
26.04.93 ш. 18-00. Приморское.
Иацы аӡӷабцәа рыԥсахуан актәи ацәаҳәаҟны. Саргьы сшәыцхраауеит ҳәа расҳәан, срыццеит. Ҵаҟатәи Ешыра зегьы ҳахысит. Ԥыҭкгьы ҭысхит. Аӡӷабцәа азхеит азын, сара схы сақәиҭыртәит. Шьҭа сныҟәалоит ус. Иахьа Афонынтәи Гәдоуҭаҟа сцеит. Ахра Бжьаниа дысзыԥшын. Бориеи Ахреи абрахьынтә сыргар цәгьа ирбом. Иеилкаауп. Аха Гәдоуҭа атәара сылшом. Исымоу аматериалқәа ҳаицрыхәаԥшырц еибаҳҳәеит. Нас уаҩы акры злыихуа ыҟазар, ҳаицазхәыцырц. Уажәы Приморское стәаны сыԥшуп. Руслан Ҳалбад Афонҟа дцеит, Витали Смыр дааигоит. Нас ара аизара мҩаԥыргоит. Исҭахуп сырзыӡырҩырц. Нас Афонҟа Шьазираахь сцоит.
4.05.93 ш. 19-40. Афон.
Абра аштаб аԥхьа адәы сықәтәоуп. Леван Миқаа иҷкәынцәа (Аҟәатәи абаталион) ҭысхырц сааит, аха дара хәылбыҽханӡа изеизаӡом азы, сырзыԥшуп.
Ари амчыбжьык Ԥсоу инаркны, сакәшаны сҭалеит. Иҭысхқәаз рахьтә ҩ-кассетак срыхәаԥшит Таиа Аланиа лҟны. Абзиаҵәҟьа убар иудырп, аха усгьы хар рымам.
Ателевизор саргәаҟуеит, аха иааг.
Уаҵәы раԥхьаӡатәи сгәыԥ иацәаанхаз ҭысхуеит Гәдоуҭа. Уи акәымзар, Шубараҟа – Шьазираа ахьыргаз ацара сҭахын. Шьҭа мышқәак иахсырԥар акәхеит.
6.05.93 ш. 14405. Бзыԥҭа.
Аҩныргыларатә комбинат аҟны ҳаҟоуп. Сбатареиа хиахаанӡа абра амашьына сҭатәоуп. Бориа Џьонуа дсыцуп. Аминистр ихаҭыԥуаҩ ҳицныҟәоит иахьа.
Гәдоуҭа ҳакәшеит. Араҟатәи ҳус ҳалгар Гаграҟа ҳцоит. Акызаҵәык, сгәы еихьызшьуа, скассета цқьа ибзиамзар ҳәа ауп.
Арахь амла ҳаиқәыцәоит...
Жәацы Аҟәатәи аҷкәынцәа (Леван игәыԥ) ҭысхит. Ауха Слава Бганба, Дима Адлеиба, Леван суада дырхиан, Афон сыцәан. Ашьыжь Приморское сааит. Ҳаҷкәынцәа аҳаҳаираҳәа аҽазыҟаҵара иаҿуп. Асааҭ жәаҩанӡа иҭысхуан. Аԥшыхәҩы иазыҟаҵара акры аҭахгәышьоуп, аха даргьы ахьынӡахьӡо аус руп.
Ашьыжь Начач игәыԥ ҭысхуан Гәдоуҭа. Уантәи Виталка Ҭырқьба аҩныҟа ҳаигеит. Акрыуны акрыҳҿарҵеит. Надиагьы дсыцын уа. Ахәылбыҽха Лили Ҳагба аҟабардақәа ахьлыдылкылоз срыцын. Иҭысхшәагьы зуит. Абас инҵәеит иацтәи сымш.
Шьазии Иулиеи ааит (Уазабаа ауп дара ахьтәаҵәҟьоу). Шьази уажәы Гаграҟа дцеит.
Цәгьа сааԥсаны схы збоит.
20400. Гәдоуҭа.
Ҳаҟан Гаграгьы. Иҭаҳхырц иаҳҭахыз ҭаҳхит Гьечрыԥшь. Амҩан ҳанаауаз Шьази сналхьыԥшит Гагра, аха амашьына нышәкыл сзымҳәеит, слывган сааргеит.
Уажәы снықәиан сыԥсы сшьаргьы цәгьа избом. Аха аҟабардақәа ҳуадаҿы итәоуп. Аида Кәыҵниа-ԥҳа (рҭаца) рымаҵ луеит дырхагьежьуа. Сара сҿи-снапи еиқәыԥсаны, абра сиарҭа сылатәоуп.
10.05.93 ш. 19400. Гәдоуҭа.
Иацы Хыхьтәи Ешыраҟа сцеит. Уаҟа алашара рымаӡамзаап, ԥаса саныҟаз аахыс ихыржәахьеит. Сбатареика тәаанӡа иҭысхуан. Нас сгәы ԥжәо уа стәан. Иашоуп, Баҭал дсывагьежьны сгәы ҟаиҵеит. Уа дыҟан (ашкол аҟны). Ҳааидтәалеит. Даара сгәы дахәеит Амԥар Тариел иҷкәын Алхас. Дааӡа-дыхьча. Деиҿкаауп. Иара «ацхыраара лас» амашьына дақәтәоуп. Иаха уа амедхәҭаҿы саангылеит. Иахьа « мама-Мзиа» лхаҵа машьынала днеигеит, Баҭали сареи арахь Гәдоуҭаҟа ҳааигеит.
Ақалақь аҟны Даур Амқәаб дызбан сиацәажәеит. Игәалақәа рацәоуп, дахьиашоу маҷым, сара схала избақәо акыр игәы идырхьуеит. Дҭысхит. Шаҟа изеиҿкааз сыздыруам, аха иалҵыз аабап.
Валери Гәымба – арратә штаб апресс-служба аиҳабы, арратә корреспондентс сҟаларацы сыдигалт.
Ахақәиҭра даара ишысҭахыугьы, амашьына боуртә иҟаҳҵоит ахьиҳәаз сыхнахуеит. Нас, акассетақәа. Даара сеиҵадырхоит. Исыцхраар цәгьамызт. Уаҵәы ҳаиқәшәаны ҳаицәажәараны ҳаҟоуп. Иалҵуа аабап.
Алики Хьрыԥси амҩан исықәшәан, Ҷлоуҟа сыԥрырц сыдыргалеит, аха хыхь зыӡбахә сҳәаз анрасҳәа, ара быҟаз еиҳа ҟабҵар былшоит рҳәеит. Уахьгьы сгәы сыхьуеит. Издыруада сцар ахәҭазҭгьы?...
Ахәылбыҽха, аҩныҟа сшаауаз Адгәыр Кове дсықәшәеит. Уи излеиҳәо ала, астудиа аиҿкаара идырҵеит. Аус рыцызурц сыдигалеит.
Маи жәаха рзы ҳаиқәшәарц еибаҳҳәеит. Сматериалқәа ҳаицрыҳәаԥшышт. Ихәаша акры ибозар, нас ҳаицәажәап.
Ажәакала, иахьатәи амш, даара сусура ахырхарҭа зыԥсахша акәхар ҟалоит. Иҟалоит зегь шыҟоу инхаргьы. Ҳара иааҳҳәо мацара ҟаҵала рҳәар, «шәымш бзиаз» ҳәа расҳәоит.
Урҭқәа зегьы уаҵәтәи амш иеилнаргоит.
12.05.93 ш. 20400. Гәдоуҭа.
Иацы сымш абжа аштаб аҟны стәан. Иаҳаракыра .... ҳаизыԥшын. Аха реиҿымкаара шрымац ирымоуп. Ажәакала, урҭ ридеиа акгьы алҵуам. Иацтәи сымш баша ибжьаӡит.
Иахьа 12 в. иҟоу аккумулиаторқәа ҩба сыԥшааит. Нас ателехәаԥшра аҟынтәи аҷкәынцәа исзеиқәдыршәеит, акамера аус анаруртә. Шьҭа сыхиоуп. Виталка акассетақәа сызимхыр, сцоит Ешыраҟа, Уазабааҟа. Сагьаангылоит мчыбжьык. Уаҵәтәи амшгьы иаанаго збап.
14.05.93 ш. 9430 ашьыжь. Афон (апионер лагер).
Абра, алагер аҟынтәи акрыфарҭа аԥхьа, «абеседка» аҟны стәаны сизыԥшуп Мирод Ԥачлиа. Уи Уазабаа итәоу аҷкәынцәа (Ешыра-Афонтәи абаталион) рхәы абрантә игараны дыҟоуп. Шьазии Иулиеи Уазабаа итәоуп. Уахь схаларц сҭахуп саргьы. Асааҭ 10-11 рзы даар ҟалоит рҳәеит. Сара заацәа сааит. Сыԥшыроуп.
Иацы Емма сналыԥхьан, Аԥсуара захьӡу арҵага шәҟәы ҟарҵараны иахьыҟоу сыҟан.
Нодар Ҷанба иоуп иеизызгоз...
15.05.93 ш. 10435. Ешыра. Уазабаа.
Иацы аҩра сшаҿыз, асклад аҿы аус зуа аҷкәынцәа каҳуажәра снарыԥхьан, инасмыгӡаӡеит.
Ажәакала, Еммеи Нодари реизара аҟнытә санца Адгәыр Кове, Баҭал Кобахьиа сзыԥшын, астудиа ҿыц аиҿкара азҵаара азы. Ҳаицәажәеит. Адгәыр иҭахуп, излазбо ала, урысшәала имҩаԥысларц. Сара, иахьатәи ҳҭагылазаашьаҿы, аԥсышәала, аҩаӡара бзиа аманы иҟаҵазар еиҳа иеиӷьуп ҳәа сгәы иаанагоит. Ишакәхалакгьы, сара сматериалқәа ахьрыхәо ыҟазар, сшамеигӡо расҳәеит.
Нас, Еммараа реизара аҵыхәа сазыӡырҩит. Уи ашьҭахь Виталка аҭел сизасит, аха дсықәымшәеит. Кассетада саанхеит. Ахәылбыҽха Циреи Маиеи гәыдкыла-хыдкыла, Приморское сцеит. Ҳрота даҽаџьара ииаргоит, днеиааит ҳәа Рома Цәеиба аҩны днеины иҳәан азы.Аха сахьнеиз, Надиагьы дыҟамызт, аҷкәынцәагьы џьаргьы ииаргомызт. Ауха аказармаҿы схала аангылара сҭахымхазт, Мартини аҷкәынцәеи (Аслан, Едик, Рома) Мартин имашьынала Гәдоуҭаҟа сааргеит. Жәацтәи сымш уа инҵәеит. Иацы Афон асааҭ ԥшьба рыбжа аҟынӡа сыԥшын. Нас Качубеи (Аҩӡба) машьынала днеиит, ача игарц. Саргьы срыцны сааит. Уаҟа сыԥшнаҵы Славик Сақаниеи Гарик Дбари неин, Славеи сареи ҳаицәажәеит, саныхынҳәлак џьара дырраҭара хәыҷык еицеиҿаҳкаарц.
Иаха абра, Шьазинеи Иулиеи рыблиндаж аҟны сыцәан.
Иахьа ақәа ауеит. Џьара цашьа, усушьа сымамкәа стәоуп. Шьази акаҳуа лыршуеит. Баша сымш бжьаӡуеит, аха иҟасҵагәышьозеи?!
17.05.93 ш. 20400. Уазабаа.
Иаци иахьеи даара сныҟәеит. Апозициақәа зегьы сырхысит, даара акыргьы ҭысхит.
Иацы мҩаԥгаҩцәас исыман Нури Аҩӡбеи Мақсим Аџьбеи. Иахьа – Виқтор Анқәаби (Чынч) Борис Ҳагбеи.
Аҷкәынцәа бзиақәа сԥылеит! Иџьасшьеит Алхас Ахба анкьатәи сыстудент, деиқәҷаб, дҟәыӷаӡа ихәыцшьа, ихымҩаԥгашьа. Дабиԥазаҵәуп. Даарымгарц рҭахуп, иара иуам рҳәеит...
Ирацәаҩуп ибзианы изыхцәажәо.
Скассетақәа нҵәеит. Уаҵәы Гәдоуҭаҟа сцароуп. Нас хыхьҟа Адачақәа рышҟа схалоит.
26.05.93 ш. 9430 – ашьыжь. Ҵаҟатәи Ешыра. Арратә ҽыхәшәтәырҭа. Ауада 305.
Иацы Слава Бганбеи Хәыма (Руслан) оҭырбеи Гәдоуҭантәи абрахь сааргеит. Ахԥатәи абаталион ахԥатәи арота ҭысхуан Гәымсҭа ахықәан. Иацы ихысӡомызт. Нырцә аӷьараҳәа аус руан анышә жыга атракторқәа. Атраншеиақәа ржуеит, ақалақь алалашьа ыҟамкәа идырӷәӷәоит.
Аҷкәынцәа агәыҵха рацәаны ирымоуп. Аха дара шаҟа иеиҿкааӡа иҟоу, рыжрақәа, рыблиндажқәа шыҟоу даҽаџьара исымбац.
Иаха абра амедицинатә штаб аҟны иҟоу аӡӷабцәа сырҭан. Маҷкгьы иҭысхит. Иахьа Хәыма даауазар ҳәа сизыԥшны стәоуп. Сицны аԥхьаҟа ҭыхра сцоит.
Ахәыҷқәеи аҳәсеи зҭаз авертолиот еиҭакаҳаит ҳәа ҳарҳәеит... Иахьынӡаиашоу еилкаам.
28.05.93 ш. 22405. Гәдоуҭа.
Иацы Валера Делба напхгара зиҭо арота (атанкистцәа) ҭысхит.
Иахьатәи амш, уи иҭысхыз акассета ателехәаԥшра аҟны ихҩааланы
В.Г.Арӡынба ирҭарц изгеит. Уи дахәаԥшны, џьара аҷқәынцәа ирыхәаша акры рзыӡбар, сымш акы алҵит ҳәа исыԥхьаӡон.
Авертолиот каҳаит, аха аҳәсеи ахәыҷқәеи ҭаӡамызт. Хәҩык аекипаж иалаз ҭахеит.
Уаҵәтәи сымш еилахаӡаны иҟоуп. Сзыхьӡо збап.
31.05.93 ш. 20430. Гәдоуҭа.
Иахьа иҟасҵеит Ҵаҟатәи Ешыра 25 рзы иҭысхыз аматериал иалхны икьаҿу нҵамҭак. Иалҵызгьы сыздыруам. Уаҵәы ирышьҭыр аабап.
В.Г скассета ирхынҳәуам. Иҟоу сзеилымкааит. Зынӡа дамыхәаԥшӡацу? Уаҵәы Афонҟа сцоит. Уаҟа аиԥылара ҟалараны иҟоуп.
Иаха Кот Ашәба Гагра сигеит. Хәыҷи дуи зегьы збеит. Иахьа ашьыжь сааигеит. Алик Урыстәылаҟа дахьцаз дынхацәеит, аҭелгьы дамысӡац. Машәыр имыхьындаз.
Иахьа иеилыскааит: Едик (саҳәшьаԥа) иҩыза Зурик Қәаранӡиа Лабра дҭахеит март хԥа рзы. Иаҳәашьас иҟоу сыздыруам (Уаҳа игьиаҳамҳәаӡакәа ари аибашьра далаӡит Едик ихаҭагьы).
3.06.93 ш. Гәдоуҭа.
Иахьа ашьыжь «Рома-короче» дааит, аҭыхраз Приморское сыргарц. Аха В.Г. дсызҭыхуаз џьысшьон,срыцымцаӡеит.УахьБесикБарганџьиаданысзымԥшаа, Приморское сцеит. Аҷкәынцәа рҽахьазыҟарҵоз ҭысхуан. Руслан Ҳалбадгьы ԥыҭк сиацәажәеит.
Иҟоуп ауаа аҭакԥхықәра ианеиҭанакуа. Руслан игәоуҭартә иҽиԥсахит.
Ахәылбыҽха Приморскоентә Гәдоуҭа сахьааиз апресс-центр аҟны олег Дамениа дсықәшәеит. Ииҳәо иаанаго, зегь реиҳа иеицәоу ҳазыԥшызароуп ҳәа ауп. Тарик ара даадгылан, уажә днаскьаган сааит. Уигьы игәы ԥыжәжәо ауп дшыҟоу. Арахь ҳгәы еибарӷәӷәарц ҳаҿыхуп...
Аиеи нас, аҭахара ианадамха, иҭахааит ишеибашьуа ҳажәлар, наунагӡа даҽа жәларык ирылаӡҩар аасҭа...
Сиашамзаргьы ауеит, аха сара схазгьы даҽакала исҭахым.
6.06.93 ш. Гәдоуҭа.
Иаха Марина лаҳәшьа луадахь сиасит «сымаҭәақәа» сыманы. Араҟа ҭынчроуп, аус зуртә иҟалоит ҳәа сақәгәыӷуеит.
Иахьа Заира Бигәааи сареи иҟаҳҵараны ҳаҟан зтекст сырмазеиз «сахьа» хәыҷык. Даара аџьагьы адаҳбалеит, аха макьана иманшәалам ҳәа сыҟоуп. Издыруада, скассетақәа зегьы санрыхәаԥшлак ашьҭахь, исҭахыу акадрқәа сзалхыр.
Гиви Допуа ателевизор сзыиԥшаарц сақәиргәыӷит. Издыруада?.. (Ателевизор сҭахын иҭысхыз акассетақәа ирныз аматериал сахәаԥшны, ақьаад ахь аиагаразы).
Ахра Бжьаниа акассетақәа рзы аԥара сзоурыжьырц арзаҳал иҩызаап. Акры алҵыр цәгьамызт.
Уаҵәы Приморское ҳцарц ҳгәы иҭоуп Маринеи сареи.
7.06.93 ш. Гәдоуҭа.
Маринеи сареи шьыжьнаҵы Нодар (Ҷанба) иҟны ҳцеит. «Асы» азыҳәа амузыка ҳзиԥшаарц иаҳҳәеит...
Гиви Допуа ателевизор шысзааигаз ҳаиҳәеит...
Приморское ҳахьнеиз ҳаҷкәынцәа Ешыраҟа ицахьан. Ҳаргьы ҳрышьҭалан «ҭоуиҭадала» ҳцеит. Уа Ешыра аресторан аҟны рҭыԥ ылырхит. Ҳаргьы уа ҳаҟан хәылбыҽханӡа. Нас Тарас Афонынӡа ҳааигеит. Уа Рома Гьериа дҳақәшәшәан, Гәдоуҭаҟа ҳицааит.
Гиви ателевизор Аконфедерациа аштаб аҟны инижьын, Тарики Едики Марина лахь исзааргеит...
Иура Логәуа иҷкәын дахьыкҿаз ҵәуара ҳаҟан... Уаҵәы Ақсент Ԥниа иан ныҳәара дахьцо ҳлыццоит...
8.06.93 ш. Гәдоуҭа.
Ашьыжь Адушьа Аҩӡ-ԥҳа-Ԥниа лҟны ҳцеит. Аҟәыд шлырԥоз ҭаҳхит. Лыбжьы ҭалҩит Марина (Марина Барцыц детнографуп. Усҟан Москва аспирантура дҭан). Шьыбжьон Шьази, Есма, Тули Гагрантәи аԥсрахьы иаан иҟан.
Аимадара аҟны абатареиақәа сзырыԥсахит.
Ахәылбыҽха олег, Давид, Бориа сасра иаҳҭан. Уаҵәы Ахрик Бжьаниа имшира ыҟоуп, Лыхныҟа ҳцарц еибаҳҳәеит.
Ирулак телехәаԥшрала ирышьҭит Иаша Арсалиа иҿцәажәара иҭысхыз ахәҭак. Иара Шәачаҟа дыргахьеит рҳәеит (дхәын).
9.06.93 ш. Гәдоуҭа.
Иахьа асааҭ аказы Бориа дааин, Марина, иара, сара Лыхныҟа ҳцеит. Иахьеиԥш сраҳаҭны сыԥсы сымшьеижьҭеи иҵуагьы сыздыруам. Ихааны ҳтәеит. Ихааны акраҳфеит.
Асааҭ жәаба рзы, Ахрагьы дҳацны Гәдоуҭаҟа ҳааит. Ешыраҟа ицатәуп...
10.06.93 ш. Гәдоуҭа.
Иахьа аус зузшәа ҟасҵеит. Акассетақәа срыхәаԥшуан. Аматериал ақьаад ахь ииазгон.
Марина Лыхны дганы дааргеит, Лакоиа ҷкәынак дҭахеит, иахьа дыржуан. Афотоқәа ҭылхуан.
Ахәылбыҽха олег дыҟан. Аца ҳзааигеит.
Елеонора лҟынӡа ҳцеит «Черноморец» ахь. Далилагьы уа дҳақәшәеит. Ҳнеицәажәақәеит ауп.
11.06.93 ш. Гәдоуҭа.
Иахьа Мгәыӡырхәа ҳаргеит амедеҳәшьцәа. Агәыԥ ҿыц еиҿыркаауеит, абригада ҿыц азы. Сара иахьарнахыс официалла срыцрыҵырц расҳәеит. Шьҭа исзеилагӡом... Акамера ансоу нахысгьы сызхәарҭаз маҷын...
Нодар (Ҷанба) амузыка сзаниҵеит. Сгәы иахәеит иажәеи иуси ахьеимадоу.
12.06.93 ш. Гәдоуҭа.
Алик дааит, акассетақәа сзааигеит рҳәеит. Аха иара дсымбаӡеит... Иахьантәарак ауада сыҩнатәан, акассетақәа срыхәаԥшуан. Ахаҭабзиара сгәы снархьуеит, аха иааг.
Ахәылбыҽха Баҭал даҳҭан, аслаидқәа ҳрыхәаԥшит.
13.03.93 ш.
Иахьа Марина Мгәыӡырхәаҟа дцеит. Устәи аҩныҟа дцон. Сара шьыбжьаанӡа акассетақәа срыхәаԥшуан. Тарики иҩызаки аан, исарҳәеит иҭысхырц.
Асааҭ хԥа рзы амшын ахь хысра иахьцоз срыццеит. Иҭысхит. Ишысҭахыҵәҟьаз иҟамлеит, аха ицәгьам.
Марина уаха дмааӡеит.
14.06.93 ш.
Марина ашьыжь дааит. Ҽынла акассетақәа срыхәаԥшуан. Асааҭ фба рзы, Сан Саныч ишиасҳәаз еиԥш, сцеит асқьала ашҟа. Аха дара уаха шаанӡа инхоит, сара сазыҟаҵамызт. Даҽазны сцарц еибаҳҳәеит.
Алик жәеиза кассета сзааигеит. Шьҭа сеиқәшәеит ҳәа сыҟоуп.
15.06.93 ш. Гәдоуҭа.
Стәан, акассетақәа срыхәаԥшуан. Сыгәгьы еиҟарам. Сан Саныч дысзыԥшызаргьы цашьа сымам. Нас ирасҳәап. Даҽазны амш аныбзиахо срыццоит.
16.06.93 ш. Гәдоуҭа.
Дырҩагьых скассетақәа. Шьыбжьон сахьдәылҵыз Алик дызбеит. Х-нызқь аԥара сиҭеит.
Уаҳа ҳзеилымгеит скассетақәеи сареи.
Елеонореи Маринеи Хәаԥ иҟан иааит. Маҷк иҭысхит, сҭырхит, акруны акрысҿарҵеит.
17.06.93 ш. Гәдоуҭа.
Аҩны стәоуп... Наҟ сыбналоит...
Ахәылбыҽха Тарик дыҟан. Издыруада шьҭа сеилгар?!
18.06.93 ш. Гәдоуҭа.
Салгеит скассетақәа срыхәаԥшны.
Сааԥсеит ҳәа сыҟоуп... Ус зегь рыла... Ишырҳәо еиԥш, сгәы ацигар бӷьыц
иаҟараханы иҟоуп... Акы аламӡо...
Уаҵәтәи амш шьҭа ирӡымзар ахәҭоуп. Иалҵыр...
Ахра Бжьаниа даҳҭан. Чаик еицаҳжәит. Нас Баҭал ателеантенна иманы
даҳзааит.
Марина Елеонора лахь дцеит...
Баҭал иантеннагьы саргьы, Циреи Вадими неин, ҳшеимаз Мила лахь ҳааит.
Арахь сиасуеит. Иҟалалакгьы. Шьҭа ишԥаласымхари Аҟәаҟа ҳцара.
19.06.93 ш. Гәдоуҭа.
Аусура сазыхиазар ҟалап. Уаҵәы иалҵыр, Ешыраҟа сцоит. Сыҽсырхиазшәа збоит. Акассетақәа сымоуп, абатареикақәагьы. Егьыс, ҳзышьцылоу ауп.
Марина даадгылоз џьысшьон, аха лхабар ҟалымҵаӡеит.
Аидеиақәа рацәаны исызцәырҵгәышьоит, аха рынагӡашьа сақәшәом... Ианбанӡа сыздыруам.
20.06.93 ш. Гәдоуҭа.
Лыхны Ажәлар Реизара ыҟан. Ҳцеит Маринеи сареи. Иҭысхуан. Аизара иаднакылеит иеиуеиԥшым ааԥхьарақәа. Дықәгылеит В.Г. Арӡынба. Иеиҿкаан абжьааԥны аасҭа. Асамолиотқәа ҳхагьежьуа ҳрыхьчон.
Ахәылбыҽха Алмасраа злааргаз автобус ала Гаграҟа ҳцеит.
21.06.93 ш. Гәдоуҭа.
Иаха Гагра сыҟан. Аида Москвантә дааит. Мустик (Мсаусҭ) ахәшәтәырҭаҿ дышьҭоуп. Егьырҭ хар рымам.
Иаша Арсалиа иацы дыԥсит Шәача... Сгәы далсит даара... Уаҵәы Ешыраҟа сцоит. Аҟәатәи абаталион ҭысхыр сҭахуп. Иахьа Гәдоуҭа маҷк ҭысхит. Иалҵуа збап.
22.06.93 ш. Ешыра Хыхь.
Ашьыжь Дима Адлеиба Ешыра Ҵаҟа сигараны дыҟан. Акыр дагхеит. Данааигьы, Колиа Џьонуа имашьына дақәтәан, Афон сылбааигеит. Уаҟа Гиви Смыр ибаталион априсиага (Аҭоуба) рыдыркылон. Колиа иқәгылара ҭысхит. Нас аконцерт рыман. Уигьы сналатәашәа зуит. Фениа Аҩӡ-ԥҳа слацәажәон. Зегьынџьара иҟоу апроблема абраҟагьы иҟоуп акомандирцәа рыҟамзаара.
Уа Гиви Смыр «санихьынҳала», имашьынала аԥшыхәратә рота ахьтәоу Хыхьтәи Ешыра (770 аҳаракырц) сааишьҭит.
Ҳаҷкәынцәа зегьы ара иҟоуп. Аԥшырҭа аҟынтәи ақалақь ҭысхит.
23.06.93 ш. Хыхьтәи Ешыра. 770-тәи аҳаракыра.
Ашьыжь аҷкәынцәа « акупол» ахь иахьцоз срыцны сцеит машьынала. Хыхьынтәи апанорама ссируп. Аха ихарацәоуп. Скамера цқьа иазҭымхит.
Шубара, Шрома, ақалақь зегьы ҭысхызшәа зуит. Иалҵуа сыздыруам.
Аҷкәынцәа амҩахь рҽеидыркылоит... Аҩысҭаа илымҳа џьгәоуп! Ашьыбжьышьҭахь ара абазаҿ ҳаҟан. Аҷкәынцәа срацәажәеит. Едики сареи
акыр иеимаҳкит, иеиҿаҳкит, аха ҭынч ибзиаҵәҟьан ҳаилибакааит.
Рома дҭысхыр имуит, аха ус ҳаицәажәеит. Иахьа еиҭах агәра згеит, аӡәы ҳәа уаҩ дзеигәыӷша шиакәу. Игәы изырхьуа рацәоуп, сара еснагь сгәы иҵхо.
Издыруада акы сызрыцхраар... Уи азы зегь ҟасҵашт, аха акыр сылшар?!
24.06 93 ш. Хыхьтәи Ешыра. 770-тәи аҳаракыра.
Абазаҿы, аҷкәынцәа Руслан иаара иахьазыԥшыз, сыҟан.
Надиа дҭысхит. Лашик Џьарсалиа, аҷкәынцәа срацәажәеит. Ашьыбжьышьҭахь
Славик (Чкотуа) адачақәа рахь клубника фара ҳалбааигеит. Света Курикба дҭысхит. Афонаа ркомандири сареи ҳаицәажәеит, уаҵәы сылбааны ррота ҭысхырц.
Ахәылбыҽха Руслан дааит. Уаҵәы нырцәҟа ицо агәыԥ (8-ҩык) аҽазыҟаҵара иаҿуп -иреиӷьу ҳаҷкәынцәа, зегь реиҳа уаҩ дзықәгәыӷша роуп. Рызегьы рацәаны иҭысхыр сҭахуп, аха исзырҽеиуам, ишысҭаху исызҭыхуам.
25.06.93 ш. Хыхьтәи Ешыра. 770-тәи аҳаракыра.
Ашьыжь, аҷкәынцәа рҽеизыргаанӡа, Афонаа рротахь сзымцаӡеит. Сагхеит. Аԥшыхәцәа ԥыҭк иҭысхит. Нас срыцны ҵаҟа сылбааит, адачақәа рахь. Акомандир дцахьан. Амҩаԥгаҩ (Бесик Харабуа) дсырҭан, арота ахьтәоу апозициақәа зегьы срылган исирбеит. Ҳаныхынҳәуаз акомандирцәагьы ҭысхит.
Скассетақәа нҵәеит. Уаҵәы Гәдоуҭаҟа сигоит Славик Чкотуа.
Аҷкәынцәа иҭысхуаз ргәалаҟазаара цәгьаӡам, ԥхьаҟа ацара иазхиоуп, изларҳәо ала.
Ҳақалақь абылра иаҿуп иааҟәымҵӡакәа. Арҭ амшқәа аӷлҩа хатәала иҩеиуеит. Наҟ ицаз ҳаҷкәынцәа амцеиԥш сгәы иҵоуп.
Анцәа дырхылаԥшааит! Уаҳа исылшозеи?!..
Сгәы иҵхоз аматериалқәа соур ҳәа агәыӷра сымоуп.
26.06.93 ш. Гәдоуҭа.
Ашьыжь Надиеи сареи Славик Чкотуа машьынала Гәдоуҭаҟа ҳааигеит. Амҩан, Ешыра, Заур Шьалашьаа дызлоу аминомиотчикцәа ҭысхит.
Аҩны (Мила лҟны) сыӡәӡәеит. Ахәылбыҽха Витали Қьецба иҟны ҳцан, афотоқәа ҳкьыԥхьуан Циреи, иареи, сареи асааҭ ҩба рзынӡа. Аибашьра алагамҭаз Ешыра иҭыхыз роуп, Начач игәыԥ аҟны ҳаныҟазтәи. Уантә иҭахахьоу аҷкәынцәа маҷым, зсахьақәа ыҟоу.
27.06.93 ш. Мысра.
Ашьыжь аҽеибыҭара сшаҿыз, Алик дааит. Мысраҟа сааигарц иҭахын. Ателехәаԥшраҿы Заиреи сареи ҳаиԥыларц ҳахьыҟаз сагхеит. Аха ҽазны ҳаиԥыларц еибаҳҳәеит. Алик сицны сааит. Абаталион ҿыц еиҿкаауп, Лакәыт Зарандиа ахаҿы дыргыланы. Алик Лакәыт ихаҭыԥуаҩыс дыҟоуп атыл азы.
Иҭысхуан.
Иааит ансамбль «Аиааира». Аконцерт бзиа алҵит. Ирыдыркылон ибзиан.
Ауха Алик иҩызак сылҭан, уа Мысра. Ҭынч, сраҳаҭны сыԥсы сшьеит.
28.06.93 ш. Гәдоуҭа.
Мысрантә Рушьни Џьапуеи Лиолиа Тапаӷәуеи срыцааит. Сыҷкәынцәа ҩыџьа ԥшыхәра иахьыҟазынтә ихәны иааргеит: Џьансыхә Кәакәасқьыри, Џьон Бжьаниеи.
Рбара сыҟан. Гәдоуҭа ахәшәтәырҭаҿы ишьҭоуп.
Џьон дкәаԥӡа дыҟоуп. Џьансыхә дыӷәӷәоуп. Ихы ауп ихәу.
Ахәылбыҽха Марина дааит. Телевизорла «Момент истины» ҳахәаԥшит. Вл.
Арӡынба дцәажәон. Ибзиан.
Нас аӡӷабцәа Шамиль-ачечен ичараҟнытә ианааи, Марина лахь ҳцеит.
29.06.93 ш. Гәдоуҭа.
Иахьатәи амш ашьыжь Маринеи сареи ахәшәтәырҭаҿы ҳаҟан, аҷкәынцәа ҳбеит. Нас Марина «Золотои Берег» ашҟа дцеит, сара сусқәа сырҿын.
Ахәылбыҽха Нугзари ҳареи ҳааидтәалеит.
Ҽынла афлот маҷк иеиҭаҭысхит. Ахәылбыҽха амшын ахь ианҭыҵуаз ҭысхырц ҳаицәажәан, аха изҭымҵӡеит.
30. 06. 93 ш. Ҵаҟатәи Ешыра. Аштаб.
Ашьыжь арадистцәа (Заур Инаԥшь) аккумулиатор сырҭеит. Ателехәаԥшраа рҟны сахьнеиз Ешыраҟа иаауан, срыцны сааит. Аҟәаа рбаталион аҟны сыҟан. Маҷк ҭысхит. Леуани (Миқаа) сареи ҳаицәажәеит, уаҵәы схалан иҭысхырц. Аштаб ахь ҳхынҳәит Славик Сақаниа, Нодик Саӷариа, Гена Смыр, Ахра Акаба. Лиуда Ҳагба луадаҿы ҳаангылеит.
1.07.93 ш. Ҵаҟатәи Ешыра. Аштаб.
Ашьыжь Сергеи Матосиан Кәтышьхаҟа схеигалеит. Леуан, Валера Хатажуков, Ибрагим Иаганов, сара, ҵаҟа, актәи ацәаҳәаҿы итәоу аҷкәынцәа ҳрылсит. Иҭысхуан Аҟәаа рбаталион.
Ашьыбжьышьҭахь Руслан Ҳалбади Важа Аибеи хыхьҟа, Аресторан ахь аҷкәынцәа рышҟа схаргалеит.
Аԥшыхәратә рота ацелофантә цех ашҟа илбааргеит. Надиеи Мзиеи дара ирыцуп.
Хыхь аԥшыхәратә рота маҷк иҭысхит. Нырцәҟа иахьыҟаз изықәшәаз атәы еиҭарҳәар сҭахын . Аха дара ирҭахым...
Ҵаҟа, аштаб ахь ҳанылбаа, ателехәаԥшраа Верешьчагинаҟа ицон, ҳара ҳтәқәа анхысуа ҭырхырц. Сырхьынҳалеит, аха срымгеит.
Асааҭ ҩба рзы ҳ-Град атәыла арбгеит. Цәгьа иԥшӡан, аха аҭыхра сахьымӡеит. Схы қәацәӡа схала аԥшьбатәи аихагылаҿы ауада сыҩнатәан.
Лиудараа анааи сгылан иҩнасыжьлеит, аӡага иаганы игәарлеит. Изларҳәо ала, иҭырхыз маҷуп.
2.07.93 ш. Хыхьтәи Ешыра. Уазабаа.
Ашьыжь ателехәаԥшраа (Сл.Сақаниа, Н.Саӷариа, А.Акаба, Г.Смыр) срыцны Гәдоуҭа сцеит. Асааҭ быжьба рзы срыцны Ешыраҟа амҩа сықәлеит. Асанитартә хәҭа аҟны сынрыжьит. Сшәон, Марина сылхьымӡакәа, лбаталион аԥхьаҟа ицар ҳәа. Ҭоуиҭадала сылбааит Уазабааҟа. Ҭарба(Валера) сылбааигеит уанӡа. Маринеи, Баҭали, Мзикеи Уазабаа срыниеит. Шьазираа рыблиндаж аҟны ҳаҟоуп.
Иахьа ари ахәы иқәыжьу ауаа ҵҩа рымам.
3.07.93 ш. Уазабаа.
Иаха ҳмыцәаӡеит. Уажәы-уашьҭан шырҳәоз, ишеит.
Аилыхара рацәан. Еснагь еиԥш, командирк дубашам иахьиҭыԥу. Аҵыхәтәан,
иҳаулак, аӡы ҳарит. Ҳхалеит Цугуровка. Аиҿымкаара, аилаҩеилас, апаника... Ҳалбааит... Иҟоуп ихәу, еиҳарак аминақәа ирхаԥжәаз роуп...
4.07.93 ш. Уазабаа.
Ҳаҟан аблиндаж аҟны. Ашьыжь ихалеит Качубеи игәыԥ, акомбриг Г.Ҷанбагьы дрыцуп. Иеиҭацеит Цугуровкаҟа.
Ҳҩадахьы итәоуп Шьазираа рбаталион. Маринеи сареи ҳхалан иҭаҳхит. Асамолиот халан, абомбақәа ҳаланажьит уа ҳшыҟаз. Иаргьы ҭадырхеит, аха хәҩык аҷкәынцәа ахәит. Аӡәы дыӷәӷәаӡоуп.
Иҭысхуан Гиви Смыр ибаталион шхалоз.
Ишызбоз иблит ҳҿаԥхьатәи ахәаҿы ҳаҷкәынцәа зҭаз авертолиот... Ажәакала, уаҩ дзеигәырӷьо акгьыҟам.
5.07.93 ш. Уазабаа.
Иааҟәымҵӡакәа ақәа леиуеит. Ашьыжь дылбааргеит Аполлон Шьынқәба дыхәны. Едик Жьиба дҭахеит. Аҷкәынцәа албаара иаҿуп. Аӡыԥсы иаганы...
Иауам, уаҳа иалҵуам...
6.07.93 ш. Гәдоуҭа. Мила лҟны.
Хыхьҟа ихалаз зегьы албаара иаҿуп. Иҭысхит. Шьыбжьон, маҷк ҳаԥсы ҳшьарц Гәдоуҭаҟа ҳдәықәлеит. Амҩан, аресторан аҟны, Надиа иҳалҳәеит ҳаҷкәынцәа шҭахаз:Тарас Чачибаиа, Тарас Џьыкырба, Руслан Рабаиа(урҭ рҵәыуара сахьӡеит),
Мафаниа, Нугзар Кове, Николаи Лиамин (иржхьан иацы). Аргәын Вова ишьапы хәуп, Мхонџьиа Адгәыр иҩшьапыкгьы хҵәоуп...
Сергеи Кәакәасқьыр аԥсрақәа ҳрылганы ҳирҵәыуеит...
7.07.93 ш. Гәдоуҭа. Марина лҿы.
АшьыжьТарикиахьсышцозБориасықәҿиҭит.Акультуратә ҩныаҟныНиколаи Лиамин, иҳацеибашьуаз, Тарас Чачибаиараа анҭахоз ирыцҭахаз, дыкҿан. Иахьа дыржуан. Едик Ԥанҭиа деилаганы дыҟан дырҩагьых Колиа аморг аҟны хымш дышьҭан. Уи знапы иануи Едики цәгьала иааимырхит.
Иҭысхит маҷк.
Даҳжит.
Ашьыбжьышьҭахь Ешырантә иаазгаз сымаҭәақәа рҭыԥ иқәысҵеит.
Амагнитофон иунарбаӡомызт, Ахра Бжьаниа аҷкәынцәа ааиган исзыҟаиҵеит. Сгәы иҭаӡамкәа, Маринеи Аида Ладариеи срыцны Абӷархықә ҳцеит. Акры
ҳзыруит. Ихааӡа ҳтәеит. Рашҭа хазыноуп.
Ҳхынҳәит асааҭ жәаҩа рзы. Марина лҿы ҳаанхеит.
8.07.93 ш. Ешыра. Адачақәа. Аевакопункт.
Сымш баша ахыԥ-хыԥра иагеит. Маринеи сареи ҳҽеибыҭан амҩа ҳақәлеит. Тарик иҿы, асқьалаҿы ҳнеит. Уаха абаржа ргараны иҟоуп очамчыраҟа. Уаҟа Алики Кот Ашәбеи ҳақәшәан, Кот Афон агоспиталь аҟынӡа ҳааигеит. Лева Аргәын иаҳирбеит агоспиталь аусушьа. Иҭысхшәа зуит. Ицәгьаӡамкәа иеиҿкаауп зегьы.
Ианааилахәлоз, ахә дназгаз амашьынала адачақәа рахь ҳхалеит. Иреи аӡӷабцәеи ара иҟоуп. Гурам Шьоууа еиҳабыс дрымоуп. Ахәцәа рацәаҩуп. Иахьа уажәраанӡа, амза ҩба раахыс араҟа имҩаргеит 156-ҩык ахәцәеи аԥсцәеи.
Аҵхыбжьон Шьазина Каманынтә ахәцәа ҩыџьа лыманы дхалеит. Руаӡәык даалгаанӡа дыԥсит – д-Џьынџьалуп.
9.07.93 ш. Адачақәа.
Ашьыжь Марина, Емма, сара Цугуровкаҟа ицаз Баҭали Мзиеи ҳрышьҭаланы Уазабааҟа ҳцеит. Уахь Давид Еник ҳаигеит и-ЗИЛ ала. Уазабаа амашьына ныжьны албаара ҳалагеит.
Амҩан ишҳаварыжьуаз ҳалбааит. Дырҩагьых аӡы ҳарит ҳҭаланы. Иааҟәымҵӡакәа ақәа ауеит. Ҳаԥсы еиҭакны, егьи акыӡӷы ҳаҿалеит, аха ацара даара иуадаҩын (акамера мырбааӡакәа игатәын). Скамерагьы саргьы ҳдырхынҳәит. Марина, Емма Ҭаниа, Давид цеит. Сара аӡы сҭаланы арахь сырит. Томеи Маринеи (Тома Косиани Марина орловеи) срыдтәалан акыр, ақәа ҳхьыҵәҵәа. Аӡы шьҭыҵит. Сыла ишабоз аӡы дагон аҷкәын. Ииулак далҵит. Сыштәаз, Слава Сақаниа, Нодик Саӷариа, Гена Смыр даҽа ҷкәынак дрыцны илбааит. Урҭ срыцны схалеит адачақәа рахь. Цугуровка иҟаз лбааит, аха аӡы измыркәа уаҟа иавахеит уаҵәынӡа.
10.07.93 ш. Каман.
Сымаҭәақәа сыцдырбеит Ирараа (Ира Папба). Нас Каманҟа иаауаз машьынак сақәдыртәан сылбааит. Шьазираа ара иҟоуп. Аусура иаҿуп. Иахьа шәҩык ирзынаԥшуа ахәцәа дәықәырҵеит.
Амҩан, ҳанылбаауаз, ирацәаҩны, иеиԥхьытта наҟ иаҳԥылон. Иҟоузеи ҵаҟа ҳәа ҳанразҵаалак, ҳаздыруам ҳәа рнапы рҟьон.
Рафик Аиба Каман комендантс дыҟоуп. Ацҳа аҟны ибналаны ицо никылоит... Даара угәы удырхьыртә рхы мҩаԥыргоит џьоукы-џьоукы.. Рҩызцәа ҭахоит, дара...
Ауахәама ҭысхит...
11.07.93 ш. Каман.
Амш зегьы асанитартә хәҭа аҟны исхызгеит. Иҟан ихәыз, аха иацы аасҭа акыр иеиҵан.
Ҳавараҿы иааины игылеит БМП-қәа, атанкқәа. Аҷкәынцәа ҭысхырц дааны сигеит Иура Ӡлаииа. Сыҷкәынцәа зегьы збеит, иҭысхит, маҷкгьы срацәажәеит. Иацы рҩызцәа хҩык рыцәҭахеит. Цәгьа ирылсны иҟоуп.
12.07.93 ш. Каман.
Шьыжьы инаркны асан. хәҭаҿы иҭысхуан. Аҷкәынцәа срыцны Шромаҟа схалеит. Арныҟәаҩ д-Чалмазын. Хыхь Шьазираа ргәыԥ ҭысхит. Нас Руслан Гәыблиа дсықәшәан Ҟәланырхәааи Дәрыԥшьааи ахьтәаз сигеит. Аҵыхәтәан ркомбат дахьтәаз ишҭысхуаз, скассета нҵәеит.
Сыла ишабоз иблит Иура Ӡлаииа дызҭаз БМП. Шамиль Аӡынба уаҟа дырхәит.
Сара арахь Каманҟа сылбааит. Уи ашьҭахь ҳаҷкәынцәа даара иеилдырхааит. Ирацәаҩуп иҭахаз, ихәу. Зегьы ахьтәаҵәҟьоу аснариадқәа рылаҳауеит.
Иузыгәаӷьыр, уҽахыушьаартә иҟоуп аҭагылазаашьа...
Ҳаҷкәынцәа агәаҩа иҭатәоуп, егьырҭ ахәқәа ирықәтәоуп. Иахьыҟаҵәҟьоу гәаҭаны индырҵәоит. Уаҳа еиҿкаарак рзыҟаҵом ар реиҳабыра...
13.07.93 ш. Каман.
Иахьа еиҳа иҭынчран. Ихәызгьы маҷын. Шьазираа рбаталион иацны Адачақәа рахь ихалеит. Уажәы аминамиотқәа рыла ҳахьтәаҵәҟьоу аихсра иаҿуп... Анцәа уаҳхылаԥш! Ҳахьча!
Ааигәа ара иҟан Лакербаиа Л, Џьынџьал С., озган К. – ҳдепутатцәа. Авҭандил Гарцкьиа иацәажәон...
Валера Делба ирота ааилартәаны срацәажәар, иҭысхыр сҭахуп, аха «Гоги» аха сиҭом...
...Иҭысхит Валерараа ргәыԥ. Ҳаицәажәеит...
Асааҭ быжьба рзы икарыжьит ақырҭқәа р-СУ-25. Исызҭымхӡеит... Аҟыжра саҿын, аха уи шьҭа иабасыхәо.
14.07.93 ш. Гәдоуҭа.
Шромаҟа схалеит. Аизара (аштаб аҟны) маҷк иҭысхит. Аӡӷабцәа уаҟа итәаз срацәажәеит. Кьылба Муҳамед инеира ҳақәшәеит... Ицәажәашьа, ихәыцшьа цәгьаӡам. Зегь иреицәоугьы дазыԥшуп, аха ԥсыхәа змоу зегь шыҟаҵатәу реиҳәоит...
Каманҟа ҳалбааит. Инга Габниа аҩныҟа дыҟан дааит. Арӡынба иҟны дшыҟаз, амашьынақәа ҳарҭарц дышрыҳәаз ҳзеиҭалҳәон. Шромаҟа дхалеит... Сааҭк ашьҭахь дылбааргеит... Аснариад аԥҽыха...
Инга дызларгоз амашьынала ҳхалеит Адачақәа рҟынӡа. Уа Славик Сақаниараа ҳзыԥшын, ҳааргеит Гәдоуҭаҟа.
Амҩан иҳавыргеит аԥшыхәратә рота. Каманҟа ицон.
15.07.93 ш. Гәдоуҭа. Мила лҟны сыҟоуп.
Сыӡәӡәеит. Сыԥсы сшьазшәа зуит.
Цира дҵәыуеит. Славик Чкотуа дҭахеит...
16.07.93 ш. Адачақәа.
Ашьыжь исарҳәеит Валера Делба дҭахеит ҳәа.
Дҭахеит... Маринеи сареи дахьыкҿаз ҳаԥшааит. Ҳаҟан. Маҷк ҭысхит. Имаҷҩуп Валера иеиԥшу аҷкәынцәа... Дызхагылаз арота еибахазшәа сгәы
иабоит...
Шьыбжьон ҳдәықәлеит. Афон, Адгәыр Мхонџьиа иҟны ҳаҟан, агоспиталь
аҟны. Дхәарҭаӡам. Сицәшәоит, дқәыԥшцәоуп, игәы имҟьаӡар ауеит. Аҭҭын дахон дааҟәымҵӡакәа, даҿыгәыҳәаазшәа...
Ҳахьхалаз аӡӷабцәа рацәаҩуп. Баҭал ара дыҟоуп. Лика (Ԥачлиа) дхалеит. Уаха ара ҳаанхоит. Уаҵәы Каманҟа ҳазцозар, ҳцоит.
17.07.93 ш.
Амш еихәлашьшьуп. Адачақәарҿы ҳтәан шьыбжьонынӡа. Аԥшыхәратә рота машьынала ииасуан, СНГ ашҟа ҳхалоит рҳәеит. Нас Мурка ҳиҳәан, Марина, Баҭал, сара хыхьҟа ҳхеигалеит...
Амашәыр ҟалеит. Даур Сергегиа дырхәит. Иҩ-шьапыкгьы хәын. Иаразнак дҿаҳәаны ахәшәтәырҭахь дыргеит. Аха иааз изларҳәаз ала, Даур дыԥсит... Ихахәда хжәан рҳәеит. Данырхә, дахькаҳаз акәхап...
Акыр аамҭа ҳтәан аҷкәынцәа рҟны. Рома (Аҩӡба) арота акомандирс дҟарҵеит, Едик Кобахиа – комиссарс. Сгәы иахәеит. Слава Бганба, аштаб аус рузшәа сгәы иабоит.
Уажәы аштаб аҟынтәи аҷкәынцәа ауаҩы дырзааит, ихианы иҟазарц. Ацәараз аамҭа маҷны ирымоуп, арахь Руслан цәажәараха исит.
18.07.93 ш. Каман.
Ашьыжь ҳшыҩагылаз ауаҩы дҩеит Руслан ууаа уманы аштаб ахь ухал ҳәа. Аҷкәынцәа сааҭыбжак ала рҽеибыҭаны ицеит. Мзика (Квинаӡе), Надиа, Марина, сара Адачақәа рахь ҳхаргалеит. Ԥыҭрак ашьҭахь Надиеи Мзикеи Ешыраҟа аресторан ашҟа илбааргеит. Ашьыбжьышьҭахь ахԥатәи абаталион (Маринараа) срыцны Каманҟа сылбааит. Уажәы уаххьа ҳҿарҵан, абра сиоуп.
Дунеиахаан ҳара ҳҿы аизыӡырҩра ҟалом. Ахԥатәи абаталион аҷкәынцәа шьапыла илбаауан Каманҟа. Дбар (Сергеи Платон-иԥа) ихаҭа иҳаиҳәеит, машьынала аҷкәынцәа шәрыламлан илбаанӡа, ирылахысуа иалагоит ҳәа. Аха иаргьы днаҳаҩсит, ҳмашьына ахы шхаз амҩа иқәлеит. Ҳаҷкәынцәа ирылаҳаз аснариадқәа ирзыруз седроума?.. Уаҵәы Е.Д. илымҳа аҭаҩара бзиастәуеит...
Гена Џьыкырба дышьны дааргеит Шромантәи... Сгәы сыхьуеит...
19.07.93 ш. Каман.
Амш зегьы асанитартә хәҭа аҟны ҳаҟан. Иахьа еиҳа иҭынчран. Акгьы ҭысымхӡеит.
20.07.93 ш. Шрома.
Усгьы амед.хәҭа срыцраҳәоуп. Срыцны Шромаҟа схалеит. Аштаб ахьыҟоу ауп ҳаргьы ҳахьаанҿасыз. Џьамал Чрыгба ибаталион ауп ахырӷәӷәарҭаҿы итәоу. «Аиҳабыра» маҷк иҭысхит, срацәажәеит. Агха ду ҟасҵеит, аԥхьаҟа ицоз аҷкәынцәа срыцны сцар акәын, аха исызгәаамыкӡеит. Абра скажьуп!...
Иаха аԥшыхәратә рота лбааит Шромантәи Каманҟа – ҳаҷкәынцәа зегьы ҳбеит. Иахьа цқьа рацәажәаха ҳмоуӡакәа арахь ҳхалан, сгәы иалоуп.
Дамеи Кәыҵниа дхалан, Шрома ҳалганы иԥсны иалажьу ақырҭқәа ҳирбеит. Иҭысхит. Анышә иаҭатәуп. Ачымазара ҵысыр ауеит. Иара усгьы сгәы аангылоит...
омар Сангәлиа аҷкәынцәа ашәа рзиҳәон. Дҭысхит. Иахьа амш еилган.
21.07.93 ш. Шрома.
Ахәахьы схалан, ахысра ианаҿыз сақәшәан, иҭысхит.
Иахьа иҭахаз ҩыџьа ааргеит. Ихәқәоу ыҟоуп. Шаҟа ԥыржәаз ала, индырҵәаӡаз
џьысшьон.
Аподвал аҟынгьы ԥыҭк ҳтәеит. Иахьа аиҿахысра ӷәӷәоуп. Иҟоу аиашаҵәҟьа
аӡәгьы иҳәом.
Ҵхыбжьон излагаз аиҿахысра, жәылара идәықәлеит уҳәартә иҟан. Аҷкәынцәа аиҳараҩык ҭыухыр рҭахӡам. Иҭырхуа зегьы ҭахоит ҳәа ирыԥхьаӡоит... Исцәыуадаҩуп... Иуҭахыу анузҭымхуа... Шьазираа Каманҟа илбааит иахьа рҳәеит. Дсымбаӡац. Баҭалраа ҵаҟа иҟоуп.
22.07.93 ш. Шрома.
Аҩада ихалеит Баҭал, Емма,Тома, ҳара ԥаса иҳаԥсахыз аӡӷабцәа ирыцны. Фирузараа (Колбаиа) шьыжьы аахыс ҳашдырччоз, иеибарҳәаганы илбааит
Каманҟа.
Шьазираа Ахабиукҟа ицеит рҳәеит... (Аҽны даҽазныкгьы ахы иақәиҭыртәит
Ахабиук)
23.07.93 ш. Шрома.
Амш аиҳарак аштаб аҟны сыҟан. Иҭысхуан. Амш уадаҩуп. Аганқәа зегь рахьынтә ҳаҷкәынцәа ажәылара рҽазыҟарҵоит.
Аԥшыхәратә рота Ахабиук иҟоуп. Ихәны илбааргеит Мартин Гәымба, Ашот Атиан, Асҭамыр Аҩӡба. Едик Ԥанҭиа илбааигон, ара дызбеит.
Шьазираа рбаталион аҟынтәи иҭахаз, ихәу даара ирацәаҩуп –жәибыжьҩык. Дхәуп Қамс Ҭарбагьы. Дҭахеит Раиа Курикба.
Аҷкәынцәа ргәалаҟазаара бааԥсуп. Аха ахәқәа рынкыларазы аус бзианы ируит ҳәа ирыԥхьаӡоит.
24.07.93 ш. Шрома.
Ашьыжь Маринеи, Еммеи, Томеи Гәдоуҭаҟа ирышьҭит. Баҭали сареи ҳаанхеит аӡӷабцәа ҳрыцны.
...Иахатәи аҵх акыр аамҭа агәаларшәара ҳацәшәалашт. Иҳакәыршаны аснариадқәа каҳауан. Ҳҿаԥхьа игылаз амашьынақәа амца ркит. Аџьаԥҳаны зқәыз амашьына ишиашаз аснариад ақәҳан, зегь ццышәхеит: агранатомиотқәа – 9 , апулемиотқәа – 2, баталионк ирымаз аџьаԥҳаны зегьы.
Аҟәатәи абаталион ашьхаҟа изхамлаӡакәа итәан иахьа шьыбжьонынӡа уи иахҟьаны. Дара шьыбжьон ихалеит. Аџьаԥҳаны ҿыц иааргеит ахәылбыҽха.
Зегь реиҳа инасыԥхаз, аӡәгьы дрымхәӡеит, абриаҟара иҟаз.
Ҽынла Аҟәатәи абаталион маҷк иҭысхит. Иҭысхит аҩада ианхалоз Ибрагим, Леван, Салим, аҟабарда ҷкәынцәа.
Ахәцәа ыҟан. Аснариад аблиндаж иақәҳаит....
Едик Ԥанҭиеи Вионор Аҩӡбеи лбааит. Рома Цәеиба дҭахеит... Ҳаҷкәынцәа аӡәаӡәала ҳрылгеит...
25.07.93 ш. Шрома.
10420. Иаха аҵх абжа аподвал ҳаҵатәан, абжа агараж аҟны ҳаилатәан. Ашьыжь Шроматәи ашьха аҟынтәи дылбааргеит Руслан Кәулаа. Гәдоуҭа
сақәшәеит Руслан аибашьра далыргарц ианиҳәоз. «Абыржәы знызыҵәык сшәышьҭы» иҳәон усҟан... Иахьа уаҳа дыҟаӡам...
12440. Асааҭ 13 рзы жәылара идәықәлараны иҟоуп. Ҳаԥшуп ҳтәаны...
Ажәылара иалагеит 13457 рзы. Аштаб аҟны стәан. Аҩбатәи абригада аштаб. Раԥхьа зегьы маншәаланы ицон. Аиҳабацәа ргәалаҟазаара бзиан. Асааҭ 5 инаркны, атанкқәа рзы амҩа аминақәа раныхра иахьадхалаз иахҟьаны, аилаҩынтра ҟалеит. Уи иақәыршәаны наҟынтәи аминаршәгақәа рыла ахысра иалагеит. 2-сааҭк рҿы еихаломызт. Иҭахаз, ихәыз рацәан, иблит ҩ-машьынак. Иҟан ашәара дара арахь идәықәлар ҳәа. Аха нас «Мустанг» атанк уахь инаскьеит. Маҷк рҽеиқәыркит ҳаҷкәынцәагьы... Ақәҿиара ыҟоуп... Аԥхьаҟа иҽеины амҩа ирзықәҵар...
Скассетанҵәеит...Иҭыхтәу рацәоуп...Цасисзауит.Схынҳәитамедхәҭаашҟа. Зегь рыԥсы ҭоуп. Сшәон... Шьази ҵаҟа дылбааит рҳәеит.
Рома Аҩӡба дылбааит Ахабиукынтәи. Ленин (Гена Лыхәба), Важа, Серж, Далаҭбеи ицын. Ргәалаҟазаара бзиоуп.
26.07.93 ш. 8445. Шрома
Ақырҭқәа ахысра иаҿуп аминаршәгақәа рыла. Арациа аҟынтәи исаҳауеит, аҽеидкылара иаҿуп ҳаруаа. Аштаб аҟны иеилкаатәуп иҟоу.
11450. Каман.
Баҭали сареи абригада аштаб аҟны ҳаҟан. Ҳаҷкәынцәа, Ҵаҟатәи Каман аҟынӡа Шроматәи амҩа ҭадырцәит. Ахырӷәӷәарҭақәа рыҟаҵара иаҿуп. Матосиан дылбааны дыҟан. Аҷкәынцәа рыфатә-рыжәтә еиқәсыршәар сҭахуп, нас албааразы аҽыҵга рмоурц азын иҳәеит саниацәажәоз. Урҭ уаха аус рыураны иҟоуп. Аштаб аҟны исарҳәон.
Ахабиук ҭазырцәыз раԥхьа игылан Аԥшыхәратә рота (сыҷкәынцәа), иҳәеит Гарик Саманба – Абригада аштаб аиҳабы...
Аҟәа ҳгоит: (Абас ануп амшынҵақәа знысҵоз аблокнот аҵыхәтәан) Баҭал август 18 (Баҭал имшира ауп)
Вика август 18
Марина август 14
Жанна август 20
Света август 16
Џьулетта август 10
Рафик август 9
Ҭали август 2. ма ииуль 28.
27.07.93 ш.12440. Гагра. «Энергетик».
Иацы Каман Едик (Едуард Хонелиа – саҳәшьаԥа) дызбеит, сиацәажәеит. Уаҟа ҳшыԥшыз, Гена Ҷанба (ԥасатәи ҳкомбриг) дыхәны дылбааргеит. Гурам Шьоууа, Асида Кәыҵниа, Мурка(Мурман Сабекиа) имашьынала ддәықәыргалеит, аха Адачақәа рҟны ҳхалаанӡа дыԥсит. Ихы бааԥсыла ихәын. Еиқәхашьа имаӡамызт. Аԥсы дышҭаз, уи амашьынала Гәдоуҭаҟа дааргеит. Саргьы срыцааит...
Шьази, Зака, Алик, сара зегь ҳаиқәшәеит. Шьазии сареи Гаграҟа ҳааигеит Алик... Зегь хар рымам.
Ателехәаԥшра излаҳәо ала, ахысра нкылазарц адҵа ҟаҵоуп. Аиқәшаҳаҭра рнапы аҵарыҩраны иҟоуп...
Сҽеизызгеит. Сцоит Гәдоуҭаҟа. Иҟаҵәҟьоу еилкаатәуп. Иҟарҵазеи иаха ҳаҷкәынцәа? Дара еибгоума?...
Гена Ҷанба дыржуан иахьа. Иҭысхит.
28.07.93 ш. Гәдоуҭа.
Гиви Дбар дсыҳәан, Мгәыӡырхәа срыццеит. Рҩызак дҭахеит. Ирызҭысхит. Шьазираа ыҟан.
Аиқәшаҳаҭра рнапы аҵарҩит. Иахьа асааҭ жәаҩа рзы ахысра иаҟәыҵроуп. Ҭырқәтәылантәи иааз аԥсуаа срыҿцәажәон...
Иахьа даара сгәы иҭан аҩада ахалара, аха сеиқәымшәеит. Маринагьы дааит.
Шьҭа ҳаиццоит.
28 рзы Аҟәа ҳгоит сҳәан, издыруада акы збазаргьы...Агәрагара уадаҩуп...
29.07.93 ш. Гәдоуҭа.
Сыԥсы сшьон. Шьыбжьон Шромаҟа ҳцарц ҳдәықәлеит. Аха ақәоура иалаган, ҳхынҳәит. Ахәылбыҽха Аида Ладариа, Баҭал К., Марина... зегьы скассетақәа ҳрыхәаԥшуан. Едик Ԥ., Аслан ). ыҟан. Рома Цәеиба дахьыҟоу хырҩааларц рҭахуп.
Сыҟан ателехәаԥшраҟны. Кассетак рымысхит. Сшааиуаз аштаб аҟны снеит. Ахрик дызбон. Акассетақәа рзы сзықәдыргәыӷыз аԥара, иҟалар ибаҳҭоит рҳәеит. Август хәба рзы саауеит ҳәа расҳәеит... Акассетақәа аахәатәуп.
30.07.93 ш. 17400. Адачақәа.
Марина, Маиа, сара, Марина Ӷәынџьиа ҳаицны арахь ҳхалеит. Ҳаԥшуп, наҟ Каманҟа ҳазго ак ҟалозар ҳәа...
ИахьадыржуанБесикҶкадуа...Ахысраиаҟәыҵырцжәа-минуҭк шагыз икаҳаз аснариад дашьит. Ауха данхалоз дҳадтәалан... Аҽнынтәарак дықәгьежьаауан... Издыруада ицәа иалашәан дыҟазҭгьы...
20450. Каман.
Малыш (Рауль Чкотуа) ҳалбааигеит. Гурам, Саша, Дима, Света Гәымба ара иҟоуп... Гурам дааԥсоуп...
Гәдоуҭа сзацәажәоз рахьтә, аибашьра еилгеит ҳәа згәы иаанаго рацәаҩызар, арахь сааскьацыԥхьаӡа уи агәра зго еиҵахо, ара зынӡа иаасымпыҵадырбеит... Ахалшени аиҿахысрақәа зынӡагьы ирҟәамҵӡац рҳәеит. Аҳабҩықәынтә ахәы дылбааргеит. Ахалшени ҩыџьа шьуп, хҩык хәуп...
Сгәы иалоуп иахьа Бесик иԥсыжрахь сахьымцаз.
30.07.93 ш . Адачақәа.
( Иеиҭазҩит усҟан. Иҩыз азымхошәа збазар акәхап. – ).Џь. 11.06.2010 ш.)
... Аҽны (24.07.93) дхалеит Бесик (Шромаҟа). Идашшылара сзымгәаӷьит
(Валера Делба, Бесик иаҳәшьа лхаҵа иакәын). Ус аԥсшәа иасҳәеит. Аҟәатәи абаталион халахьан. Дагхеит. Аха аџьаԥҳаны ргараны иҟан аҷкәынцәа, убарҭ дрыццарц даангылеит. Ахәылбыҽха еиҭа ҳахьтәаз агараж аҟны днеиит. Дцәажәон. Дыччон, еснагь еиԥш...
Агараж аҟны ацәарҭақәа еиваҵаны ақәиарҭақәа ҟаҵан. Асанитартә хәҭа аҟны иҟаз аӡӷабцәа, аҷкәынцәа зегьы уаҟа ҳацәон. Шьҭа зегьы ҳҭыԥқәа рылхра ҳаҿын(аҵх акыр цахьан азы). Снеины Света (Курикба) лывара снықәиеит (усгьы ҳшеилаҳәаз акәын ҳшыцәоз зегьы). Аха ҳабжьара даҽаӡәы дықәиар, дакыртә аҭыԥ ыҟан. Арахьтәи сганахь ала зегь дырҭәхьан. Бесик ҳшьапаҿы дтәаны дцәажәон. Баҭал данааҩнала: – «Ҭали, бывара сара сышьҭалоит» иҳәеит, сган аҿы аҭыԥ шыҟаз аниба.
«Айай-ай, Тали» – дыччон Бесик.
Исгәалашәаӡом дҭысхыу, дҭысымхыу. Дҭысымхзар ҟалап...
Убри аамҭаз илбааит Аҳабҩықәынтәи Едики (Ԥанҭиа) Вионори (Аҩӡба).
Рома Цәеиба дышҭахаз сарҳәеит. Сҵәыуан...
Аҷкәынцәа наскьазгеит. Санаахынҳәуаз, Бесикгьы дцарц ашәаҿы дааиуан.
Сааигәыдикылт, абзиараз ҳәа. Сахьҵәыуаз ибозар акәхарын, сыжәҩахыр днасит, иҟаҳҵари, ичҳатәуп аанаго... Дыԥхаӡа.
Илашьцахьан. Уаҵә ашьыжь асааҭ хәба рзы, аҩада, аҷкәынцәа рахь ихаларц иҟан.
Данцоз еиҭа исгәалаиршәеит, нас уашьҭан, Валера дахьҭысхуаз зегьы еизакны еицхаҳҩааларц шиҭахыз.
Ари ииуль 24 рзы акәын...
Амза 28, асааҭ 12 рзы 10 м. шагыз дҭахеит. «Даҽа сааҭыбжак ауп инхаз» иҳәон рҳәеит, уи аԥхьа аблиндаж аҟны. Нас иеилгоит ҳәа дгәыӷуан...
31.07.93 ш. Шрома
Едик (Е.Хонелиа – саҳәшьаԥа) иахеижьҭеи игәы бзиамызт... Шамиль Аӡынбагьы ара дыҟоуп. Иахьа дара ргәыԥ зегьы еизганы срыҿцәажәеит.
Шьыбжьон Давид Еник хыхьҟа Шромаҟа ҳхеигалеит.
Гарик Саманба абригада акомандирс дҟарҵеит. Иахьатәи аҭагылазаашьа,
ҳаҷкәынцәа ахьгылоу, ишгылоу сзеиҭеиҳәеит, иҭысхит.
Дазмири (Шамба) Баҭали (Блаб) ара игылоуп. Ҳаицәажәарц еибаҳҳәеит.
Уаҵәы...
«Мустанггьы» ара иҟоуп. Аекипаж срыҿцәажәар цәгьа избом...
Уаха ҿыц иҟарҵаз аблиндаж аҟны ҳацәоит.
Аилашәшәымҭаз Аԥианда дырлашеит ҳаснариадқәа. Цәгьа иланарԥшыран.
Иҭыхзар акәын, аха сагхеит.
31.07.93 ш. Каман.
Ауама рылшоит урҭ, актәи ацәаҳәаҿы амашьынақәа зырныҟәо аҷкәынцәа... Раԥхьа Каман санааи, Шромантәи уажәы-уажә ахәцәа иманы дылбаауан ҷкәына хәыҷык. Дхәырԥыжәӡа, иоура маҷӡоуп, ишәу аформа цәгьа игәаҟхьеит, ихахәы ҵырффамижьҭеи ибардӡа, иеилажәжәа ихагылоуп, аԥхӡы даганы дыҟоуп. Аха еснагь ихаҿы лашоуп. Амед. хәҭа ахьыҟарҵаз аҩны адәылҵра ҳацәшәон, иара иааигаз ахәцәа амашьына ишаанырхлак, еиҭа амҩа дықәлон. Анцәа сиҳәон дихылаԥшларц.
Ихаԥыцқәа шкәакәаӡа дыччоит, умшәаӡои ҳәа саниазҵаалак. Зегьы «Малыш» ҳәа ишьҭоуп. Рауль Чкотуа. Иаха исеиҳәон. Уажә дзықәтәоу амашьына (иаха ҳазлалбааигаз, иагьҭысхуан) еицрыжәжәа ишьҭоуп. Авара аснариад каҳан ус ианкылнажәжәоз, иара акабина аҭыԥара дахьӡеит ауп, акәыр даватәан. Анцәа дихьчаҵәҟьеит... Амашьына иақәын иҭахаз аҷкәынцәа ҩыџьа...
Иаха Малыш Гәдоуҭаҟа дрышьҭит, ҩымш иԥсы ишьарц. Сгәы иалоуп уаҩҵас иҭыхра сахьахьымӡац.
1.08.93 ш. 22400. Шрома.
Ашьыжь атанкистцәа рҟны снеит, аха Баҭал Блаб дыцәан. Дааԥшаанӡа ҳәа сахьыхынҳәыз, аԥхьаҟа ицон Ҭенгиз Габуниеи Александр Кьетиеи. Срыцны апозициақәа еимаҳдеит. Иҭысхуан. Аиқәшаҳаҭра иҟоу нагӡахоит ҳәа агәра ргом ҳаибашьцәа, аха аиҳараҩык аамҭа ахьҳауз бзиоуп ҳәа ирыԥхьаӡоит...
Шрома зегьы еимаҳдеит. Иеибгоу ҩнык сымбеит, иҟәыбаса ишьҭоуп. Уажәы Шрома иҟоу Пицундаа рбаталион ауп.
Ҵаҟа, ақырҭқәеи ҳареи ҳабжьара ҩбаҟа сааҭ ҳаԥшын, абираҟ шкәакәа рыманы ақырҭқәа арахь ихыҵраны иҟан. Аха ҳгәы аныԥҵәа, ҳцеит ҳарзымԥшӡакәа. Уаҵәы Илиушеи (Гәниа) Дазмири ҭысхуеит. Уаха наҟ аԥхьаҟа ицеит. Уахь
срышьҭаланы сцоит. Валера Делба иӡбахә сарҳәар сҭахуп.
Ҳаҷкәынцәа Ахбиукҟа ихалоит уаҵәы, убрахь схаларц сгәы иҭоуп, сманшәалахар.
Илиуша Гәниа исеиҳәон, Валера Делба изкыу адырраҭара ҟарҵеит ҳәа... Сара
исҭахыуп схала иара изкыу ажәак сҳәар. Хазы.
2.08.93 ш. Шрома.
Ашьыжь Марина Каманҟа дылбааит. Лгәы нхеит ҳәа сыҟоуп иацы схала сахьцаз азы...
Иахьатәи сымш атанкистцәеи, Илиушеи, Дазмири ирысҭеит. Иҭысхуан. Иахьа аԥсцәа еиҭнырыԥсахлон. Афлаг шкәакәақәа рхаргылан, рыблақәа
ҿаҳәаны рыԥсцәа ахьжыз иргон.
Иџьасшьо, ҳажәлар шаҟа лассы ргәы хьаԥссо ауп. Акгьы ҟамлаӡазшәа ауп
ақырҭуа ҷкәынцәа ишрацәажәоз... Иҭынчӡа...
Дара, – зегь зхароу аполитикцәа роуп, рҳәахуеит...
Уаҵәы Аҳабҩықәҟа ҳхалоит. Сыҷкәынцәа снарылаԥшыр сҭахыуп.
3.08.93 ш. Аҳабҩықә.
Ашьыжь амш еихәлашьшьын. Ақәа алагар ҳәа сшәон, акыргьы ҳаԥшын. Римма Ҳалбад хыхьынтәи дылбаан, ҳлыцхалеит Маиеи сареи. Елеонора Кәаӷәаниаԥҳа уа аерманцәа рбаталион аҟны дтәоуп. Даара лгәалаҟазаара бааԥсуп.
Ари аибашьра иаԥсахыз рацәоуп. Ҳаҷкәынцәа заа иззымдыруаны уажәы избо даҽакала дрыхәаԥшуеит. Аибашьра ишьақәнаҟьаз рацәаҩуп...
Ирыцҳароу, аибашьра ашьҭахь урҭ иҵегь иеиҳахоит...
Сыҷкәынцәа збеит. Срыҿцәажәеит. Аҳабҩықә шыргоз сзеиҭарҳәеит. Зегь акоуп, аҷкәынцәа бзиақәа рацәаҩуп!...
Харитон ачаи сызиршит. Аҷкәынцәа уахатәи ала ирфо ача рымаӡам.Ус зегьы чаик инахәеит ауп. Аӡы мыждагьы рыцәмаҷуп. Рҵеџь ҭабеит.
Руслан Ҳалбад иацы дырхәит Ахбиук. Аха дшәарҭам рҳәеит.
Иахьа Шьази ара дыҟан. Фред (саб иашьа иԥа) амина иҵаԥжәан, ишьапы хнаҵәеит лҳәеит. Тҟәарчалынтә даарган, Гагра дышьҭоуп. Ицатәуп.
4.08.93 ш. Шрома.
ИахаМаикагьы(МаиаАмҷба)саргьыаҭырасзҭаԥсазаҭабиаҭшәа ҳҭаианыҳацәан (Аҳабҩықә). Исхашҭхьан, ус аӷа дааигәаны дыҟан уцәар шауаз... Лашик Џьарсалиа, Бесик Аҩӡба, Едик Кәабахьиа, Рома-короче (Аҩӡба) иеимданы иҷаԥшьон.
Аерманцәа иааҟәымҵӡакәа ихысуан. Уа аерманцәа рбаталион гылоуп. Хышә метр рнаҩыс, ақырҭқәа ыҟоуп. Ҳара ҳтәқәа ахәы аныргоз еиԥш, ақырҭқәагьы неир ҳәа иацәшәозар акәхап, ҳаҷкәынцәагьы лацәааихьшьык ҟарымҵеит.
Афатә харгалеит иахьа агәыԥ ҷыда. Убарҭ ҳрыцны ҳалбааит.
Баҭал дааит. Аӡӷабцәа зегьы ҳаицны Гәымсҭаҟа (Каманҟа) ҳааит.
Сентиабр аахыс Гәымсҭа рҽыркәабо иахьада исымбаӡацызт. Скассетақәа
нҵәеит, исызҭымхӡеит.
Уажәы Баҭ ачаџьқәа ҳзиџьуеит. Аӡӷабцәа зегьы икәҟьашо ицхраауеит.
Уаҵәы Маиеи сареи Гәдоуҭаҟа ҳцоит...
Ирласны иҟаҵатәуп афронт аҟны амашьынақәа ныҟәызцо аҷкәынцәа ирызкыу адырраҭара ҷыда. Сгәы иҵхоит, урҭ ирызкны акгьы ахьысзымҳәац...
Август жәиԥшь. Гәдоуҭа.
Иахьатәи амш иҭахаз аҷкәынцәа ргәалашәара иамшуп. Ҳрота ҳрыцны 40мшы ахьыҟарҵақәоз ҳаҟан Тарас Џьыкырба, Тарас Чачибаиа рҭаацәарақәа
рҟны. Ҳаҟан Нугзар Кове, Едик Агрба, Руслан Рабаиа, Даур Сергьегьиа, Рома Цәеиба рнышәынҭрақәа рҟны.
16.08.93 ш. Хыхьтәи Ешыра.
Иахьа шьыбжьон ҳааит аресторан ахь. Ҳаҷкәынцәа уаҵәы ашарԥаз апозициахь ицоит. Адҵа ҷыда рымоуп... Аҭынчра рыхьчоит!
Ҳаицәажәеит. Иҭысхит.
17.08.93 ш. Гагра.
Иацы Хыхьтәи Ешыра, Аԥшыхәратә ротаа рҟны сыҟан. Рцәажәашьа сгәы снархьуеит. Е.Ԥ. инырра збоит. Иҩызцәагьы еиқәаҵәамзар шкәакәа рбаӡом. Ирацәажәатәуп, агәра дыргатәуп дара иреиԥшу, згәы былуа шырацәаҩу азы. Дара роуп аԥхьаҟатәи ҳԥеиԥш иазхәыцша. Иахьатәи рцәажәашьа иахьакәым рхы архар ауеит.
Ашьыжь Гәдоуҭаҟа ҳааит. Амитинг ҳақәшәеит. Нхыҵаа наскьаргон. Ахәылбыҽха Гаграҟа сааит.
18.08.93 ш. Гагра.
12400. Иахьа Шьази лымшира ауп. Иаха сааит. Есма, Тули, Асҭанда атортқәа рӡуеит. Сара амш згоит. Уаҵәы Марина лахь Блабырхәаҟа сцоит ԥсшьара. Асабша ма амҽыша Гәдоуҭаҟа схынҳәуеит.
Иацы аконфедератцәа наскьаҳгеит. Амитинг ыҟан. Сгәы ишаҭахыз исызҭымхит, скассета ҽеимызт.
Издыруада инҵәазар шьҭа аибашьра. Агәрагара сцәыуадаҩуп, даара сшеигәыӷуагьы.
10.09.93 ш. Гәдоуҭа.
Марина Москваҟа дцеит иацы.
Сгәы хьаауашәа сыҟоуп. Акы сызхом...
Ҷлоу сцан сааит «Ацхыраара лас» амашьына ала. Ҳанаауаз иҳаихсит. Аха лыԥхала ҳаилгеит. Салаҟаиа Нодар дырхәит, аха ибаргәу акгьы имам. Аҩны хар рымаӡам (мама, Ҭемур) аха папа сгәы дыҵхоит... Игәабзера уашәшәыроуп. Иахьагьы ахәшәқәа ицоз исзырхьымыгӡаӡеит.
Аҭагылазаашьақәа дырҩагьых иуадаҩхарц иаҿуп... Аибашьра ҳаиҭалагоит ҳәа ауп ишызбо...
Уаҵәы Гиви Смыр ишҟа сцарц сҭахуп. Сиацәажәарц... Исҭахуп Фениа Аҩӡ ԥҳагьы слацәажәарц. Иалҵуа збап.
2.09.94 ш. Аҟәа. орџь.11.
Шьҭа лассы шықәсык ҵуеит аибашьра еилгеижьҭеи. Издыруада иҭынчрахар ҳәа сгәыӷуан. Иахьатәи амш сгәы ҭнарԥсаауеит. Иеиҭалагахуама? Шьҭатәи ҳусқәа шԥаҟалоишь?...
10.09.94 ш. Аҟәа. орџь.11.
Шықәсык уажәаԥхьа сааԥсаха сыҟан. Аха насыԥымзи, Едик иԥсы ҭан. Уи аахыс сыԥсны сыбзахахьеит... Мчыбжьык ашьҭахь Едик ишықәс (сент.17) ҟаҳҵоит.
Аибашьра еилгеит сентиабр 30 рзы. Егры ҳбираҟ кнаҳан. Иахьагьы Марина Блабырхәаҟа днаскьазгеит. Скассетақәа аус рыдызулошәа саҿуп Мыцҳәаҩ иԥа агәырӷьа дагеит! Уаҳа алгашьа сзыҟамҵеит усгьы...
10.09.2000 ш. Аҟәа. орџь. (Воронов имҩа) 11.
Иџьоушьаша, избан абри аблокнот абыржәы изсымԥыхьашәа? 10.09.1 Сентиабр 10, 1993ш. раахыс 7 ш. цахьеит. Ҳаҟоуп ҳаилыхо. Апарламент ахь усура ҳҭыҵит, ҳканикулқәа нҵәеит...
Уажәгьы срылымгаӡацт скассетақәа зегьы ирылхыу адырраҭарақәа! Абас! Аамҭа ԥыргәышьоит...
