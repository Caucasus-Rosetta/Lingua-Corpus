Нури Кьаӷәра-иԥа Оҭырба 80 шықәса ихыҵит. Иԥсҭазаара зегьы аҟны, иҭынчыз, ҩбарак зламыз, иналкааны зхатә ҟазшьа змаз уаҩын. Сара уи дызбеит Аҟәатәи арҵаҩратә институт санҭала ашықәсан 1956 шықәсазы. Дагьызбеит аԥсуаразы ипатриот дууз уаҩны.
Ахӡыргара дашьҭамызт. Сыжәбома сара ашәҟәҩрагьы саҿуп ҳәа ихы цәыригомызт. Уи диит декабр 25, 1925 шықәсазы. Аҵара иҵон дахьиз иқыҭан Арсаул (Приморск). Уаатәи 8-шықәсатәи ашкол даналга, Афонтәи ашкол-интернат дҭалоит. Аха аинтернат адыркуеит азын диасуеит Гәдоуҭатәи абжьаратә школ ахь. Уаҟа аа-класск дрылгоит, аха Аџьынџьтәылатә еибашьра Дуӡӡа иахҟьаны 6-шықәса иҵара иацымҵаӡакәаны даанхоит.
Гәҭыхас имаз иҵара иациҵоит Аҟәатәи арҵаҩратә ҵараиурҭаҟны. Даналга, рҵаҩыс ԥыҭрак аус аниуы, дҭалоит Аҟәатәи арҵаҩратә институт. Еиҭах ԥыҭраамҭак рҵаҩыс аус аниу ашьҭахь, ԥшьы-шықәса инареиҳаны аус иуит ашәҟәҭыжьырҭа “Алашара” аҟны урысшәала иҭыҵуаз ашәҟәқәа рредакторс. Аха нас диасуеит бзиа иибоз азанааҭ ахь – арҵаҩрахьы. 1986 шықәсазы атәанчарахьы дцоит.
Нури Оҭырба ашәҟәҩҩра напы аиркит ҩынҩажәеижәабатәи ашықәсқәа рзы. Раԥхьатәи иҩымҭақәа реизга ҭыҵит 1965 шықәсазы “Аҭоуба” ахьӡны. Уи ашьҭахь иҭыҵыз ишәҟәы  ахәыҷқәа ирызкын, иахьӡын “Хьыма лымшынҵа”. “Амаӡа” ҳәа хыс измаз ишәҟәы ҭыҵит 1986 шықәсазы. Иажәабжьқәа реизга “Анасыԥ” ҭыҵит 1989 шықәсазы. 1992 шықәсазы иҭыҵраны иҟаз иеизга шәҟәы зҭымҵӡеит ақырҭуа фашизм иаҳзаанагаз аибашьра иахҟьаны.
Уажәы иҭыҵыз, 80 шықәса ихыҵра иазкыу иеизга шәҟәы “Адунеи мардуануп” зыхьӡу иеиднакылеит иажәабжьқәа, иповест, ироман.
Сгәы иаанагоит аԥхьаҩцәа рзын уи ҳамҭа бзиахап ҳәа.
Август анҵәамҭазы акәын. Ахьшьқәа нкылшәшәа-аакылшәшәо, аара иалагахьан. Ачақәагьы акык-ҩбак аахьан. Аҽны ақәа леиуан, аха ахәылԥаз ихкәан, амш казказуа еилгеит.
Аҭыԥ аӡәы исцәигар ҳәа сшәан, сыкаҭеи сҵыси аашьҭыхны снеит «Аҭыԥ ду» ҳәа иахьашьҭоу ахьшькырҭаҿы. Уаҟа аӡәгьы дыҟамызт, ахьшькыҩцәа ақәа иԥханарсын, рыҩныҟақәа ицеит. Сыкаҭ ааиҵыхны иласыргылан, слатәеит, аха ахәлара акгьы агмызт.
Ианааилашәшәы, сыкаҭ ааҵысхын, илеиҵаԥсаны, ақьала аган ашш илаваҵаны, абӷьыжә лақәԥсаны, исҵәахит: саныцәалакь, аҷкәынцәа исцәырӡар ҟалон. Нас аҭырас рхны иаазган, ақьала илыҵажьны, снылаиеит.
Ҭынчран. Бӷьык џьаргьы иҵысуамызт. Ахәылԥазтәи ашәаԥшь аҽаҵәахуан. Аҿрыхьшь, амҵәыжәҩақәа ҟьаԥ-ҟьаԥҳәа еинҟьауа, зны-зынла сқьала иакәшон, иблаҟьа-бласуа. Амшын ҭынчын, аха ацәқәырԥа шьҭыбжьқәа хааӡа, сара сҿынӡа иааӡон. Ус сылацәа нҭааит, аха ирласны ацәажәабжьи ашьапышьҭыбжьи саадырԥшит.
«Ҟоҳ, шәаргьы саргьхандаз, аҭыԥ аӡәы икхьеит, жәбоу!» – исаҳаит сара харантәи.
Дук мырҵыкәа сқьала иааҵашылт хҩык, рыкаҭақәеи рҵысқәеи кны. Урҭ рыҟнытә ҩыџьа ҷкәынцәан, егьи – иқәрахь днеихьан.
Иааизи сареи ҳаибадырқәеит. Аҷкәынцәа ирыцыз Гыд ихьӡын. Иара Аҷандаратәын, нхаҩын. «Асасцәеи» сареи ҳаилацәажәеит: уаҵәы акы анысклакь, аҭыԥ дара ирысҭо.
Ҳаикәшаны ақьала ҳаҵатәан, ҳаицәажәауа. Ус ажәеи-ажәеи шеихаҳҳәаауаз ажәытә аамҭа алацәажәарахь ҳаианагеит. Гыд ицәажәашьа даара иԥшӡан, ииҳәоз дахыццакуамызт, ҭынч-ҭынч акәын ишиҳәоз.
– Ажәытәра атәы шәҭахызар, шәӡырҩла, уи шәара ашәҟәқәа рыҟнытә ауп ишыжәдыруа, аха сара злала избаз соуп, – иҳәан дналагеит Гыд иажәабжь. – Ари ҟалеижьҭеи
рацәак ҵуам, аха уазхәыцыр, заҟа аҽеиҭанакызеи аԥсҭазаара! Ас иҟамызт ажәытәан. Усҟан анхацәа ирылаз аарылдыркәкәон ҭауади аамсҭеи. Рџьабаа аӡәгьы дааҳәны дахәаԥшуамызт.
Абар хҭыск, сыԥсҭазаара аҟнытә. Усҟан сара жәиԥшьҟа шықәса схыҵуан. Уи аамҭазы ҳраион зегьы аҭауад Мырзаҟан инапаҵаҟа иҟан. Уи шәара дшәыздыршам, аха иҟалап иӡбахә шәабацәа рыҟнытә ишәаҳахьазар. Саби аҭауади еибадыруан. Аҭауадгьы саб «пату иқәиҵон». Иара убри азыҳәаноуп Мырзаҟан ҳқыҭахь уск азы данықәнагалалакь, саб иҩны дзааилоз.
Зны хәылԥазык саб, асҭаршын иҟнытә дхынҳәны данааи, ус сеиҳәеит:
– Дад, уаҵәы ақалақь ахь усыццароуп. Аԥсымҭә ҳуал изаагап.
Шәгәы иаанамгааит, усҟангьы ҳқыҭа аҟнытә Гәдоуҭаҟа ацара уажәеиԥш имариан ҳәа. Усҟан иҟамызт уажәы ҳколнхарақәа рмашьынақәа ажжыҳәа изну амҩа иаша. Аӡиасқәа ацҳақәа рхымызт, изланыҟәоз амҩа даара ибааԥсын. Машәырда уи амҩа зуардын бжьызгоз, насыԥ ду иман ҳәа иазырԥхьаӡон.
Зынӡа илашьцан саб ишьапышьҭыбжьқәа санаадырԥш. Иаразнак сҩаҵҟьан, сҽааиласҳәеит. Ауардын ацәқәа аҵаҳәаны амӡырха иқәгылан.
Иаацәылашон еиԥш, саб ауардын аԥхьа днагылан, дааныҳәаныԥхьаны, ацәқәа днарыст.
Џьара-џьара ҳуардын алыра аҟнынӡа аҳәынҵәа илылашьшь ицон. Тышак ахықәан ҳуардын аԥсык агхеит ихышәҭырц. Даара уацәшәаратәы иаакьантан, азымҩаратәыкгьы ҩхаҵҵалан, аха ацәқәа раԥхьа инеиуаз саб иеиқәирхеит.
Амра аԥсы шҭаз ақалақь аҟны ҳлеит. Ауардын иақәыз ақәҳхаанӡа, амра акәапаҳәа илҭашәеит. Шьҭахьтәи ҳаара акырӡа имариан, избанзар ҳуардын аидара иақәыз усҟак ихьанҭамызт. (Уаантәи асҭаршын иахь аагатәык ыҟан).
Ацәқәа аҩныҟа амҩа ианықәла, иеивасны идәықәлеит. Саб ауардын ачарҭ агәҭаншәа асаԥыџь, ахарԥақәа наҟ-ааҟ инарықәҵаны дықәтәан, гәырԥшаага ашәак ҳәо. Сара ауардын ахәда сықәтәаны, сфырмахьҵә ацәқәа рҟәаҟәа
инықәрда-аақәырдо, саб ииҳәоз ашәа сазыӡырҩуан. Зынӡа илашьцахьазаарын, уи аамҭазы амза иҩагылаз акәымзар. Аҵх хазына ҳазкашәеит. Иарбанзаалак 8ҭацк џьаргьы иубомызт. Аеҵәақәа каххаа иҟан. Амала хԥа-ԥшьба верс ҳцаанӡа, даара ҳгәы иамыхәашаз аус ҳақәшәеит. Ҳуардын иаахәыҵырҟьаны иӷәӷәаны иааҿыжт. Саб даамах-ԥсахт, аха иҟалаз еилаҳкаанӡа, ҳуардын азгьыжьык нацырҟьан икәыруа аҿынанахеит. Ауардын азганк ала аҟәақҳәа илықәкшеит. Ацәқәа ҳарҳәазо ҳрыман ицон, саб, «ооҳо», “ооҳо!” иҳәаанӡа. Саб длалбааԥеит, саргьы уи ишьҭарххны сынкаԥеит.
– Ҟоҳ, амца иалаҳәандаз, џьбеит, закәтә мышьҭацәгьароузеи ҳзықәшәа, баша агьыжь алыра иахҟьаз џьысшьон, алыра хжәеит ҳәа амалахазгьы сҟамлаӡеит, – иҳәеит саб, ихы ларҟәны ачарҭ даннаҵаԥш. – Ҳаи, анышә иаргьы саргьы ҳамандаз уахатәи аҵх. Дад, уа сеикәаӷа сырбеишь, ҵлак хҵәаны, неиҩысгак алсхыр акәхеит.
Аикәаӷа аасымхны, саб амҩа нымҩахыҵ игылаз ашәҵла қәыԥш аԥҟара дналагеит. Убри аамҭазы фаитон ҵәҵәабжьқәак геит. Саб дааӡырҩын, ус сеиҳәеит:
– Ари, Мырзаҟан иоуп иаауа, аха ианидыргьы... – уаҳа мҳәакәа аҵла аԥҟара деиҭаналагахт.
– Саб, иидырраны иҟоу закәызеи Мырзаҟан? – сҵааит сара, саб ииҳәарц ииҭахыз сзеилымкааӡакәа.
– Ишԥа, дад, иузымдырӡои Мырзаҟан дызусҭоу? Мырзаҟан дҭауадуп. Уи ҳраион зегьы инапаҿы иҟоуп. Ҳара, анхацәа, уи иҳәатәы ҳахымслароуп акәымзар, уи азы сҭеикыргьы ҟалоит.
– Баба, мшәан, ари аҵла иара излеитәузеи, иара дахьынхои арааи мбатә бжьоупеи?
– Аа, дад, ари зегьы иара итәуп.
– Саб, – сҳәеит сара, сажәа рҿыцуа, – акыр уеиҳәарыма ас иара иҩны иацәыхараны игылоу аҵлазы, насгьы Мырзаҟани уареи бзиа шәеибабоитеи?
– Мамоу, уамак сеимҳәаргьы ҟалап, – иҳәеит саб, иааицәымӷханы.
Сара иҵегь саб сизҵаарц сҭахын, аха ихы-иҿы аҽаԥсахызшәа анызба, саҟәыҵт.
Убри аамҭазы афаитонгьы ҳзааигәахеит, алыкьра иаавшәаны. Ианааҳавала Мырзаҟан афаитон ааникылт. Аҭауад дналбааны, данааҳадгыла, дҵааит:
– Узҿуи араҟа аҵхыбжьон, Данаҟеи?
Саб аҭауад днаиеихырхәан, иааиаҭаикит:
– Суал узганы сышҩеиуаз, слыра, амца иагаратәы, иаахжәан, уажәы неиҩысгак ҟасҵоит ҳәа саҿуп.
– Ишԥа?– ҿааиҭит аҭауад ибжьы ҩаҳаракны, илақәа аакылрҵыҵны, иарӷьа нап ала иԥаҵа кьаҩ аарҵәины, – араҟа ҵлак хыуҵәазар акәхап?!
– Аа, убаашәт, Мырзаҟан, уаҳа ҟазшьа смоуит.
– Нас сара исхароуи, уара ҟазшьа умоузар? Ууардын разҟыда ара иааныжьны, аҩнынтә иаауганда алыра злухшаз, нас ууардынгьы уаргьы џьаҳаным шәцарын! Уара, алахша, иузымдырӡоз ари абна сара ишыстәыз? Ари еиԥш иҟоу шԥаугәаӷьуаз, иҭаҷкәымгьы аараҵәаны, саб иахь иҿааихеит.
Сара сахьгылаз схәы-сжьы хаххала иҩеилагылеит. Уамашәа избеит аҭауад ииҳәаз. Саб дахьгылац дгылан иеикәаӷа ахәы нҭарс икны.
Сара сгәы иаанагон абар, абар аҭауад саб диҿасуеит ҳәа, аха диҿамсит, амала ус иҳәеит:
– Ихыуҵәаз аҵла шьҭа иузырбзахашам, алыра алхны аҩныҟа уца, уаҵәы сара сҿы улеир, уареи сареи ҳаицәажәап цқьа, аҵлахҵәарагьы зеиԥшроу усырбап!
Абас ааҳәаны, аҭауад днықәгьежьт, иԥышә аӡә дҭасызшәа. Мырзаҟан амза анааиҿаҷҷа, илахь арымарахь ала ашәахсҭа ӷәӷәаны ишиҿаз гәасҭеит. Икыдышьшь иҟаз иԥаҵақәеи иҿаз ашәахсҭеи еиҳагьы дуаҩы цәгьоушәа аԥшра ирҭон. Аҭауад сара дансывсуаз, илақәа цәыркшаԥаны даасыхәаԥшит, сылбааидарц иҭахызшәа.
Аҭауад данца, алыра иагыз саб иааҟаиҵан, агьежьқәа лахаҵаны, ачарҭгьы ҳаицхырааны алыра илықәҳаргылан, ҳдәықәлеит аҩныҟа.
Ҳара аҩны ҳанҩеи, амра мысҭхәагашәара иҩеихьан. Сан лнапқәа лгәыҵаԥса, агәашә дадгылан, ҳамҩа дазыԥшуа.
– Ишәыхьзеи, шәаанзырхазеи уажәраанӡа? – дҵааит лара.
– Акгьы, – иҳәеит саб.
Нас ацәқәа ааҵыжьны, аҽы сашьҭалоит ҳәа дцеит.
– Иузымдырӡои аҽы зиҭаху? – дсазҵааит сан, лареи сареи амаҵурҭахь ҳҿанааҳха.
Сара иааркьаҿны сан иласҳәеит ҳзықәшәаз, насгьы Мырзаҟан иахьа иахымгакәа улеироуп ҳәа саб ишиеиҳәаз. Сан даақәԥсычҳаит, аха акгьы лымҳәеит.
– Аҭауад уиҿаԥаны, иакәым ак иасҳәоит ҳәа уаламгааит, – дилабжьон, сан, саб иҽы дақәтәаны, агәара данынҭыҵуаз. Сара уаҳа атәара сылымшозшәа сан ианылба, сганы слыриеит.
Ахәлара акгьы агмызт санааԥш, аха саб дахьцаз дмаацызт. Дмааит иара адырҩаҽны ашьыжьгьы. Ашьыбжьон еиԥш, саб даакылст, икәадыр иҟәаҟәа икыдҵаны. Уаҳа царҭа амамкәа дгәааны дыҟан иара.
Сара уажәы-уажәы иақәскуан, иуеиҳәазеи аҭауад, уаанзырхазеи арсҟаамҭа ҳәа сиазҵаарц, аха саб иҿаԥшылара сацәшәаны, исзыгәаӷьуамызт. Сизыԥшын иара ихала иҳәаанӡа.
Ахәылԥаз, ҳанааилатәа (ҳгәылацәагьы шьоук ыҟан), саб иҳаиҳәеит абна «дахьаԥырхагахаз» азы иҽы аҭауад ишимихыз, насгьы иахьанӡа абахҭа дҭакны дышимаз.
Агәылацәа рыԥсахы ԥыжәжәаны, рхаԥыцқәа аҿҿа дыргон, уи аҭауад саб изиуз даналацәажәоз. Аӡәгьы иҟама днамҵасит, Мырзаҟан уа иаԥхьа дгылазшәа.
– Сара сгәы иалоу аҽы акәӡам. Сгәы зфо – амаҷ азыҳәа иахьсымихыз ауп. Иҟалахьоума ҵлак хиҵәеит ҳәа ауаҩы иҽы имырхуа? Анышә иаргьы саргьы ҳаизыххаа ҳамандаз, уи ауха даҽа ажәак ааиҳәар, сеикәаӷа аус асыруан, аха иабаҟоу! – игәы ԥжәон саб.
Абас аҵыхәа ԥҵәеит ари аус.
...Шықәсқәак рышьҭахь саб дыԥсит. Сара исызҳаит. Асовет мчы шьақәгылеит. Анхара салагеит. Амала, Мырзаҟан ҭауадс дыҟанаҵы уаҳа дсымбеит.
Аҷкәынцәа ааилауаҭырит, саргьы урҭ ирҭахыз еилыскаан, ажәабжьҳәаҩ сиазҵааит:
– Нас, аҭауадра аамҭа аниас џьаракыр дыжәбазар?
– Шәӡырҩла. Зны ҩынҩажәа ԥҳал аҩы сыманы Аҟәа сцеит исҭиразы. Абаҳчақәа ҳамоуп, ишыжәдыруа еиԥш. Стәаны
аҭира саҿуп. Санҩеи адырҩаҽноуп. Сыҩгьы абжеиҳарак сҭихьеит. Ԥхынран. Акәтаӷь нышьҭоуҵар иаӡыртә амра кацеиуан. Сшыԥшуаз акәымкәа, аҭаҳмада ччиак ибӷа џьыҟәӡа, деихьыжә-еикәыжә даасыдгылт. Калошқәак кылжәжәа ишьхарԥоуп. Аҭаҳмада ҵәыцак аҩы ҳәа дсыҳәеит. Аҵәца азна аҩи ча ҽыҭки наисҭеит. Аччиа дааныҳәа-ныԥхьан, аҵәца иҿы инадкыланы данҩаха, илахь ианыз ашәахсҭа сылаԥш иааҵашәеит. Цқьа снаихәаԥшызар... Уи аччиа Мырзаҟан иакәын. Иԥаҵақәа шамац иаман, аха ижакьеи дареи еилалан цқьа иубомызт.
Абар дахьумпыҵашәа! – рҳәеит ажәабжьҳәаҩ ицыз аҷкәынцәа.
– Иара уааҵәҟьа думшьӡеи? – дҵааит руаӡәы.
– Нас, нас изыжәузеи? – даасырццакит саргьы.
– Иаҵәца ыжәны, ича анифа, – уԥсынҵры духааит, дад, иҭабуп, – иҳәан дцарц иҿынеихеит, аха сара дааргьежьны сиазҵааит:
– Саҭамзааит, аха уара Гәдоуҭа ҭауадс иҟаз Мырзаҟан уакәӡами?
Аҭаҳмада даара иааицәымыӷхеит, иаарласынгьы аҭак изсымҭеит. Иара илақәа ааихмырсыӷьӡакәа ԥыҭрак дысҿыԥшуан. Нас ихы ааҟьаны исаҭеикит:
– Мамоу, дад, сара зыӡбахә уҳәо Мырзаҟан сакәӡам... Мырзаҟан ҳәа уара узҿу дыԥсхьеит ҳәа сыҟоуп...
– Мап, аҭаҳмада, изсцәуӡозеи, сара цқьа усгәалашәоите. Улахь иану ашәахсҭа адагьы исҭахыи? Иугәалашәоу уахык, усҟан уара Гәдоуҭа ҭауадс уҟан, нхаҩык илыра анхжәа ушизныҟәаз, ҵла хәыҷык ахьхиҵәаз азыҳәан.
Дыздырҵәҟьозшәа аниба, аҭаҳмада иҿы иқәшаҳаҭхеит. Нас еиҳа игәы дасыргарц азы:
– Изтәыда уажәы уи абна, усҟан узхыбаауаз, иабаҟоу унхара ду? Иабацеи урҭ? Уԥхамшьаӡои уажәы аԥыхьа ухәы назгоз анхацәа уахьрыҳәо? – ҳәа сиазҵааит. – Уи анхаҩы саб иакәын, аҷкәын хәыҷы ицызгьы сара соуп, – ҳәа нацысҵеит.
Аҭаҳмада ари еиԥш аниаҳа, дааилақыџьқыџьит, иқьышә лхьыҩрын, ақәацқәацара иалагеит, ихы-иҿы ҟәашхеит. Уи зны ҭауадс дшыҟаз узымдыруазар, угәы иаанамгар залшомызт – ари ауаҩ иԥсҭазаара зегьы абас рыцҳарала ихигеит ҳәа.
Аха нас ихы ҩышьҭыхны хрыжь-хрыжь даацәажәеит:
– Ииашоуп, дад, усҟан адунеи зегьы сара истәыз џьысшьон... Аха аԥсҭазаара ус ишазаап... Адунеи мардуануп, дад, аӡә дхалоит, аӡә дылбаауеит... Иахьа сара истәуп ҳәа ауаҩы иҽимырбабозароуп, уи уажәоуп, дад цқьа ианеилыскаа... Ааи, ааи, адунеи мардуануп... џьоукы лбаауеит, џьоукы халоит...
Сара саб дысгәалашәеит. Уи абри агәымха иакәымзар, уажәраанӡагьы дааир здыруадаз. Агәаареи ацәымӷреи сырхәаҽуан, аха сыҽныскылт санхәыц. Ари ишьу аӡәы диҩызоуп, знык дыԥсхьеит, нас даҽазнык дыззысшьрызеи сгәахәт. Ари ицәеи-ижьи роуп, касыжәуп, ԥсыдоуп. Иҟазааит нас уи ԥсы злам ацәеижь. Есымша иахнаго иара азыҳәан гәаҟра дууп, џьабара бааԥсуп, иҳаҵашьыцлааит аԥсҭазаара ҿыц зчаԥо аасгәахәын, сшьаҿа неихганы сус ахь сҿынасхеит. Иаргьы уаҳа сара сахь дхьамԥшӡакәа ашьшьыҳәа днаскьон, ауаа иҽрыларҩашьауа.
Ажәабжьҳәаҩ араҟа даанҿасит, иџьыба аҭаҭын ааҭыганы, иҭаҭынжәга неиҵеиҵеит.
Сара сцан аҭырас иҵегь рхны иаазган илышьҭасҵеит. Ауха зегьы ақьала аҩныҵҟа ҳлеилаиеит. Ус уахынла ақьалаҿы ииахьоу идыруеит, уаҟа ацәа шаҟа ихаау.
«Ахьшь! Ахьшь!» – ҿааиҭит Кәынҵал, ихы ашырҳәа длахан, иаԥхьа ақьала ашш иаларсыз иҟаршы зықәтәаз алаба днамҵасны, аҵыс алеи-ԥси рыбжьара ақьала иныҵганы акаҭа аԥхьа ирхәмаруа.
Кәынҵал иҵыс акаҭа акыр иаадганы инықәирԥраа-аақәирԥрааит. Уи иҽырхианы дыԥшын, аха ахьшь ахабар ыҟамызт.
Кәынҵал ихы дҩахан, хышәҵас иҟаз акылԥшырҭа дынкылԥшит. Хара дназхьыԥшыз ахьшь ныҵаӡ ицеит. «Ибзиоуп, аха иабацеи?» – иџьеишьеит Кәынҵал.
Хыгә, Кәасҭа уҳәа зыԥсы ӡаны иааҩс ақьала иҵатәақәаз рыхқәа ҩыҵдырззеит.
– Уара иубаз хьшьымкәа, иҟәраанзар? – Кәынҵал алаф ааилихт Кәасҭа. Зегьы ааибарччеит.
– Ҳаи, анцәеиныс, абни инеиуа аҟәраан шакәу иубаз! – нациҵеит Хыгәгьы.
– Шәыҽшәырԥсы! Шәыҽшәырԥсы! – ибжьы аагахт Кәынҵал.
Ахьшь аҽеикәаԥсаны иаауан, аха Кәынҵал иқәкыҵәҟьаны. Иаргьы ахьшькра иазҟазаз аӡә иакәын. Уажәы ахьшь злаауала, аҵыс амыршьыкәа иара акра аҟазара иатәуп. Ас еиԥш иҟоу аҭагылазаашьа аан, ахьшь кышьас иамоу акоуп: акаҭа ианазиашахалакь, ахьшькҩы иҵыс акаҭа иасуеит, нас ахьшькҩы акаҭа аарҳәны ахьшь инақәижьуеит. Ари аҵыс азы ишәарҭоуп, избанзар аҵыси ахьшьи акаҭа ианалахалакь, мамзаргьы иалаҳаанӡа иахәыр, ма иашьӡар ҟалоит. Убри азоуп Кәынҵал ус зыҟаимҵаз. Иара иеибагара дақәгәыӷны иԥшааит ихатәы. Абар, ахьшь есааира Кәынҵал изааигәахоит. Уажәы, идыршәыз анышәгәал еиԥш, икаууа иахьаауа ақьала иҵатәоу Кәынҵал иҩызцәагьы ирбоит.
Кәынҵал иҵыс ырԥаҭԥаҭуа идхалара даҿуп. Аҟарашы ишьапқәа рыбжьара абжьагалара далагеит. Ахьшь уи иақәкны ишаац иаауеит. Кәынҵал иахьынӡауаз иҵыс наскьеигеит. Ахьшь шааиуаз ишьапқәа рыбжьара ианынбжьаҳа, ишьапқәа ааимеикит, аха илрыбжьҵәраан аҵыс иашьҭалеит. Кәынҵал иҟарашы аҿывҳәа иаԥхьаҟа иааиеигеит. Ахьшь ақьала иааҵагьежьт: аҵыс алаԥш иҵшәазар акәхап. Кәынҵал иҟарашы ырԥырԥыруа ишьапқәа инрыбжьеигалт. Ахьшь аҟыԥҳәа уахь аҿынанахеит, аха уажәы ԥыхьеиԥш изымцеит. Кәынҵал иарӷьа напы аҿыҩеирхеит, иармалагьы хыхь ишьапқәа рыбжьара ааишәаҳаит. Уажәшьҭа ахьшь шьҭахьла излааз ала иҟаз акылаара хәыҷы ада уаҳа царҭа амамызт. Уи акылаарахь еихеит, амч зегьы еизыркәкәаны. Устәи Кәынҵал инапы иамышьҭит. Иамуӡозшәа анаба, ашьапхыцқәа дәықәнаҵеит, Кәынҵалгьы еимлагәа иааникылеит. Ахьшь ашьапхыцқәа Кәынҵал инапы иахьналаҟацаз, ессааира иарыӷәӷәон. Уажәы-уажәы аҽаҟьон, иҵырҵыруан, мчыла акгьы аналымша, бжьыла дсыршәоит аҳәозшәа.
– Аферым, Кәынҵал, аферым, мааналаҵәҟьа иукит, уқәақәра згааит! – иҳәеит Кәасҭа.
– Искит, аха саргьы сакит, абааԥсқәа, снапы амшәх, сафоит, жәымбаӡои!
Ахьшь аҟаҿы-ҟаҿыҳәа ицҳауан.
Кәынҵал инапы џьара-џьара ашьа ахьыкәкәаны акаҭәара иаҿын.
Минуҭқәак рышьҭахь ахьшь ачабра илаҳәаны ишьҭан, ашьапхыцқәа аԥыр-ԥырҳәа имҩанҵо.
– Аферым, аферым, ахьшь еиқәаҵәа замана укит, Кәынҵал, – иҳәеит Кәасҭа.
Еснагь илахҿыхыз Хыгә, уажәы дшанхашәа, акы даруазыруа ахьшь ахьышьҭаз дахәаԥшуан, дахәаԥшуан... – Натагьы абри даҩызами, ааи, ааи, зынӡа еиԥшуп арҭ.
Натагьы убри аҽны абри еиԥшҵәҟьа еиқәаҵәала деилаҳәан, еиҳагьы еиқәаҵәазаргьы ҟаларын, – ихазы мацара иҳәозшәа ибжьы ныҵакшәа даҿын Хыгә ацәажәара, – абасҵәҟьа Натагьы лармарахь ала лыхцәы шьыҵәрак пашәӡа ишланы иҟан.
– Узҿу дызусҭада, мшәан, Хыгә? Уцәазар ԥхыӡуп ҳҳәарын, аха арахь улақәа ааԥшуеит, – Кәасҭа днаскьан Хыгә цқьа днаиҿаԥшит.
– Мамоу, иԥхыӡӡам, лабҿаба избаз акоуп... – Хыгә ихы инапы аҵаргәаны дхәыцуа дтәан. – Нас ишәасҳәап, амала шәгәы арԥшаар сара исхарамзааит, – иҳәан дналагеит.
– Ҩажәижәабаҟа шықәса уажәы аԥхьа Кәҭешь саб иуак иҿы сыҟан. Уи игәылара дынхон чынуаҩык. Ачынуаҩ, уахык аҩнынӡа дсызнеиааит ҳәа зҿы сыҟаз аԥшәма изынаицҳаит. Саб иуа дахьцоз саргьы симаны дцеит. Сара усҟан зеижә шықәса сырҭагылан. Скәымжәы, скаба, сҟама разынԥсараха, стапанча, ажәакала, убас сеиқәшәоуп, ҳаи зҳәо аӡәы сиҵамхо.
Ачынуаҩ уаҳа аҭахымкәа пату ҳақәҵаны, егьырҭ иуацәа ҳдырдырны, аханы ҳиртәеит. Аиҳарак пату зқәиҵоз сара сакәын, даԥсыуоуп, дсасуп ҳәа. Уи ачара зиуаз иԥа Даҭа Қарҭ аҵара далганы дахьааз азы акәын. Ауха даара ҳахәмарит, ҳаччеит, ҳкәашеит, чара дук аҿы еиԥш. Даҭеи сареи ҳаишьцылт иаразнак. Иара даара изыԥшныз аӡә иакәын: даԥшьын, иблақәа ҭыџьџьаауа, иаура-иҭбаара наӡан. Аиаша ҳҳәозар, азныказ даара дысгәаԥхеит. Аха
ашьҭахь дук мырҵыкәа, уи ауха шаҟа сгәы дақәшәаз аҟара шәынтә еиҳаны дысцәымӷхеит.
– Избан? – Кәасҭа ажәабжьҳәаҩ днеизыԥшит.
– Шәӡырҩла! Мчыбжьык аҟара ҵхьан, ҽнак Даҭа сара сҟны дааит. Акыр ҳаицәажәеит. Иара илахь еиқәын. Ачара аухагьы акы игәы иалоума уҳәаратәы дыҟан, аха ус уаҩышьас имазаап ҟасҵеит сара. Ахәылԥазшәа ақалақь ахь ҳаиццеит. Ҳналс-аалсны иаабеит. Улицак ҳахьынанылаз Даҭа даангылан: «Акыргьы ҳнеиааит, шьҭа аҩныҟа ҳхынҳәып», – иҳәеит. Даҭа ас аниҳәоз, ибжьы аахыџ-хыџызшәа, насгьы игәы наҭрысызшәа збеит, аха акгьы гәҩарас исзыҟамҵеит, жәымбои. Сара алада сахьылаԥшуаз иԥшӡаразшәа избан, абас хәыҷык ҳласкьап сҳәан, ҳҿылаҳхеит, сшьапқәа ааԥыҵәҵәаратәы.
Ҩбаҟа квартал ҳцахьанеиԥш, аԥшӡара икны иагоз абаҳчараҿы ҩнык ахьцәыҵагылаз збеит. Уи аҩны актәи аетаж аҟны, ахышә аимҟьарҭаҿы сылаԥш налықәшәеит зыхцәы ԥыртланы изқәыԥсаз ӡӷабк. Уи лхы лыҩнапыкгьы рыла икны, лыцламҳәа ахышә ӷәы илықәсуама уҳәо, лылаӷырӡқәа лыҿхәраауа дҵәуо дтәан.
Сара уи слыхәаԥшуан, рыцҳарас дзықәшәазеишь ҳәа сгәы иаанаго. Даҭа уахь дымԥшӡакәа ацара даҿын. Уи аҩны ҳанлавала, иҵәуо итәаз аӡӷаб дҩаҵҟьан, ашәқәа еимԥаа, ихагахаз аӡәы леиԥш, агәашә дыҭҟьан, дыҩны Даҭа дааидыххылеит. Аӡӷаб дӷьаҵәыӷьаҵәуа акы лҳәон.
Сара сшанханы, исҳәара сзымдыруа саанхеит. Иара ақьаад еиԥш дцәышҟаҟараӡа дгылан, зны-зынла ирымчны ибжьы налықәырго. Ус ԥыҭраамҭак дықәыргьежьаауа длыман. Аха сара Даҭа сышицыз анылдыр, дынидҟьаны дцеит.
Даҭа лассы ишьара дзықәымлеит. Ихы-иҿы цәышӡа, аарлаҳәа ишьапқәа еихигон. Ус акыр ҳласкьеит. Хәыҷык иԥсы ааит анысгәахә, сиазҵааит, дызусҭада аӡӷаб, насгьы изызҳәоузеи иҟалҵоз ҳәа.
– Саб ианакәзаалак дӷарны дынхон, – далагеит Даҭа, – сара ашкол сҭан. Ара ашкол саналга, Қарҭҟа сцеит сҵара анагӡаразы. Сара, ҳәарас иаҭахузеи, ацхыраара сҭахын. Саб сныҟәигартә аҟара амч имамызт. Уи здыруан, аха асҵәҟьа ҟарҵап ҳәа ԥхыӡ избаргьы исызхаҵомызт. Сара
Қарҭҟа санца, сҭаацәа лалаган абри иааиз аԥҳәызба дысзырҳәазаап, сара акгьы самҳәаӡакәа. Аҵара ахьынӡасҵоз, аԥара сзынарҭиуан, аха урҭ аԥарақәа Ната (ус лыхьӡын аӡӷаб) лаб имхны акәзаарын ишысзынарышьҭуаз, аҵара саналгалакь иԥҳа лгара сақәшаҳаҭушәа агәра ирганы. Аӡәырҩгьы ирдыруазаарын ари. Арҭқәа зегьы ара санааи ауп иансаҳа. Натеи сареи ус ҳаибадыруан акәымзар, изаҟаразаалакь бзиабарак ҳабжьаны ҳаҟамызт, сыхәмаруагьы бзиа бызбоит ҳәа ласымҳәацызт. Саазықәдыршәазеи, сыгәнаҳа рзымгааит сҭаацәа...
– Ишԥаҟалеи ус – сҵааит исаҳаз уамашәа ибаны.
– Сыздыруам, сҭаацәа еилагеит акәымзар, уаҳа акгьы сзақәҵом, – сыла ахыԥшылара ицәыуадаҩны днасыхәаԥшит.
– Нас уажәшьҭа угәы ишԥаҭоу, уи аус ауаа алацәажәахьазар, ирдыруазар? – сиазҵааит дырҩегьых.
– Сгәы иҭоуу?.. – даахәыцит иара, – Ната лаб иԥарақәа изсырхынҳәуеит. Сара аӡӷаб бзиа дымбакәа дысзаагом.
– Избан, дзумгари аӡӷаб замана?! – иажәа снаԥылеит. – Мап, уи зыҟалом, сара даҽаӡә бзиа дызбоит.
– Ната лаб иуқәирӡыз заҟа ыҟоузеи?
– Уи сара игәаҭаны исымоуп, иаргьы идыруазар акәхап...
Иҟоуп жәохә нызқьҟа ирзынаԥшуа.
– Уиаҟара аԥара абаауго, насгьы иуҭарц угәы ианбаҭоу? – Аԥароу? Аԥара иахьагьы исыԥшаауеит. Сара дсымоуп уа бзиак, уи инаиасҳәар, шаҟа сҭаху сиҭоит. Аха уи акәым аус злоу... Сара дсымам аҩыза бзиа, – иҳәан даақәԥсычҳаит.
Сара сгәы даарыцҳанашьеит.
– Аԥарақәа еиқәыршәаны сара исыҭ, нас исылшалак убап, – сицхраарц ақәскит.
– Ната лаб иуҭарцу?! Усыцхраарцу? – иблақәа ааихалашеит.
– Ааи! Уи ауми иуҭаху!
– Аха уи иара ихьымӡӷишьар? – даасҿаԥшит.
– Уи еиликаартә иасҳәап.
Аҽныҵәҟьа Даҭа аԥарақәа иманы дааит.
Адырҩаҽны ашьжьымҭан аԥарақәа сыманы сцеит Ната лыҩны. (Дахьынхоз усгьы издыруан). Ната лаб даара ихы кыдҵаны дысзыӡырҩуан:
– Уара, сара излазбо ала, аусқәа шыҟоу зынӡа иузымдыруазаап. Сара исҭахуп иара ихаҭа сиацәажәарц... Уаха ахәылԥаз Елизбар идәқьан аҟны ҳаиқәшәыршәа, уа ҭынч ҳаицәажәап. Арҭ аԥарақәа уаанӡа изгом, – иҳәеит иара.
Сцәа иалашәеит ари бзиарак ишазҳәамыз.
Ната лаб – Уарлам ианиҳәаз аамҭазы Даҭа ишицәымӷыз адәқьан аҟны дсыманы снеит. Адәқьан аҩбатәи аетаж аҿы акәын иахьыҟаз. Мардуанк ада амамызт. Иара уигьы ҭшәан, иманшәаламызт. Ашьҭахь ауп ианыздыр ари еиԥш иҟаз аҭыԥ Уарлам изалихыз. Адәқьан анаӡараҿ игылаз астол дахатәан Уарлам х-ҩык аҩызцәа иманы. Аԥсшәақәа ааибаҳҳәан ҳлеибартәақәеит.
– Арҭ закәызеи? – аӷьеҩ ааҭиргеит Уарлам, иблақәа шаҟьо, Даҭа деиҩиҵәарашәа.
– Апатын, Уарлам, сара шәара шәҿаԥхьа ахара ду схы иадыскылоит, иахьа уажәраанӡа шәԥарақәа ахьсызшәымҭаз, уажәы сшәыҳәоит ишәыдышәкыларц, – иҳәеит Даҭа дааҳәыцы-мыцын.
– Закәтә ԥароузеи?
– Исышәҭаз аԥарақәа, – даалак-ҩакит Даҭа.
– Ҳы-ҳы! – цасҳәа дааччеит Уарлам. – Ус акәзма ҳшеицәажәаз?
– Ус акәмызт, аха...
– Уара иаахҵәаны исаҳәа, сыԥҳа дугарц угәы иҭоу иҭаму?!
– Ната сара ианакәзаалак бзиа дызбомызт, дагьызбом. – Ишԥаа?! – дҩаҵҟьеит Уарлам, – бзиа дызбомызт уҳәоу?! – аԥарақәа аақәижәаан ишимчыз Даҭа диҿасит, аԥарақәагьы бӷьыц-бӷьыц иԥыр-ԥыруа хара-бӷьара адәқьан иныҩнаԥсеит.
Ишызбоз Даҭа ашьа леиҿашәит. Уарлам иҩызцәа ҩаҵҟьан Даҭа иахь рҿаархеит. Қәынҵал, уара уаҟараҵәҟьа сеибагомызт, аха усҟан сеибагеит. Сыбла ишабоз сара исыцыз ауаҩы ахьымӡӷ идыргар, сара исдырга иаҩызан. Уарлам иҩызцәа Даҭа ианизыҵҟьа, сара стапанча 0ԥаа срыбжьагылахьан. Даҭеи урҭи илрыбжьакны еиқәырццакны ҩынтә схысит. Уарлам иҩызцәагьы иаргьы ишанханы иаанхеит. Уи аамҭа схы иархәаны, Даҭа ижәҩа нҭарсны, амардуан ахь сҿынасхеит, улбаа уласны, мамзар усцәыршьуеит ҳәа наиаҳәаны. Даҭа амардуан длаҿалеит. Сара стапанча снацәа аҵакны албаарҭа снаԥырагылеит. Адәқьан еилаҩынтит. Ауаа еизеит. Уарлам иҩызцәеи иареи даара рҽырҟьеит, аха акгьы рылшомызт. Сара доусмыжькәа, аӡәгьы адәқьан дзыҩныҵуамызт.
Хыгә даанҿасын, ақьала иҵатәаз днарҿаԥшы-аарҿаԥшит. Кәасҭа ихы инапы аҵаргәаны дӡырҩуан. Кәынҵал ихьшькра ихашҭын, аԥшыхәра даҟәыҵны, ажәабжь зҳәоз иахь дааҳәны дтәан.
– Ус сгылан ԥыҭраамҭак, – иԥсы ааивганы дналагахт Хыгә.
– Имашәкуи, дызхышәшьаауеи аҷкәын замана?! – аиашаз сгәааит саргьы цәгьашәа.
– Нас Даҭа диашоуп ҳәа ауп ишудыруа?– иҿышаӡа дааччеит Уарлам.
– Диашоуп! Иара ихаҭа акгьы ихарам, изхароу иҭаацәа роуп, – сҳәеит сара. Нас ашьшьыҳәа амардуан слаҿалеит. Амардуан абжа ааиҩысшахьан еиԥш, Уарлам қьаад бӷьыцк кны дласыхьӡеит.
– Уара ихаушшаауа ауаҩы диашоу џьушьоит, – абӷьыц аасиркын, – абри уаԥхьеишь, нас иудырп Даҭа дызусҭоу! – иҳәеит иара. Уи ақьаад напҩырала ус анын:
«Ната, ибасҳәақәоз акгьы гәыкала ибасҳәомызт. Шаҟа шәыгәрагаҩцәоузеи шәарҭ аҳәсақәа! Аӡы аҩада ицоит ҳәа шәарҳәаргьы ихашәҵоит. Бара рыцҳа, бгәы-быԥсы зегьы сара исызкын. Аха сара бзысҭахыз шьҭа ибдыруазар акәхап! Сара бзиа дызбоит даҽаӡәы. Уи лаб шәара шәмал инапхыц ихсаны икаиршәуа еиԥшгьы иԥхьаӡом. Ибдыруазааит, бзиа бшызымбоз, зегьы шбашаз. Шәԥарақәа ааигәа ишәзынасҭиуеит.
Мбатәшәа ибаны, схы ҩышьҭыхны Уарлам снеиҿаԥшит.
– Иахуҳәаауазеи шьҭа ари? – иџьымшьқәа еилассы дҩарыхеит Уарлам.
– Саҭамзааит, сара исыздыруамызт ас дшыхәымгаз. Сара исыхәҭаз ҟасҵеит, шәызласызгәаауа хара сыдым ҳәа сыҟоуп, – сҳәеит сара.
– Уи уара моу, ҳара наџьнатә дыздыруаз, ҳаижьеит! Уара ахаҵа ихәҭаз ҟауҵеит, иухәҭамыз акгьы, – иҳәеит иара.
Зегьы реиҳа уамашәа иубаша, ашәҟәы анҩыз Ната ҳанылба аҽны акәын. Сара сгәы убри аҟара иԥжәон, иара Даҭа убасҟан сааигәара дыҟазар, снапала дысшьыр ҟаларын.
Аҭуџьар Уарлами иҩызцәеи «саҭамзааит» ҳәа нараҳәаны, Даҭа дцеит ҳәа зласгәахәуаз аулицала сҿынасхеит. Сагьихьӡеит. Дцон уажәы-уажәы ишьҭахьҟа дхьаԥшуа. Саниба, даангылт.
– Уара ахәымга, иуқәнагоз сара издыруан, аха схы исзаҭәашьом акәымзар, – сҳәеит сара санынеидгыла, сгәы еибафо. – Ууаҩу џьышьа суцхуп. Абар уграқәа зну! – ақьаад неисырбеит.
Иара ишызбоз даацәышхеит – иҩымҭа иаразнак идырзар акәхап. Шәара шәнеины акрышәҳәазар, иаргьы иҳәеит. Ус дышгылаз сынидҵын сцеит.
Адырҩаҽны аҩныҟа амҩа сықәлеит.
– Нас, Даҭа ус даанхама? – дҵааит Кәасҭа.
– Ишәасымҳәои! Аԥсныҟа иаауаз адәыӷба сазыԥшны авокзал аҿы сыштәаз акәымкәа, Даҭа дааҩнашылеит. Сара дсымбаӡазшәа снаҳәны стәеит. Ииашаҵәҟьаны, маҭык збар еиҳа еиӷьасшьон, иара дызбар аҵкыс. Иара сизгәамҭеит. Акасса днадгылон еиԥш, ԥҳәызбак ашәымаҭәа лхьыкәкәа ашырҳәа дааҩналан, Даҭа днаидгылеит. Ната лакәын уи.
– Даҭикәа, сылашара, сышьны уабацои? Исаҳәа, сзуцәымыӷхаз. Уабацо сыԥсҭазаара салхны? Шьҭа сызҭахыда сара?! – Ната илҳәоз саҳауан.
– Бсыцрыӡаа, Ната, ибасымҳәахьеи, бзиа бшысымбо! Сара уаҳа акгьы басҳәараны сыҟам! – иҳәеит иара аӡӷаб длыхәамԥшӡакәа. – Бсыцрыӡаа, мчыла бсыцымцашазар, бзиа бызбом сҳәеит, бысҭахым! – Даҭа ибжьы ҳаракӡа, ӡибнаҟа дыԥшуан.
– Бзиа субаӡом акәу нас?!
– Бызбом! – напыла дналыгәҭасит, – бызбом, сымҳәеи, бызба...
Аҵыхәтәантәи иажәа иҳәаанӡа аҵықь-аҵықь ааҭгеит. Абжьас еиԥш сыԥан сынидыххылеит: Даҭа иарӷьа напала игәы ҭырҳәыцаа икын. Ната лнапқәа лхьышьшьын, лтапанча
лымпыҵыҩрны аӷәра илықәҳаит, ларгьы лашьҭахьҟа дынхатарит, аха сара дкамыжькәа дааныскылеит. Лыҵкы еиқәаҵәа ашьа ахьалжжуаз снапы ианыруан. Лкасы ахьыналхышьқьрааз лхы цәаҳәак шкәакәаны иалдазшәа ишлан.
– Ҳаит, аԥҳәызба мыжда, иналгәыӷьызеи! – иблақәа инапы нархишьылт Кәасҭа.
Ната ус снапы дшакыз дыԥсит.
– Ӡӷаб рыцҳа, акры лгәаӷьит, удыруоу! – дҩаҵыззеит Кәынҵал.
– Агәаҟра иҟанамҵо акгьы ыҟамзаап, – нациҵеит Кәасҭагьы.
Амра ҟаԥшьӡа амшын илӡаашәкәала ицеит, аԥшагьы хьшәашәаӡа ашьхақәа рыҟнытә аҿаанахеит. Уи аԥша агаҿаҟа иаанагон ашәырқәеи уаххьа ҳәа ақыҭан аҳәса идырмазеиуаз афатәқәеи рыфҩы хаа. Амшын ацәқәырԥақәа реисбжьы ааигәаӡаны игон, уажәы-уашьҭан рхы рԥызаханы ахьшькырҭа ақьала иааҵалап уҳәаратәы.
– Уаҵәы ахьшьқәа рацәахар ҟалап, – иҳәеит ахьшькыҩцәа ирыцыз аҭаҳмада Сеидыҟ.
– Уаха ачақәа раашьа иаҳнарбап, – нақәиҵеит арԥыс Ахра.
– Уи уашьҭантәи усуп, дад, уажәы аҩнынӡа уцаны иаҳфаша ак ҳзааугандаз, унеиаанӡа аҭаца хәыҷы акрылуп, – Сеидыҟ дҩагылан ашьшьыҳәа амшын ахь иҿынеихеит.
– Ибзиоуп, уажәыҵәҟьа, – Ахара акаҭ ааҵихын, инеикәаԥсаны ақьала иҵаҵаны дцеит.
Егьырҭ ақьала иҵатәақәазгьы, ныҵ-ааҵҵит.
Иааилашәшәит. Амшын абжьы есааира имаҷхон, агәахьы инаскьауазшәа.
Сеидыҟ аҟәара дықәын, аҳауа цқьа лбаадауа. Ишьапқәа рыҵаҟа еилаԥсауан абӷанҷ сса, дахьныҟәауаз ахьырч-ахьырч рыхгон. Зны-зынла Сеидыҟ длаҟәны, инапы азна абӷанҷ ҩышьҭыхны, иаархәач-хәачны ахьхьаҳәа инкаиԥсахуан. Иара ус акраамҭа даван аԥшаҳәа.
Ақьалаҿ данааи, аҷкәынцәа амца еиқәырҵахьан.
– Заҟа ишьахәузеи уахатәи ахәылбыҽха! – днатәеит Сеидыҟ. – Шәтәақәа, – иҳәан, инаиртәеит аҷкәынцәагьы. Дук мырҵыкәа Ахрагьы абысҭа ԥхаҵәы-ԥхаҵәуа, итар-таруа ашәха-рҩа агәылаҵаны, аҟәыд акәландыр-ҿа афҩы ахҟьо, апырпыл ацара алҟьо, еирыӡк азна аҩы иманы дааит. Еиҳабы-еиҵбыла рнапқәа ааӡәӡәаны илатәан акрыфара иналагеит. Аҽнынтәарак ахьшькырҭа ақьала иҵатәаз, амла иакха иҟаз аҷкәынцәа акранырфа, акраныржә, еиҳа иаалахҿыххеит.
– Абарақьаҭра уҭазааит, Ахра, амала ҳаиқәыцәон, – иҳәеит Мкан, акрыфаны данаалга.
– Барақьаҭра уҭазааит, дад Ахра, – иҳәан дҩагылеит Сеидыҟ. Зегьы адруҳәа иҩагылан, ҩаԥхьа рнапқәа аарибарӡәӡәеит.
Сеидыҟ иҭаҭынжәга неиҵаҵаны амцахь днаскьеит.
– Ирҳәоит, алемсацәа ақалақь иакәшаны ианыҟаз Ленинград инхоз аџьа рбеит ҳәа... Мкан, уара усҟан уа уҟамзи, ажәабжьк ҳауҳәандаз... Амлакра ӷәӷәаны иҟан рҳәоит, усакәу? – Сеидыҟ днаԥшит Мкан иахь.
– Уи атәы ҳаӷоу иҳәеит, схахәы абжа ахькаԥсаз, иаанхаз абжагьы убра ауми иахьышлаз, – итәаз уи агәра диргар иҭахызшәа ихахәы шла инапы налишь-аалишьит Мкан.
– Афашистцәа есминуҭ амца ҳажәырҵон бзарбзанлеи ҳаирпланлеи. Ақалақь аҟны иҟаз афатә анаанҵәа, ҳара ҳҳаирпланқәа афатә ҳазнаргауан. Урҭ рыдагьы афашистцәа рнапаҿы ирзаамгоз цәаҳәа хәыҷык ыҟан, убрыстәигьы афатә ҳазнаргауан, аха узлахәарҭеи ани аҟара миллион-/уаа акрырҿаҵара. Ауаа амла иакуа иалагеит, ирауаз ахәыҷы рызхауамызт, измоуқәозгьы рацәаҩын. Аха уамашәа иубаша, ажәлар ргәы камҳаит, иаҿын аԥсҭазааразы ақәԥара. Ганкахьала афашистцәа ирақәԥон, даҽа-ганкахьала – амлакра... Ашьҭахь ҳара ҳар ажәылара ианалага, афатәгьы ҳауит, ажәтәгьы ҳауит. Исхашҭуам ҽнак ҷкәына хәыҷык ҳәынаԥык џьара икызаарын, дгәырӷьаҵәа аҩныҟа иманы дцон. Сара даарыцҳасшьан сча абжа наисҭеит. Али-ԥси рыбжьара уааҵәҟьа ифаны далгеит. Нас сча ахьҭасҵоз ила адхаланы дахәаԥшуан. Иаанхаз абжагьы анисҭа, ачагьы иикыз иҳәынаԥгьы иманы днаҵҟьеит...
– Аа, дад, амлакра еицәоу акгьы ыҟам. Ауаҩы амла данакуа зегьы ихашҭуазаап. Сара схаҭа сзықәшәахьоу шәасҳәап, – еиқәшьшьы итәаз аҷкәынцәа днарылаԥшит Сеидыҟ. – Усҟан еибашьрамызт – егьимызт, аха сыҷкәынцәа рҩыџьагьы саргьы амла иахҟьаны ҳҭахарц егьааҳагымхеит. Уажәшьҭа ҳаҟәыҵқәеит акәымзар, сара схаан, аԥсуаа ацыӷҳара даара иашьҭан. Саргьы уи даара сазгаган. Ацыӷқәа ркразы аӡынра аԥсҭа ацәҟьақәа ҳҳауан. Нас мчыбжьык-ҩымчыбжьа рыла зны ҳцон, игәаҳҭон.
Зны цыӷҳара сцеит хараӡа аԥсҭаҟа, сыҷкәынцәа рҩыџьагьы аашьҭыхны. Усҟан урҭ ҟата-ҟатаӡа иҟан. Аиҳабы жәаа шықәса дырҭагылан, аиҵбы – жәаф. Аҽны аҩныҟа ҳхынҳәратәы иаҳзахьымгӡеит. Ацыӷҳарақәа шгәаҳҭоз иаҳцәыхәлеит. Ԥса дук аҵаҟа ҳаԥхьарц сыӡбеит ауха. Ҳласны ақьала ҟаҳҵеит, амҿы ҳадаҳгылеит имаҷымкәа, амца ааиқәҵаны ҳхәы рхианы краҳфеит. Шьыжьымҭан иаҳфара аҟара ауп мҩаныфас иҳамоу.
Ишыжәдыруа еиԥш, ашьха амш ирласны аҽеиҭанакуеит, аха усҵәҟьа схаан исымбацызт, аӡәгьы иҳәоны исмаҳацт. Ҳанцоз амра кажжы иԥхон. Ажәҩан аҿы изаҟаразаалакь ԥсҭҳәак џьара иубомызт. Аха ахәылԥаз илеихатәан, ҳәашьа амамкәан асаура иалагеит. Иаразнак илашьцеит, адгьыли ажәҩани узеиҩымдыраауа. Раԥхьа исырҳәны иалагеит, нас уапыжә-уапыжә илалагеит, аха... иалагаҵәҟьеит. Асы аҽыҭҳарақәа илеиуаз, анцәа иахь исҭоубоуп, снаргәыҵ ишеиҵамыз! Ақьала сныҵҵны ажәҩан ахь саныҩаԥш, аиаша сҳәап, даара сшәеит: ажәҩан кыдбганы адгьыл ахь идәықәлаз џьысшьеит. Уаҳа иааихымсыӷьӡакәа ҩаха-ҩымш ирыцқьаны илеиуан. Аҵлақәа хыжәжәаны еилаҳауан. Аха ҳара ҳазҵатәаз аԥса, ԥса ӷәӷәак акәын, ус уацәшәо иҟамызт, насгьы иара зыхьчашаз аҩызцәа аман: иаакәыршаны, аҟанҭыруаз еиԥш иавагылан хәбаҟа-фбаҟа ԥса-ҵла. Убри иабзоураны ҳара ҳахь ааигәа-сигәа рацәак асы зымлеит. Иара уаагьы маҟҿаҳәара иҩеиуама уҳәаратәы ишьҭан. Уи анаҩс иҿыгҳараӡа ҩ-саџьанк асы быбшӡа икажьын. Иаасықәшәеит, аха иҟасҵозеи?! Ҳдәықәлоит ҳәа ҳалагар – уабацо? Ашәаҩа ҳамам, егьи ҳамам... Ҳаангылар – ҳамҩаныфа?.. Ажьа шкәакәа зкыз ҳаиҩызахеит. Амала гәыӷырҭас исымаз – амра ӷәӷәаны иԥхон. Асы ирласны ишԥамцари ҟасҵеит.
Амҩаныфа иҳамаз даараӡа иззеит, аха ианмаҷу, егьа иза уҭахызаргьы!.. Еергьҳәа адырҩаҽны иҳазхеит. Уи нахыс уԥсуазаргьы ахәаша абаҟоу?! Ҳхырқәақәо ҳлатәеит. Ауаҩы дангәаҟлакь, иҟаимҵауа ҳәа акгьы ыҟамзаап. Иҳамаз аикәаӷа ала саалаган ҵлак ашьапы иаамхны, ҭаск ҟасҵеит. Уи аҭас ала ҳажәцәеимаақәа аажәын иаҳфеит. Урҭ рышьҭахь – ҳмаҟақәа. Ҳаҵлақәа рцәақәа рхыхны, ижәны иаҳфеит.
Иҵит мчыбжьык рыцқьаны. Ҳчит ҳазынтәык ҳбаба-бабаӡа. Асы хәыҷык еиҵхеит, аха изхәарҭоузеи – макьана абжеиҳара ус икажьуп. Иара асы ыҟамзаргьы, ҳцара анцәа иусын, избан акәзар, аарлаҳәа ҳнеиааиуан... Ицеит даҽа ҩ-мш. Сԥеиҵбы дзымгылауа далагеит. Аиҳабгьы дҳәазаны ауп акәымзар дызныҟәомызт. Сара сакәзар, еергьҳәа алаба сҽанҵаны, асы ааганы ирҿасҵоит, саргьы исфоит... Ус иаҳхаагеит даҽа мышкы. Уажәшьҭа аиҵбы акгьы изышьҭхуам, аарлаҳәа иԥсы ҭоуп. Аиҳабгьы ихы ҩыҵирззоит еергьҳәа. Сԥацәа рҩыџьагьы сыла ишабо иԥсуеит, аха иҟасҵари? Сыҷкәынцәа рыԥсра збаанӡа сара схы аԥырсхып сҳәан, сҳәазаны сшәақь ахьыҟаз снеин, аҵӷа сыжәҩа инахаршәны, сҳәазо ақьала сныҵҵит. Амш шьыбжьон еиԥш инеихьеит уҳәаратәы иҟан. Амра ԥхон. Аҵлақәа рҽыриашара иаҿын. Урҭ срыбжьыԥшны ажәҩан агәы иаҵәҟаҟараӡа избоит. Уи еиԥш ажәҩан агәы ԥшӡа уаанӡагьы уи ашьҭахьгьы избахьеит ҳәа сыҟам. Усҟан уи акалашәа иԥшӡан, игәкын. Еҳ, адунеи ақәзаара зыԥсоузеи, анаџьалбеит, аасгәахәт. Сыҷкәынцәагьы сфеит, саргьы схы ҭасырхеит – саахәыцит сара. Ус сҳәазаны изулакь ԥыҭк асы аҿыгҳара иахьалагоз аҟнынӡа снаӡеит. Ихашәымҵар ҟалап, сшәақь хасыршалоит ҳәа асамԥал снахеит снацәала, аха уи амч убри аҟара икәадан, иагьазмырқәацеит. Нас илсывасҵан ашьхәа сыҩшьапык рыла еидырӷәӷәала иаанкыланы, сыҩнапык рыла изулакь иаахасыршалеит. Уажәы схы иагәыдсҵарц ауп сгәы иҭоу. Аха сшәақь ауцәахеит: снацәа анаҵасклакь, ашәақь аԥынҵа схы иавсуеит, аԥынҵа схы ианадсыргылалакь, сзаҵхом. Амықәшәатә сақәшәеит, абри уахатәи аҵх иамаҿоуп! Даара аџьа збеит. Нас иаасгәалашәеит сшьацәхыԥ. Сшәақь аԥынҵа саргәҵысҭа инадкыланы, сшьацәхыԥ ала саҵхоит
ҳәа сҽыназыскуан еиԥш, снаҩсҟа аҿыгҳарахьала, ԥса қәыԥшк ақәцәа адыр-дырҳәа ишҵысуаз сылаԥш нақәшәеит. Бжьыкгьы слымҳа иааҭасит. Сызҿыз сааҟәыҵын, уахь аԥшра салагеит. Аԥса ақәцә иаҳа иҵысуан уажәы, аха иара зырҵысуаз збомызт. Исҿыхәраа ицоз аԥхӡы наԥхьасҳәазар, зыҵаҟа сыҟаз аԥса хәыҷы амахәқәа хырҟәҿаауа, хә-шьаҿакгьы набжьамкәа игылоуп абнҽацә наӡа-ааӡа. Сшәақь ашьшьыҳәа инасырҳәын, инақәкны саҵхеит. Схысыбжьы ашьхара инаныҩит. Абынҽацә шьны илкасыжьит. Убасҟан иаасгәалашәеит ажәаԥҟа хазына: «Малатәара аҵкыс, маланыҟәара еиӷьуп». Сгәырӷьацәаны санҩаҵҟьа, сшьапқәа срызнымкылазт, ԥышәха сцан асы аҿыгҳара снылаҳаит. Аха изулакь абынҽацә ахькажьыз снаӡеит. Схы – агәыҵәҟьа иҭашәазаап. Ахҭыԥ ашьа кылхәраа иаауан. Суапцәа хылԥа наҵаскын – иаразнак азна ашьа ааҟалеит. Нас уи зымҩа инасыргылан, сҿы наҵаскын ԥыҭк ашьа зжәит. Зызна ашьа зҭаз схылԥа аашьҭысхын, сҳәазаны ақьалаҿ сааит. Ашьа иаазгаз инеимда-ааимдо идсыржәит. Уи аныржә сцан, аха рацәак сзаамгеит – ашьа цахьан, ишәхьан. Уигьы дсыржәит. Нас сбынҽацә гыгшәыгк исцәафар ҳәа сшәан, сцаны сшәақь аанкыланы снадиалеит. Сԥацәа хәыҷык рымгәа акы анҭала, инҭаҳаны ицәеит. Иара саргьы бааԥсшәа ацәа сакуан, аха смыцәеит. Сгәыӷырҭа – скәац акы иагар ҳәа сшәон.
Ацәа сҭанагала-цыԥхьаӡа, асы сҿысшьуа, изулакь сыԥсы ансылала, сбынҽацә азыбжак ацәа ахысхит, цәгьаԥсышьала. Ацәа ахьынӡахысхыз акәац амхны ҽыҭ-ҽыҭ ақьалахь изгон. Ус акәац абжа аҟара амсхит илашьцаанӡа. Нас уаҳа сылымшо салагеит. Хәыҷык сыԥсы неиҭаскып ҳәа ақьалаҿы схы ахьнықәсҵаз, адырҩаҽны шьыбжьонынӡа сзымааԥшит. Санааԥш, сыҷкәынцәа аҳаҳаиҳәа сбынҽацә ацәа ахыхны акәац ақьалахь аагара иаҿуп. Ега рундаз абнацә аҵыхәа сыдкадырмыжьит. Уи нахыс иаҳурхьхуази, ҳхазынаха ҳаҟан. Абынҽацә ацәа иахаҳхыз иалхны иааӡахит ажәцәеимаақәа. Омашәа иубашаз, сыҷкәынцәа акәаци ацәеи ишеигӡоз ауп: инҵәар ҳәа ишәаны иԥсуан. Ҩажәа мшы акы-ҩба ҳәа ҳаҟан уаҟа. Нас асы уаҭәашәпара иаҳзааиуа ианыҟала, иаанхаз ҳкәаци ацәеи аашьҭыхны аҩныҟа ҳалбааит. Аҩны ҳаԥсхьеит, ҳаӡхьеит ҳәа акәын ишыҟаз. Абас сақәшәеит...
Сеидыҟ дтәан илаба адгьыл иҵакшо. Нас ихы ҩышьҭихит.
– Малатәара аҵкьыс, маланыҟәара еиӷьуп ианакәзаалакь!
Иааҭынчрахеит. Амшын ацәқәырԥақәа рыбжьы гон. Иҩагылаз амза иразынԥсараха амшын иахьӡаалоз убон.
– Ҟаит, ани иаауа дубоу? – иҳәан, сынхьеирԥшит Џьсыф, маамаҭраа рҵыхәаны аҿаҟьа иаҿаланы илеиуаз инапы иқәкуа.
– Ҳаи, арахь дабақәнагала, Аԥсны даныӡааит, – сҳәеит сара.
– Уара, иара цқьа дудыруоу?! – дҵаахт Џьсыф, иаауаз дихәаԥшуа.
– Ҟоҳ, убаашәт, Чагә дысзымдыркәа, исыхьи, – исыдтәалаз снаизыԥшит.
– Анцәеиныс, абни хьшькра ҳара ҳахь дшаауа, каҭаки ҵыски икыушәа збоит, – ахьшькырҭа ақьала дныҵҵит Џьсыф. – Хьшьыс иикуа сыздыруам, аха даҽакы дашьҭазар ҟалап, – ақәсҵеит сара.
Уи сара цқьа дыздыруан, ҳаҩны изныкымкәа дтәахьан, дгылахьан.
Егри Бзыԥи рыбжьара Чагә иӡбахә змаҳацыз аӡәгьы дыҟоуп ҳәа сыҟам. Ус зегьы деицырдыруа дҟазҵаз даара уаҩра дук илан акәым. Мап. Аҽӷьычроуп Чагә ауаа деицырдыруа дҟазҵаз. Уи иара цәгьашәа дазгаган, дагьазҟазан. Иара ихаҭа – уаҩ фархьк, еилаҩак, цыркьык. Даныхәыҷыз иарӷьа шьапы амшәааӡы алҵзаарын, убри иахҟьаны егьи ишьапы аҵкьыс акыр икьаҿхеит.
Исгәалашәоит, зны ҳгәарԥ дааҭалеит. Ла цәгьақәак ҳаман, иҩаҵҟьан дааныркылеит. Ишысҳәахьоу еиԥш, даара дцыркьуан иара, аха ахаан лаба имкыцызт. Алақәагьы цас ируазшәа, иарӷьарахь ала ииасын, уажәы-уажәы дырфап уҳәарын, иаргьы дкәымпылуа дрылан. Ашьҭахь ауп ус ззыҟарҵаз анеилыскаа. Сара сыҩдәылҟьеит, алашбжьы шаасаҳаҵәҟьаз. Сыԥшызар: алақәеи иареи ҳгәарԥ иҭагьежьуа иҭоуп. Алақәа сынрыҵаҟьан, ианааиҟәыск ауп даныздыр.
– Ҟоҳ, Чагәхеит, алашкьынтры иагааит, усцәырфон, убоу... Бзиала уаабеит!
– Бзиара убааит. Ҳаит, сырфаҵәҟьон, аламала ла сакӡомызт, аха арҭ изласымарамыз ала сыркит, умбои, – иҳәан, даасамырҟәылт иара.
– Абра ашәшьыраҿы ҳнатәап, аҩны шоурамкәа иҟам, – араш амҵан игылаз аҟәардә ахь днеихеит иара.
– Адәны ҳашԥатәо, аҩныҟа ҳнармышьҭызшәа, – сҳәан, аха иара имукәа агәарԥ аҿы ҳнатәеит.
– Ари сара сыцыркьра цәгьа исыхәалон, аха иахьа исԥырхагахеит, умҳәозар, – Чагә даасҿаԥшит, ҳанылатәа. «Ацыркьра абаихәо?» – аасгәахәит сара. Иаргьы сгәы иаанагаз идырызшәа, ихала аҭак ҟаиҵеит.
– Иахьсыхәо уҳәоу? Ацәқәа аныскыу, афырмахьц дунеихаангьы исымкыцт. Ацәмаа аанкыланы сарӷьа шьапы анынеихызго, ак шьҭыхны иргәыдсҵо џьшьа, ацәқәа еивасны идәықәлоит... Убас сызлацыркьуа сшьапы неихызга-цԥхьаӡа еибарыҩны ишцо, сыцәаӷәатәгьы саалгоит...
Аҽӷьычра адагьы, Чагә алафгьы даара иҳәон. Ус шаҳҳәоз Чагәгьы ҳқьала дааҵалеит.
– Оо, аура шәықәуп! – иҳәеит иара.
– Уа бзиара убааит, бзиала уаабеит! – ҳҳәан, иааизи ҳареи аԥсшәақәа неибаҳҳәан ҳнеибартәақәеит.
– Чагә, ҳқыҭахь уаазцеи, ҵаара ԥхашьарам? Џьара ҽык афҩы укызар, акәхап, – зегь раԥхьа даацәажәеит Џьсыф, даахәмаршәа.
– Ҟаҳ, анцәеиныс, мамоу, иахьа сзышьҭоу, умбои, ахьшькроуп. Уи, уара узҿу, саҟәыҵижьҭеи акрааҵуеит. Ԥхашьарами уажәтәи аамҭа аӷьычра! Анкьа, агаӡара аныҟаз, ак ҟаҳҵон ҳәа, уажәыгь уи ҳаҿу џьушьома, – иҳәан, дқәит Чагә.
– Удинаныс, ус акы угәы иҭазар, иаҳцәумӡан, уцәгьа ҳҳәар ҳәа умшәан. Ус умҳәози аԥыхьагьы. Ӷьычра сааит, аууҳәахуаз, – даҟәыҵуамызт Џьсыф.
– Мамоу, мамоу! Саб иԥсаныс. Абар ҩынҩажәа шықәса ҵуеит ҽык сымӷьычижьҭеи, – деиҭақәхт Чагә.
– Ибзиоуп, ихаҳҵоит. Амала ҳуҳәоит имӡакәа, аҽқәа шуӷьычуаз атәы шҳауҳәара, – диҳәеит Џьсыф.
– Азамана, ишәасҳәап, усҟак ишәҭахызар, ҳтәоуп, – иҳәан, дналагеит Чагә.
Блабырхәа ақыҭан аамсҭак ҽы бзиак шимаз саҳаит. Сара ианакәзаалак нхаҩык иҽы ицәысымгацызт. Изӷьычуаз ҭауади аамсҭеи ртәқәа ракәын... Сашьҭалан еилыскааит: иҽуп, аха, зеиӷьаҟам ауп. Аплани асахьеи рымацара аӡәы иԥсан. Изтәугьы даара дацклаԥшуа пату ақәҵаны иман. Аԥшәма џьара данцо, днақәтәаны дцон, егьи абжьааԥны ҽынла изыхьчоз амаҵуҩы дацын, уахынла инаганы инҭеикуан, иаргьы уа днаиауан. Даара сашьҭашәарыцеит, маанас издыруаз зегьы ԥысшәеит, аха исзымгеит, иамуит. Ҽынла сҳәеит, уахынла сҳәеит – шьаҿак днацрымшәеит. Ари хьымӡӷыс искит, сахычмазаҩхауа салагеит. Исҭахымызт, аха сқәыланы изымгар ада ԥсыхәа сымамкәа сааҭагылеит.
Уахык ҩыџьа аашьҭысхын сцеит. Ақыҭа зегьы ыцәан, ҷытбжьык џьара игомызт. Алақәа ҳрымбаӡакәа аҽы ахьҭакыз ҳнеит. Аҽыхьчаҩ ииарҭа дылаианы дҭаҳәахаа дыцәан, иҽгьы хырсысуа уаҵәҟьа ихагылан. Ахышә лыкәла аҩнуҵҟала иаркын. Саҳәызба нкылсшьын, абжьы мыргаӡакәа иаасыртит. Иара рацәак идумызт: абри сара сеиԥш иҟоу аарлаҳәа дынкылсратәы иҟан. Сҩызцәа руаӡәк адәны дааныжьны, егьии сареи ахышә ҳанкылсит, ҳтапанчақәа хыршаны иаҳкыуп. Снеин снеихагылан даасырҵысит. Уи иблақәа аахитит, аха дымҟааит, дмыҳәҳәеит, иҟалаз уамашәагьы имбеит.
– Убжьы анааурга, мамзаргьы уҽанааурҵысы, уԥсит ауп! – сҳәан, стапанча леиҿаскит. – Уааины ари дҷаԥшьала, аҽы сара иҭызгоит, – сҩыза сыбжьы наиқәсыргеит.
Абри аамҭаз аҽыхьчаҩ ихыза аҵаҟантә аҿаԥҳәа акы абжьы аагеит. Ари закәыз аузымдырхуаз. Ихыза сҩахан ианыҩаиқәысх, ишәақь хәхәаӡа иван. Саахан иааивсхит. Иара, деиқәԥах дҿаҳәаны днышьҭаҵаны, аҿаԥа неиҿаҳҵеит. Сара аҽы ааԥсыртын, инҭызгеит. Сыԥаны сҩақәтәеит, сҩызагьы даадәылҟьан иҽы дҩақәтәеит, ҳахҩыкгьы ҳлаҵҟьеит.
Аҽыхьчаҩ излеиҿих здырхуада, иҿаԥа иҿихзаап. Нас абыбра далагеит, ибжьы ақыҭа зегьы арҵысуа. Изаҳаз зегьы гыланы рыҽқәа ирықәтәан, аӡәи-аӡәи еибарҿыхауа ақыҭа зегьы ршьапы иқәгылеит иаразнак, аҟәҟәаҳәа ихысуа. Ҳаԥхьа, ҳашьҭахь – иахьабалак ахысбыжьқәеи аиқәҿыҭбжьқәеи гон. Ҳусқәа рацәак ибзиамызт: шьҭахьҟа гьыжьышьа ҳамамызт, ԥхьаҟагьы ҳамҩақәа кын. Сҩызцәа абас нарасҳәеит: – Хазы-хазы амҩақәа ҳарнылап. Абас дцеит, абааԥс, абас ҳәа шәыҽқәа шәаарысны шәдәықәла. Амҩа аихшараҿы шәаннеилак, шәара даҽа мҩакы шәаныла, убас акәымзар, уаҳа цашьа ҳамам!
Ҳахҩыкгьы, дышәмышьҭын абааԥс ҳәа, ҳаҳәҳәо, хаз-хазы ҳҿылаҳхеит.
Хрыжь-хрыжь схысуа сышлеиуаз, аӡәы архәара даавҟьан: – «Узымцеит, уаанҿас!» – иҳәан, даасԥыххылт. Сара сакәым, абас дцеит, абааԥс, уара арстәы уца, сара абас сцоит сҳәан, даҽа мҩак наирбаны аҽыхьчаҩ сызлеишьуаз ишәақь ала аҟәҟәаҳәа схысуа, есс сылҭакәкәа сцеит. Сҩызцәагьы убасҵәҟьа ицеит. Абас изгеит уи аҽы.
Уинахыс лассы ҽӷьычра ҳәа сҭымҵит. Сызҭымҵ, уи саҟәыҵны акәым – ҽыбзиа џьаргьы иҟаны исыздыруамызт. Сара усгьы усымшәа иҟоу сакьысӡомызт, сара сзышьҭаз иреиӷьқәоу ракәын. Ицеит шықәсык аҟара. Сшыӡырҩуаз, Оҭҳара ақыҭан даҽа аамсҭак ҽыбзиак имоуп ҳәа саҳаит. Илықәсыршәын сцеит... Сара ианакәзаалак ус акәын ишыҟасҵоз – аҽы змоуп ҳәа саҳаз иҿы снеиуеит акы иаҿыҵганы, игәасҭоит аҽы ахьҭакыу аҭыԥ, акәша-мыкәша аҭагылазаашьақәа срыхәаԥшуеит.
Ажәакала, зны цқьа сыԥшыхәуеит. Нас слатәаны гашьас иамоу сазхәыцуеит, аплан ҟасҵоит. Убри ашьҭахьоуп изӡоит ҳәа сандәықәло. Аҽы зӷьычуеит ҳәа снеины, ахаан, исзымгакәа сымгьежьыцт.
Игәасҭаз аҭагылазаашьа абас иҟан: аҽы змаз аԥшәма имаҵурҭа ааҩкааны џьара аҭаацәа ахьтәо, иахьгыло, акрахьырфо акәын, егьи азбжаҿоуп иҽы ахьҭакыу. Амала, аҽы ахьҭакыу ладатәирахь ала хышә хәыҷык амоуп
акәымзар, уаҳа неирҭа амам. Аԥшәма иҽы ианыҩнигогьы ианыҩнеигалогьы абжьара иҿоу ашә ала акәын изланеигоз. Ухаҵоуп, уажәшьҭа унеины ига.
Сцеит ҽнак уи аҽы зӡарц. Акыр сахаҩеит, аха аԥшәма аҭыԥ иҭимгеит. Шьыбжь ааит сышкылатәаз. Ҩыџьаҟагьы агәылацәа ааин аҽны имаҵурҭаҿы итәоуп. Аԥшәмаԥҳәыс акрылун, акрыфаразы аишәа илахатәеит. Абыржәоуп, исызгозар, ианызго сҳәан, ахышә ала сынкылсын, аҽы снапы нахьшьы-аахьшьны иааԥыртны сҩақәтәеит. Аҽ абӷа ансоу – уаҳа исурхьуазеи. Сҟама нкылыршәны азарза ааҿыршәаны, ҽыҳәҵәыла ашә сласын, амаҵурҭа слыҩналт, аԥшәмацәеи агәылацәеи зхатәаз аишәа слахыууаан, итәаз ауаа иҟалаз еилыркаанӡа, ашә сылкылҟьан скаууа сылҭалеит. Аԥшәма дыҳәҳәеит, дҟааит, ашәақь кныхны дхысит, аха башан. Абас аҽнышьыбжьон исыман сцеит уи аамсҭа иҽы.
Калдахәара ақыҭан дынхон Мачагәа ҳәа ҭуџьарк. Ҽык имоуп, аха, ижәдыруанда закәытә ҽыу: икалаӡа, акалмаҳ еиԥш, агәыр аҵа икылуршәарын, алаҳәахӡы еиԥш еиқәаҵә-/ҟаҟараӡа, алахь агәҭа ахьазеизыҟароу иаакылыргьежьны иҷашьаӡа, ашьапқәа паны, рыԥшьбагьы инеиҟараны ихьышьаш-хьышьашӡа, агәышԥы ҟьаҟьаӡа, аҵыхәа асаара ишьаҭсуа, ахы, ахәда, – ажәакала, убас иҽуп, аӡӷаб цқьа, аӡӷаб бзиа дшәымбаци.
Аҳәа иашьҭоу аҳәа аӷәырбжьы иаҳауеит ҳәа, слымҳа иҭасит аӡбахә. Аха мачагәа дахьцалакь иҽы ашаха роуны имаҟа иадҳәаланы иман, иаргьы ҽырба-ҽырбо иваԥало ицын. Уахынла иара ахьҭакыу излаҿоуҳәоу ибӷа иакәыршаны диауан. Шьҭа иӡа ухаҵазар! Даара акраамҭа сашьҭашәарыцон, аха зегьы башан: аҽы згартә еиԥш еимҟьарак џьара иаасмоуит...
Ҽнак шьыжьӡа Мачагәа дҩагылан ҭәархра дцеит. Иҽбыга, ичақәч, икәага, имақьа уҳәа ибзианы иҽеиқәиршәеит, акраамҭа арха дшынхо удырратә. Иҽы усгьы уа идҳәалан. Аҭәарҭаҿы данлеи, иҽы иааигәара инықәҿаҳәаны, ишәақьгьы абҳәаса хәыҷы ашьапаҿы инкыдыргыланы,
иҽбыга днас-аасны, аҭәа рхуа иҿынеихеит. Аҽы ахьықәҿаҳәоуи Мачагәа аҭәа рхуа дахьықәуи иаарыкәыршаны еиужьны идәны иҟоуп, иара аҭәархырҭа зегьы ихаргьагьаны, ишырҳәауа еиԥш, аҵыс захымԥраауа ихкаауп. Адәы аҵыхәан, Мачагәа иҽы анҭеигалоз иишәаз, нас дырҩегьых инеидыргыла-ааидыргыланы иҟаиҵаз аанда иазааигәаны ахҵысҭа ыҟоуп. Аха уи уаахшәаны уҿанаауха, шьаҿакгьы узыҟаҵом, аҭәархҩы уимбакәа, избан акәзар убра иара дахьыҟоу аган ада, егьирахь иккаӡа ихтуп, ааигәа-сигәагьы шәаԥыџьаԥи бнеи ыҟам, иакәыршоу аанда умҳәозар. Иаргьы даара игәиҽануп уҳәартә еиԥш лассылассы иҽахьы дааԥшуеит.
Уи зегьы збоит. Слатәан схәыцит. Схәыцит, аха ӷәӷәалаҵәҟьа схәыцит. Иагьысхәыцит. Сҿынасхан аԥҳәыс маҭәа сыԥшааит. Сымаҭәақәа иҩархарԥаны иҩасшәысҵеит аҵкы, касыкгьы насхасҵеит схы-сҿы ҭаҳәҳәаны. Нас сцыркьуа ахҵысҭа сынхыҵын аҭәарҭа агәҭа еиҩшаны иалгаз амҩахәасҭа саныланы сҿынасхеит. Аанда санынхыҵҵәҟьа, саагәеиҭеит Мачагәа, аха уаҳа арахь, сара сахь, дымԥшӡакәа иҽбыга амҩанҵара даҿуп, «ԥҳәыс цыркьык диасны дцоит» иҳәан. Сара снеиуа-снеиуа снадгылт. Снапы ахы инахьысшьын иаасшьышьит, иара раԥхьа иаацәгәрӡкын ашақә иасырцгьы аҽыназнакын, аха нас изықәнакыз иааҟәыҵын, гәрагарала инасыхәаԥшын, ахгьы хәыҷык иаасыхьнашьит. Аҽқәа сара усгьы снапы анырхьысшьлак нахыс сара истәын. Мачагәа, ицәа акы алашәазар акәхап, убри аамҭазы дааҭгылан иҽахьы ҳамҭак дыԥшуан. Сара аҽы аԥхьатә шьапқәа ирымариашаны сгылан, убри аҟнытә симбеит, аҽгьы аҽырҭынчны игылан. Аԥшәма ҩадахьтәи ахҵысҭахь дҩаԥшын, уаҩ данимба, дырҩегьых аҭәархра дналагеит. Ашырҳәа саҳәызба ааҭысԥаан, анахәҭа иадҿаҳәалаз ашаха аахҵәаны сыԥаны сҩақәтәеит. Аҽы абӷа ансоу, нас усгьы сара избарын, аанда исшәахьаз иақәкны аӷьараҳәа слаҵҟьеит. Аанда сазааигәахаанӡа акгьы имбеит Мачагәа. Саниба, азныказ даашанхан, аха нас дааиқәҵәашан ишәақь ахьыҟаз ахь дыԥеит. Ишәақь игәыҵарс дкылԥшаанӡа, аҭәарҭа сынҭҟьан, ес узцозаргьы уцала. Сышьҭахьҟа хысбжьык саҳаит, аха ихараны.
Абас изгеит уи аҽгьы. Уи аҵыхәтәанӡатәи сыҽӷьычра акәын. Убри нахыс ҽык зӡоит ҳәа снашьҭалахьазар, еибгала аҩны сымцааит. Ишәҭахызар ихашәҵа, ишәҭахымзаргьы ихашәымҵан...
– Ҟоҳ, Чагәхеит, аҳәсақәа реиԥш, ушԥашәиуа, ишԥахаҳамҵо, ихаҳҵоит, – иҳәеит Џьсыф ицигар рҳәуа.
Аҵх ашара аҽазнакхьан, аха лацәеихьшьк налзыҟамҵацызт Зинаида. Уи ҭыԥ лнаҭом иахьа лыла иабаз. Дуазыруа, лылаӷырӡқәа лыхәлаҵәо лиарҭа дагәылоуп. Лнаҩсан драҳаҭӡа дыцәоуп лыҷкәын Смел.
«Сыбла сажьама? Мамзаргьы лаԥшыҵашәароума?.. Мап! Мап! Изыҟалом ус ҩыџьа ауаа еиԥшны! Уи иара иоуп! Иара иоуп! Аха ишԥаҟала?! Ишԥаҟала?! Иԥсы ҭоуп! Дыҟоуп иара! Ԥҳәысгьы дааигазар акәхап: ицыз аӡӷаб иара диеиԥшуп», – абас длаӷырӡышон Зинаида Коновалова, Афон аԥсшьаразы ауада аанкыланы даныҩнала адырҩауха. Лиарҭа днықәтәан лԥа Смел иахь днаԥшит: иара дҭахәхәа дшыцәац дыцәан, нас хара илаҩсхьаз аамҭа цәгьа, аамҭа еиқәаҵәа асахьақәа ааины лыбла иаахгылт.
Агвардиа амаиор Смел Нарҭба акоманда зиҭауа артиллериатә архәҭа аԥсеиҭакразы иаанҿасит афронт иацәыхарамыз ҳаблак аҿы. Кавказ еидкылаз ари архәҭа раԥхьаӡа аибашьра иалахәын Сталинград амҵан. Аиҳарак иара еиқәыршәан асолдаҭцәа ҿарацәа рыла. Уаҟа иҟан аурысқәа, аԥсуаа, ақырҭқәа, аерманцәа, ауаԥсаа. Аԥсшьара аамҭазы урҭ хаҭәааит иҿыцу уаала, дара урҭгьы қәыԥшқәан, иаҳараҩык аԥсра ала иҭамԥшыцыз, ишырҳәауа еиԥш, макьаназы ахәшәбылфҩы ззымдыруаз, иамфҩыцыз ракәын. Афронт ахь ацаразы априказ ҟалаанӡа уи архәҭа иалаз рыԥсы ршьон.
Ус ицеит ҩбаҟа-хԥаҟа мшы.
Хәылԥазык, аӡын мра аҭашәарашҟа ахы анархоз, аибашьцәагьы уаххьафара рҽаназыҟарҵоз аамҭазы, абна аганахьала иаагеит игәҭҟьаганы иааигәахауаз «аиункьерсқәа» рыбжьы. Хә-минуҭкгьы мцацкәа, архәҭа ахьаангылаз аҳабла аадырхыџхыџит абомбақәа рышәышәбжьи рыҭҟәацрақәеи.
Афицарцәа ркомандала аибашьцәа ахыҵәахырҭақәа рахь еизыҩт, рҽырҵәахит абнаҿы.
Омашәа ибатәым ари раԥхьатәи аӷа иҳаирпланқәа рбомбакажьра иаршәаз аибашьыҩцәа ҿарацәа ҟалазар, ишәаны рхы еимлагәа иркызар, мамзаргьы иаарԥыхьашәаз ақәҵаны ихырҩазар. Аха иҟан абраҟа мбатәшәа иубашаз акы: иара убри иналкааны игәы иалан архәҭа аполитрук Акаки Мхеиӡе – аҳақьымтә санитартә хәҭа аначальник аибашьратә ҳақьым Зинаида Коновалова абри аҩыза ашәара зныԥшуаз ахымҩаԥгашьақәа ахьылцәааԥшыз.
Архәҭа аполитрук дшанхеит, аибашьратә ҳақьым раԥхьатәи абомба ашәышәбжьы шаалаҳазҵәҟьа дшәаны лнацәақәа рыла ллымҳақәа џьгәаны, ганха дшыҩыз, ари аџьаҳаным дацәцар лҭахызшәа, нас сабик иеиԥш, дхымхәаха аҵәыуара дшалагаз аниба.
Ҳәаак амамкәа игәнигеит ари аполитрук. Мап, ҳәарада, абомбакажьра аӡәгьы гәрҿыхагас изшьом. Аха абас ахымҩаԥгара афицар иаҭәам. Даҽак уҳәарын, лара аибашьра иаламшәац, аибашьра зымбац аӡә лакәзар. Аха иабаҟоу, Зинаида изныкымкәа аибашьра аидысларақәа лбахьан, аӡәырҩгьы иргәалашәоит лара абзарбзан мца дызлагылаз агәхьаа мкыкәа, лнапала аибашьыҩцәа рыхәрақәа шҿалҳәоз.
Илықәшәазеи уажәы, илыҵалазеи? Иҟалап ҩнуҵҟала еиҭасрақәак дрықәшәазар? Зинаида зынӡа илхашҭит, лара дшфицару акәым, дшеибашьҩы ҳақьымугьы. Дшеибашьҩы ҳақьыму адагьы архәҭа акомандир ихаҭа дышиԥҳәысу.
Ааи, ааи, Зинаида Коновалова архәҭа акомандир Смел Нарҭба диԥҳәысын. Дара ҭаацәаракхеижьҭеи шықәсыбжак акәын иҵуаз, архәҭа раԥхьаӡа аибашьра аҽаланархәраны ианыҟаз аламҭалазы, афронт акырӡа иацәыхараны ианыҟаз аамҭазы. Аибашьрагьы еицалагеит дара архәҭак аҿы еицыҟазарц аҳәара ҟаҵаны.
«Ах, шаҟа длахҿыхузеи, шаҟа дгәышьҭыхҩузеи Зина! – дхәыцуан Мхеиӡе. – Шаҟа днаалаҩузеи, шаҟа ирласны дулаҵәозеи, шаҟа дреиҷаҳауазеи ауаа. Уажәы лара лакәӡамкәоуп дшыҟоу, лара лхаҭа дыжьжьатәха даақәгылт...»
Абарҭ ахәыцрақәа зегьы аполитрук ихаҿы мацәыс еимҟьарак аҟара ада ыҟамызт. Егьи амацәыс еимҟьаразы иара дыццакны днеихеит аибашьратә ҳақьым длыцхрааразы, ишәаны иҟаз аԥҳәыс иара ицәеижь ала дыхьчаны иахьшәарҭамыз аҭыԥ ахь дигеит.
...Аха абар абомбакажьра еихсыӷьт, асолдаҭцәа цәырҵит. Зинаида Коноваловагьы лшьара дықәлеит. Ицәышӡа иҟаз лхы-лҿы ашьа азаауа иалагеит, лылақәа дырҩегьых иаацырцырит.
Мхеиӡе маӡала зхы-зҿы лахҿыххаз аԥҳәыс ҿа дылҿаԥшуан, дрыхәаԥшуан хәыҷык иҩхашәшәалаз лԥынҵа, лылахәыц ауқәа, хәыҷ қьышәҵас иԥахә-ԥахәӡа ичызшәа иҟаз лқьышәқәа. Даақәԥсычҳаит Мхеиӡе: «Шәиԥхьыӡ зқәызааша аибашьра! Зықьҩыла абри Зина леиԥш аҳәса ҿа ссирӡақәа рыҩнқәа ирыхганы икьакьоу асолдаҭ шьнелқәа рышәҵаны аибашьра иҭанаргылт?! Аха аԥсадгьыли ажәлари рҿаԥхьа аҭакԥхықәра акы иеиԥшым. Уара узусҭазаалак – ухаҵа ма уԥҳәыс – афицар шьнел наушәуҵа, уара иууалуп иарбан ҭагылазаашьазаалак – аибашьраҿы акәу, аԥсшьара аамҭазы акәу – еснагь аибашьҩы изы уҿырԥшыганы уҟазар...»
Аполитрук Мхеиӡе аҵәахаҳа еиԥш зшьа еилыԥхаауа игылаз аибашьратә ҳақьым дналҿаԥшын, нас, ҭабуп ҳәа илҳәаз ажәақәа рҭакс иарӷьа напы ихылԥа аԥынҵа инадкыланы, днаҳәын аштаб ашҟа иҿынеихеит.
Ԥыҭрак ашьҭахь агвардиа амаиор Нарҭба длыԥхьеит аибашьратә ҳақьым Зинаида Коновалова. Аштаб аҿы Смел ида аӡәгьы дыҟамызт.
– Зина, – ихыџхыџуаз бжьыла дналагеит амаиор, – Зина... адивизиа аштаб аҟынтә иааит априказ. Абар иара. Баԥхьа.
Зинаида ақьаад лхаҵа иааимылхит, ирласны блала днахысит. Априказ аҿы ианын абас: «Уаҵә ашьыжь, асааҭ
5 рзы, шәырхәҭа бнала инеины аӡиас амраҭашәарахьтәи аԥаҩ аҿы апозициа аанкыланы итәароуп».
– Нас? – Зина агвардиа амаиор днеиҿаԥшит, илылшаша агәра зимгашаз атәы акы шиҳәашаз лцәа иалашәо.
– Ибылшару бара афронт ахь ацара?.. Уажәы ааигәаӡатәи ашьҭахь...
«Аа, ус анакәха, Мхеиӡе зегьы акомандир еиҳәазаап. Аха аначальник, насгьы иҩыза, излеицәиӡари урҭ зегьы. Аиҳаракгьы Зина дахьаҵанакуа атәы. Уи еилкаауп. Аха сизеилкаарыма сара Смел?»
Иааԥсаха иҟаз ҳаибашьцәа ҭаха рымҭо аухантәарак иасуаз аурҭгьы ааихсыӷьт. Иаарласынгьы аԥша иԥхарс иаманы ицеит еицрыжәжәа иҟаз аԥҭақәа, иагьаацәыҵаԥхеит зыԥхара маҷӡахаз аӡынтә мра, зегь ргәырӷьауа. Убасҟан аҭынчра цәаныррак иаамҵанарст зегьы. Дара ирҭахын, абри зегьы аархаршҭны, аибашьра иацу ахьанҭарақәа наҟ инкажьны, абри ицам амра ашәахәақәа рхы-рҿы иамҵаркырц...
Аха аибашьра шаҭарак ҟамҵакәа, макьана ишыҟоу ала ахы аацәырнагеит. Дырҩегьых, ԥыхьа афронт азааигәара еиԥш, ажәҩан иаахылт аӷа иҳаирпланқәа, иаагеит ауаҩы игәы ҭызшьаауа икаҳауа абомабқәа рыбжьы... Анцәа идырп, ари архәҭа арахь ишааз афашистцәа рҟынӡа иназгаз, минуҭқәак рышьҭахь ҳаибашьцәа ҵҩа змам абомбақәа ларықәҳаит...
Зинаида Коновалова дгәаҭеиуа дыԥшуеит аӡиас ахь. Абар шьҭа иубоит уи абомбакажьра иахәхаз ауаа – ихәуи ишьыуи аибашьыҩцәа.
– Ԥхьаҟа! – акоманда ҟалҵеит лара.
Асанитарцәагьы, ҵла махәла рҽыҵәахуа, рҿынархеит ахәцәа рахь. Абар ахәцәа аӡиас ари ахықәахь иааргоит аџьамыӷәа цәгьа баны, избан акәзар ашьха аҟәаԥа-ҿаԥара еиԥш аҵаа џьара илззан, џьара иҭабган: иаҿын ахәцәа рыԥсы аиқәырхара, ауаа рыԥсы анырхара... Аха ари закәтә хлымӡаахузеи? Бомбак ҭҟәацит аԥаҩ иазааигәаӡаны. Аҵааԥҽыхақәагьы иахьабалак инахьнагӡеит. Убри абомба аҵаа хьеиҟәнажәаз иахәлабго иалагеит асанитарцәагьы ихәыз аибашьыҩцәагьы. Зина дыҭрысны лҿыналхеит урҭ
дрыцхраарц. Аха убри аамҭаз убас ӷәӷәала иааҵысит адгьылгьы, асгьы, ажәҩангьы...
Иуадаҩуп Зинаида Коновалова лгәырҩа аиҭаҳәара, ари еиԥш анлаҳа. Иааргаз ахәцәа архәҭа акомандир Смел Нарҭбагьы дрылан. Иара даара дшәарҭан. Ԥшрак ҟамҵакәа агоспиталь ашҟа дышьҭын.
– Смел сылашара, Смел, – дҟәындҟәындуа лхаҵа дихагьежьуан Зина.
– Бҽырӷәӷәаны быҟаз, иаарласны ҳаиқәшәоит, иаарласны...
– Уара уҟамкәа аԥа дсоур сҭахым... – Зинаида лылаӷырӡқәа аахажжылеит.
– Аԥа бҳәоу?! – ҿааиҭит Нарҭба. – Ҳара аԥа дҳауану? Аԥҳәыс, ааи ҳәа аанарго, лхы аалырҵысит.
– Иугәалашәо усҟан абомбакажьраан, сшәара зыхҟьаз уи сцәа иалоу сԥа иоуп, иара иоуп уажәгьы сзыхӡыӡаауа. – Шьҭа еилыскаауеит, – аарла ҿааиҭит Смел.
– Аха сара усҟан ашәара аҵкыс саиааит... Наҟ хара исԥырысцеит уи сара, шьҭа уара уоуп... аха убзиахап, афашистцәа анықәцахалак, ҳаиқәшәап... Нахьхьи исзыԥшуп ахәцәа, – лхаҵа даагәыдылкылеит.
Уи акәхеит, Нарҭба атылтә госпиталь ахь ддәықәырҵеит. Зина аӷа хәымга диҿагыланы дықәԥон, дцон ԥхьаҟа...
Ҽнак зны Зина лыхьӡала ашәҟәы кылхх иааит. Иаахыртны даԥхьазар – ахлымӡаах! Уа иаҳәон ахәцәа ахьышьҭаз агоспиталь абомба анақәҳа, Смел Нарҭба дышҭахаз атәы. Илымпыҵшәеит Зина лгәы кылзыблааз ашәҟәы, ларгьы лыԥсы маҷхан дынкаҳаит...
Уи ашьҭахь иҵегь ирацәаны аидысларақәа, ахәцәа, абомбакажьрақәа, нас лара лхаҭа лыхәра, агоспиталь аҿы лыхәшәтәра, уи ашьҭахь дырҩегьых афронт, ажәҩан аҟынӡа ихалоз амцабз, нас ҩаԥхьа агоспиталь... ахшара аиура, нас атыл, ахәыҷы иааӡара, ашьҭахь Сибраҟа лаби лани рахь, аусура...
Абарҭқәа зегьы уажәы иҿыцны Зина лҿаԥхьа иниасит.
Аԥхын мшаан даара ишоуран. Зымч зылша маҷхаз аԥша аарлаҳәа иарҵысуан аҵла быӷьқәа, иаргьы уаҳа аламкәа уи ашоура иарааԥсазшәа. Афон амҩадуқәа руакы ԥшьаала ианыланы инеиуан ԥҳәыс ҿа наҳаракки иеиқәыӷәӷәаиеиқәҟаца иҟоу ҷкәына қәыԥшки. Урҭ аауан амшын аҿынтә рҽырхьшәашәаны. Раԥхьа уахьынрыхәаԥшуаз иаабац хьаада-баада амшын аҿықә аҿы зыԥсшьара мшқәа зхызгауа ԥсашьаҩык уҳәарын.
Аԥсшьарҭа ҩны «Аԥсны» ианнамариашаха, дара апальма ашәшьыраҿы рҽааныркылт, рыԥсы ааиҭаркырц. Иаалырҟьаны аԥҳәыс дааҭрысит. Аулица егьи атротуар дықәланы днеиуан хаҵак. Уи дивагылан жәабаҟа шықәса зхыҵуаз ӡӷабк.
– Ибыхьи, сан? – дҵааит аҷкәын, иан лхымҩаԥгашьа ангәеиҭа.
– Акымзарак, сыҷкәын, сааԥсеит, ус баша сааԥсеит...
Аха аҷкәын қәыԥш иаҩымст, иан бла лахьеиқәҵала ишынаскьалгоз еицны инеиуаз ахаҵеи аӡӷаб хәыҷи.
Афон ақалақь дуум аҟынтә араҟа иҟоу ауаа зегьы еибадыруеит, иҿыцны иааиз аӡәы дыҟазаргьы, иаразнак зегьы дырбоит, рылаԥш дыҵашәоит. Адырҩаҽны Зина илдыруан Смел Нарҭба асанаториа «Аԥсны» директорс дшамоу, Назиа ҳәа аӡәы ԥҳәысс дышимоу, насгьы уи лҟынтә аԥҳа дышимоу...
Амза амшын ихыҷҷалоит. Апальмақәа рымахәқәа ахьеидысло рыбжьы гоит, ашьшьыҳәа ацәқәырԥақәагьы рхьарчбжьы уаҳауеит инеиԥшны, иара амшын ахаҭагьы хәыцрак иҭаҳәахаа иамоушәа...
Иҭацәыз аҟәара лхала давоуп Зинаида Коновалова. «Иҟасҵари? Ишԥазури?! Абриаҟара аамҭа ашьҭахь лгәы иҭамкәа, лхы иҭамкәа, дыԥсхьеит, дыӡхьеит ҳәа ззылԥхьаӡоз ауаҩы уажәы абра дылбеит. Сԥа Смелгьы идыруеит, уи, иара иаб, амаиор афронт аҿы дҭахазшәа. Ишԥаиасҳәо, абра ҳахьынӡаҟоу, сԥа иааидырыр уи асанаториа адиректор ижәлеи ихьӡи? Иара ус даргьы цәгьашәа еиԥшупеи. Дарбанзаалак уи иара дшиԥоу изымдырырц залшом.
Аха избан, Смел иԥсы ҭаны дыҟазар, дызсышьҭамлеи, сзимԥшааи аибашьра ашьҭахь?.. Ауаҩы даараӡа иааиҭаххар, иааизымԥшаауа ҳәа акгьы ыҟам... Иааиҭаххар... Аха, уи сҳәаргьы, сара дсыԥшаар шԥасҭахыз, аха избан
иаразнак изхасҵаз иара ирхәҭантә исзааз ашәҟәы иаҳәоз, акомандир Нарҭба дҭахеит ҳәа?..»
Убри илоуз адырра дахәаҽны дшамаз уаҳа ҽеила акгьы лзеилымкааит... Смелгьы сара сҭахаз џьишьозаап...
Амза амшын ихыҷҷалоит. Апальмақәа рымахәқәа реидысларабжьы, инеиԥшны ацәқәырԥақәа рхьарчбжьы. Амшынгьы хәыцра хьанҭак иҭаҳәахаа иамоуп...
«Уажәы? Ишԥаҟасҵари?! Исымоума сара азин Смел иҭаацәара рҭынчра аилагара? Дышԥаԥылари ҳԥа ари анидырлак? Ишԥахәаԥшыша ари Смел иԥҳәыси иԥҳаи? Мап! Мап! Сара исымам уи азин. Ҳақәҵроуп, иаарласны ҳақәҵроуп...»
Иҟәандоу ааԥынтәи амшқәа рзы асанаториа «Аԥсны» адиректор Смел Нарҭба икабинет аҿы дтәаны ашьыжь изааргаз ашәҟәқәа реилыргара даҿын. Уи убриаҟара ихы азышьҭны даҿын, аӡәы иуада дшыҩналазгьы изгәамҭаӡеит. Адашьма аӷәбжьы ангоуп иара ихы данҩаха.
– Сышәзыӡырҩуеит? – ихы дҩахеит адиректор.
Ашә ааигәара дыԥхашьа -ԥхаҵо дгылан ҷкәына қәыԥшк, еиқәакы, ҳаракык. Иара илаԥш ааихмырсыӷьӡакәа адиректор дихәаԥшуан.
– Сузыӡырҩуеит, арԥыс, – даҽазнык иҳәахт Нарҭба.
– Сара... Саҭамзааит... Сара... шәԥа соуп...
– Сԥа?! – дызҿыз дааҟәыҵын арԥыс дкылкааны дихәаԥшуа даатәеит адиректор. Иара изхаҵомызт иаҳаз.
– Сԥа?! Ишԥа?! Сара ԥа дсыманы сыздыруам! Иҟалап уҩашьазар, арԥыс! – ихаҟынтә ишьапаҟынӡа дааимидеит лаԥшыла. Аҷкәын иԥынҵа, илақәа, илахь – зегьы иара итәызшәа, наџьнатә дзышьцылаз, иидыруаз ракәызшәа ибеит.
– Мап, сымҩашьаӡеит сара... Сан лоуп саазышьҭ!
– Уара иужәлоузеи? Илыхьӡузеи уан, дабаҟоу лара? – дҵааит Смел Нарҭба дыццакны.
– Сара исыжәлоуп Нарҭба, исыхьӡуп Смел...
Амаҭ ицҳазшәа дҩаҵҟьеит Нарҭба.
– Ишԥа?! Ишԥаҟала?! – инапы илахь инадикылеит иара.
– Иузҭада ус ажәлеи ахьӡи?! – днаихәаԥшит иаԥхьа игылаз арԥыс.
Ииасит даҽа ҩы-шықәса.
– Сан илыхьӡуп Зина, илыжәлоуп Коновалова. Уара уҭахеит ҳәа анлаҳа, сара шәара шәыхьӡи шәыжәлеи сыхьӡылҵеит...
– Зи-на... Ко-но-ва-лова?! – ила агәқәа ааҭбаахеит Нарҭба. Ишԥа! Дҭамхазаап нас усҟан!..
Мацәысеимҟьарак еиԥш, Смел – аб ихаҿы иниаҟьеит:
Агоспиталь дҭыҵны афронт аҟны деиҭаннеи ашьҭахь акәын. Зина лхабар ҳәа акгьы издыруамызт. Ҽнак иара дызлаз архәҭахь даарышьҭит ԥҳәыс быргк телефонисткас. Зны аидысларақәа рыбжьараан Смел Нарҭбеи уи аԥҳәыси шеицәажәоз, иара илеиҳәеит Зина Коновалова ҳәа аԥҳәыс дышимаз, уи лцәалтәымкәа дшыҟаз, лхабаргьы изымдыруеижьҭеи мызки бжаки раҟара шҵуа.
– Зина Коновалова?! – дныҩныҵәааит аԥҳәыс, – лцәа лтәымызт уҳәама?..
– Илыхьи?! Џьаракыр дыжәбама?! – днеилыԥсааит Смел.
– Ааи, дызбеит, дыздыруан. Жәамш агоспиталь аҿы ҳаицышьҭан лареи сареи.
– Нас, нас! – дааӷьаҵәы-ӷьаҵәеит Смел.
– Нас... Ҽнак аӷа иҳаирпланқәа аахалан ҳгоспиталь абомбақәа лақәрыжьын ицҟьа-шәҟьа иргеит. Агоспиталь аҿы ишьҭаз аӡәы даанымхеит. Сара уи аамҭазы агәараҿы снеи-ааиуеит ҳәа сылбааны сыҟан. Ашьҭахь сыла дабеит, идырхәашаз аҩны иалыргаз, иԥсыз анышә ианарҭоз ларгьы дхыблаа-ҿыблааны урҭ дышрыцыржыз...
– Дабаҟоу нас уажәы уан? – дҵааит Смел.
– Омск дыҟоуп. Аклиникаҿы хирургс аус луеит.
– Нас, нас, сыҷкәын, – Смел днеин ахышә днадгылт, иҟалаз ааидихәыцларц азы. Игәаҿы ихьу-хьууа иаацәырҵыз ахьаа чҳауа, Нарҭба игәалаиршәон Зинеи иареи анеиқәшәа раԥхьатәи амшқәа, рыбзиабара еибыҳәара, хаҵеи-ԥҳәысси реибагара. Уажәы Смел Нарҭба ихы гәыбӷан аиҭон.
Ииашоуп, иара иауит Зина Коновалова дышҭахаз ала ашәҟәы, лыԥшааразы иалаиҵаз ашәҟәы аҭакс, аха ихьзаалак, ари иҟалаз азалымдара ахара иара ихы иақәиҵон. Ишԥасылшеи иаразнак убри адырраҭареи аԥҳәыс исалҳәази ахаҵара? Сызлышьҭамлеи егьырҭ агоспитальқәа рҿы, атил аҿы, атәыла зегьы аҿы? Избан?! – игәы еибакуан
иара. Аха игәы ааҟычны, ихы дҩахеит Нарҭба. Аԥа ибла ааихмырсыӷьӡакәа аб иҟаиҵақәоз дырзыԥшуан.
– Иалудыраазеи нас, сара ара сшыҟаз?
– Ҵыԥхцәа араҟа ҳаԥсы ҳшьон, сан машәыршақәа шәара шәылбеит. Абра ааигәа џьара ауаҭах ҳаҩнан... Саргьы изныкымкәа шәызбахьан.. Аха сара исыздыруамызт, шәара... сара саб шшәакәыз.
– Даҽазны исоумҳәан «шәара!» – иҳәеит Смел. – Уара ҳәала! Уара ҳәа ауп ишсоуҳәалаша!..
– Ибзиоуп, сҽасыршьцылап.
– Убас, сԥа.
Смел иԥа илақәа, иџьымшьқәа, илахь ихахәрҳәқәа – зегьы уажәы Смел – аб убас изааигәан, изгәакьан. Уажәы-уажәы дгәыдикылон, игәӡуан илақәа, ихахәы, илахь, иӡамҩақәа, иқьышә ԥшӡақәа.
Шаҟантә ихы инаркны ишьапаҟынӡа лаԥшыла деимидазеи иара ицәа-ижьы иалҵыз иԥа уажәы иаԥхьа иӷәӷәаӡа, иауӡа игылоу арԥыс.
– Абасҵәҟьа акәымзи сшыҟаз, абри иаҟара ансхыҵуаз... – Жәибжь, – дԥышәырччо днаицхрааит аԥа.
– Иаҳа иашахоит, уара сара усеиԥшуп ҳҳәар, ус аума? – Ааи, усоуп.
Нарҭба ауадаҿы даалеиҩеит. «Закәытә насыԥ дуузеи, – дхәыцуан иара, – сара дсымоуп аԥа... Ари дыхҩыкыуп... – Абра изгәамҭаӡакәан иара даалак-ҩакит, – лгәы иаанагарызеи Назиа?!»
Насыԥшәа, Назиа ажәытә еибашьҩы иԥҳәысра даԥсахеит. Смел иԥа ицәырҵра лара даԥылт хаҵаҵас, анаҩсангьы акреилызкаауаз, акреилызцоз ԥҳәыск леиԥш. Ахәылԥазы, ари еиԥш ахҭыс заҳаз Смел иуацәеи иҭынхацәеи анааи, Назиа шьаҿак дналԥырҵны џьаргьы дцар луамызт аҷкәын. Лхаҵа иеиԥш, ларгьы дрықәгәырӷьон, асасцәа иҟарҵоз адныҳәаларақәа. Асеиԥш иссирны иахьынҵәаз наџьнатә аахыс ихәыцырҭа бааԥсны Смел иԥсҭазаараҿы иҟалахьаз.
Иахьынҵәаз? Мап. Ари ахҭыс иамоуп анарха, иҟоуп иацу...
...Амза амшын ихыҷҷалоит. Апальмақәа рымахәқәа ахьеидысло рыбжьы гоит ашьшьыҳәа, ацәқәырԥақәагьы рхьарчбжьы уаҳауеит инеиԥшны, иара амшын ахаҭагьы ҭатәоуп, хәыцрак иҭаҳәахаа иамоушәа.
Уи арԥыс ԥшӡа, арԥыс еиҿкаа неиҩымсрада дырдыруан арсаулаа зегьы. Знык иадамхаргьы, дызбаз дихашҭраны дыҟамызт бзанҵыкгьы. Иара дахьынеимышьҭроу ахаара ихьыкәкәаны икаҭәон. Ихы-иҿы цәгьашәа иԥшӡаны еиҿартәын: иӡамҩа ҟаԥшьқәа, аҵәахаҳа еиԥш, хәыҷык иаалгәгәзи, иԥынҵа иаша ҟәрышәи, ила ҭыџьџьаақәеи, иқьышәқәа, ахәыҷы қьышәқәа реиԥш, хәыҷык иԥахә-ԥахәӡа иҟази, ахьҩеижь иаҩызаз, аҩада иԥхьаҳәаны иҟаиҵоз ихахәи, ихаԥыц ԥшӡақәеи – зегьы дара-дара, даара скульптор бзиак еибиҭазшәа, убас еиқәнагон, еинаалон. Аха, иҟаларын, зегьы реиҳа иԥшӡаз уи илақәа ракәзар. Дара еснагь илашон, иччон.
Ақыҭаҿы зегьы реиҳа иласны, иԥшӡаны иӡсо дарбан? – Миша Максиута, ашьапылампыл асраҿы зегьы иаарылукаартә еиԥш ихәмаруада? – Миша Максиута, ахысраҿы агәҭа иҭазыршәуа дарбан? – Миша Максиута. Ажәакала, дахьурхалакгьы дыҷкәына еиқәшәан. Аҵара иҵон иара Арсаултәи ихарҭәаам абжьаратәи ашкол аҟны. Араҟа иқәлацәеи иареи еиуеиԥшым ахәмаррақәа еиҿыркаауан. Иара даара ибаҩ ицәыласын, бзиагьы ибон аласра зҭахыу ахәмаррақәа. Ахәыҷқәа зегьы бзиа еицырбоз «аҭцара» ҳәа изышьҭаз ахәмарра акәын. Уи уажәгьы џьара-џьара ихәмаруеит, аха усҟан уи иаҳа ихҭакны ирыман ахәыҷқәа. Уи ԥҟарас иаман иасуа ҩ-командакны рҽыршон, џьоукы иԥшьыркцаны цәаҳәала икәыршаз аҩнуҵҟа иҭалон, егьырҭ наҟ-ааҟ ахқәа рҿы игылан ампыл ргәыдырҵон, ампыл заахаз уи дыҭцоуп ҳәа иԥхьаӡан. Убас аӡәаӡәала зегьы анҭырцалак, нас урҭ ҭызцаз акоманда ҭалон. Бжеиҳан Миша ихала даанхалон. Усҟан иара икоманда иалаз зегьы, насгьы дара рзы «ибылуаз» арҵаҩцәагьы инарымакны игәы
дырӷәӷәон, иқәкны иааиуа ампыл имаархаӡакәа дацәцо аԥшьыркца дахьҭаз: «Миша, ухы гәаҭа! Миша, ҳҿых!» Мишагьы иҿихуан. Зегьы агәырқьҳәа рнапқәа еинҟьаны аԥара иалагон, Миша абар-абар иаахоит шуҳәо, ампыл днамҵасны ианиклак. Уи ахәмарра аԥҟарала усҟан акоманда иалоу зегьы дырҩегьых аԥшьыркца аҩнуҵҟа иҭалахуан.
Ааи, уи зегьы бзиа еицырбоз ҷкәынан. Иаргьы гәыкала пату рықәҵан бзиа ибон иҩызцәа. Аха Миша лымкаала дылзыҟан ӡӷабк. Уи Клава Прохоренко лакәын. Лара даара зых пату ақәызҵоз ӡӷаб еиқәакы, ӡӷаб гәкык лакәын. Лыбла ҭшаша ԥшӡақәа еиқәаҵәаӡа, амаахыр еиԥш иҭыџьџьаауа, лыхцәы еиқәаҵәақәа алент ҟаԥшь рылаԥаны ҩбаны илықәԥсан, хылԥа ҟаԥшьыкгьы лхалҵалон. Уи даара илнаалон лара. Ахьчԥаԥыр еиԥш дԥыр-ԥыруа лҩызцәа дахьрылоу зегьы даарылукаартә еиԥш улаԥш дыҵашәон лара. Миша уи длыхәаԥшлон лассы-лассы, игәгьы ҭгәырӷьаауан абри леиԥш иҟоу аӡӷаб абра дахьыҟоу азы. Клава дынхон ақыҭа азганк аҿы. Миша – егьи азганк аҿы. Миша есышьыжь ашкол аҿы данааилак, раԥхьа инаргыланы лаԥшы маӡала уи лыԥшаара далагон. Иара уи харантә дидыруан лхылԥа ҟаԥшьи алент злаԥаны илықәԥсаз лыхцәқәеи рыла. Иҟалалон убас: Миша аӡӷабцәа дрылаԥшаауа-дрылаԥшаауа дышнеиуаз лҩызцәа зегьы еимидон, аха лара данимбоз усҟан еснагь иччоз ибла ԥшӡақәа иаархылон ахьаагара. Уи агәырҩа иаразнак иныҵаба ицон, адырҩаҽны Миша ашкол аҿы лҩызцәа данрылибаалак игәы зызцо аԥҳәызба. Клавагьы лаԥшы маӡала Миша днаихәаԥшлон. Аӡәырҩы ашкол аҿи, ақыҭаҿи ирдыруан урҭ реизыҟазаашьа, зегьгьы дара еиқәнагоуп ҳәа азырԥхьаӡон. Ааи, дара аныхәыҷқәаз аахыс бзиа еибабон. Хәыҷык ианыҩеидас, еиҳагьы иӷәӷәахеит урҭ рыбзиабара. Иҟамызт џьара ҭыԥ ԥшӡак аҟны мышкы еиқәымшәакәа. Аҭыԥ бзиақәа, аҭыԥ лаԥшыҵашәарҭақәа ари ақыҭан имаҷмызт. Аха зегьы бзиа еицырбоз ҭыԥын Ааԥсҭа иамаз ӡмыжьк. Уи ссиршәа иҟан: иара ахаҭеи иаакәыршаны иҟаз аԥсабареи акалашәа еибыҭан. Иара, уи аҭыԥ, ахьыҟаз ақыҭа амраҭашәарахьтәи аган аҿы акәын. Ара, аӡы аԥшаҳәаҿы, иашараны, ирханы ашьхақәа рҿынӡа иҩашьҭын. Араҟа
адгьыл даара амч аман, иԥсылан. Аколнхацәа уа иларҵон аџьықәреи, иаадрыхуан ауҭраҭых, еиҭарҳауан аҭаҭын.
Ари аӡмыжь аԥхынра ԥсшьарҭас, ҽыкәабарҭас ирыман Арсаул ақыҭа иқәынхо ауаа рнаҩсангьы илиас-ҩыиасуа зегьы. Аӡмыжь иналахаланы иҟан дгьыл ҽыҭк. Уи адгьыл ҽыҭ ахьаанҵәоз аӡәы инапала иҟаиҵазшәа ахаҳә дуӡӡақәа еиқәҵаны мардуанҵас илбаауан аӡахьы. Ари аҭыԥ ссир ҟалашьас иаман ҳәа уаҩы игәы иаанагартә иҟан абас: раԥхьа аӡы аауазар акәхарын марҭашәарантә абри адгьыл ҽыҭ иақәкны. Адгьыл ҵшәаауа арҭ ахаҳәқәа рҿы ианааи, уаҳа ианзымца, иаанарҳәын аҩада идәықәлеит. Аха уахьгьы хара изымцеит, избан акәзар уахь иаҳа иҳаракырҭан, адгьылгьы ацаҟьа аҵан. Нас аӡхыҵрақәа раан арҭ ацаҟьақәа рыкәша-мыкәша адгьыл ҵнашәаауа, иҵнашәаауа иҵауланы иажын, убри ашьҭахь иӡмыжьны илҭатәеит. Уажәы аӡиас ацаҟьа зҵаз уи адгьыл ҽыҭ ҩадантәи иахыкәшаны, нас ишиашоу алада, амшын ахь ицон. Уа, уи адгьыл ҽыҭ, акәша-мыкәша игылан улаԥш зхьымӡоз ашәҵла ҟьантаз дуқәа. Аӡмыжь наҟтәирахьтәи аԥаҩ аҿы игылан зыбжараҟынӡа алымшәӡахәеи, амӷи, аҵысжьи еилаԥаны изқәыз алаԥанқәеи аҷандарқәеи. Урҭ аҵлақәеи абнаршәыреи иааныркылон иааиԥмырҟьаӡакәаны амшқәа анбзиоу мраҭашәареи аладеи рыбжьарантә иасуа аԥша. Уи апеизаж аԥшӡара хадырҭәаауан аӡиас наҟ-ааҟ аԥаҩқәа рыҟны еиварӷӷа аӡәы иеиҭеиҳазшәа еилачы игьежь-гьежьӡа игылаз аԥслышқәа. Убарҭ зегьы ирыхҟьаны ари аҭыԥ иаман иҷыдаз ахатә ҳауа.
Ишаҳҳәахьоу еиԥш, ара аԥхын мшқәа раан ауаа иреизарҭан. Арахь ашьыбжьон иаарцон арахә аӡыржәразы, аԥсшьаразы. Адгьыл ҽыҭ аладатәирахь ала иаман аӡмыжь иаҷыданы инеицыхәхәаны аӡҭачы. Зызхара ыфаны иҟоу акамбашьқәа ԥыф-чыф рыхга, рымгәацәақәа бақьа-бақьаӡа ирҭәны ахәапаҳәа ижаҳәо иҭажьын уа. Аԥслышқәа рыҵаҟа ашәшьыраҿы иҵатәан ажәқәеи ацәқәеи, урҭгьы, угәы иаахәартә еиԥш, ахәапаҳәа ижаҳәо.
Ауаа, еиҳаракгьы ахәыҷқәеи арԥарцәеи, араҟа иаԥшьыргон аспорттә еицлабрақәа: џьоукы еицлабны иӡсауан, џьоукы аҵәыргыла иахыԥон, даҽа џьоукых ахаҳә дырԥон, егьырҭ иԥыршәон рымчқәа – еиқәԥон, убас иҵегьгьы. Ажәакала, ари ихәыҷыз Олимпын.
Ара аӡахьы аԥаразы аҳаракыра ҟәнызшьақәоз – уа уи адгьыл ҽыҭ аҟны хыхьынтә аӡы аҟнынӡа х-метрак иазынаԥшуа иҟан – аҷкәынцәа аӡмыжь иахагылаз ашәҵлақәа ирхәаны рымахәқәа рыҟнытә иԥон трамплин цынхәрас. Арҭ аԥшьгарақәа зегьы рҿы, ҳәарас иаҭахыузеи, иқәлацәа рыҩнуҵҟа ираԥигон Миша. Иара даара иқәҿиауан аӡахьы хыла аԥара. Дууаӡа дықәсны зны аҩада дхалон, ажәҵыс еиԥш, инапқәа еиҵыхны икны, ишьапқәа еидыԥсаланы, ириашаны дкаууа дышлеиуа, аӡы даназааигәахалак, инапқәа иаԥхьаҟа ииаигон, нас ишьапқәа аӡәы икыушәа ашьшьыҳәа хыла аӡы далалон, рацәак аӡы ҭымҟьаӡакәа, насгьы абжьы мыргаӡакәа. Ас араҟа аԥара зылшоз Миша заҵәык иакәын. Егьырҭ аҷкәынцәа ҵаҟа инаскьаганы аӡы ихәыҵаз ахаҳә иацәшәон, избан акәзар уи ахаҳә изахымсыр ҟалон.
Аџьынџьтәылатәи еибашьра Дуӡӡа ианалага, амобилизациа иаҵанакуаз ахацәа зегьы рыԥсадгьыл ахьчара ицеит. Дцеит Миша иаб Ивангьы. Иван асалам шәҟәқәа афронт аҟнытә иааишьҭуаз рыҟны иҩуан Миша аҵара иҵаларц, иан длыцхрааларц, избан акәзар иара аибашьрахь данырга ашьҭахь ахаҵамусгьы, аԥҳәысмусгьы иахаанхаз Миша иан Лиуба лакәын. Уи илцәыуадаҩын аколнхара аконтораҿы лусуреи аҩн уси реилагӡара. Лара усеилыргаҩыс аус луан аколнхараҿы.
Аӷа есааира дагәылалон ҳаԥсадгьыл, ақалақьқәеи ақыҭақәеи рхәашауа. Аибашьра аҩбатәи ашықәс аҵыхәтәахьы инеиуан. Мишагьы дыргеит арра. Иара даҵанакит атанк хәҭа. Фы-мз уи аганахь аҵара аниҵа ашьҭахь, Миша атанк ԥымкрада ирныҟәон. Декабр мза 1943 шықәсазы Миша дназлаз атанктә полк, аибашьрахь раԥхьа акәны идәықәҵаз, аӷа иҭыԥ дахцаны ҩажәа-ҩажәижәаба километр инаскьеит. Уажәы афронтқәа зегьы рҿы ҳар ажәылара иаҿын, аӷа ԥсеивгахак имҭакәа, рхы иақәиҭыртәуан ақалақьқәеи ақыҭақәеи. Иаҳаракгьы аӷа даапкит, аибашьра иара идгьыл ахь ииасуазшәа аниба. Афашистцәа хыцәнамырха иаҿын Германиа аҳәаақәа рырӷәӷәара. Аха Асоветтә Ры иҟәыбаса еилаҵаны ицон ԥхьаҟа.
Миша дызлаз атанктә полк иаиуит Польша аҳәаа азааигәара аӷа ирӷәӷәарҭақәа руакы агаразы априказ.
Раԥхьа игыланы инеиуан Миша ирныҟәоз атанк. Урҭ раԥхьа дәҳәыԥшраны ишьҭан, уи анаҩсан шәаԥыџьаԥла иҩычаз хәраны инашьҭын. Убри ахәы даара ирӷәӷәан бзарбзанлеи, миномиотлеи, пулемиотлеи. Зегь раԥхьа уи адәҳәыԥш инықәлеит Миша итанк. Нас егьырҭгьы ашьхыҵә еиԥш аҳәиҵәҳәа ишьҭаланы рҿынархеит. Миша атанк иамоу акылԥшырҭа дкылԥшны ибон, иара итанк аӷа имцатә кәаԥқәа акакала ихәаҽуа ахәы ишазааигәахоз. Иаалырҟьаны Миша инырит даара иӷәӷәаны акы шиҿакшаз, ишьҭахьҟа дынхышәҭит.
Миша ихы ахьидырыз агоспиталь аҿы ауп, хәба-фба сааҭ рышьҭахь. Ашьҭахь иҩызцәа рыла излеиликааз ала, аӷа имина ԥжәазаап иааигәаны. Уи иахылҵыз ацԥхьқәа руакы акылԥшырҭа икылҟьаноуп иара ишиқәшәаз, иармарахьтәи ицлымҳәа ҟәаҟәан, иарӷьарахьтәи ихаԥыцқәагьы фба ыҵхын.
Мышқәак рышьҭахь днагыла-аагыло дҟалеит Миша, аха иара макьана издыруамызт ихы-иҿы шыҟаз, изеиԥшраз: илақәа рыда егьирахь иахьабалак бинтла иԥахны иҿаҳәан. Дзыхәшәтәуаз аҳақьымцәа иарҳәомызт аиаша, схы-сҿы шԥаҟалари санбзиахалак ҳәа данразҵаалак. Аха Миша агәра изгомызт ихәра иԥшра даара ишыбжьнахуаз. Даҽа мызки бжаки рышьҭахь ихы-иҿы злаҿаҳәаз абинт амырхит. Шьҭа ихала ибартә иҟан аҵыхәтәаны ихы-иҿы зеиԥшраз. Игәы нкыдҳа ицеит, иара асаркьа данынԥшыла. Аԥыхьа иԥшӡаӡа иҟаз ацынхәрас иара ибеит аҿаасҭа: иарма ӡамҩа абжеиҳара амхын иқьышәқәагьы надкыланы, иӡамҩеи иқьышәқәеи еимахәаны иҭыжәжәа-ҭыҿҿа иҟан. Миша иаразнак ибла даахгылеит Клава дыԥшӡаӡа, дыссирха. Иара убраҵәҟьа иӡбеит аҩныҟа цашьа шимам. Иҽшԥалирбои иан! Ари аҩыза лара илзыхгома?! Дышԥацәырҵуа Клава лҿаԥхьа! Агәылацәа рҿаԥхьа! Иара дыздыруаз зегьы рҿаԥхьа. Есхымш рыбжьара асалам шәҟәқәа изылҩуан Клава. Лара илыҩуан дышԥшу, аибашьра еилганы даныгьежьлак, ачара шыруа, нас аицынхара ишалагаша атәы. Лара ҳәарас иаҭахыузеи, илыҩуамызт иаб аибашьраҿы дышҭахаз 1943 шықәсазы, Краснодар ааигәара дышжу. Ангьы илырӡомызт лыҷкәын иҿы иаб иҭахара. Лара илыҩуаз асалам шәҟәқәа рҿы лыҷкәын дилабжьон, ихы ихьчаларц, арахь иҟоу рзы дымхәыцларц.
Агоспиталь аҿы Миша иауеит Клава лҟынтә асалам шәҟәы. Лара уи ашәҟәаҿы идылныҳәалон Асовет Ар иамаз аиааирақәа, ақыҭаҿы иҟаз ажәабжь ҿыцқәа, аҵыхәтәан илыҩуан: «Абар аиааира ааигәахоит! Иаарласны угьежьы аҩныҟа!»
«Ааи!» – гәаныла иҳәеит иара. Иара агоспиталь аҿы ицшьҭаз иҩызцәа ирдыруан аҷкәын қәыԥш иҭагылазаашьа шуадаҩыз, излауазалагьы игәы дырӷәӷәон. Урҭ агәра идыргон аус злоу ауаҩы иԥшра шакәым, аус злоу ауаҩы иҟаиҵаз аусқәа шракәу. Уи Миша ихаҭагьы идыруан, аха иара игәнигоз абас сара исыхьраны изыҟаӡеи ҳәа акәын. Ганкахьала иан дрыцҳаишьон, Клава мыцхәы бзиа дибон, дрыцҳаишьон.
«Клава ԥшӡеи сара аҿаасҭеи ҳазлеидукылои! Мап! Уи ҟалашьа амам! Лара ԥыхьеиԥш, бзиа узбоит, суццоит ԥҳәысс лҳәаргьы, сара сыламыс изласнаруеи?!» – дхәыцуан иара.
Иара иӡбаны дыҟан, агоспиталь данҭыҵлак, дахьазымдыруа џьара дцарц. Уа илахь иану ибарц.
Зны, 1944 шықәса маи мза агәҭанеиԥш, агоспиталь аҿы аԥошьҭа ааит. Миша уиаамҭазы зегьы ззеиԥшу аӡә иеиԥш акәын дшыҟаз. Иара ипалата дыҩныҵны шамахамзар џьаргьы дцомызт, еиҳарак ицәарҭа дықәиан. Иваранҵәҟьа ӷәӷәала дыхәны дышьҭан агвардиа амаиор Новиков. Иара иауан агазеҭ «Краснаиа Звезда». Уи агазеҭ дахәаԥшуа дышнеиуаз, илаԥш иааҵашәеит сахьаркыратә жәабжьк. Алексеи Толстои иажәабжь «Аурыс ҟазшьа» Новиков уи иԥсы ааиҭамкӡакәа даԥхьеит – иагьибеит уи ажәабжь фырхаҵа хадас иамоу Егор Дриомови Миша Максиутеи рлахьынҵақәа даара ишеиԥшыз. Дриомовгьы дтанкистын, аибашьра дарҿаасҭеит дузымдырратәы. Амаиор Новиков ажәабжь даара дархәыцит. Ари ивараҿы ишьҭаз Миша иангәеиҭа ус иҳәеит.
– Аҩыза амаиор, шәзырхәыцуеи? Иануи уи шәзыԥхьаз агазеҭ?
– Абра ажәабжьк ануп! Убриоуп сзырхәыцуа, – иҳәеит Новиков, Миша иахь даахьаҳәны.
– Изакәытә жәабжьуи?
– Сахьаркыратә ҩымҭоуп, ҳашәҟәыҩҩ ду Алексеи Толстои иоуп изҩы.
– Алексеи Толстои шәҳәоу? Сара ус аӡәгьы дсыздырӡомеи? Сара издыруа Лев Толстои иоуп.
Миша асахьаркыратә литература бзиа ибон, ашкол аҿы уи амаҭәар азы еснагь «хәба» изықәгылан.
– Усҭ, уаԥхьа, – иҳәан, Новиков агазеҭ Миша иааииркит.
Миша даԥхьон ажәабжь, амаиор Новиков блаҵыхәала уи дизыԥшуан дзыԥхьоз шидикылоз ибарц. Миша ажәабжь даԥхьеит, аха ус дхәыцуа дықәиан, аҭуан ахь дыԥшуа, нас ашырҳәа ииарҭа дҩықәтәан даацәажәеит:
– Аҩыза амаиор, ааи, иашоуп, ари сара дсеиԥшуп, мап, ус акәым, сара иара сиеиԥшуп, аха зынӡа акәӡам. Ҳазлеиԥшым, жәымбои, иҟалап, Егор Дриомов ҳәа аӡәгьы дыҟамзар, ари сахьаркыратә ҩымҭоуп, иҟалап, Катиа ҳәа ара зыӡбахә ҳәоугьы дыҟамзар. Арҭ автор ихы иҭҳәааны ианиҵаз роуп... Аха сара?! Абар сара, лабҿаба сахьыҟоу?! Исыхьызгьы лабҿабоуп! Ара зегьы лабҿабоуп! Аҩыза амаиор, саҭамыз! – Миша арҭ ииҳәаз зегьы инеиқәырццакны, ибжьы рӷьеҩны амаиоргьы иара ажәабжь зҩыз авторгьы дрызгәаазшәа ауп ишиҳәа.
– Уи иашоуп, Миша, – иҳәеит амаиор, – ибжьы рҭынчны. – Иҟалап, Егори Катиеи ҳәаҵәҟьа иҟамзаргьы. Аха изакәи асахьаркыратә литература? Алитература аԥсҭазаара сахьаркны иаҳзырбо ами? Даҽакала иҵабыргыу аԥсҭазаара алитература иаҳнарбоит асахьақәеи, ахаҿқәеи рыла... Уара иудыруоу, Миша, Егори уареи шәеиԥш иҟоу шаҟаҩ ыҟоу?!
– Иашоуп, уи сақәшаҳаҭуп, аҩыза амаиор, ибжьы хәыҷык иаахҽит Миша, – аха сара шьҭа Клава сышԥалыдгыло: лара дыԥшӡоуп, сара с-Кваземодоп! Кваземода ибарги, сара иаҳагьы сеицәоуп! – ибжьы ҩышьҭихит Миша.
– Улыдгылоит абас... Дриомов еиԥш, – иҳәеит ибжьы рҭынчны Новиков.
– Мап! Мап! Уи ҟалашьа амам! – иааҭирҟьеит Миша. Дҩаҵҟьаны, деибакны, – уи сара сыламыс иаҵанакуам! Шьҭа сара исызҳәом уи бзиа сылбааит ҳәа! Мап! Мап! – даапкӡеит Миша.
– Миша, суҳәоит, уҽырҭынч, – уара акымзарак уҳәаӡом. Умбои, Дриомов акриҳәазар. Катиа лара лхала днеит Егор дахьыҟаз, – ҭынч-ҭынч дцәажәон амаиор. Сара уара абас ҟаҵа ҳәа исызудҵом, аха ҩызак иеиԥш, еиҳабык иеиԥш
иуасҳәоит: агоспиталь ашьҭахь инықәыршәны уца аҩныҟа, уан лахь. Иухоумыршҭын уи лхала дшыҟоу. Уца лара лахь. Нас аԥсҭазаара ахала иунарбап ишыҟаҵатәу, – даалгеит Новиков иажәа.
Миша хәыҷык дааҭынчхеит, нас днеин ииарҭа днықәиан, иҩнапык ихы инаҵаҵаны гәаныла уажәы ицәыхароу иқыҭа гәакьа Арсаулҟа дниасит. Иара игәалашәеит Клавеи иареи аҵыхәтәантәи реиниара. Нанҳәа мза анҵәамҭахь инеиуан. Миша аповестка инапаҿы иҭан, уаҵәы аашар, арра ддәықәло. Амшқәа бзиан, ишоуран. Мишеи Клавеи еицәажәаны иҟан амра аҭашәамҭаз аӡмыжь ахықәан еиқәшәарц. Уи аҽны Миша Гәдоуҭаҟа дыҟан, арра дандәықәырҵо аҿҳәара аилкааразы.
Клава амра акыр шыҟаз аӡмыжь аҿы днеин мардуанҵас иҟаз ахаҳә дуқәа рҵыхәтәантәи днықәтәеит, лшьапқәа аӡы иӡаакыланы. Ус амра Ҭасраҟәа ахәы илавашәкәа ицеит, аха Миша дыҟам. Клава лгәы хыҭ-хыҭуа дыԥшын Миша дызлаараны дызлаҟаз амҩахь. Аилашәшәара аҽазнакит. Миша дыҟам. Амра анҭашәа нахыс лаԥхьа еишьылӡа ишьҭан аӡмыжь ҵаула. Иаҳа илашьца-цыԥхьаӡа иаргьы аԥшшәы аԥсахуан, еиқәаҵәахон. Клава шьҭа сцап ҳәа лҽыназылкуан еиԥш, лышьҭахьҟа илаҳаит шьҭыбжьқәак. Ашырҳәа дҩаҵҟьан, лышьҭахьҟа днахьаԥшит, аха аӡәгьы дыҟамызт. Даҽа лацәҟәысрак ашьҭахь Клава илаҳаит лышьҭахьҟа аӡы абжьы иласу акы алаҳазшәа. Днаԥшит уахь, аха аӡәгьы дыҟамызт. Амала лара илбеит, ацәқәырԥа хәыҷқәа еишьҭагыланы аӡеиқәара ихыланы игьежь-гьежьӡа есааира иҭбаахо егьырҭ аԥаҩқәа рышҟа ишцоз. «Ԥсыӡ дук троԥуазар акәхап, – ҟалҵеит Клава. Мардуанҵас иҩагаз ахаҳәқәа днарықәԥала-аарықәԥало, дхьаԥш-кәаԥшуа амҩахәасҭа даныланы лҿыналхеит. Абжаҟара ааиҩылшахьан, лылаԥш иныҵашәеит лнаҩсан иӷраҷкәынӡа икаршәыз Миша икьаҿи иеиқәа еиқәаҵәеи. «Ааит аҩсҭаа, џьара иҽиҵәахит», – аалыӡбан, дкәанызануа даанхеит амҩахәасҭа агәҭаны. Лара дыԥшуан анахь, арахь, лыкәшамыкәша иҟаз аҵлақәеи ачықьқәеи дырзыԥшуа, аха зехьынџьара аӡәгьы дыҟамызт. Ус ԥыҭраамҭак дгылан, нас аӡы ахықәан днеит, аӡмыжь дҭаԥшырц. Шьаҿақәак ҟалҵаанӡа дылбеит Миша. Иара дԥышәырччо аӡы аӡааҵра даҿын.
– Ах, сышԥоуршәа! – лҳәеит лара дгәырӷьаҵәа.
– Ыы, бзыцәшәеи? – лара лахь дааскьо дҵааит Миша. – Сымшәакәа! Сыԥшуп, сыԥшуп, уара уҟам. Анааилахәла, сшәан аҩныҟа сҿынасхон еиԥш шьҭыбжьқәак саҳаит, уахь санынаԥш, сышьҭахьҟа аӡы акы ҭаҳазшәа саҳаит.
Миша дааччеит.
– Уи сара «ажәҵыс» ҟасҵон. Ибҭахызар даҽазны сыԥап. Клава даара илгәаԥхон ус Миша даныԥоз.
– Ааи, исҭахыуп. Уԥа, суҳәоит.
Миша амҩахәасҭа даныланы днаскьан даагылт. Нас ирԥҳақәа рызна аҳауа ныҟаиҵан, ишимчыз дыҩны иҿынеихеит. Адгьыл ҽыҭ ахықә аҿы даннеи, ишьапқәа лықәирсын дкаууа зны аҩада дхалеит, нас инапқәа наҟ-ааҟ еиҵыхны хлынҵы аӡы еиқәара дазцеит. Клава бзиа илбоз арԥыс лгәазҳаны, акалашәа дизгәдууан.
Ашьҭахь дара акраамҭа ара итәаны еицәажәон, еибырҳәон рыгәҭыхақәа...
Арҭ зегьы уажәы игәалашәон Миша, игәалашәон иахьеиԥш иани Клавеи данынаскьаргоз амш. Игәалашәон иан лылаӷырӡқәа лыхәлаҵәо иалҳәоз ажәақәа: «Нан, Миша, ухы гәаҭала, ухы хьчала!» Клавагьы лылабжышқәа хаҟәҟәала илҳәаз: «Сара сузыԥшызаауеит, Миша!»
Миша аҭӡамц ахь днаҳәын, илаӷырӡқәа ирыцқьон.
Амаиор Новиков, акыр збахьаз асолдаҭ, изымчҳазт, ганха днаҳәын илақәа инапы рҭишьуан...
Убри аҽны Миша иӡбеит данбзиахалак аҩныҟа дышцо, аха бзанҵыкгьы Клава лышҟа дышцәырымҵуа атәы.
Миша агоспиталь дҭыҵит мызки бжаки рышьҭахь. Агоспиталь аҿы иара иарҳәеит апластикатә операциа ҟаҵазар шалшо, уиалагьы иҿаԥшра аиӷьтәра шауа. Убри қәкыс иманы дцеит иара Москваҟа, аха уа дахьнеиз уажәы уи аҟаҵара шамуз иарҳәеит, избан акәзар ихәрақәа макьана имӷьацызт апластикатә операциа уаҩы иҟаиҵартә еиԥш. Уа дызбаз аҟазацәа-аҳақыьмцәа изларҳәаз ала, уи иаҭахын аамҭа шықәсы бжак еиҵамкәа. Иҟаиҵахуазеи? Ус дшыҟаз аҩныҟа даар акәхеит. Уиаамҭазы иара идыруан иаб Краснодар азы аидысларақәа раан дышҭахаз. Аибашьрагьы аҵыхәтәахьы иааиуан. Асоветтә Ры ԥхьаҟа ицон афашисттә
Германиа адгьыл иқәланы. Ииуль анҵәамҭазы Миша дааит аҩны. Иан илдыруан лыҷкәын дшаауаз. Хәыҷык лдыруан иара убас Миша ихы-иҿы шыбжьысыз. Уи атәы иара иҩхьан абас: «Сан, сара зынӡа сыбзиахеит. Амала, схы-сҿы хәыҷык амина аҟәырҷаха ибжьнахит. Аха бымшәан, сан, иаарласны ҳаибабоит».
Уи асалам шәҟәаҿы, насгьы уи аԥхьаҟа агоспиталь аҟнытә ииҩқәоз асалам шәҟәқәа рҿы Клава лыӡбахә зынӡагьы игәалаиршәомызт. Миша ас ихьаанӡа ииҩқәоз асалам шәҟәқәа рҟны Клава дылмазҵаакәа иуӡомызт. Абри аҭагылазаашьа ан лгәы арҭынчуамызт. Лыҷкәын ишҟа илшьҭуаз асалам шәҟәқәа рҿы илыҩуан, Клава иаҳагьы ишлызҳаз, иаҳагьы дшыбзиахаз, дшыԥшӡахаз. Иара убас лыҷкәын изыналыцҳауан Клава лассы-лассы дааины аҩн усқәа рҿы дышлыцхраауа. Уажәы Миша иан Клава лыӡбахә амҳәара ахьлырхарыз лыздыруамызт.
Иҟалап Миша даҽа ԥҳәызбак бзиа диамхабазар, иҟалап ԥҳәыс дааигахьазаргьы, иҟалап, ус аказы, Клава игәы лыхшәазаргьы, – дхәыцуан ан. – Зегьы еилкаахоит, иара аҩны данааилак, – налыӡбын, лыҷкәын иаара дазыԥшын.
Миша дааит ҵхыбжьон. Ҳәарас иаҭахыузеи, ус дзаа уаҩы димбарц азоуп. Ашә днадгылан дааӡырҩит. Аҩнаҿы ҭынчран. Иан луада ашә днасит. Иан дцәырҳаны дааԥшит.
– Уарбан уа? – дҵааит лара дҩықәтәан.
– Сан, ашә арты, сара соуп, – иҳәеит Миша, ихәра иахҟьаны иҩашьаз ибжьы аԥыхьатәи ибжьы еиԥштәуа.
Ан дшаҟь-шаҟьан, лҽеиламҳәакәа алашарагьы амыркыкәа, ашә аалыртит. Ани аԥеи еилаԥсны иаагәыдибакылеит, еибарӷәӷәа, еибагәӡуа. Ан лылабжышқәа, арҩаш еиԥш, иҭыҩрны илеиуаз ирылҩны илҳәон: «Миша! Сыҷкәын! Ухынҳәит! Уааит!» Иара аҭак ҳәа акгьы изыҟаҵомызт, иан лылаӷырӡқәеи иара илаӷырӡқәеи мчыла илбаадо, сыҽсырӷәӷәоит ҳәа даҿын. Ан напыла ихы-иҿы дыццакны иааимылдеит, иагьылбеит аҵәахаҳа иаҩызаз иарма ӡамҩа иҭабганы, еимахәаны ишыҟаз, иԥынҵа ԥшӡагьы ахәҭак шамамыз. Лара иаалырҟьаны аҵәыуара дааҟәыҵын, илгәыдыҳәҳәаланы илкыз лыҷкәын наҟ днаигәҭасын, асԥычка ааихьшьны алампа аалыркит. Миша дгыланы дыԥшын. Иара идыруан, иан лзы реиҳа ихьанҭоу абри шакәхоз. Алампа ауада
ааҩнарлашеит, ангьы арҵәаа ааҭлыргеит: – О, анцәа! Изеиԥшрахазеи ухы-уҿы! Миша, ари уара уакәу, уара! – дӷызы-ӷызуа дырҩегьых лҽынигәыдлыжьлан, деиҵас-еиаҵсуа ихәда даахахеит ан рыцҳа. Миша, игәы ҟычуа, иан диршәыкьырц даҿын: – Сан, иаҭахым, бымҵәыуан, иҟамлози зынӡа сзымааӡаргьы... Бымбои, баԥхьа сахьгылоу... иашоуп, аԥыхьеиԥш сыԥшӡам, аха иҟаҳҵари... Сан, бара ибымдыруеи, шаҟаҩ ҭахахьоу ари аибашьраҿы, уажәгьы аҭахара ишаҿу! Урҭ рхыԥхьаӡара миллионлоуп ишыҟоу!
Арҭ ажәақәа анлаҳа, ан еиҳагьы аҵәыуара далагеит: лара игәалҭеит лыҷкәын ибжьгьы бжьысны ишыҟаз, иара уажәы иҿы еимахәа-еимахәаны иҟази, измҩаратәык ицлымҳәеи, ихаԥыцқәа ахьамамызи ирыхҟьаны уажәтәи ибжьы ԥыхьатәи ибжьы зынӡа еиԥшӡамшәа акәын ишылбоз. Миша, иан дигәыдкыланы, диргәыбзыӷуан, лхы ишьышьуан. Ус игылан акраамҭа. Нас лыҷкәын дааидҵын, днеин акаруаҭ днықәтәан уаҟагьы акраамҭа дҵәыуан дқьызқьызуа.
Ауаҩы зегьы ихашҭуеит, зегьы дрышьцылоит. Ангьы хәыҷы-хәыҷла дашьцылон лыҷкәын заҵә, лыҷкәын ԥшӡахә иԥшра зеиԥшрахаз.
Зны, мчыбжьык аҟара анҵы, ан ус лҳәеит, крыфара ианылатәа:
– Миша, шьҭа еилыскаауеит, аҵыхәтәантәи усалам шәҟәқәа рҿы Клава лыӡбахә зумҳәоз.
– Сн, сбыҳәоит, макьана акымзарак лабымҳәан сара сҵыхәала. Сыӡбахә бымҳәан, лара лхала зегьы лдыраанӡа. – С-Миша! Исызгәакьоу! Иласҳәари уи сара! Дышԥаузыԥшыз! Бзиа ушԥалбо! – ан дырҩегьых зегьы ҿыцҳаҳараӡа лыҷкәын данылба уажәакәушәа, дгәынқьны аҵәыуара дналагахт.
Ус иҳәазаны ицон аамҭа. Миша аиҳарак аҩны дтәан.
Хәылԥазыла акәын адәахьы данцәырҵуаз. Иара дшааз здыруаз изааигәаӡаз игәылацәа ракәын. Миша урҭ дрыҳәон, иара дшааз, дшырбаз уаҩы иарымҳәарц азы. Ианеиҿаԥшлак ргәы неицак ицон. Аха маӡалашәа цқьа ианиҿаԥшлак, игәарымҭарц залшомызт Миша иблақәа дара ракәны ишаанхаз. Иашоуп, дара аԥыхьеиԥш еснагь ичча-ччомызт, илашомызт, аха дара уажәгьы иԥшӡан, иссирын. Миша
дшәон, иара иаара Клава лҟынӡа инеир ҳәа. Ега ирӡаргьы, ега ирҵәахыргьы Клава илмаҳакәа изыҟамлеит. Ишаалаҳазҵәҟьа, Клава дыҩны дааит Мишараа рыҩны. Агәарԥ аҿы акы даҿын Миша иан Лиуба. Клава, уи лахь лыҭо уажәраанӡа иахьлалымҳәаз азы, дҵааит уажәы дабаҟоу ҳәа. Ан рыцҳа, лгәы ҟычуа, уи илалҳәеит Миша аҩны дшыҟоу ауаа рахьгьы дышцәырымҵуа.
Клава уаҳа акгьы дазымҵааӡакәа, ашә ааимԥааны Миша дахьыҩназ ауада длыҩналеит. Иара дҩагылан лышҟа иҿааихеит. Данынаиҿаԥш, арҵәааҳәа дыҳәҳәаны, лхы еимлагәа иаанкыланы дыҩны даадәылҟьеит, дӷызы-ӷызуа дҵәыуо. Ус џьаргьы даанымгылаӡакәа аҩны днеин, лкаруаҭ лыҽлықәыжьны деиҵас-еиҵасуа дҵәыуан.
Ҩаха-ҩымш луада дыҩнымҵӡеит Клава. Илыгхеит, лылацәақәа чны лыԥшшәы лхыгга дҟалеит. Лани лаби дҳажьжьоит ҳәа ианалагалак, лара иаҳагьы дӷьызкны аҵәыуара далагон.
Ицон аамҭа, аха Клава лшьара дзықәломызт, бзиа илбоз аҷкәын ихьыз лзыхгомызт. Иара данаалгәалашәалак, инеимаҭәаны аҵәыуара далагон. Лара лассы-лассы, Миша арра даныҟаз еиԥш, даалон раԥхьа иара ажәа ахьилҭаз аӡмыжь ахықәан, Мишеи лареи ахьеицықәтәалоз аҵыхәтәантәи ахаҳә днықәтәалон, длаӷырӡышаха. Лызхара дҵәыуаны дҩагылон, нас лхы лықәжь, аҩныҟа лҿыналхон.
Ус ицон амчыбжьқәа, амызқәа. Ицеит шықәсык. Асовет жәлары аиааира ду ргеит. Афашисттә Германиа ҭеислымхеит. Асовет тәыла ауаа Рыԥсадгьыл аибашьра иазаанагаз ахәрақәа рыхәшәтәра напы адыркит.
Миша дцеит Москваҟа. Уи изыҟарҵеит апластикатә операциа, аха инылаз аҿаасҭара рацәак ирзымҵәахит.
Миша ихьыз хызҽуаз аҵара, адыррашҟа имаз агәаҳәара ӷәӷәа акәын. Иара бзиа иибоз, игәы зызцоз зҵара дызлагахьаз изанааҭ дахьыҟазаалак ихашҭуамызт, ицрыӡаауамызт. Уи аиҭаҭалара игәы иҭан уажәы иара.
Абар иааит аҵара шықәс ҿыц, аибашьра ашьҭахь раԥхьатәи ашықәс ҿыц. Миша дрыдыркылеит аҩбатәи акурс аҿы. Клавагьы дцеит Шәачаҟа. Уа дҭалеит аҳақьымтә еҳәшьцәа ртехникум.
Миша афельдшер ҵара даналга, аусура далагеит Гәдоуҭа ақалақь аҿы асанитартә-епидемиатә станциа еиҳабыс. Клавагьы далганы дааит лқыҭахь. Уи аус луан Арсаултәи аҳақьымтә пункт аҿы ҳақьымтә еҳәшьас. Клавеи Мишеи лассы-лассы изеиқәшәомызт, иара даргьы ирҭахымызт.
Зны хәылԥазык Миша ихала аҩны дантәаз, ашә аӡә дасит. Миша днеин ашә ааиртит. Ашә дылагылан Клава. Илшәыз лыҵкы шкәакәа акәакәассақәа злаԥсаз цәгьашәа илнаалон, ссиршәа дарԥшӡон. Миша илаԥш лыдхаланы длыхәаԥушан, ииҳәара изымдыруа.
Клава шьаҿа ӷәӷәала ашәхымс даахыҵит.
– Миша, сара сааит, – лҳәеит лара, лыбжьы хәыҷык ихыџхыџуа, – сааит наӡаӡа, сара иахьарнахыс уара суԥҳәысуп, сара бзиа узбоит!
Миша дааихалашеит, илақәа аччара аархылеит. Ҿымҭ даалыхеит иара ишҟа, ирӷәӷәангьы иаагәыдибакылеит.
Шәачантә аҩныҟа саауан дәыӷбала. Иара ццакуамызт амалахазгьы: икәаҳа-чаҳауа, иҭагәҭасуа, ана инкыдхало, ара иаакыдхало. Аԥыхьа ҩ-сааҭк иагханы ианаа, уаҳа уи сшақәымтәауа ҳәа ҭоуба зухьан, аха иахьа сыԥхамшьаӡакәа сеиҭақәтәахит.
Сара сызҭаз авагон аҿы ауаа рацәамызт. Урҭ ԥсаҟьаны ҩыџьа-ҩыџьала, хҩы-хҩыла иҭатәан.
Гагра ҳҩеиаанӡа сааҭк иазынаԥшуа иагхахьан ҳдәыӷба.
Саԥхьаҵәҟьа дтәан, зықәрахь иааихьаз, ҳара ҳахь ԥсшьара иаауаз урыс ԥҳәыск.
Гагра ҳанаангыла, уи аԥҳәыс лхы аасықәылкын, дсазҵааит:
– Исашәҳәондаз абри Аҟәанӡа ианнеиуа...
– Уи аҳәара даара иуадаҩуп, ас ицозар, ахәлараз Аҟәа шәҟалар ҟалап, – саахәмаршәа аҭак ҟасҵеит сара.
– Ах, ииашаны ишәҳәома? – даасҿаԥшыхт лара, исҳәаз агәра лгошәа, илымгошәа.
– Шәымбои, ҳара ҳҟны ҩ-еихамҩак ыҟам, шьхароуп азыҳәан, ус аҟаҵара даара ицәгьазаап.
Ааи, ааи, ҳәа аанарго лхы аалҟьеит. Иубаратәы иҟан, лара даара дшааԥсаз. Уажәы-уажәы дахьтәаз дыҳәцымцуан.
– Шәара харантә шәаауазар акәхап? – сҵааит сара.
– Схараӡам, амала сагьааигәаҵәҟьам. Уралтәуп, амҩа сықәижьҭеи абар хәаха-хәымш ҵразы маҷк ауп иагыу, – хәыҷык дааҿарҳасын, дагьаашьарххеит.
– Шәагьыцәгьаҵәҟьам, хәаха-хәымш рыла араанӡа шәаазар. Шәымбои, Шәачеи Гагреи рыбжьара шаҟа аамҭа амҩа ҳақәу.
– Шәара аиумор злоу аӡә шәакәымкәа шәыҟам, – лҳәеит лара дааԥышәырччашәа.
– Ҳара, аԥсуаа ԥсабарала аиумор злоу милаҭуп, – сыццакны аҭак налысҭеит.
– Ииашаны! Лыџьымшьқәа дҩарыхашәа цқьа блала сааимылдеит лара.
Нас дҩагылан Гагра аԥшӡарақәа лылаԥш рыдхаланы дыԥшуан адәахьы.
Ҳдәыӷба гылан иззаӡа, ишанхазшәа.
Сара сышьҭахьҵәҟьа итәан Адлер иҭалаз ҩыџьа зықәрахь инеихьаз ахацәеи даҽа ҩыџьа аҷкәынцәеи. Урҭ рыԥшьҩыкгьы аԥсуаан. Ирҳәоз уарла-шәарла исаҳауан. Насҭхашәа хазы дтәан ԥҳәыс шәпажәпак, аха еинаалаз. Уигьы даԥсыуан. Ларгьы ицәажәоз дырзыӡырҩуан, арахь лҽаарнаашәа. Урҭ ицәажәоз злацәажәоз амандарина аӡбахә акәын.
– Уара, иахьа ирылалеи абарҭ амилициаа, – даацәажәеит нахьхьи акәакь аҿы итәаз абыргцәа руаӡәы, – аԥхьатәи авагон инҭалан, ишыҟарҵац еиԥш, хәбаҟа минуҭ рышьҭахь иҭыбӷьыжәааны ицеит. Сааҭк аиҳа иааныркылоз адәыӷбагьы иаразнак иоурыжьт, уимоу, амилициацәа реиҳабы инапқәагьы ишьапқәагьы иҟьон амашинист ирласны ддәықәларц азы.
– Ааи, уара, саргьы убри омашәа избеит, аха измааноу сыздыруам, – иҳәеит раԥхьа иаацәажәаз иҿаԥхьа егьи акәакь аҿы итәаз ауаҩ бырг.
– Урҭ ҳмандаринақәа ҟәазхеит, алухыи, – ажәа даҽаџьара иниаигеит раԥхьа ицәажәоз, – акранутәу, умԥахь уаҩ дықәлаӡом, ианымазеихалак, о, усҟан ирацәаҩхоит. Изхысҳәаауа, уажәы ааигәашәа агәар иааҭалеит еиԥхаҟәҟәа...
– Изусҭцәада? – дҵааит аҷкәынцәа руаӡәы.
– Изусҭқәада? Уажәы исымҳәашеи, ҳколнхара агроном хада, апартком амаӡаныҟәгаҩ, абригадир, аписар, исзымдыруа аҽаӡәгьы дрыцын, ашьҭахь излеилыскааз ала, уи ашьҭаҵарҭаҿы аус иуазаап.
– Бзиала шәаабеит, арахь шәааи, сҳәан, аҩныҟа инасыԥхьеит, аха дара даара ҳаццакуеит рҳәан, ирымуит.
– Амандарина умоу? – иҵааит дара.
– Изуеи амандарина сымамкәа, снымхои, – сҳәеит сара аҭакс.
– Ирҿоу ибзианы?
– Хар рымам, ицәгьам аҽаҩрагьы.
– Иаабар ҟаларыма? – агроном абаҳчахь иҿынеихеит. – Смандаринақәа чмазаҩӡам, бара рҭахӡам, – саахысамырҟәлит сара. Иззаазгьы атыҟҳәа издырит.
– Умбои, Бадра ухаҵкы, абас ҳрылоуп, анхацәа шаҟа мандарина аҽаҩра рымоу ашәҟәы ианаҳҵоит.
– Азамана, – сҳәан, снарԥызеит.
Аписар дгәырӷьаҵәа ишәыра аахиртын абаҳча ҳанҭалеит.
– Оо, амандарина бзиа ааӡаны иумазаап, Бадра! – сҟәаҟәа днас-насшәа иуит агроном.
– Аа, шәымбои, ауац мацароуп ирыҵаԥсоу, аминералтә рҵәыгақәа, анҭ ҳадгьылқәа злаԥхасҭашәтәыз, сара сбаҳча ааигәарагьы иаазгом.
Иеицыз неиҿаԥшы-ааиҿаԥшит.
– Ҟоҳ, Бадрахеит, ус умҳәан, адгьыл арҵәыга аумҭар, акрунаҭома?
– Абар, хара ҳазцои, шәыла абзиара абааит, ҳколнхараҿы абас мандаринак сшәырбозар, сара уаҳа сҳәом. Адгьыл нап адкыланы аус адуулар, иаргьы аҭак бзианы иҟанаҵоит. Ус акәымкәа, ишабалак уазнеир, унапеинҟьашьа сыкәашашьоуп аҳәоит.
– Уара, ари Бадра анхашьа ҳирҵоит, убоу, – аҵәы налаҵаны ҿааиҭит уажәраанӡа ҿызымҭуаз апартком амаӡаныҟәгаҩ.
– Сара шәара, ҳқыҭа дуӡӡа жәларык ирхагылоу, анхашьа шәсырҵо, анцәа иумҳәан, – сҳәеит сара, аха амаӡаныҟәгаҩ ииҳәаз хьшәашәаӡа сгәы иааҵахеит.
Уи ҳҳәонаҵы, сбаҳча ҳакәшан иаабеит.
– Ара амандарина иҿоу хә-тоннак иреиҵам. Х-тоннак ҳара иааҳауҭар адкыларатә ахәала, егьи иаанхо иахьуҭахыу ига, – рҳәеит.
– Ибзиоуп, – сҳәеит сара, – х-тоннак амандарина шәысҭоит, аха шаҟа-шаҟаҳәа ишәыдышәкылои?
– Ахә усгьы идыруп, ибжьаратәны ԥшь-абазк рҟны иузтәар ҟалап, – иҳәеит адкылаҩ.
– Бжьаратәла ԥшьабазк уҳәазар, шәара шәтәала уи иаанаго, мааҭбжак аҿы иаашәцоит: акапанраҿы сышәжьоит, аскидка ҳәа ԥыҭк ахышәымхыр жәушам, нас убарҭқәа зегьы рышьҭахь сара исҳәаз аҿы иааиуеит. Сара смандаринақәа амала ҳәа аҳәынҭқарра исзаҭом. Ишәҭахызар, иааизакны мааҭки абазки, мааҭки абазки ҳәа ишәысҭоит.
– Ус адкылара азин ҳамаӡам, – рҳәеит дара.
– Шәгәы иалшәмырсын, сара аҳәынҭқарра пату ақәсҵоит, аха сара сџьала аӡәы иԥаҵа далаччо дцар сҭахым. – Ажәакала, аҳәынҭқарра иауҭом амандарина! – илақәа цәҟәншьеит апартком амаӡаныҟәгаҩ.
– Иумуазар, акҭ ҩны уус раикомаа ираҳҭоит, – иҳәеит агрономгьы. – Ишԥаа?! – Ааи-ааи.
– Иҟоу жәдыруоу, бабараа? – сҳәан, иаасырҳәит апластинка.
– Ыы? – рҳәеит дара.
– Иҟоу шәымбои, бабараа, сара мандарина цыракгьы шәысҭом, шәцаны иахьышәҭаху шәысзашш, – сҳәеит сара иаарымчны.
– Ҟоҳ, ус ҟалом, умбои, уҩызцәа рнапы аҵарҩит иақәшаҳаҭхан, уара уҽызурххои, – рҳәеит, акыргьы иаарцәымыӷхеит.
– Уа знапы аҵазҩызи иаҵазымҩызи сара исыздыруам, амала сара сҟынтә акгьы шәақәымгәыӷын, – инаҿасыршәит. – Избан? Аҳәынҭқарра аиҳабыра рықәҵарақәа урывалар уҭахыума? – иблақәа ҭицеит апартком амаӡаныҟәгаҩ. Уик даасзымчҳаӡеит, уи апартком амаӡаныҟәгаҩ, егьырҭ зегьы, иаҳҳәап, цәгьам-бзиам акака ирҿуп, аха убрик иҟаиҵо ҳәа акгьы сыздыруам.
– Избан шәасҳәап, – сҳәеит сара, излауала ирҭынчны. – Арҭ амандаринақәа рхала ас иҟала џьышәшьома? Абра сара аус анрыдызулоз, шәара шәабаҟаз? Уи акәым, амандаринақәа рыхәшәтәразы ахәшә ҳәа саннеи, ишԥасашәҳәаз! Уи ҳара ҳус алаӡам, шәымҳәеи!
– Иҟаҳҵари, аплан ҳақәуп, – иҳәеит ани ашьҭаҵарҭаҿы аус иуеит ззырҳәаз.
– Аплан уқәзар, баба, абан аколнхараа рмандаринақәа ахьыҟоу, – снапы насырххеит, – иԥхасҭамтәыкәа иҭагаланы ишахәҭоу еиԥш рҭыԥ иқәышәҵа, нас ишәзымхар, сара сҿы шәааи, – сҳәеит сара акыр сааибакны.
– Исзеилкаауам, ара ҳаззааз арбану, аколнхара аизара амҩаԥгароума? – аҵәы алеиҵахт ани амаӡаныҟәгаҩшәа иҟоу.
Наск сычҳара хыжжӡеит.
Аус аныҟоу, зегьы шәхәыҵоуп, ианымазеихалак ауп, шәкарандашьқәа кны шәанааиуа. Абыржәыҵәҟьа сыла шәшабо сгәара шәҭыҵны шәца! – сҳәан, акәукәу ҳәа срыҵаҳәҳәеит. – Амандарина ҳәа арахь аӡәы уаҳа умааин!
Уи акәхеит, рҵыхәақәа рышькларҽыла иӡыӷә-ӡыӷәуа инҭыҵны ицеит.
– Ҟоҳ! Усҵәҟьа ԥхашьарамзи, угәара урыҵаҳәҳәаны ишԥаҭуцоз, ҳаԥсуара ус иаҵанакуама? – иҳәеит егьи абырг. – Иԥхашьароуп, уҳәоу? Мамоу, уи ԥхашьараӡам. Иԥхашьараҵәҟьоу уашьҭазар, абри дара иҟарҵои изҿқәоуи роуп. Агрономцәа! Абри абас иҟаҵатәуп, егьи абас еиҳа еиӷьуп ҳәа дувагылазаап, анҵәа! Анхара ианаамҭоу арахь аӡә дубаӡом, ҭагалан, ианымазеихалак ауп рқьаадқәеи ркарандашьқәеи, дара ишрасҳәаз еиԥш, икны ианцәырҵуа! Иԥхашьароуп, уҳәоит, уара! Ҳарҭ ари ԥхашьароуп, ани ԥхашьароуп ҳҳәо, шәымбои, ҳахькылсыз. Иреиӷьу ҳадгьыл чашәқәа атракторқәеи аминералтә рҵәыгақәеи иԥхасҭартәит, ҳабнақәа ракәзар, ихыршьаан, аԥша авиҳәа иҳасуеит, аҳауа ԥхасҭартәит уаҳа нагарҭа амамкәа! Ауаа анхара ргәахдыршәеит! Дысурбозар, иахьа зца еиҵапапа изызгылоу нхаҩык. Ҳчахқәа ҳҩыҵракны амҩақәа ҳрықәуп! Уахәаԥши, ҳамш иҟанаҵо: избахьадаз мызкы инеиԥшьны ақәа ааҟәымҵӡакәа илеиуа? Нас уара ԥхашьароуп, уҳәоит.
– Уи иуҳәақәо зегьы иашоуп, аха... ҟоҳ, ашхырцәаӷьқәа рҭыԥ аҿы ҳааины ҳаҟазаап, ҳшеицәажәоз ҳанаангылагьы сымбаӡеит, – ажәа даҽакахьы иааиеигеит егьи абырг.
– Ашхырцәаӷьқәа ракәым, аха аҵарбелқәа рҭыԥоуп! – деилашуан Бадра. – Ламыс ҳәа урҭ акы рымам, Кәасҭа. Дхаҵоуп ыҟам, дыԥҳәысуп ыҟам – зегьы рзеиԥшуп! Излаԥхамшьо сыздыруам, ауаа рчамаданқәеи рарҭмаҟқәеи инапыршьшьуа ирҭоуп, уажәы акоантрабат мҩанырго џьушьап. Амандарина ҭоушәа ирбар, иаашьҭыхны иргоит...
– Аламыс урҭ ирызҭада, Бадрахеит, жәаха ҽнак ашьжьымҭан алада ҳанцоз, – Бадра иажәа днаԥыҩлеит Кәасҭа, – ҭакәажәык рҭмаҟк азна амандарина шлымаз аагәеиҭеит руаӡәы. Аҭакәажә рыцҳа ларҭмаҟ дшахьынҳалаз, лнапқәа ырҵәины иаалымхны игеит. Анцәа иахь исҭоубоуп, убри аамҭазы иҭҟьо сымазар, аҟәҟәаҳәа илеигәыдҵаны уааҵәҟьа дшысшьуаз!..
– Ани ацәыггар, ашәпа-жәпа дуу?
– Ааи, иауми, иакәымкәа шааит!
– Уи аҳәа даҩызоуп, иаашьҭихыз душьуазаргьы иуиҭараны дыҟам. Ус уажәы ааигәашәа зны ԥҳәыск амандарина шымҩаԥылгоз рбеит. Ирымуашәа анылба, ларҭмаҟ ахы лалырхан иҭаз зегьы авагон аҿы илкалԥсеит. Шәысҭ, шәыԥсы иамаз ҳәагьы наралҳәеит.
– Ирықәнагаҵәҟьоз рзылуит, лқәақәра згааит уи аԥҳәыс, иҳәеит Кәасҭа. Уигьы ихьыӡ здыруан шьҭа.
– Лара арахь баала рҳәан дрыманы ицеит, илзырузгьы сыздыруам, – инеигӡон Бадра иажәа.
– Ассирҵәҟьа збо сара соуп, – даацәажәеит насҭхашәа итәаз аԥҳәыс. – Иҵуазар ҟалап абас ҩымчыбжьҟа. Зегьы иҟарҵо сҳәан, усымшәа иҟаз арҭмаҟ азна аашьҭысхын аелектричка снақәтәеит. Абра, Гагра, ҳанааи, ароуп усгьы иахьрымырхуа, алыцәҳа реиԥш еицрыԥсса иааҭалеит ҳвагон. Ус измақәаз ирымхуа ишааиуаз сара сыҟны иааит.
Сарҭмаҟ аашьҭыхны иргеит. Срышьҭалан срыҳәеит-сырчеит, аха иаусырҭахуаз. Иҟасҵахуази, усгьы аказы Шәача сцараны сыҟан, сандәықәла, сцап сҳәан, сцеит. Шәача ақалақь сналаԥш-аалаԥшын, аџьармыкь аҿы снеит. Ашәырқәа ахьырҭиуа арадқәа срыбжьаланы сышнеиуаз, сыԥшызар, сарҭмаҟ амандаринақәа шҭаз еиԥш кьыс рымаӡамкәа иҭаны иқәгылоуп.
– Амандарина шаҟа иаԥсоузеи? – сҵааит, смандаринақәа сшанханы срыхәаԥшуа.
– Х-мааҭк, – лҳәеит насҭхашәа игылаз ԥҳәыск арахь дааскьауа.
– Иаба аабрыхыи арҭ реиԥш иҟоу амандарина бзиақәа? – Сара сбаҳча иааҿыхны иаазгеит, анцәа ибоит.
– Анцәа ибоит, амандаринақәа изҭоуи дареи бара ишыбтәым! – сыбжьы аасырӷәӷәеит.
– Нас изтәыда? – ишызбоз дааицрашәеит аԥҳәыс. – Еиӷьуп, исабҳәар, иахьаабгаз, мамзаргьы ибызҭаз! – сарҭмаҟ снамҵасны иааныскылеит.
– Ибасымҳәеи, сбаҳча иааҿыхны иаазгеит, – илҳәац акәын илҳәоз лара.
– Баангыли, дабаҟоу амилиционер?! – снаԥшы-ааԥшит сара. – Амилициа аҟәшаҿы ҳнеир, уа еилҳаргап ари зтәу? – Убригьы аасҳәеит, аԥҳәысгьы днаҳәын ашацаҳәа арад дныбжьалан, ауаа усгьы иауеилымсхуа уа, днарылашәкәа дцеит. Снагылан смандаринақәа хԥа-хԥа мааҭҳәа иҭины, рацәак аџьа мбаӡакәа, сусқәагьы ҟаҵаны аҩныҟа сааит.
– Уи оумашәа ибатәӡам, ус шаҟаҩы ирҳәоны саҳахьоузеи, – даацәажәахт Бадра. – Оумашәа иубаша, ара иҟоу амилициаа маҷушәа, Қарҭынтә иаарышьҭуеит. Иаҳауеи, ҳара иҳамырхыргьы ҳҩыза нхаҩык ма усуҩык ихәондаз. Абас ауаа ирымырхуа машьынала мамзаргьы вагонла Урыстәыла ахә ахьҳаракыу иганы ирҭиуеит. Уи иазку ауаагьы рымоуп...
Бадра ацәажәара даҟәыҵын, илаԥш кыдхалазшәа, авагон аҵыхәан иааҭалаз арԥыс маҵәаҟьа дихәаԥушан.
– Шәыԥши, ани арԥыс дахьаауа. Сыԥсымзар, аӡәыр идыруазар, абри идыруеит, иахьа амилициаа ирылалаз, шәааи ҳиазҵаап.
– Азамана, ҳиазҵаап, – иҳәеит Кәасҭа.
Аҷкәын дшааиуаз Бадрараа ахьтәаз данаарывала, Бадра инапы наизирххан ус иҳәеит:
– Дад, аказы ҳузҵаауан.
– Мшыбзиақәа! Сызлашәыхәарҭоу акрыҟазар, – даагылеит арԥыс.
– Абра улатәеи, дад, – Бадра инапы наиқәикит иҭацәны иҟаз аҭыԥ.
– Сгылазааит, иахьакгьы стәоуп, – иҳәеит арԥыс, аха Бадра имуит дымтәар.
– Дад, абарҭ амилициаа иахьа ирыҵалаз уара акрыудыруазар? – дҵааит Бадра.
– Шәара иалжәдрааи, акы шрыхьыз? – дҵааит арԥыс аҭак ацынхәрас.
– Иаҳзымдыркәа, иаамбози рцашьа. Афымцадәыӷба есымша сааҭк инеиҳангьы иаанызкылоз, иахьа ирласны уца ҳәа аныҟәцаҩ ирбаны ишрылшоз иҩны рҭыҩрахь ицеит.
– Аа, уи аума шәызҿу? Ижәбама иҩны ишцоз? Уи зыхҟьаз макьана сара сыда ԥсызхоу аӡәгьы издыруам.
– Измааноуи, изыхҟьеи? Иҳауҳәонда, дад, – иҳәеит Бадра, аҷкәын иахь иҽнарнаашәа!
– Шәара ишәаҳау сыздыруам, уажәааигәашәа абра иҟалаз, – аҷкәын дзыдтәалаз лаԥшыла иааимидеит.
– Мамоу, дад, изакәызеи иҟалаз? – Бадра иҵегьгьы иҽынаирнааит арԥыс ишҟа.
– Жәаха абра акы иалацәажәаҵәҟьон, абра, Гагра ақалақь аҿы, бомбак тҟәацызшәа еигьизшәа, уи аума уара узызҵаауа, арԥыс? – иҳәеит Кәасҭа.
– Итҟәацызшәа акәым, итҟәацҵәҟьеит! – иҳәеит аҷкәын ихы-иҿы ихаччо.
– Иабыкәу иахьытҟәац? – дҵаахт Бадра.
– Иҟазҵаз дсыздыруам, аха ишыҟалаз цқьа издыруеит. Аӡәы чамаданк азна амандарина наганы вагонк аҿы иныҟаиҵазаап. Арҭ, амилициаа, ишыҟарҵалац еиԥш, авагон иааҭалеит. Ачамадан акыр идузаарын, иаразнак рылаԥш иааҵашәеит. Сара сахьтәаз сааигәара акәын иахьгылаз иара.
– Ари зтәыда? – дҵааит амилициа ирыцыз реиҳабы. Аӡәгьы ҿимҭит.
– Изтәыда ари ачамадан?! – деиҭаҵаахт аиҳабы.
– Иҳаздырӡом, – рҳәеит уи ааигәа итәаз ауаа.
– Аӡәгьы итәӡам, ус аума? Ижәга! – априказ ҟаиҵеит инапы наҟьаны.
Амилиционерцәа руаӡәы ачамадан аашьҭхны игеит.
Ихамыждарақә уи ачамадан амилициа аначальник игәаԥхазаап. Иугәамԥхогьы иҟамызт иара: иҿыцҳаҳараӡа, мандаринала иҭәны! Бзиашәа аҩны инамгакәа, аначальник имашьына агараж аҿы идыргылазаап. Уи ачамадан уа ианнарга ашьҭахь дук мырҵыкәа акы ҭҟәацит. Ианнеи – агараж ԥыххаа, амандаринақәа ԥсаҟьаны ана-ара икаԥсан, ачамадангьы еиҟәжәа уа икажьын. Хымԥада, иԥжәаз абомба ари ачамадан ишҭаз агәра ргеит зегьы. Амала ауаа рышҟа идмырӡаӡеит. Аха ажәлар акгьы узрыцәӡом.
– Ҳаи, убра акәымкәа, нахьхьи абри аҩыза азакәанқәа ахьаԥырҵо ирылаԥжәар акәымзи! – Бадра амрагыларахь инапы наирххеит.
– Убри ахҭыс ауп сара схы иасырхәаз, – дналагахт арԥыс Беслан (ус ихьӡын иара ашьҭахь излеилыскааз ала). – Саалаган чамадан дук азнаҵәҟьа амандарина лҭаҵаны, даара инықәсхьаз сааҭрҿыхагак лахаҵаны, еиқәԥах иҿаҳәаны инаганы аԥхьатәи авагон аҿы инасыргылеит. Асааҭ ҿақ-ҿақҳәа аус ауан. Убри абжьы хымԥада иуаҳауан, ааигәара унеир, мамзаргьы иаашьҭыхны уҿынаухар. Ус абра уажәы ҳахьгылоу ҳлеит. Сара сцан насҭхашәа стәеит. Авагон иааҭалеит анҭ иаадырқәо. Счамадан рылаԥш иааҵашәеит иаразнакы.
– Ари иҭоуи? Изтәыда? – дҵааит урҭ раԥхьа игылаз.
– Иҳаздыруам, абра ҷкәынак иааганы иргылеит, – рҳәеит уа, ааигәара итәаз ауаа.
– Дабаҟоу ари зтәу? – дҵаахт амилиционер.
Зегьы неиҿаԥшы-ааиҿаԥшын рыжәҩахырқәа иҩарыхеит, иҳаздыруам ҳәа аанарго.
– Ижәга! – априказ ҟаиҵеит аиҳабы.
Амилиционерцәа руаӡәы счамадан аашьҭихын даҵақь иманы иҿынеихеит ашәахь. Аха ашә аҿы днаӡаанӡа, иикыз дыццакны илаиргылан, дыҩны ишьҭахьҟа иҿааихеит. Дшааи-шааиуаз реиҳабы днаидххылан илымҳа ажәак нҭеиҳәеит.
– Иаба?! – даацәышхеит аиҳабы.
Амилиционер ачамадан ахь маӡала илаԥш наирхеит. Уи акәхеит – дыццакит егьи ашәахь аначальник. Али-ԥси рыбжьара дыҭҟьеит авагон. Иара ишьҭалеит егьырҭгьы. Аиҳабы дыҩны дахьцоз инапқәагьы ишьапқәагьы иҟьон амашинист иахь, ирласны дықәҵырц. Ҳвагон иҭаз зегьы ԥшуан, арҭ ирылалеи ҳәа, аха сара сыда аӡәгьы издыруамызт уи мзызс иаҵаз. Иццакны идәықәлеит ҳдәыӷбагьы.
– Ҳаи ашәаргәында! Абомба ҭаҵәҟьазаргьы ус акәызма ишыҟаиҵоз?! – деибакит Бадра дахьтәаз. – Сара схы згап, егьырҭ ирыхьлак, – уиауп иаанаго!..
– Аԥсы ҵаами, амца иагааит! – дааҽхырччеит Кәасҭа.
– Абри адунеи иқәу ауаа зегьы реиҳа иара деиӷьума! – иҽизеиқәкуамызт Бадра. – Афымцадәыӷба шцо авагон аҿы абомба ԥжәар, шаҟаҩы рыԥсҭазаара иалнахша, шаҟа ԥхасҭа ҟанаҵаша аӡәгьы дзазымхәыцит умбои, зегьы хыхьчароуп изышьҭала! – ихы иҟьон Бадра.
– Ее, Бадра, ахаҵара акраҭахыми, афы асааит! – иҳәеит Кәасҭа, хәҷӡак ацәажәарақәа ааиқәтәеит.
– Ах, ара ҳаиҭаанхахт, – лҳәан, дҩагылан атамбур ахь лҿыналхеит саԥхьа итәаз аԥҳәыс.
– Уи бзиоуп, аха Ермантәыла иҟалаз шәаҳахьоу? – иаалырҟьашәа дҵааит Беслан.
– Иҟалеи, дад, бзиароу, цәгьароу, азербаиџьанааи дареи еилалахма?
– Мамоу, уигьы хәарҭаӡам, аха Ермантәыла арыцҳара ду иақәшәазаап. Иахьа радиолагьы, телехәаԥшралагьы ирҳәон аерман жәлар зықәшәаз.
– Иҟалеи, дад, иҳаумҳәо, – дахыццакуан Бадра.
– Иацы шьыбжьонеиԥш асааҭ акеиԥш адгьылҵысра ӷәӷәаны иҟалеит Ермантәыла, – даҿын аҳәара Беслан. – Изларҳәақәо рыла, қалақьк зынӡа иҭабгеит уи адгьылҵысра иахҟьаны, ақыҭақәеи егьырҭ ақалақьқәагьы даара аԥхасҭа ду рыхьит, ауаагьы зықьҩыла иҭахеит.
– Ҳаи, анцәа уаҳзеиӷьха, ҳрыцҳашьа! Адунеи аҿы иҟамло ҳәа акы ыҟам, – ргәы иалсит ари заҳаз зегьы.
Убри аамҭазы ҳфымцадәыӷба ашәқәа ашьшьыҳәа иаакын, зны аҭыԥаҿы иааҟәар-ҽарын, нас имыццакӡакәан аҿынанахеит, аԥҳәыс лгылара иазыԥшызшәа.
– Анцәа иџьшьоуп, идәықәлеит, аха исзеилкаауам, уажәраанӡа иззыԥшыз. Сааҭк иазынаԥшуа иҵуеит, абра ҳгылеижьҭеи, дәыӷбак ма алада имцеит, ма аҩада имааит, – зҵаарала сара дсыхәаԥшуа, лҭыԥаҿы днатәахт.
– Аҽеиҭакра, аҽеиҭакра ҳаҿуп! – саахәмарит сара, адәыӷба адәықәлара сааигәырӷьаны.
Кадыр ақыҭа мҩаду даныланы дышнеиуаз Аҳмаҭ дааиԥылеит.
– Мшыбзиа, Аҳмаҭ!
– Бзиара убааит!
– Ажәабжь ҿыцс ишәылоузеи, Аҳмаҭ?
– Ус акгьы, уара иузымдыруа, – даалак-ҩакшәа аҭак ҟаиҵеит Аҳмаҭ.
– Шәылаҵатәқәа шәрылгахьоу, егьиу?
– Ааи, ҳрылгахьеит... дырҩегьых хәыҷык даалак-ҩакхын, ус нациҵеит, – Ҷыжә ида.
– Ыы, ихьи Ҷыжә?
– Ихьи, ихьц ауп!
– Иарбан, уара, ихьц?
– Ибӷа акәырҵыкь алҵны иҟоуп!
– Уи сымдыркәа, аха даҽакы ихьыз џьысшьан. – Ыы, уи шԥаубаз?
– Ачымазарақәа зегьы иреицәами иара, аиаша ҳҳәозар!
– Аҵла иалыҩрыз амаҭ ицҳаит ҳәа, уи изымхошәа, даҽак изацлахт.
– Иарбан уи?
– Ҷыжә ахаан ԥшь-шьапык зҵоу игәараҿы уаҩы имбацызт... Уажәы ааигәашәа жәкы ааихәеит, рҳәеит.
– Ажә ааихәазар, нас уи ауми абзиа, анхара нап аиркызар, акәхап.
– Уи иааихәаз ажә иаабац ажәқәа иреиуам!
– Нас, изеиԥшроуи, уара?
– Уи абрахь Нхыҵынтәи иааигеит, рҳәеит, адомбеи иаҟароуп. Ҵыԥх иԥҳә ҭеимгалаӡакәа имхы ишҭагылаз, уа
илҭабаа ицеит. Макьана аҳаскьын арахә ирызхаша маацт, ишудыруа еиԥш, Ҷыжә ус есымша дыҿҟьаса аҭәа ма аԥҳә ҳәа агәылацәа дрылоуп. Иара ауама зыӷрабго жәызаап! Насгьы ҭәоуп иафо, аԥҳә рацәак иаҭахцәам.
– Уи аҟара зфо, ахшгьы рацәаны иамҵуазар акәхап?
– Изларҳәо ала, раԥхьа ианихьа, ауедра абжаҵәҟьа амихт, аҩынтә раан – аныга азна егьаагымхо иамҵит, убас ихьа-цыԥхьаӡа ҩба-хԥа литра ацнаҵоит, рҳәеит.
– Иҵуеи, нас, уи ааихәеижьҭеи?
– Иҵуеи, узжьоу сыздыруам, абас мызкы иазынаԥшуазар ҟалап. Зны слатәан иаасыԥхьаӡан, ихьацыԥхьаӡа ҩба-хԥа литра ацнаҵауазар, уажәы зныкхьара хынҩажәижәаба-ԥшьынҩажәа литра амҵуазар ауп. Уи уахыки-ҽнаки знык ихьозароуп, аха Ҷыжә ижә есымша хынтә ирхьо жәызаап! Нас уара иԥхьаӡа шьҭа... Хынҩажәижәаба-ԥшьынҩажәа хынтә ишьҭаҳхыр ҩышәи жәаба, ҩышәи ҩынҩажәа литра рҟынӡа ицоит...
– Ҟоҳ, уара излоуҳәо ала, Ҷыжә иҭаацәеи иареи ракәым, ҳқыҭа зегьы уаҳа рҭахым. Ҳколнхара аферма, сара излаздыруала, ҩышә литра есымша аарлаҳәа аҳәынҭқарра иарҭоит. Ҷыжә ижә уаиҟара инаҭозар, уаҳа ииҭахи.
– Ихаан иҩны хшык иауа дҟамлацызт, амала дахьнеиуазаалак иара иажәа иалан: рахә умҳәан, шәахә умҳәан, хш-хырҵәуп иҟоу ҳәа. Уажәы изхара ахши ахырҵәи ифозар акәхап.
– Уара, ак уасҳәоит, убриаҟара ахш змыҵуа ажә уара иубахьоу? – иаалырҟьаны дҵааит Кадыр.
– Мап, ирҳәоит ауп. Иагьабоубо, иҭакны имоуп, адәахьы иоуижьӡом.
– Иҟоу уасҳәап, Аҳмаҭ, аҵабырги амци ирыбжьоузеи ҳәа Шҳангьери ианиазҵаа, аҭак шыҟеиҵаз умдыруеи?
Аҳмаҭ Кадыр днаиҿаԥшит.
– Уаала, Аҳмаҭ, егьарааны ҩба-хԥа сааҭ аамҭа баша иҳацәцахьеит, уаала, иаабап убри ажә.
– Изаманоуп, уаала, хырҵәыкгьы хьшәашәаӡа иаҳфап.
Ҷыжә дахьынхози ҳфырхацәа ахьеиқәшәази рацәак бжьамызт, абас хԥаҟа верс ракәын. Ишеицәажәоз инеит.
– О, аԥшәма!
– Ҳаи! – иҳәашәа ааҟаиҵан, аҩны даадәылҵит Ҷыжә. – Бзиала шәаабеит! Ҟоҳ, Кадыр, Аҳмаҭ, шәара шәоума исзымдырыз, – хәыҷыкгьы иааԥхеишьеит.
– Бзиара убааит!
– Арахь шәааи, аҩныҟа ҳнеип.
– Мамоу, абра ашьашәыр аҿы ҳнатәап! – рҳәан, Кадыргьы Аҳмаҭгьы агәарԥ аганахьшәа игылаз арашҵла ашҟа рҿынархеит. Уаҟа қәтәарҭас икажьыз ақды инықәтәеит, рхылԥақәагьы аархыхны рывараҿы инықәырҵеит, Ҷыжәгьы саҟәак даахан раԥхьа днатәеит.
– Иҟоуи, Ҷыжә, анхараз иҟоуҵахьеи? – раԥхьа ацәажәара дналагеит Кадыр.
– Нхарас макьана иҟасҵахьоу акгьы ыҟам, схамыждарақә жәык аасхәан, убри сладынҵәала сцеит, исызҭазгьы даргьы... – даҽакы ациҵар иҭаххан Ҷыжә, аха иажәа Кадыр днаԥылеит.
– Уара ужә ахьӡ хара инеихьеит, жәы бзиазаап, ахшгьы бзианы иамҵуеит, рҳәоит.
– Ҳаи, уи ажә аасхәоит ҳәа санҭыҵуаз сшьапқәа ԥыҵәҵәар, акәымзи.
– Избан уара?! Даара идырҽхәоит.
– Адунеи азна ахәлабгоит, арахь иамҵуа ҳәа акгьы ыҟаӡам.
– Иабаҟоу иара уажәы?
– Абна иҭакны исымоуп. Иоусыжьыргьы иҭыҵны иҳәуа џьушьо, иаабац ҳажәқәа реиԥш, иааины иуауаӡа агәашә иадгылазаауеит.
– Иаҳурбанда, уеизгьы, – ҿааиҭит Аҳмаҭ.
– Изыҟамлари, шәҭахызар, шәааи, – иҳәан Ҷыжә аборахь днарԥызеит.
Кадыргьы Аҳмаҭгьы ҩагылан уи инаишьҭалеит. Ҷыжә абора ашә анааирт, Кадыри Аҳмаҭи ргәы нкыдҳаит: атәыҩақәа хаххала, ацәеи абаҩи еикәыршаны, аблақәа ҭыгга, игарыгаҽо игылан абриаҟара зхырҳәаауаз ажә.
Кадыри Аҳмаҭи неиҿаԥшы-ааиҿаԥшын, аччара аарла иаанкыло, абора иааҩныҵит.
– Абзиара ааузыҟалааит, Ҷыжә, – рҳәан, агәашә ахь рҿынархеит.
– Шәымццакуазар, шәаанымгыло, ари хшык соуазар ҳәа ақалақь ахь дцан дмааицт, ишыжәбо, ҟьаса-ҳәасас иҟоу зегьы ҳрылатәоуп, бааӡарак рмоур ҟалом, – даашшит Ҷыжә.
– Уқьышә рыцқьа, Аҳмаҭ, Ҷыжә ихырҵәы даара ибаҟан, уԥаҵа иалахеит, – иччабжь аанкыло, ҿааиҭит Кадыр, Ҷыжә игәашә иҭыҵны агәарабжьара ианынбжьала.
– Абаҩдан егьаџьара дугаргьы дбаҩдануп, умбои, ани ажә иаабаз жәыцәгьамзаргьы ҟаларын, аха избо аԥшәма дабаҟоу?!
– Ааи, иӡбахә саҳахьан, аха асҵәҟьа днымха-хымҵәоуп ҳәа сыҟаӡамызт, – иҳәеит Кадыргьы.
Аҵх агәы еиҩнашахьазар ҟаларын. – Бжьык џьара игомызт. Ауаҭах ууаӡа, илашьцаӡа, акы иазԥшызшәа аԥсы ӡаны иԥшуан.
Аҩны ԥсы зханы иҩназ Манча ида зегьы ҭынчын, ираҳаҭын. Иԥҳәыс дҭахәхәа инаҩсан дыцәан. Иара иакәын ицәамыз. Абар ҩбаҟа сааҭ ҵуазар ҟаларын уи акы даруазыруеижьҭеи. Днаҳәит, дааҳәит, ихы ахыза ақәиҵеит, иақәихит, – аха иауам – акы ааин ихы инҭалан дарцәом.
Урҭ аҩ-сааҭк рыла Манча гәаныла дахьымца ҳәа Аԥсны кәакьк аанымхазар ҟалап.
«Избеит! Избеит! Урҭ дара роуп!» – изымдырӡакәа ибжьы рӷәӷәаны дҩаҵҟьан, ажәжәаҳәа аҽеилаҳәара далагеит Манча.
Аԥшәма ԥҳәыс дцәырҳаны дааԥшит.
– Узҿузеи, уара? Иубада? – лиарҭа дҩықәтәеит.
– Избеит! Избеит! – дгәырӷьон Манча.
– Ԥхыӡ бзиа убама? Ихаирхааит...
– Афы бҿаст, закәытә ԥхыӡузеи, лабҿаба избеитеи.
Избеит, дара роуп!
– Аӡәыр ҳақәлама? Ӷьычцәоума иубаз?
– Мамоу, урҭ бара ибыздырӡом, урҭ уажәы сара сыда уаҩы ибаӡом.
– Изусҭцәада, уара уда уаҩы иимбо уаха ацхыбжьон?
Манча иҽааилаҳәаны егьи ауада дныҩнаԥҟа дцеит, дыццакны алашара ааиркын, қьаад бӷьыцқәак аацәыриган, икалам аанкыланы, астол днадтәалан, хыма-ԥсыма аҩра дналагеит. – Ух, афы уҿасҵәҟьааит, аӡәыр убаҵәҟьах џьшьа, сышԥашәеи, зхаҵа иҟазшьақәа здыруаз аԥшәмаԥҳәыс лхыза дхәыҵаланы днаиеит.
Манча аффаҳәа аҩра даҿын.
Анааша, иԥшәма дҩагылан Манча дахьтәаз ауадахь дныҩнашылеит. Иара ихы шьҭымхӡакәа аҩра даҿын. Ичаҟәаӡа иаԥхьа иқәын ииҩыз ақьаадқәа.
– Уҽушьуама, унҵәааит, уцәышккараӡа, ма арахь акы алҵны иаабахьанда, – лыблақәа ыргызмалшәа, лхаҵа днеиҿаԥшит.
– Ҿыбымҭын, ҿыбымҭын, ҳәоук аҿы иаасцеит, абар исҭахызгьы! – ажәжәаҳәа имҵаз абӷьыц ажәақәак наниҵан, – оҳ гәышьа, салгеит, – иҳәан аҟәардә абӷа иҽнадиҵеит.
– Анҭ ана еиқәыжьқәоу реиԥш акәхап ишыркьыԥхьша, – лқьышә аалыреицаҟьеит ҩаԥхьа.
– Мап! Мап! Ари урҭ реиҳа еиӷьуп Сыбзаԥхьап, ибҭахызар, – иқьаадқәа ааидикылан аԥхьара дналагеит.
Ноиабр мза абжа ааиҩнашахьан, аха амра ԥхынҵас иԥхон. Ауаа костиумла ақалақь иалан. Џьоукы ццакуан, аԥсшьара сааҭ рхы иархәаны ма аҩны, ма акрыфарҭаҿ акы инацҳаны русурахь ихынҳәуан. Џьоукы ашьшьыҳәа ақалақь иалан. Даҽа џьоукых астанокқәа ирыдгыланы аусура иаҿын. Урҭ дреиуан аԥҳәызба қәыԥш Хьыкәыр Бган-ԥҳа. Уи амаҵ рзылуеит ҩ-сыга станокк. Аԥхьа игылоу астанок данадгылоу илбарҭоуп аулицаҿы илеиҩеиуа ауаа. Лара уажәы-уажәы лыблақәа уахь иналырхоит. Абар лылаԥш аӡәы инаидхалеит.
– Дыббахыу? Иара иакәу? – дҵааит аус лыцызуаз лҩыза ӡӷаб Фениа.
– Ааи, иара иауми, дышбасгәаԥхо, ах, Фениа...– лҳәан лыбжьы хыџ-хыџуа днеин лҩыза даалгәыдылҳәҳәалеит.
Астанок иааҟәымҵӡакәа аусура иаҿын, арахәыц зкәыршаз адарды дуқәагьы ави-виҳәа ихагьежьуан.
– Бара быда аӡәы иҳәо смаҳацт: аҷкәын иара биздыруам, бара цқьа дбыздыруам, нас бзиабашьас иҟабҵазеи...
– Ус бымҳәан, Фениа, иара сиздыруам, аха сара дыздыруеит, – даалырӷәӷәеит Хьыкәыр лҩыза.
– Дырҳәҩызар быздыруам, иҟазшьа бааԥсызар быздыруам...
– Мап, ус бымҳәан, – Хьыкәыр лнапы Фениа лҿы инадылкылеит.
– Ибасымҳәои, аӡәы иԥшра бзиоуп, иԥшӡаны деилаҳәоуп ҳәа бзиа дыббеит, ус иҟалоу?
– Ус изыбымҳәан, сбыцәгәаауеит, уи бара ишыбҳәо еиԥш иҟоу уаҩым; абзиа иԥшралагьы дудыруеит.
– Уаҵәы дыбдырп! Дыԥшӡаӡамзи, ибзиангьы деилаҳәаӡамзи жәаха икны иргоз арԥыс ҟата? Ибҭаххар зеиӷьаҟам акостиум ишәын!
– Мамоу, мамоу! – дааҵҟьеит Хьыкәыр, – уи зынӡагьы ари диеиԥшӡам; ари дқьиоуп, дҟәышуп, дҟәыбҷоуп...
Фениа лыбжьы ҵарӡа дааччеит.
– Шықәсык шәеицызшәа, ббаашәт, иалбдырааи дышқьиоу, дышҟәышу, дышҟәыбҷоу?
– Сара издыруеит, издыруеит анысҳәа издыруеит азоуп, цәала издыруеит! – агәаара иақәылкит Хьыкәыр.
– Харантәи абзиабара закәытә бзиабароу сыздырум!
– Бара ибыздыруам, аха сара издыруеит! – иааҿахылҵәеит Хьыкәыр.
Абас акырынтә ажәа еимаркхьан Хьыкәыри Фениеи рҩыџьагьы ирзымдыруаз арԥыс иӡбахә иахырҟьаны. Аха дара уи азыҳәан рыгәқәа еихшәомызт, бзиа ишеибабац еибабон, аус еицыруан, рыԥсы еицыршьон.
Амшын ахықәан хәылԥазыла аҳауа иаҳа лымкаала ицқьахоит. Усҟан ақалақь-уаа ҽынла аус зуаз реиҳараҩык уаҟоуп аамҭа ахьырхыргауа. Аха иҟахыуп уахынлагьы аус зуа ауаа. Абас иҟоу дырхыԥхьаӡалоуп Хьымца. Иара аус иуеит ачаӡырҭа зауад аҟны мцеиҵхаҩыс (кочегарс) Ҳәарас иаҭахыузеи, мцада ача зӡуам, чадагьы ауаа зынхом. Абри дырны дыҟан ҳарԥыс Хьымцагьы. «Смаҵура маҷзаргьы, ажәлар ирыхәаша саҿуп», – иҳәалон гәаныла иара.
Хьымца аус ахьиуаз азауад ауаџьаҟ ахьыҟаз ахышә иамаз аҟнытә уанԥшлакь цқьа иубаратәы иҟан амшын
аҿықәан аулицаҿы ҭынч инеи-ааиуаз ауаа. Ауаџьаҟ агәгәаҳәа амца ҭан. Арацәа анаанҵәалакь, Хьымца аҭәырӷәы аашьҭхны, арацәа нҭаԥсаны, даахьаҳәны ахышә ихы нылакны нҭыҵҟа илеиҩеиуаз ауаа дрыхәаԥшлон, зны дрыҵашьыцуа, зны изеиԥшны.
Ус дхәыцуа дшыԥшуаз илаԥш аӡәы иналыдхалеит. Уи ара дибалон лассы-лассы. Игәы адыхҳәа инҭыԥан иццакны есииуа иалагеит. Аӡӷаб иибалоз лҩыза лыда ҷкәынакгьы длыцын. Уи аҷкәын аӡӷабцәа рыгәҭа дрыбжьагыланы аулица наҟтәирахьтәи аган ала еицәажәо инеиуан. Хьымца «иӡӷаб» аҷкәын иарӷьарахь дгылан. Лара аӡӷаб зны-зынлагьы иара иахь дааԥшуашәа ибон. Усҟан игәы нҭыԥссаауеит, иблахаҵ гьежьуеит.
«Дзеилысымкааци уажәраанӡа? Ани аҷкәын ирыцу дызусҭда? – абас ахәыцрақәа изааиуан, иблақәа акаҭа рхыланы. – Уи сҳәеитҳәа аӡәы игәаныла дкәашон ҳәа, сара рыцҳа арацәа сҿатата, ани анцәахша, амаалықь бзиа сылбап ҳәа игәыӷьнгы изласҳәаӡазеи! – иҳәахуан нас.
Хьымца ас анигәахә уажәы амацара акәӡам. Уи ҭыԥ инаҭомызт раԥхьа даниба ауха инаркны. Иара ихаҿы иареи лареи зны еизааигәан ацәеи ажьи реиԥш, зны еицәыхарахуан адгьыли ажәҩани реиԥш. Абас дхәыцуа лаԥшыла днаскьеигон, ибла дацәыӡаанӡа. Нас ашырҳәа ахышә дадҵны ауаџьаҟ арацә нҭаԥсаны иԥсаҭыҩра дызлацаз ахь аԥшра деиҭаналагоит. Хьымца уажәы ихы гәыбӷан аиҭон уи лдырраз, леилкаараз уажәраанӡа шьаҿакгьы ахьеихимгацыз. Аиҳарак уажәы дзыцәшәоз арԥыс илыдибалази лареи реизыҟазаашьа акәын.
«Ишԥазуеи, сара мыжда, уи лара лгәы дазааигәазар?.. – арик иблахаҵ аргьежьӡон Хьымца.
Хьыкәыр абжьаратәи ашкол даналга, ацех аҿы аусура далагеит. Ҵыԥх аинститут дҭалеит. Уажәы аҩбатәи акурс аҿы дтәоуп. Аԥышәарақәа раан шықәсык ахь ҩынтә дцаны аекзаменқәа аҭаны даауан. Есыуаха ҩба-хԥа сааҭ лхы аус адылулон, зны абиблиотекаҿы дтәаны, зны – луаҭах аҟны.
«Иалабхыи, уи бара иҵаны балгаанӡа, иара афункциақәа бжьысуеит, акоммунизм аан аиуристцәа аҭаххаӡом, усҟан абааԥс аҟаҵара уаҩы ихгьы изҭашәаӡом», – ихәмарны илхысамырҟәылуан лҩызцәа.
Уажәы аԥхынтәи асессиақәа рҽазыҟаҵара даҿын. Абар мчыбжьык ауп иаанхаз. Нас дцашт. Уажәы лара лыԥсы злоу арԥыс дааныжьны дцарц амҩа аҽазыҟаҵара даҿын: еидылкылауан ашәҟәқәа, ицәырганы лчамадан иҭалҵон лстуденттә билет, лзачоттә книжка згәылаз лпапка, лымаҭәа-лҩыҭәа.
Хьыкәыр адәыӷба дҭалараны даныҟаз аҽны амра хааӡа икаҷҷон. Авокзал иамкуа ауаа еилысуан. Адәыӷбагьы ааины игылахьан. Џьоукы аҭыҵра иаҿын, џьоукы, Хьыкәыр дынзлаз, аҭалара рҽазыркуан. Хьыкәыр лчамаданқәа руак лара илкын, руак – Фениа.
Адәыӷба ианынҭала, Хьыкәыр лчамадан наргыланы данынаԥш, ибла ихаччо, гәырӷьарыла дыҭәны, аԥхашьара ааиҿықәланы, дгачамкшәа дгыланы лара длыхәаԥшуан ҷкәынак. Хьыкәыр дахьгылаз дзымҵысуа даанхеит. Рылаԥшқәа неилаҵәеит. Хьыкәыр харантәи илбалоз иакәын аҷкәын, ларгьы Хьымца дызҿынҵәаауаз лакәзаарын. Рҩыџьагьы мбатәшәа ирбоз, абружәы абас иахьеиқәшәаз акәын.
«Сара бзиа дызбоит, аха иара ас дызсыхәаԥшуазеи, сабаидыруеи?» – гәаныла илҳәон Хьыкәыр.
Хьыкәыр илышьҭаланы инеиуаз Фениа азныказ лҩыза илыхь лзымдыркәа дналыцәхасит, аха аҷкәын данылба, иаразнак илдырит аӡӷаб лышанхара зыхҟьаз, ачамадан илкыз налыргылан ак зымбаӡаз леиԥш акупе дындәылҵит. Хьыкәыри Хьымцеи ус игылан имҵасӡо, рыгәқәа реисыбжьқәа рцәаныруа.
Аҵыхәтәан Хьыкәыр лышанхара даалҵын, лчамадан дҩахеит. Хьымца ашырҳәа дааин, иаалымихын аҭыԥ аҿы инықәиҵеит. Нас наҟ-ааҟ илеиҿатәеит.
– Саҭамзааит, ишәыхьӡузеи? – раԥхьа аҭынчра ааилеигеит Хьымца.
– Са-сара Хьыкәыр сыхьӡуп, – аарла лыбжьы аалыргеит.
– Сара Хьымца сыхьӡуп, ҳаибадыруазааит, – ҿааиҭит Хьымца, инапгьы аҿынаирхеит.
Хьыкәыргьы лнапы неиҵылхын инапы аанылкылеит.
– Шәабанӡацои, ҵаара ԥхашьарам? – Хьыкәыр дналҿаԥшит аҷкәын.
– Ростовҟа, аԥышәарақәа рыҭаразы.
– Сара, – Краснодарҟа аинститут сҭоуп.
Уи аамҭазы акупе иааҭалеит хаҵа шәпа-жәпаки ԥҳәыски апроводник дрыцны. Рҭыԥ надирбеит. Адәыӷба адәықәлара минуҭқәак ракәын иагыз. Ицоз рҭыԥқәа ылхны итәахьан. Анаскьагаҩцәеи дареи – «бзиала» – еибырҳәон.
Хьыкәыри Хьымцеи ркупе Фениа дааҩнашылеит. Уи длышьҭаланы дааиуан арԥыск. Фениеи уи арԥыси Хьымца иаразнак идырит.
– Шәеибадыр, Хьымца, арҭ сҩызцәа роуп, – лҳәеит Хьыкәыр лгәы лыҵԥраауа.
Рнапқәа ааимырхит.
Адәыӷба абжьы аагеит. Уи зызҳәаз уажәыҵәҟьа адәықәлара акәын, ус ашьшьыҳәа аҿыланахеит. Фениеи Ваниеи аддыҳәа илалбааԥеит.
Хьыкәыри Хьымцеи иахьынӡарбоз аперрон аҟнытә рнапқәа рҟьон, даргьы аԥенџьырқәа рыҟнытә аҭак ҟарҵон. Адәыӷба цон амраҭашәарахь, зны амшын иалалома уҳәо иазааигәахо. Усҟан иуаҳауан ацәқәырԥа ҭынчқәа ахьарчҳәа, ицқьаӡа, еилыџьџьауа аҿықә иахьаақәсуаз. Акупеқәа рыҟны уаҩ дыҟамызт: зегьы дәылҵны аԥенџьырқәа ирыдгыланы аԥсабара аԥшӡарақәа ирзыԥшуан. Хьыкәыри Хьымцеи хазы ԥенџьырк иадгылан. Дара рыгәҭыхақәа еибырҳәон аԥсабара гәлымҵәах иагәылаҳәҳәы.
– Абыржәыҵҟьа иуманы аредакциахь уца, – лҳәеит аԥшәма ԥҳәыс, Манча даԥхьаны даналга.
– Ибгәаԥхама нас, ибзиоума? – дналыхәаԥшит иԥҳәыс. – Сара исгәаԥхеит.
– Акы сгәы еихьызшьуа, макьана Хьыкәыри Хьымцеи реиԥш иҟоу маҷзар ҳәа сшәоит.
– Ишԥамаҷу, шаҟа уҭахыу рыхьыӡ уасҳәап: Арсана, Хыгә, Маница, Мушьни, Хьыма, Арушьан, Нуца.
– Иазхоит, иазхоит. Иахҩааланы исыманы сцоит иҳәан дыццакны ахҩаалара дналагеит.
1977 шықәса нанҳәа мза анҵәамҭа акәын. Аҽны Абӷархықә ақыҭан еизарак ҟалараны иҟан. Ашьыбжьыҭахьшәа ақыҭсовет ахыбра аҿаԥхьа ақыҭауаа ааира иаҿын. Абыргцәа рзы идәылыргаз аҟәардәқәа ирықәтәан ҳаҭыр зқәыз аиҳабацәа. Егьырҭ иааихьаз урҭ рааигәара гәыԥ-гәыԥ еидгыланы еицәажәон. Аԥхьа ирылацәажәеит анхаратә усқәа. Нас аполитика ахь иианагеит.
«Уара, ари ҳаҷкәынцәа ирҩыз ашәҟәы Қарҭаа шԥеиланаргьежь!» – иҳәеит зықәрахь инеихьаз аӡәы.
«Рқәақәра згааит, иаархаҵәҟьаны, акы аанмыжькәа ишԥарыҩ!» – иҳәеит даҽаӡәы.
«Ус иҩуп азоуми ақырҭқәа рыблахаҵ заргьежь!» – иҳәеит урҭ ирзыӡырҩуа итәаз ҭаҳмадак.
«Ирҩит, аха иақәымӡыр, ҳҿар уажәоуп аарлаҳәа аингылара ианалага», – иҳәеит игылаз руаӡәк.
«Уи ашәҟәы 130-ҩык рнапы аҵаҩуп. Урҭ рахьтә аӡәырыҩгьы рмаҵурақәа ирымырххьеит, сшәоит 1937 шықәса аан еиԥш иҭаркуа, идырӡуа иалагар ҳәа. Убри азы уара угәы иаанагои, Чықь?» – ицәажәоз ихы наиқәикит абыргцәа рыгәҭаны итәаны зҭеисԥыҳә еилырхуа, акы иазхәыцуаз.
Чықь уажә ара иҟоу қәрала зегь реиҳа еиҳабу аӡә иакәын. Уи ԥсабарала дҟәышын, ауаа рҿы пату иман, ацәажәара дазҟазан, аҵарагьы иман.
«Сара шәсазҵаауазар убри дахырҟьаны аӡә дҭаркып ҳәа сыҟам, избанзар СССР апрокурор Хада азин ҟаимҵеит ҳәа саҳауеит; 1937 шықәса ҳзырхынҳәом ҳәа иҳәеит рҳәеит...
«Ҳаи, анцәа дизыразхааит уи апрокурор, аха ЦК КПССаа иахырҳәаауеишь?..» – иҳәеит абыргцәа руаӡәк.
ЦК абри абриоуп ҳәа акгьы ахырҳәааит ҳәа саҳауам, уи ашәҟәы хықәкыла дара ишрызкызгьы. Уи иаанагаӡом ҳара
ҳҿи-ҳнапи еиқәҵа ҳтәазароуп ҳәа, иҳахьчароуп ҳаҷкәынцәа, ҳабжьы ҳаргароуп иҟарҵаз иахәҭаны ишыҟарҵаз ала. Убри азы иаҭахыуп аидгылара, аилаҵәара, аӡә анахь дахошәа – аӡә арахь дахошәа акәымкәа, шҭак ҳаицҭахысуазар ауп; ҳаидызкылаша ауаҩы дҳамазароуп.
Шәара ижәдыруеит 1937 шықәса еиқәаҵәа аан ҳқыҭантәи аӡәы дааҳалганы дырзымгеит, избанзар ҳара дҳамам ҳаидызкылашаз, ҳзыхьчашаз ауаҩы. Уи усҟан ҳқыҭан сҭаршынс иҟаз, уи ашьҭахьгьы акраамҭа уа аус зуаз Дыгә Қәаблыхә-иԥа Оҭырба иакәын...
Чықь дцәажәоит, ажәабжьк иҳәоит», – рҳәан насҭха игылаз зегьы иӡырҩуа иаагылеит.
Аԥсны аиҳабыреи, аинтеллигенциеи ианрылга, ақырҭуа шовинистцәа нападыркит аԥсуаа иреиӷьу анхацәа рырӡра, рҭакра. Иахьеиԥш исгәалашәоит убысҟан ианаамҭаҵәҟьаз Дыгә ҳқыҭауаа ргәырҽаниҵеит. Ҽнак иақәнаган зигәахәуаз ҳааизиган ус иҳәеит: «Ишыжәбо еиԥш аамҭацәгьак ҳҭагылоуп, ақырҭцәа – Бериа имаҵуцәа аҭагылазаашьа рхы иархәаны аԥсуа жәлар рҭархара ауп изышьҭоу; ақыҭақәа рҿы ацәгьаҳәацәа рымоуп... Ижәдыруазааит, ҳара ус ҳахьыр шыҟамло! Уарбанзаалакь аӡәы цәгьак уҳәеит ҳәа ансаҳа, анцәа иахь исҭоубоуп, сара снапала ушысшьуа!» – еснагь иҟәныз имаузер-тапанча иарӷьа напы нақәикит, ииҳәаз шынеигӡо агәра диргар иҭахызшәа. Убри адагьы Дыгә ҳқыҭан ҳаблацыԥхьаӡа аҭыԥқәа рзалихит, адырра анриҭо аамҭазы ауха ахацәа рыҩны имԥхьакәа убарҭ аҭыԥқәа рҿы рҽырҵәахларц.
Убри зыӡбахә сымоу ашықәс еиқәаҵәа анҵәамҭазшәа ҽнак ақыҭсовет аҿы снеит справкак сҭахын азы. Уа иҟан ҳқыҭауаа даҽа ҩыџьа сара сеиԥш шәҟәқәак зҭахқәаз Сызнеиз аписар ианиасҳәа ус иҳәеит: «Асҭаршын дыҟам, Аҟәаҟа иԥхьаны дыргеит, шьыбжьон еиԥш даар ҟалап, узизԥшуазар, иуҭахыу ашәҟәы сырхиап, дааир инапы аҵааҩып. Умбои, абанҭгьы уи ауп изызԥшу». Сара сақәшаҳаҭхан асправка ҩны иаасиркит. Ишысҳәахьоу еиԥш, ара сааиаанӡа даҽа ҩыџьа ааихьан. Урҭ сгәылацәа ракәын. Аӡәы – Ладари Кыбҷышь иакәын, егьи – Алҭач-иԥа Мхаз.
«Едгьы, аказы сузҵаауеит (ус ихьӡын аписар, д-Шамбан иара). Абри ҳсҭаршын лассы-лассы Аҟәаҟа иԥхьаны
дыргоит ҳәа ҳаҳауеит, изусҭцәада иԥхьо, насгьы иарҳәозеи, акрудыруама? – дҵааит Кыбҷышь, аписар ихы наиқәкны.
Абружәы ԥшьынтәуп дыргоижьҭеи, сизҵаақәахьеит, аха иара еилырганы акгьы сеиҳәаӡом, ус аказы исазҵаауеит ҳәа ауп исеиҳәо. Сара сгәанала урҭ дызго-даазго НКВДаа иреиуоу роуп. Ус дыргацыԥхьаӡа даанӡа сгәы ҭынчым – аҭак ҟаиҵеит Едгьы.
«НКВДаа уҳәоу? Ҳаи, урҭ алақәа акы изырмундаз, – ацәшәара ааҳзыҟалеит ари заҳаз.
Убри аамҭазы ҵаҟа амҩан машьынак абжьы аагеит. Едгьы дҩаҵҟьан ахышә дынкылԥшит.
«Ыы, анцәа иџьшьоуп, абаа, дааит!» – даалахҿыххеит Едгьы, ашә аартынгьы днеиԥылеит.
«Ҟоҳ, асасцәа шәаҳҭазаап, бзиала шәаабеит», – иҳәан Дыгә аԥсшәақәа ааҳаиҳәан, дниасын, ихҭырԥа ааихыхны инкнеиҳан, иҭыԥаҿы днатәеит.
«Акыр ҵуазар ҟалап шәысзыԥшиижьҭеи, шәусқәа нхазар акәхап» – нациҵеит иара».
«Мамоу, рацәакгьы ҵуам ҳааижьҭеи, ҳусқәагь ҳрыхьӡап, иабацари», – ҳҳәеит ҳара.
Ԥыҭк иԥсы анааиҭеик, имазеины иаҳкқәаз ҳашәҟәқәа наиаҳҭан, инапы анҵаны иааҳаиҭеит.
«Дыгә, аказы ҳуазҵаауеит, дарак имаӡамзар иҳауҳәандаз, абри Аҟәа ургоит уааргоит, иуарҳәои, насгьы изусҭа дара? – иҳәеит Кыбҷышь.
Ҳазҵаара шигәамԥхаз Дыгә иааиныԥшит, аха даахәыцхәыцын ус иҳәеит: «Урҭ НКВДаа роуп, абар иахьа ԥшьынтәуп сганы исацәажәоижьҭеи», – Дыгә ара хәыҷык даанҿасит.
«Усҟангьы, иззуазҵаауазеи? НКВДааи уареи ишәзеилоузеи?» Иаҳзеиламкәа, урҭ злахәым уажәы ус ыҟоума... Шәара ишәцәызӡо акгьы сымам, ианышәҭахха, ишәасҳәап зегьы... Сҩаганы сдырҳәацәоит, сдыршәоит...
Ҟоҳ, џьушьт, уара ухәыҷым-умҷым, ушԥадырҳәацәо?!
Раԥхьаӡа аиҳаб иҿы снаргеит. Уи иҽыргәыбзыӷны абас дсазҵааит: «Уара усҭаршынуп, уқыҭауаа ибзианы иудыруазар ахәҭоуп. Уқыҭан Асовет Мчра шаҟаҩы ирҭахымда, насгьы изусҭцәада дара?
Сара сқыҭан ус уаҩ дыҟам», – сҳәеит сара.
Ишԥаҟам, ҳара иҳаҳауеитеи?! – ибжьы иҩхаицалт аиҳабы.
Сара исҳәац акәын исҳәоз. Сқыҭан ауаа зегьы доус дзызкыу намысла аус руоит, рпланқәа нарыгӡоит, уал рықәым. Асовет Мчра рҭахым ҳәа шәара шәызҿу, сара сқыҭаны иҟам».
Нас уаҩ ихьӡ уҳәом акәу?! – деиқәтәаӡомызт аначальник. «Мамоу, сара ус уаҩ дсымам», – сҳәеит сара.
Убасҟан истол аганаҿы иамҳәҳәоз днақәыӷәӷәан, иаразнак акабинет ашә аатын иааҩналеит ҩыџьа.
«Абри дганы цқьа шәизҵаа, нас имҳәозар аабап!» – инапы иҟьеит аиҳабы.
Урҭ аҩыџьа срыма рҿынархан уаҭахк сныҩнаргалеит. «Уӡараҩахыс уҽеилых!» – инсыдырҵеит дара. Иҟасҵахуаз, сҽааилысхит ишырҳәаз еиԥш.
«Абра уқәиа!» – исдырбеит цәырдыӷәҵас игылаз акы.
Ҿыцха санықәиа, аҩыџьагьы уи иазкыз лабак-лабак аанкыланы илсхагылан сысра иалагеит. Ԥыҭрак иансыслакь исызҵаауан иугәалашәома ҳәа. Сара исҳәоз акы акәын – мап. Ус даҽа ԥыҭраамҭак исысуан, ак сымҳәаӡошәа анырбалакь, сааилаҳәаны, амашьына сақәыртәаны сааргон арахь. Убас сзыруеит сыргацыԥхьаӡа.
«Ҳаи, џьушьҭ, усҵәҟьа шԥоузыруа?! – иҳазхаҵомызт ҳара.
«Ихашәымҵозар, арахь шәыԥшы», – иҳәан, икьаҿ дҩаханы ианаахит, ҳаӷоу иибара ҳала иаахгылт: изқәа ашәытара иаганы, ацәаҳәа ҟаԥшьқәа еихәыдхышьны иалданы иҟан.
«Ҳаи, абри ҳамбакәа! Ҳаи иахьа абра ҳмааикәа ҳшьапқәа ԥҵәҵәанда!» – ҳҳәан, даара ҳгәы иалсит. Едгьы изымчҳазт илаӷырӡқәа хаҟәҟәала ддәылҟьаны дцеит. Дыгә ила ҳазхыԥшыломызт убри анааба ашьҭахь, ҳара ҳакәызшәа изызуз.
«Ари шәара ишәсырбеит, аха, сшәыҳәоит, иажәоуп ҳәа уаҩы иашәымҳәарц, – иҳәеит Дыгә, икьаҿ длаханы, имаҟа ақәҵаны еибаркуа.
«Ҟоҳ, Дыгәхеит, ари еиҭаҳәашьа амоума, излоуҳәари, ҳҳәеит ҳара.
Сара сацәшәоны, ма иԥхасшьоны акәым, ус игәгам иара».
Иарбан иԥхоушьо, уара ԥхашьара удӡам, иԥхашьаша абас узызуз роуп. Акәтӷьычразы иауузырух, ужәлар ахьузымҭииз азоуп. Ас зегьы иаҳзыгәаӷьуам. Ус зылшо маҷуп.
Убри ашьҭахь Дыгә уаҳа дганы иазҵаауа ҳмаҳаит, ргәы ԥҵәоу, мамзаргьы уаҳа акгьы ҳазирҳәом ргәахәу здырхуада...
Ҳаи, ас аадыруазар, Дыгә иԥсы анҭаз иҵегь пату иқәҳамҵози – рҳәан, ари заҳаз уамашәа ирбеит зегьы.
Изхысҳәаауа иахьа Дыгә иҩызцәа рацәаҩны иаҭахыуп Аԥсны, зхи-зыԥси уи азы иамеигӡо! Убасҟан ҳаҷкәынцәагьы, ҳажәларгьы еиқәхоит... аидгылара, аидгылара, аидгыалра зегьы ирыцкыуп...
Убри аамҭазы Чықь иажәабжь анҵәара иазԥшызшәа иаарыларҳәеит аклуб ахь инеирц. Итәаз ҩагылан зегь уахь рҿынархеит. Раԥхьа дгыланы днеиуан Смыр Чықь, илабашьа ныҵарсуа. Ашә аҿы ианнеи иаангылан, еиҳабы-еиҵбыла, ҳаҭырла аҩналара иалагеит.
Абар шьҭа акрааҵуеит цәаҳәак зымҩижьҭеи. Снапы иакуамызт. Аха акымҳәаӡакәа, уҿи-унапи еиқәҵа узлатәари, ҳ-Аԥсадгьыл амца анакыу, иреиӷьу ҳаҷкәынцәа аӷа хәымга иҿагыланы ианықәԥо, урҭ рахьтә имаҷымкәангьы ианҭахахьоу?
Имариам аибашьра ахаҿы аарԥшра, уи анализ азура, ицәырзгаз амзызқәа аԥхьаҩ иҟнынӡа рнагара... Урҭ зегьы ртәы сҳәоит ҳәа сҽазыскуам, сҽазыскыргьы исылымшар ауеит. Сара исҭахыуп, жәаха (уи акрааҵуазаргьы) Ешыра саныҟаз избаз-исаҳаз рыҟнытә акрызҵазкуа ҳәа исыԥхьаӡаз акык-ҩбак абраҟа ианысҵар.
Аибашьра! Изхәыцда, раԥхьаӡа иаԥшьазгада иара? Иҟалап, уи ыҟазар адунеи аҿы ауаҩы дыҟоуижьҭеи. Аха иахьа, аҩажәатәи ашәышықәса анаанҵәо аамҭазы, уи даҽакала иахәаԥштәуп. Аибашьра изаҟаразаалакь – иду ма ихәыҷы – иахьыҟазаалакь – уи бнауаҩроуп, гыгшәыгроуп, избанзар аибашьра ауаа рыԥсҭазаара рымнахуеит, иарбгоит, иархәашоит, шәышықәсала уи инапала иргылаз аханқәа, иабылуеит ихшыҩ иаԥнаҵаз ахазынарақәа...
Снеиуеит Ешыра салсны. Афронт акыр ишацәыхароугьы, ана-ара иубоит иԥҽу аҩнқәа, амхы, абна, абаҳча ироуз ахәрақәа. Аԥсны! Аԥсны ԥшӡа! Аԥсны ҟәымшәышә! Ушԥақәшәа ахлымӡаах! Угәы иҭамкәа, ухы иҭамкәа! Аха есааира уӷәӷәахоит. Ухәы ԥшӡақәа баашхоит, аӷа хәымга дрыдԥыххала дцоит. Ашьанҵа иаҩызахеит адгьыл ҟәымшәышәгьы. Аџыр иаҩызахеит ҳаԥсуа ҷкәынцәа. Урҭ аӷьараҳәа ирыдгылоуп ҳашьцәа нхыҵи-аахыҵи, арахь иаауеит шәышықәса инареиҳаны раԥхьаҟа амҳаџьырра иагаз аԥсуаа рыҷкәынцәа, ҳара иҳадгылоит аурысқәа, аерманқәа, аказакцәа имаҷымкәа, избан акәзар ҳара ҳиашоуп, ҳара иҳахьчоит ҳара иаҳтәу, ҳара иаҳҭахым аӡәы итәы, аха ҳара ҳтәгьы изаҟаразаалакь даҽаӡәы иаҳҭом!
Ешыра! Ахьӡ-аԥша змоу аԥсуа қыҭа, аҭоурых ду змоу. Ҳаџьараҭ Акьахьба иқыҭа! Иахьа ианԥыҟҟала иануп аӷа хәымга ианиҵаз ашәахсҭақәа, ахәрақәа, аха ахы ланамарҟәит уи иҿаԥхьа. Игылеит уаҩ дызмыхәо баа чаԥаны – иахәом Градгьы, Урагангьы, Сугьы, Миггьы – ԥыхьатәи Асоветтә АР, ақырҭуа фашистцәа ирырҭаз зегьы! Азқәа, абомбақәа, аракьетақәа ианԥоит, изалалом Ешыра. Баша иҽазишәоит аӷа гәымха!
Ҳнеиуеит уахь
Аибашьра иалагеижьҭеи хымз ирықәын. Октиабр амза аҩбатәи азбжа алагамҭазы акәын. Амра кажжы иԥхон. Абзарбзан хысрақәа уи аҽны еихсыӷьны иҟан: рџьаԥҳаны
нҵәоу сыздыруам. Амала хара, Гәымсҭа нырцәҟа зны-зынла иуаҳауан автомат хысбыжьқәа. Сара исыцыз изларҳәоз ала, уажәы ҳара ҳзы ишәарҭаз аснаиперцәа ракәын, аха урҭгьы ҳрызгәамҭаӡакәа аҭабиа ҳазааигәахеит. Уахь сҭалаанӡа, исҭаххеит, Аҟәа сналаԥшыр, нас Гәымсҭа аԥшаҳәа снықәԥшыр. Чықь жыцәк снаватәан аԥшра салагеит. Араантә Аԥсны аҳҭны қалақь убас ибзианы, иааигәаны иубон, унапы наурххар, снаӡап угәахәратәа. Сгәы хьау-хьауа, акраамҭа салаԥшуан Аҟәа. Ауама ҵуашәа сгәы иабон, Аҟәа сымбеижьҭеи. Нас ԥшьшьала лаԥшыла Гәымсҭа илахьхьитәи ацҳа аҟнытә сҿыҩасхан сышҩеиуаз агәҭаншәа сшанханы саанхеит. Уи сара схаҭа, сылала исымбар, аӡәы абас збеит ҳәа сеиҳәар, дунеихаан ихасҵараны сыҟамызт. Ауаа рҟазшьа аԥсабарагьы ианыԥшуазаап. Гәымсҭа аӡы илеиуаз иааҩшаны ҳара ҳахь ихоу абжа цқьакәакәараӡа илеиуан, егьи азбжа, ҳаӷацәа рахь ихоу ихәашькакараӡа еилаҩынтуа, џьара-џьара ахәашьра арахь ацқьарахь салалоит ҳәа иалагон, аха ацқьа иауамызт– наҟ иԥхьанацон. Ус асимвол змоу ари аԥсабара цәырҵра акраамҭа сахәаԥшуан...
Иаалырҟьаны абзарбзан хқәа сааигәа-сигәа иҭҟәацуа ианалага, аҭабиа сынҭалеит. Аӷа, азаа изаазшәа, ҳара ҳар рхырӷәӷәарҭақәа ирықәкны бџьар хкы рацәала ахысра далагеит, аха аҭабиаҿы акгьы шәарҭамызт– адәахьы уаныҟоу ахысбыжьқәеи атҟәацрақәеи ҵарны иуаҳауазҭгьы, ара урҭ даара ихәаҽны акәын ишааҩуаз. Аҭабиа сҭаланы ԥыҭк сахьынаскьаз, уада жыцәк иаҟараны ауаҩы инапала иҟаиҵаз, «аҳаԥы» сынҭалеит. Уа ҳаибашьцәа еикәшаны итәан, рабџьарқәа ршьапқәа ирыбжьакны. Аԥшыхәцәа рыда, егьырҭ ҳаибашьцәа ара иҟан, аха ус баша акәымкәа ргәырҽанны, ҳаи, уҳәар, ишнаҵҟьара ихианы. Иара убас ишыҟоугьы алафқәа рҳәон, еибырҳәон ажәабжьқәа. Гәырр! – игон ихараны абзарбзан бжьы, гәақь! – игон уи ахы ахькаҳауаз атҟәац-бжьы.
Сара санырба, итәаны еицәажәоз зегьы ҩагылан аԥсшәа сарҳәеит. Снаганы рыгәҭаҵәҟьа снадыртәеит.
– Абар ашәҟәы ианызҵогьы даҳзааит, шьҭа иаҳҳәақәо баша аҳауа иамгар ҟалап, – дыхәмаршәа ҿааиҭит зықәрахь инеихьаз хаҵа еиқәҟацак, арҭ ара иҟоу дреиҳабуп уҳәаратәы иҟаз аӡәы.
Ақәра анысҳәа, ҳаибашьцәа еиҳабуи еиҵбуи реилыргара даара иуадаҩын, избан акәзар урҭ зегьы рԥаҵеи ржакьеи еиныланы акәын ишыҟаз.
– Ари аибашьра машәыршақәа ишыҟамлаз зегьы ижәдыруеит, аха уажәы сара исгәалашәаз хҭыск ақырҭқәа уи аҽазыҟаҵара иаҿижьҭеи даара акыр шҵуа аанарԥшуеит, – дналагеит ацәажәара ани зықәрахь инеихьаз ахаҵа.
– 1964 шықәсазы путиовкала сыҟан Ҵҟалтып хәышәтәра ҳасабла (сарма шьап аԥша иакуан). Избарҭан уа сахьынӡаҟаз уи асанатори аҟны аус зуаз аҳақьымцәеи амедеиҳәшьцәеи сатәамбакәа, ус наҩршша ҳәа ишсыхәаԥшуаз, сшырхәшәтәуаз. Аха ашьҭахьы, сыҽҳәара аанҵәаны (уи нҵәандаҳәа саргәаҟуан) – убри аҟара иаасыкәыршаны иҟаз ауаа зегьы, ҳәарада, урҭ зегьы қырҭцәан, ихәарҭамкәа исыхәаԥшуан, саԥсуоуп анысҳәалак, иныҵашәшәа ицон, рыблахаҵ аргьежьуан, уи аргама избон, даргьы ирзыҵәахуамызт) амҩа санықәла қырҭуак исеиҳәаз уа, Ҵҟалтып, избаз сханаршҭит. Саауан афымцадәыӷба сақәтәаны. Аанҿасырҭак аҿы (уи ахьӡ сгәалашәом) қырҭуа хаҵа патазк сзықәтәаз авагон дааҭалан, сара дсышьҭазшәа, дааин сахьтәаз саԥхьа даатәеит. Аԥсуаа ишаҳқьабзу еиԥш, дааины дантәоз, снеихаҵгылеит. Иаргьы дааҳәын иҟасҵаз ахә бзианы ишьазшәа насирбеит. Ус ԥыҭк ашьҭахь дсазҵааит:
– Уара, излазбо ала, арахьтәым, уабацо?
– Сара Аԥснытәиуп, Гәдоуҭаҟа сцоит, – сҳәеит аҭакс.
– Уаԥсуазаап, ус акәзар?
– Ааи, саԥсоуп.
– Гәдоуҭа ақалақь аҿы унхома? – деиҭаҵаахт иара.
– Мап, сара ақыҭаҿы сынхоит, Аҷандара ахьӡуп сқыҭа. – Ушбанхо, ибзианы унхо? – дҵааит скылкааны дсыхәаԥшуа.
– Ааи, хар сымам, нхаҩык дшынхо сынхоит, – сҳәеит.
– Аҩн бзиа узгылоу, абаҳча умоу егьииу? – даҟәыҵуамызт иара.
– Ааи, акәасқьа сызгылоуп, хазы амаҵурҭа ыҟоуп, абаҳчагьы сымоуп, – сҳәеит сара.
– Ус акәзар, уҩни убаҳчеи ԥхасҭаумтәын, пату рықәҵаны ибала, аҳаҳаи, акы рмыхьааит, – ихы былдызӡа, скылкааны дсыхәаԥшуан иара.
Анаџьалбеит, абри убри аҟара сынхара-сынҵыра хьаас изикзеи, аасгәахәеит сара.
Иаргьы идырзар акәхап, сгәы иҭысҳәаауаз.
– Ари сара унхара баша сазымҵааит, сара уи сзахӡыӡаауа акы ыҟоуп...
– Ҵаара ԥхашьарам, иарбан акы ҳәа узҿу, узахӡыӡаарызеи сара стәы-сымаа? – шьҭа азҵаарақәа рахь сара сиасит.
– Сзахӡыӡаауа, умбои, ҳара аамҭала убрахь ҳнеираны ҳаҟоуп. Ҳаннеилакь, ҳзыҩналаша аҩнқәа ҳамазароуп...
Сахьтәаз сныҵакка сцеит, аиаша уасҳәап. Сааҳәны сылихәаԥшит ари ауаҩ деибгоу аанарго.
– Ааи, ааи, сара сеилагоу џьумшьан, сара даараӡагьы схы сақәиҭуп, – иҳәеит, ихы ырҟалтыпо.
Азныказы сыблахаҵ гьежьызаргьы, ари зхы зтәу аӡә иакәым усгьы, аха игәы иҭоу исырҳәап ҳәа иақәскит.
– Избан, уара, аӡә иҭыԥ дахцаны даҽаӡәы уи иҭыԥ иго ишԥаҟало? – сиазҵааит, сыԥсахеибакра аанкыло.
– Избан, умбои, шәара уажәы шәызқәынхо адгьыл анкьа ҳара иаҳтәын, аха зны шәара шәааин, ҳара ҳақәцаны ҳадгьыл жәгеит.
– Ҵаара ԥхашьарам, иарбан шықәсоу, мамзаргьы иарбан шәышықәсоу убри аныҟала? Уара аҭоурых здыруа аӡә уоуп, исоуҳәандаз, – сҳәеит сара.
– Ҳара ҳҵарауаа, ҳакадемикцәа, ҳпрофессорцәа зегьы еицҿакны ирҳәоит, уи адгьыл ҳара иаҳтәуп ҳәа, – сызҵаара акәӡамкәа иара даҽакы иҳәон.
– Ибзиоуп, уи адгьыл зны шәара ишәтәызар, иарбанзаалакь Аԥсны ҭыԥк қырҭшәала изахьӡымхеи?
– Ишԥахьӡым, Леселиӡе закәи? Ганҭиади аԥсышәоума? Бичвинта қырҭшәаӡами?.. – еиқәиԥхьаӡон сқырҭуа.
Ара сымччар амуит. Сыччеит сызхара. Иара дгачамкны дсыхәаԥшуан.
– Узхыччои? – дҵааит иара аҵыхәтәаны.
– Сымччакәа, уара арччагақәа уҳәоит.
– Избан? – уажәшьҭа иара агәаара иҽазикит.
– Иудыруама уара убарҭ аҭыԥқәа рыхьыӡқәа убас ианрыхьӡырҵаз?
– Ишԥасзымдыруа! Урҭ дунеихаан аахысгьы ус ирыхьӡуп! – Егьырҭ зегьы ҳаарҟәаҵып, абри Леселиӡегьы ажәытәӡа аахыс иахьӡызма? – сжәылон сара.
– Нас ишԥа!
Араҟа скьатеиах ԥҵәаӡеит.
– Изахьӡуи, иаанагои нас Леселиӡе? – сҳәеит, сызхара санычча.
– Иаанаго, умбои, уи жәлоуп, ажәытәӡатәи қырҭуа жәлоуп, – иҳәеит иара.
– Сақәшаҳаҭуп, уи қырҭуа жәлоуп, ижәытәӡатәиу ижәытәӡатәиму сыздыруам, аха...
– Ирҳәоит, анкьа дыҟан қырҭуа инралк Леселиӡе ҳәа, убри ихьӡ алоуп ари аҭыԥгьы ахьӡ шахыла.
– Иашоуп, уи аинрал ихьӡалоуп ишахыла, аха убри аинрал иарбан аамҭаз убра даныҟаз?
– Ҳҵарауаа изларҳәо ала, уи даара акыр ҵуеит, – амц сҳәоит ҳәа даҿын.
– Исоуҳәандаз, дарбан ҵарауаҩ, нас иабану убри аиԥш иҟоу аҳәамҭа?
– Уара упрокурорума? Уааҟәымҵӡакәа азҵаарақәа суҭоит, – дыҩхшәааит ишызбоз.
– Мап, сара спрокурорӡам, уаргьы изхароу уакәым, аха ус ҳмеицәажәои, иара уи атәы цәырзгаз уара уауми? – ирҭынчӡаны аҭак ҟасҵеит зҵаарала?
– Дарбан ҵара уаҩу, иахьану сара исыздыруам, аха сара издыруа уи адгьыл ҳара иаҳтәуп, мышкахы мышкаҵыхәа ҳара иаамгар ҟалом... Харагьы иаагом, лассы ҳнеиуеит, – иҳәан ивара иқәыз ишәыра ааиҩыҵракны дҩагылан дзазо ашәахь иҿынеихеит.
Азныказ дахьааша даазаап, дылбаауазар акәхап ҟасҵеит сара, аха иара егьи авагон дынҭалан дахьынаскьаз днатәеит дҳәаи-ҵәиуа, ихы ырмаџьыҟәуа.
– Саргьы зны сзықәшәахьоу шәасҳәап, иҳәан даацәажәеит инахьхьи акәакь аҿы итәаз ахаҵа.
– Аус зуан Гәдоуҭа ақалақь зауадк аҟны. Зны сҩызцәеи сареи иақәҳкит ҳзауад аҟны цех ҿыцк ааҳартырц. Аха усҟан ацех ҿыц аартра акәым кәтыҵрак ҟасҵоит ҳәа иақәукыр, иузыҟаҵомызт, Қарҭаа азин ҟарымҵакәа. Саалаган араион аҟнытә ашәҟәқәа еиқәыршәаны исыманы Аҟәа сцеит Аминистрцәа рсовет аҟны. Уа иахәҭаз сзыҟарҵеит, аха уигьы азхомызт. Қарҭ Аминистрцәа Рсовет ишьақәнарӷәӷәар акәын. Уаҳа, уԥсы ааҭухыргьы, иауамызт. Ашәҟәқәа папка жыцәк азна ҟалеит, убри сашьҭеижьҭеи. Иаашьҭысхын Қарҭ исыманы сцеит. Иаҭахыу ҳәа шәҵаауазар, Қырҭтәыла Аминистрцәа Рсовет аҟны иҟоу аргылара аҟәша аиҳабы инапы анҵароуп, уаҳа акгьы. Аха ари аус даара «акрызҵазкуа» акы акәзаарын. Уара уца, ҳара ҳаилатәара аҟны ҳахәаԥшны иҟаҳҵо алкаа ҳара ишәзынаҳашьҭуеит, рҳәеит. Иҟасҵахуази, мап уҳәара уҟан, ирҳәаз акәын. Ус саагьежьын арахь аҩныҟа амҩа сықәлеит. Қарҭ авокзал аҿы санааи, амла сакуан акы снацҳап сҳәан, ресторанк сныҩналеит. Уи аресторан агәҭаныҵәҟьа астолқәа еиҿарԥаны ақырҭуа ҷкәынцәа рацәаны итәаны аҩы ржәуан. Сара снеин иҭацәыз столк снадтәалеит. Аҩы зжәуаз аҷкәынцәа санырба, арахь ҳастол ахь уааи ҳәа рыбжьы дыргеит. Акыргьы рқьафқәа ҟарҵахьан дара. Сара иҭабуп, сыццакуеит, сҳәан пату ақәҵаны мап скит. Ус руаӡәк дҩагылан, дааин даара дсыҳәеит, снеины снарықәныҳәаны аҵәыцак скырц. Мап сыкӡаргьы, игәаар ҳәа, сшәеит, ижәны иҟан. Снеины снархагылан саҭамзааит, сыццакуеит уаха адәыӷба сақәтәараны сыҟоуп, Гәдоуҭаҟа аҩныҟа сцароуп сҳәеит, аҵәыцакгьы сышәҭозар, саашәықәныҳәон. Дара мап, абра улатәароуп рҳәан, аҭыԥ ааҟарҵан рыгәҭаҵәҟьа сладыртәеит. Аҵәца ишәҭ рҳәан аҩы сзааргеит. Сара сҩагылан, ҳаиқәшәара машәыршәа иҟалеит, аха абзиара иазҳәазааит, анцәа улԥха ҳаҭ сҳәан сҩахан изжәит. Слатәан схәы ҳәа иааргаз афара сналагеит. Дара зегьы акрыфара иаҟәыҵын, сара исыхәаԥшуеит. Руаӡәы, сааигәарашәа итәаз, ихы нсықәикын дсазҵааит:
– Уара милаҭла узусҭада?
– Саԥсуоуп, с-Гәдоуҭатәуп, – сҳәеит.
– Аа, аԥхази хар, ра гвари хар? – деиҭаҵаахт иара. Ииҳәаз шыздыруазгьы, исзымдыруашәа ҟасҵеит. – Саҭамыз, иуҳәаз сзеилымкааит, – сҳәеит сара. – Иузеилымкаазар, уи даара ихәарҭам, ақырҭшәа зегьы ирдыруазароуп, – иҳәан даара игәы иалсит ари аҩыза. Нас урысшәала дансазҵаа. Иасҳәеит исыжәлазгьы.
– Уаазцеи ҳара ҳахь, занааҭс иумоуи, унапы злаки? – деиҭасазҵаахт иара.
Сара ирасҳәеит Гәдоуҭа зауадк аҿы аус шызуа, уаҟа цех ҿыцк ааҳартырц шаҳҭахыу, уи азин ылхразы сшааз.
Дара неихәаԥшы-ааихәаԥшит. Нас (акы неибырҳәан дара рбызшәала, уи цқьа исзеилымкааит, аха, сгәанала, убас ҳара ҳада акы шәақәиҭымкәа анцәа иҟаиҵааит рҳәазар акәхап).
Ақырҭуа жәлар уныҳәароуп рҳәан исыдырҵеит.
– Саҭамзааит, аха ҳара ҳҵас ала аҩбатәи аҵәца ажәлар рныҳәаҿа ркуеит, – сҳәан сҩагылеит аҵәца кны. – Лымкаала ақырҭуа жәлар ныҳәатәызар, уигьы ҳҳәап, сара стәы иасырган, жәларыс иҟоу зегьы анцәа иныҳәааит сҳәан, изжәит. Слатәан, акгьы снацҳаит.
Ԥыҭк ашьҭахь астол иахатәаз руаӡәы дҩагылан гаумарџьос чвен Сақарҭвелос, чвени ери гаумарџьас иҳәан аҵәца ижәит. Ура рҳәан егьырҭгьы иржәит. Сара стәаны срыхәаԥшуеит. Узызԥшузи иумкуа уаргьы ҳәа ансарҳәа исзымдырит уи аныҳәаҿа зызкыз анысҳәа урысшәала еиҭаганы исарҳәеит. Изаманоуп, анцәа иныҳәааит Қырҭтәыла, иныҳәазааит ақырҭуа жәлар сҳәан изжәит саргьы.
Даҽа ԥыҭрак ашьҭахь ани раԥхьа аҵәца сыдызкылаз дҩагылан сара сахь ихы рханы ус иҳәеит:
– Ҳара абра иааиуа зегьы иҷыдоу ныҳәаҿак дмыркыкәа иауҳашьҭуам. Уи аныҳәаҿа ҳара ақырҭқәа ҳзы даара акрызҵазкуа акоуп... – араҟа даанҿасын, итәаз зегьы дааҳалаԥшит. Зегьы рыхқәа аадырҵысит излақәшаҳаҭу ала. Дара уи рдыруан, ҳәарада.
– Саҭамыз, иарбан ныҳәаҿоу? – сҳәеит сара.
– Зегьы идҳаркуеит, уаргьы иукыроуп, – саҵәца азна ҟалҟалуа иааҟаиҵан иаасзикит.
– Зны иарбану саҳәа, нас искып, мамзаргьы искрым, – сҳәеит сара.
– Сара, абра итәоу зегьгьы убас иаҳҭахыуп, убри ацех ҿыц иааҟанаҵо зегьы ақырҭцәа рзы иҟанаҵалааит ҳәа иукырц.
– Ҟоҳ, ус анцәа иумҳәан, ус сара исызкуам, – мап скит сара.
– Иукуеит, зегьы идҳаркуеит, уара ишԥаумкуа, – зегьы аууы ааилдыргеит.
– Ибзиоуп, сара исҭахым ус аҵәца акра, аха шәара ианышәҭахха, искуеит, – сҳәан аҵәца аашьҭысхит.
– Инҭыркәкәангьы иужәуеит! – рҳәеит зегьы.
– Анцәа, шьарда зымчу, суҳәоит, абри ацех ҿыц иҟалараны иҟоу иааҟанаҵо зегьы ақырҭқәа рзы иҟанаҵо иҟалааит! – сҳәан ишсабжьыргаз еиԥш, инҭыркәкәаны ижәны саҵәца нықәсыргылеит.
Ура! – рҳәан зегьы схаҵгылан сырныҳәеит.
– Шен генацвале, шени ҷири ме! – ршьапы иқәгыланы сырныҳәеит, иааины сгәыдыркылеит, схыдыркылеит, исзырура рзымдыруа. – Иреиӷьу афатә изаагароуп абружәыҵәҟьа! – ахаҵгыла иааиԥхьан адҵа ирҭеит.
Қьафура змаз сара сакәымзи, саԥхьа фатә бзиас иҟаз зегьы нықәырҵан, аҳ еиԥш, астол сахатәоуп. Уи ашьҭахьгьы акыр аныҳәаҿақәа аԥҵаны ҳаибаныҳәеит егьит. Аҵыхәтәан, итәаз қәрала иреиҳабуп зысгәахәуаз, абри ацех иаҳныҳәаз иҟанаҵои, изызкыи? ҳәа дсазҵааит.
– Уи ацех баша-маша цехым, изызкыугьы акупақәа рыҟаҵара ауп, – сҳәеит...
– Ҟоҳ, чоҳ, – рҳәан игәаарц иақәыркит џьоукы.
– Сара исхаруи, шәара мчыла исшәыркит акәымзар, сара уи аҩыза аныҳәаҿа скуамызт, – сҳәеит.
Иҟарҵарызеи, рхала иҟарҵаз акы акәын.
Нас убарҭ ччараны иаашьҭырхит, аха аресторан ыҵхны иргоз џьысшьеит.
– Молодец, аԥсуа, хыла ҳаҵкьыс уаиааит! – рҳәан, сықәыргылан сеиҭарныҳәеит.
Сызхара ыфа, сызхара ыжә, капеи кылҵәакгьы мшәакәа ахәылбыҽха Аҟәа иаауаз адәыӷба сынҭалан аҩныҟа сааит.
– Хынҩажәеижәабатәи ашықәсқәа рылагамҭазы аус зуан Аҟәа ақалақь акультура хәышҭаарақәа руак аҿы. Убра аус иуан агыруа ҷкәынак, сқырҭуоуп ҳәа зхы зыԥхьаӡоз аӡәы. Иара даара дырцәшәон, ихы рцәихьчон амцхаҵарақәа. Иаҳҳәап, ашәахьа, жәахатәи арыцхә. Иара иман ихатә машьына лас. Аус ахьеицаауаз аусҳәарҭа дахьыҩназ ауаҭах рацәак дацәыхарамызт, аха машьынала даауан. Аха шәахьала даауан амаршруттә автобусла. Амала иагьшәахьаны иагьжәахазар, усҟан автобусгьы дақәтәомызт – шьапыла даауан.
Ҟазшьала дхымхаԥагьан, аха иареи сареи ҳаизыҟазаашьа уи аԥырхагамызт: доус ҳусура ҳара иаадыруан, инаҳагӡон, ҳагьеиӷацәамызт, ҳагьеиҩызцәамызт. Аха ҽнак иареи сареи ҳусқәа еилахәеит. Изхаразгьы иара иакәын. Иара шьыбжьонтәи аԥсшьара сааҭ аан сара сахьтәаз ауадаҿы дааилон, ус баша ҳаицәажәалон. Ус ҽнак аԥсшьара сааҭ азы дааин, сзыдтәалаз астол наҟтәирахь днадтәалеит. Ус анс арс ҳәа ҳшеицәажәоз иаалырҟьаны ус иҳәеит: «Уара абри Аҟәа изаҟаразаалакь хысрак ҟамҵаӡакәа ишԥаага!» Даҽакы иаҩызан, аполитика ҳалацәажәозар, аха абас ауаҩы игәиҽанӡамкәа инаигәыдҳалалакь дшанхозаап. Азныказ сшанхеит, аха сшанхара амацараҿы сыҟазар ибырги сыгыруа ҷкәын. Саниҿас зымбаӡеит. Сиҿасит, аха баша-машамкәа, иаразнак сыҩҭаҷкәымк рыла. Иаргьы ддәылҟьаны дцеит дышзахәоз, ашьаӡа-гәаӡа иҿхәраауа. Сара сшаҟь-шаҟьуа ауада самкуа сыҩнан, схала саӷьуа сыбжьы рдуны: «Атипыс! Алаԥынҵа икылшәаз! Хысрак ҟамҵаӡакәа Аҟәа угеит, акәу! Мап, баба! Ахысрақәа рацәаны иҟаҵан, шәкыла! Зқьыла, жәанызқьла! Иабацеи нас Аԥсны аиҳабыра, аԥсуа интеллигенциа а-30-тәи ашықәсқәа рзы! Шьа злаз аԥсуа нхацәа зегьы аҟәҟәаҳәа илыргәыдҵаны ирымшьӡеи?! Ари хысраӡами, уара ала аԥынҵа икылшәаз, аԥхамшьа?!. – абас ҳәо сшыҩназ ашә даалагылеит ҳдиректор.
– Иҟалеи, ишәыхьи? – иҳәеит иара.
– Иаҳмыхьӡакәа, иаргьы саргьы хандаз, абра дышбадәылсыжьуаз, дхәырбҵны дзысымшьи!
– Иҟалеи? Митәыс иҟаиҵеи? – дҵаауан адиректор. Излауаз ала, сҽаасырҭынчын иҟалаз иасҳәеит.
– Шьҭарнахыс ара аус злеицыжәуазеи? – иҳәеит иара иҟалаз игәы иалырсны.
– Иахьанахыс уи ара дсымбароуп! Ара акәым, Аҟәа, ақалақь аҿы данызба, бзиа дақәсыршәом! – сҳәеит сара.
Убри аҽны инаркны слымҳақәа саркьада избараҳа уаҳа дсымбеит.
– Урҭ ртәы бзианы издыруаз сабду иашьа иакәын, – ибжьы аагеит инахьхьи акәакь аҟнытә зарԥысра инахысхьаз аибашьҩы.
Зегьы ацәажәара иалагаз иахь инаԥшит.
– Ишыжәдыруа аиԥш, дара аџьықәреи рашәараани ажьҭаара аамҭази рҽагақәеи рыжьҭаага шахақәеи рыманы иҳалан. Зны аџьықәреи рашәара ианаамҭаз сабду иашьа ҩыџьа агырқәа аџьықәреи рашәацәа иднагалеит. Сабду иашьа Сеидыҟ даара иџьбараз хаҵан. Дужьар аҵкыс душьыр иаҳа еиӷьеишьон. Амц, ибаны даанхомызт. Атапанчақәа ҩба-хԥа ныҟәигон еснагь: акы аҭра иҭаҵаны иҟәнын, акы имаҟа иавҵан, даҽакы иџьыба иҭан, дангәаа даара илеишәа цәгьан. Ауаҩшьразы Соловки жәашықәса ихыганы даахьан.
Имхы рашәаны ианалга, дара ишырбоз дахьаақәшәаз џьықәреиқәак ршьапы анышә аадихит. Аџьықәреи ашьапы аҳаскьын иамаз ишамаз иҟан.
– Асоума шәара шәшырашәо?! – илақәа ҵырхәны днарыхәаԥшит.
– Ари, батоно, машәыршәа иаанхазар, акәхап, сқан ҷырма, уазымгәаан, – рҳәан амҵақьақьара иалагеит рҩыџьагьы.
– Ибзиоуп, игәаҳҭап егьырҭ шырашәоу, днеиҭаҵын даҽа џьықәреи шьапқәак днарыдгылеит.
Иааимирттеит, араҟагьы аҳаскьын аман, аха аԥхьатәи аиҳа имаҷын.
– Умбои, сқан ҷырма, ара аҳаскьын шамам, – рҳәеит хәыҷык иаалах-ҿыхханы.
– Ара шәааии, мамаӡаӷлараа, ари закәи, ари ҳаскьынӡами?! – ибжьы ҩҭицеит Сеидыҟ.
– Батоно, сқан ҷырма, ҳаскьынк аанмыжькәа дарбан аџьықәреи зрашәо, – рыҽрыцҳатәны иаагылеит аҽагкцәа. – Абыржәыҵҟәа арахь шәаала! – иҳәан аҩныҟа инапы наирххеит.
Имида-гәидаха ишьҭаланы агәара инҭалеит.
– Абра шәаангыл! – агәарԥ агәҭаны иааникылеит. Арашәаҩцәа рҽагақәа рыҵаргәаны иааҭгылеит. Сеидыҟ иԥа дааиԥхьан абарҭ игылоу рҽагақәа ршьапы иадиҳәаларц идиҵеит. Ухаҵоуп, инаумыгӡан!
Сеидыҟ ииҳәаз ҟаҵан.
– Шьҭа шәца, мамаӡаӷлараа! – иҳәан днарыҵаҟьеит.
– Ибзиоуп, ибзиоуп, ҳцоит, амала ҳаумшьын, – аматанеира иалагеит.
– Ыт! Мамаӡаӷлараа, ҿышәымҭын! Аха абарҭ шәҽагақәа лахьхьи аказен мҩа аҟны шәкылсаанӡа ианаамшәх, анцәа иахь исҭоубоуп, иаашәгәыдҵаны шәшысшьуа! – имаҟа иавҵаз итапанча аавҵихын ихыршаны илырҿеикит.
– Батоно, сқан ҷырма, ҳумшьын, иуҭахызар, Жәыргьыҭ ҳнеиаанӡагьы иамҳхом, – иматанеихт еиҭах.
Сеидыҟ иԥеи иареи иахьынӡарбоз ицон ақырҭцәа ӷьарԥ-сарԥ, ӷьарԥ-сарԥҳәа рҽагақәа шьҭарҳәазо.
Аҭабиаҿы ааҭынчрахеит. Зегьы рабџьарқәа ршьапқәа ирыбжьаргыланы ираҳақәаз ажәабжьқәа ирызхәыцуеит уҳәаратәы итәан. Адәахьы, нахьхьи џьара, Гәымсҭа нырцәҟа, игон ахысбыжьқәа. Урҭ ирылаз абзарбзан хысбыжьқәа араҟа, аҭабиаҿы, ихәаҽны акәын ишҳаҳауаз. Знызынлагьы абзарбзан хқәа ҳааигәаранӡа икаҳаны иҭҟәацуан, аха урҭ ҳара ҳзы ишәарҭамызт.
Ус ҩыџьа аҭабиа иааҭалеит. Зегьы ҳҩархаҵгылеит. Урҭ рҩыџьагьы аррамаҭәала еилаҳәан. Руаӡәы зықәрахь инеихьаз аӡә иакәын, егьи – дыҷкәынан.
– Абри шәара шәбаталион дахыԥхьаӡалоуп, дшәы-/дышәкылозар, – иҳәеит зықәрахь инеихьаз ахаҵа.
– Дызҳадҳамкылари, бзиала даабеит, мышьҭабзиала ҳхыԥхьаӡара иазҳалааит, иҳәеит араҟа еиҳабыз.
– Ҳара ҳбаталион ҿыц иалало цқьа даадыруазароуп, дызхыԥаз, дызҵыԥаз уҳәа, даахысамырҟәылит аибашьцәа руаӡәы.
– Уахьихәаԥшуа дыцәгьам ҳәа сыҟоуп, егьирахь дыжәбап дзеиԥшроу, – арԥыс даазгаз аҭабиа дындәылҵын дцеит.
Арԥыс ҷкәын аҭабиа агәҭаны дгылан, дыԥхашьа-ԥхаҵо. Зегьы леибартәақәеит аԥыхьа иштәаз еиԥш. Уаргьы абра утәа рҳәан ҭыԥк наидырбеит. Арԥыс хәыҷык даакәанызанын, нас днатәеит идырбаз аҭыԥ аҟны.
– Нас иухьӡуи, ҳҩыза ҿыц? – дҵааит абаталион акомандаҟаҵаҩ, арԥыс ихы наиқәкны.
– Сара Манча сыхьӡуп, Аҟәа сынхон...
– Иужәлеи? – деиҭаҵаахт акомандаҟаҵаҩ.
Арԥыс ижәлаз иҳәеит.
– Иҟамлари нас, Манча, уҭоурых хәыҷык ааҳауҳәар, – диҟәаҵуамызт аҵааҩ.
– Сара Аҟәа сиит, Аҟәа сааӡеит, салгеит Аҟәатәи абжьаратә школ Нестор Лакоба ихьӡ зху. Ашьҭахьы сҭалеит Аԥсуа университет афизика-математикатә факультет. Срылгахьан ԥшь-курск. Ахәбатәи аҿы стәараны сшыҟаз аибашьра иалагеит...
– Ҳахәмаруеит, урҭ зегьы нҭкааны иумҳәаргьы ҟалоит, – дааԥышәырччеит акомандаҟаҵаҩ – Мап, уи еилыскаауеит, аха сара исҭахыуп, абра ишәасҳәарц, абри аибашьра ианналага инаркны сзықәшәақәаз, – илақәа ныҵыркәраа-ааҵыркәрааны днарылаԥш-аарылаԥшит, ҿыц иааиз арԥыс.
Изаманоуп, убри ауп ҳаргьы иаҳа иаҳҭахыу, – рҳәеит ҩыџьа-хҩы акомандаҟаҵаҩгьы дназлаз.
– Август 18 рзы суада ашә иасит џьоукы аҿыгә-ҿыгәҳәа. Сара сымацара сакәын аҩны иҟаз. Снеины ашә аасыртит. Артыхагьы сымҭакәа еиқәхаԥса равтоматқәа кны иааҩнашылеит хә-ҩык ақырҭуа гвардееццәа. Руаӡәы дшааҩналазҵәҟьа иавтомат лсықәикит уҽумырҵысын ҳәа. Даҽаӡәы (уи иреиҳабшәа иҟаз иакәхарын) сыжәла иҳәан, ара инхо абри иоума ҳәа дҵааит. Сара, ааи, усоуп, сҳәеит.
– Уабџьар абаҵәахыу?! – аӷьеҩ ааҭиргеит.
– Иарбан бџьару, сара ахаангьы абџьар ныҟәсымгацт, – сҳәеит.
– Иарбан бџьару усырбап сара! – иҳәан итапанча дҩахан иааҭихын иааганы сқьышә инықәикит.
Сара сахьгылаз сҵысуамызт. Аӷьфҩы рыхәлышәшәон дара – аҩы иаганы иҟан рызынтәыкгьы.
– Иабаҟоу уабџьар?! – деиҭаҵаахт агвардеец.
– Сара абџьар сымаӡам, – сҳәеит сара.
– Еимыжәда иуаҭах! – иҟаиҵеит априказ.
Ала аапкқәа реиԥш, иааҩналеит суаҭах. Зегьы рбганы икарыжьуан, сыла ишабоз бзиарас суаҭах иҩназ зегьы ҩныганы иргон.
– Абџьар акәу амаҭәақәа ракәу шәзышьҭаз? – сиазҵааит зтапанча хыршаны исықәкны игылаз.
– Ҿумҭын! Мамзар!.. – итапанчала дысҿасит.
Ашьа лысҿашәит. Скаҳарц саазазеит, аха сыҽныскылеит. Ирҭахыз зегьы андәылырга, абџьар аамбеит, аха абарҭ апатронқәа абни ашкаф иҭан ҳәа патронқәак аацәырыргеит. Сара ари омашәа ибаны сыԥшуан. Ашьҭахьоуп иансаҳа егьырҭ зыҩны инеиуаз аԥсуаа ишырзыруаз – апатронқәа ма абџьар рбазшәа заанаҵы ирмазеины ирымаз шцәырыргоз.
– Арҭ абаҟаз? Арҭ рҩыза апатронқәа сара ахаангьы исымбацт, – сҳәеит сара.
– Иубахьазар аҟара! Иҳәа ирласны, иабаҟоу автомат арҭ апатронқәа зго? – апатронқәа инапсыргәыҵа ианҵаны иааганы сқьышә инықәикит.
– Сара изакәызаалакь бџьар сымаӡам, урҭ апатронқәагьы ахьаанага, сыздырӡом, – сҳәеит сҿы иҭаз ашьа нкаҭәаны. – Иудыруеит бзиалаҵәҟьа! – иҳәан итапанча ала деиҭасҿасхт.
Адырҩагьх сыҽкамыжькәа сыҽныскылахт.
– Дыжәга амашьынахь! – априказ ҟаиҵеит иҩызцәа рахь.
Иаабап, уа иабџьар ахьыҟоу имҳәозар!
Равтоматқәа сықәкны срыманы илалбаан, уа игылаз амашьына сынҭадыртәеит. Суада идәылыргаз зегьы амашьына ианақәырҵа, ақалақь салганы аеропорт снаргеит. Уа иара иазкыз уадак сныҩнаргалан ашә ҩадыркит. Сааҭыбжак аҟара ус стәан. Нас дааит ани атапанча зыҟәныз ҩыџьа автоматчикцәа ицны.
– Иугәаламшәаӡаци уабџьар ахьыҵәахыу? – ирҟәандашәа дҵааит афицар.
– Иҟам зласгәалашәари, абџьар ахаангьы иныҟәсымгацт, иахьыҟоугьы сыздыруам, – сҳәеит сара.
– Абна дыкнашәҳа, нас имҳәозар аабап! – иҟаиҵеит акоманда.
Ҩыџьа ааин, наҟ-ааҟ снапқәа срынкны срыманы ауада азкәакьк аҿы снаргеит. Уа аҭуан аҟнытә илбаашьҭын ҩ-шахак. Сназгаз асолдаҭцәа сшьапқәа рыла сыкнарҳаит, схы алада ирханы. Уигьы азмырхакәа сеимаақәа аасышьырхын, сшьындырӡаа аиха аҵәы алақшо исазҵаауан абџьар абаҵәахыу ҳәа. Сара шьҭа еилыскааит, сеибганы арҭ алақәа сшоурмышьҭуаз. Аҵыхәтәангьы исыӡбеит, усгьы-усгьы сыршьуеит, егьыс сыԥсы сызгар здыруада ҳәа.
Исзымчҳаӡо аҿы саннеи, абџьар ахьыҵәахыу шәасҳәоит, сылбаажәга, сҳәеит.
– Исымҳәази сара. Уи шиҳәоз агәра ганы сыҟан, – ихьшәашәаӡа дааԥышәырччеит афицар, иҽырчны фырхаҵара дук ҟазҵаз аӡә иеиԥш. – Иабаҵәахыу нас уабџьар?– иҳәеит акыр иҽырҭынчны.
– Нахьхьи Гәымсҭа ахықәан иҵәахыуп, – гәыҩбара аламкәа исҳәеит сара.
– Аа, Гәымсҭа уҳәоу! Амц умҳәаӡои?! – дааскьан сылақәа днархыԥшылеит афицар.
– Мап! Амц сҳәозар, уааҵәҟьа сышәшьы! – сҳәеит сара ишьақәырӷәӷәаны.
– Изаманоуп! Дшәыманы шәца. Нас иабџьаргьы иаргьы арахь деиҭаажәгах! – априказ ҟаиҵеит.
Амашьына аԥхьа сызлааргаз сҩақәдыртәахын срыманы Гәымсҭаҟа идәықәлеит. Ҳахьаауаз аплан ҟасҵон сышрыцәцашаз. Ус Гәымсҭа ҳаназааигәаха, аӡиас реиҳа иахьдуз иӡмыџьраны иахьҵаулаз ҳаннеи аброуп абџьар ҵәахны иахьсымоу ҳәа расҳәеит. Амашьына зырныҟәоз амашьынаҿы даангылеит, ҩыџьа равтоматқәа срыбжьакны срыманы рҿынархеит идсырбаз аҭыԥахь. Избоит, рҩыџьагьы рылақәа хыгагааӡа анаркотикқәа ирыларҵаз нагарҭа амамкәа ирылсны ишыҟоу, уахь иацлазаап иржәыз арыжәтәгьы. Мчыла срымпыҵасны рабџьарқәа рымсхуеит ҳәа салагар, рҩыџьагьы иаразнак исызрымымхыр ҳәа
сшәеит. Ус снеиуа, снеиуа аӡы сныҽԥынгылт. Азныказ саакәанызанит, ишԥеиӷьхари ҳәа схәыцуа.
– Иабаҵәахыу абџьар?! – аӷьеҩ ҩҭиргеит сконвоицәа руаӡәы.
– Абноуп! – сҳәан ишсымчыз ала ирласны ҩбаҟа-хԥаҟа шьаҿа аӡахьы снеихеит. Сышьҭахьҟа иаразнак игеит автоматтә очередқәа, аха сара аӡы схәыҵалахьан. Нырцәтәи аԥаҩ ахь сцар уа сыршьуеит, автомат уаанӡа инаӡоит сҳәан иаасырҳәын аӡы злацоз ала сдәықәлеит сыԥсы аивгара иахьынӡауаз. Аӡы сахьхәыҵазгьы исаҳауан автоматқәа рыбжьы, аха макьана акгьы сықәымшәацызт. Ус аԥсеивгаразы схәыҵымҵыр амуит. Схы аарҳәны сыцламҳәа аӡы иҩӡаахны сҿала сырԥҳақәа рызна аҳауа ааҟаҵаны дырҩегьых сылхәыҵалеит. Саӷацәа рыҟаабжьқәеи рхысбыжьқәеи рыла издырит шьҭа дареи сареи акыр шҳабжьаз. Аха рыцҳарас исзыҟалаз алада сахьцоз аӡы акыр иӷӷаран. Уа, ара сызхәыҵало еиԥш, сызхәыҵаломызт. Убри аҭыԥ сазааигәахацыԥхьаӡа исышьҭаз ахқәа иаҳа-иаҳа исзааигәахон. Иҟасҵарызеи: аӡы сырны наҟ сдәықәлар, исышьҭаз рзы сыцәҟьарахон, ус сцаларгьы ишәарҭан, аӡы убри аҟара иӷӷаран, саахнамҩар аҟара. Усгьы уаҳа царҭа сымам сҳәан, снапқәа рылагьы сшьапқәа рылагьы ирласӡаны сыӡсаны сҿыласхеит. Автоматтә очередқәа иаҳагьы ирацәахеит. Абружәы даҽа жәабаҟа метра сызрыцәцар, нас дырҩегьых ӡмыџьран, насгьы наҟтәирахьтәи аԥаҩ аҿы еилассы ашәаԥыџьаԥи, аасреи, аҭырасреи наҟ хара иҩашьҭын. Уаанӡа сеибганы сызнеир, нас мгәаҭа сыҟа иаҩызан. Аӡӷӷара салҵырц хәыҷӡак шсыгыз сарма напы исзышьҭымхо иаасыцрахеит, аха уи агәхьаа мкыкәа, сшьапқәеи сарӷьа напи еицырхырааны сышцац сцон ԥхьаҟа. Убри аамҭазы Гәмысҭа нырцәынтә ахысбыжьқәа аагеит. Исышьҭақәаз саӷацәагьы руаӡәк аҟәара днықәҳаит, егьигьы уаҵәҟьа ҿыцха иҽылкаижьит. Урҭ зегьы анызба аӡмыџь сананыла ауп. Иаразнак издырит иҟалаз. Ҳаибашьцәа Гәмысҭа аарцәҟа иааны итәахьаз иреиуаз џьоукы ирбазаап, аӡәы дыршьырц ишишьҭаз, урҭ ахысра иҟарҵаз аӷацәа исышьҭаз аӡәы дларышьҭит, егьи дҳәазаны амашьына ахьгылаз ахь дцон. Аха уигьы хара дзымцеит: ишызбоз араантә инеиуаз ахы наӡаӡа уа дааннакылеит.
Сара усҟан аӡы сҭыҵны аҭырасраҿы снапы ахы ахьақәшәаз ирхханы иҿасҳәоит ҳәа саҿын.
Снапы ҿаҳәаны, ашьа аанкыланы ҳара ҳтәқәа рахь сааит. Араантә Гәдоуҭатәи агоспиталь аҿы срыхәшәтәуан. Сыхәра анӷьа, исыӡбеит, ҳаибашьцәа абџьар кны срывагыларц.
– Ажәакала, аибашьра аԥышәа хәыҷык умоуп, – арԥыс иҟәаҟәа днас-насит акомандаҟаҵаҩ.
– Ааи, ус ҳҳәар ҟалозар, – иҳәеит арԥыс! – Автоматла хар амамкәа схысуеит, Гәдоуҭа саныҟаз, уа уи абџьар ахархәашьа ҳдырҵон, – нациҵеит иара.
– Уи иаҳагьы еиӷьуп, ара еибашьуеит зынӡагьы аибашьра аԥышәа змамыз, аха уажәы еибашьуеит аԥышәа ду змоу аибашьцәа реиԥш, – инапы арԥыс иҟәаҟәа иаақәихит акомандаҟаҩ.
– Аруҭан, удинаныс, ишҳауҳәара, аӷа итанк тҟәаны ишугаз, – ҿааиҭит ԥыҭрак ашьҭахь агәҭаншәа итәаз ҳаибашьцәа руаӡәк.
Аруҭан захьӡыз дахьтәаз дааҳәцы-мцын:
– Ҳаи, џьоушьт, исымгакәа, иҭатәаз шәаргәындақәак ракәын акәымзар, атанк напызаҵәла иугара уҟан.
– Уеизгьы, иҳаҳәи, абра измаҳац ԥыҭҩык ыҟоуп, урҭгьы ираҳап, сара зны исаҳахьеит, иуҳәоны, аха дырҩегьых исаҳар сҭахыуп, ианыҟалаз, ишыҟалаз, иахьыҟалаз аҭыԥ егьи цқьа инҭырффаны иҳаҳә, суҳәоит, – иҳәахт ари цәырзгаз.
– Ибзиоуп нас, ишәасҳәап, – иҳәан игрантаршәга иарӷьа напала инҭарс икны иҩышьҭихит. – Абри убысҟан исымазар, уи аҟара аџьа иарагьы саргьы иҳаибарбаӡомызт... Аха усҟан бџьар ҳкызма, автомат змаз маҷын, – игранатаршәга дырҩегьых ишьапқәа рыбжьара илбжьаиргылан дналагеит. – Ианҳақәла аҽны акәын. Атанкқәа, АБМПқәа аауеит, аха узыхәозеи, акы амца ацраҳҵан аԥаҭлыка агәыдҵаны, даҽак цәырҵит, уигьы амца анацраҳҵа иааит даҽакы. Ус ҳашлеиуаз иргәыдҳҵоз ҳԥаҭылкақәа нҵәеит. Танк дуӡӡак аауеит, аха изаҟароузеи. Абар ацҳа ҟаԥшь аҿы иааирц
кварталк аҟароуп иагу. Уа агастраном ыҟан, ишәгәалашәозар, убри агастраном иавалахьеит егьагӡам. Абзарбзан ҳамам, аграната ҳамам, абомба ҳкым – ҳхапыцқәа аҿҿа рыҵгоит, аха иааг. Иара абзарбзан ду кылҳәаны агәыз-агәызҳәа ихысуа ԥхьаҟа ацара иаҿуп акәша-мыкәша зегьы рцәажәо. Сҩызцәеи сареи агастраном ахьыҟоу аквартал ахьаанҵәо аҩны акәакь ҳҽавакны ҳтәоуп, ҳкылԥшо. Абар иаабоит аӷьӷьа-гәгәа ахго иҳаваларц хәыҷык ауп иагыу. Иҟаҳҵари! Иҟаҳҵари! Ҳагәқәа еилашуеит, ҳахшыҩқәа иааҟәымҵӡакәа аус руеит ҳахқәа кылҵәо. Ус сахьтәаз сҩаҵҟьеит иҟасҵара сзымдыруа. Санԥшы – снаҩсан кьат ау дук кажьуп. Алеи аԥси рыбжьара скьаҿи амаикеи шеицыз илсыхрҵәрааны акьат ахы иаакәыршаны, ҳнаҩсан игылаз абензин мҩаԥызго амашьына снадххылан, хыхьла абензин злаҭарҭәо ахҩа аартны, илҭшьны амца нацрасырсит. Уи аамҭазы, станк агастраном аквартал иаҩсны илеиуан. Аилашәшәрагьы аҽыназнакуан, аха макьана нанҳәатәи амра ахәылԥазтәи ашәаԥшь цқьагьы имыцәацызт. Атанкгьы сеҩст, сара скьат абыр-бырҳәа амца шацраз аӷьеҩҳәа слаҭрысит. Иҳаракны искыз «ацәашьы» сыкәша-мыкәша иарлашозаарын мбатәшәа, аха сара уи аузбахоз. Атанк цоит иқәҳа, сара сыҩны сашьҭоуп. Сыҩуеит ишсылшо. Сара убасҟак асекундамер кны аӡәы сыццакра ишәозар адунеи аҿы арекордсмен иаԥызгозар ҟаларын. Ус секундқәак рышьҭахь игәасҭеит, иара атанк аццакыра аҵкьыс сара сыццакыра шеиҳаз, избанзар есааира иареи сареи ҳаизааигәахон. Абар шьҭа жәа-метракгьы ҳабжьам. Абар-абар сахьӡоит, акгьы сыгым. Аҵыхәтәантәи сымчқәа зегьы ааизызган сыццакыра инацсҵеит. Иара аҿы снаӡарц метрақәак шсыгыз иаалырҟьаны «станк» џыџӡа аулица агәҭаны иаангылеит. Ари митәык ҳазблыша ак ҳашьҭаланы иаауеит ргәахәу здырхуада аекипаж алиук аартны ртанк ааныжьны иҭыԥаны ацара иалагеит. Сара атанк садҳаларц аԥсык ауп иаасыгха. Изулакь атанк авараҿы сҽааныскылеит. Атанк иҭыԥоз аҩнқәа рҿы итәаз ҳавтоматчикцәа инҭыԥаанӡа уааҵәҟьа иларышьҭуан. Сара ас анызба, машәыршәа ҳара ҳтәқәа сыршьыр ҳәа сшәан атанк саҵалеит, сцәашьы наҟ икажьны. Атанк иҭаз зегьы аныршь ашьҭахь ҳара ҳтәқәа ааин, сҩызцәагьы еибарыҩны иаакылсын атанк сааҵырхын
снарҳәы-аарҳәо исыхәаԥшуан, аха сара изаҟаразаалакь цәҟьаракгьы џьара исымамызт, амала аԥҳал азна аӡы сықәырҭәазшәа аԥхӡы сылхәраа ицон.
Абасоуп ишыҟала. Даара хаҵарак ҟасҵазар, жәбоит, – иаахиркәшеит ҳфырхаҵа иажәабжь. – Сара сакәым афырхаҵараҵәҟьа ҟазҵаз абра дҳамоуп, – ихы наиқәикит насҭхашәа рацәак ауаа рылаԥш сыҵамшәанда иҳәозшәа итәаз аибашьҩы. – Ҳаԥсцәа ирымаҿоуп, Смел, абра итәоу ишроуҳәара уара иҟауҵаз ахаҵара – аӷа итанк шԥужәаз, – нациҵеит Аруҭан.
Смел захьӡыз ара, аҭабиаҿы, итәаз зегьы реиҳа дқәыԥшуп уҳәаратәа дыҟан. Ишәага мцхәымкәа, имахашьаха ӷәӷәацаӡа, еилаҩак иакәын. Зегьы уи иахь инахьаԥшын, изҿлымҳаны иаатәеит.
– Џьашәышьт, саргьы омас иҟасҵа егьыҟам, амала акы заҵәык – сымшәеит. Хәыҷык иадамхаргьы саакәанызаныр, уаҵәҟьа иаасылгон.
– Нас амшәароуми хаҵарас иҟоугьы, – рҳәеит аиҳабцәа итәаз аӡәык-ҩыџьак.
– Сентиабр алагамҭазы акәын. Аӷа ажәылара иҽазыҟаиҵон. Уи ҳаргьы иаадыруан. Усҟан уажәеиԥш ҳхырӷәӷәарҭақәагьы иӷәӷәамызт. Аха иҳамаз атехникеи ҳаруааи излауаз ала ирманшәаланы иҳаргылеит. Рацәак ҵуамызт Аҟәа ааныжьны, Гәымсҭа ҳарны арахь ахырӷәӷәарҭақәа ҳкиижьҭеи.
Ишысҳәахьоу еиԥш, аӷа ажәылара иҽазыҟаиҵон. Гәымсҭа нырцә аӷа итехника рхыԥхьаӡара иацлон. Ҳаргьы ҳмазеины ҳтәан. Сара усҟан сызлаз абаталион Гәымсҭа ладатәирахьтәи ацҳа ааигәара акәын иахьыҟаз. Ус ҳшыԥшуаз аӷа бџьарс имаз зегьы рыла ахысра далагеит ҳара иҳақәкны. Нас уи ашьҭахь рҿаархеит атанкқәа еишьҭагыланы. Ҳара априказ ҳаман аӷа даҳзааигәахаанӡа ахысра ҟаҳамҵо. Аԥхьа игылаз атанкқәа Гәымсҭа иаарын ҳара ҳахьтәаҵәҟьаз иааҳақәкны рҿаархеит агәараҳәа ихысуа. Урҭ ирышьҭан аБМПқәа, дара рыҽрывак ирышьҭалан иаауан ашьаҟа аргьы. Ҳхы наӡаратәа ианҳзааигәаха,
ҳкомандаҟаҵаҩ ибжьы геит «амца» ҳәа. Иҳамаз акы ҳамаеигӡакәа ирыжәҳҵеит амца. Арахь ирхьаз атанкқәа ҩба аминақәа ахьыҵаз иақәшәан, уа иаанхеит изза-ззаӡа. Даҽа ҩбагьы ҳгранатаршәцәа иҭдырҟьаз рықәшәан амца ркит алҩа рхылббо. АБМПқәагьы хԥа изымқәацо рҭыԥаҿы иаанхеит. Танкк амина зҵаԥжәаз акәхап иахьгылаз ҭыԥк аҿы ахагьежьра иаҿын. Аччаха змадаз акәымзар, даара ирччаган уи уахьахәаԥшуаз. Ас ицәгьахазшәа анырба акәхап, џьоукы гьежьит шьҭахьҟа. Аха иаанхаз атанкқәа руак акы иннамкылаӡакәа иаауеит ҳпозициа иақәкны. Ҳгранатаршәга иҭаҳҵоз аанҵәеит. Иҟаҳҵоз? Автоматла атанк узаиааип ҳәа уҟоу. Сааиԥхьхәыцаан, сывараҿы ишьҭаз сҩыза атанк ԥызжәо абомба ааимсхын, саргьы гранатак сыман, ак сарӷьала иаанкыланы егьигьы сарма инанҵаны ачықьқәа сыҽрывакны атанк саԥыларц сдәықәлеит. Сҩыза сара сцоит иҳәан, аха изымуит. Сара иаҳа сылшарашәа схы збазаап. Ус сшааиуаз саԥхьа атанк злаауаз ала дәҳәыԥшраны ииашарҭаны иҟан. Уахь сықәлар ҟалаӡомызт: иааиуаз атанк азы сыцәҟьарахон. Аҵыхәтәантәи ачықь аҿы сҽааныскылт. Дук мырҵыкәа иаргьы уи адәҳәыԥш иаақәлеит. Уажәы ишыҟасҵара сыздыруам: иансзааигәахалакь, сбомбеи сгранатеи агәыдсҵар, аха урҭ ирзымгар, сырҟьцны иласхысны ицоит. Убри аҟнытә иақәскит, аԥсырҭаҵәҟьа иҭасыршәо аҭагылазаашьа соуаанӡа сбомбеи сгранатеи иагәыдсымҵарц. Атанк иамоу апулемиот сизаҿамкуа аҟара иансзааигәаха сыҩнапыкгьы шьҭыхны искқәоу ибаратәа иааиуаз атанк аԥхьа слагылеит. Уажәы иареи сареи еиҳазар жәабаҟа метра роуп иҳабжьоу. Сгәы иаанагоит: усгьы сҭахоит, аха иаргьы ҭасырхап. Атанкныҟәцаҩ итанк ааникылеит, сшибазҵәҟьа. Саргьы сгылан, снапқәа иркыз аршәразы смазеины. Абар уи илақәа ҟәыс-ҟәысуа сырхыԥшылоит. Апулемиотла дсеихсырц иақәикызаап, аха сара убас сизааигәаны сгылоуп дхысыргьы исԥырхагамхо. Дсыршәап игәахәзаарын идәықәиҵеит очередк, ашьҭахь даҽакы, аха сара сгылоуп, сеиҭаҵӡом. Ибзарбзан ахы лаирҟәырц, саҿеикырц иақәикит, аха уигьы иамуит: иахьынӡаҭахыз излеиуамызт. Аҵыхәтәан шьҭахьла ддәықәлеит, днаскьаны ибзарбзан ма ипулемиот саҿеикырц. Шьҭахьҟа дандәықәла, саргьы ԥхьаҟа сдәықәлеит. Ус
иамуашәа аниба, дахьгылаз ахагьежьра далагеит. Уи акәын саргьы исҭахыз. Абензин зҭаз абак ахьамаз ала сара сахь ианааҳә, сарӷьа нап иакыз абомба агәыдҵаны ҿыцха слаиеит. Уи акәхеит: атанк абыр-бырҳәа иаразнак амца ҩацралеит. Шьҭа шьҭахьҟа сара стәқәа рахь сааргьы ауан, аха саангылеит, издыруан, атанк амца анаклакь, иҭоу аекипаж ҭымҵыр ада ԥсыхәа шрымамыз. Ус сышԥшуаз иаатит алиук, аӡәгьы ихы аакылҳәҳәеит. Алиук иарбаны идәықәысҵеит исзаанхаз аграната. Снаршәгьы хиеит уаҳа аҭахымкәа – алиук акылаара агәҭаҵәҟьа иҭашәеит. Сыԥхӡы ԥхьаҳәо саныҩагыла, сҩызцәагьы гәыԥҩык ааихьан. Руаӡәк ари танк бзиоуп изааблои, шәааи-сааи рҳәан иласын иаразнак амца дырцәеит. Ашьҭахьы уи атанк шьақәдыргылан уажәы аԥыхьа ԥшәымас иамаз рыуаажәлар ирабашьуеит.
– Ҳаи дад, уқәра уахьӡааит, машәыр уқәымзааит, ари еиҳау ахаҵара абаҟоу! – рҳәеит аҭабиаҿы итәаз аиҳабацәа. – Ҳаи, шәарҭ афырхацәа шәылазаап, убоу, иҳәеит урҭ руаӡәк.
– Афырхацәа ҳаламкәа иҳахьи, ҳара ҳ-Ԥсадгьыл ҳахьчоит, – иҳәеит акомандаҟаҵаҩ. – Аҳы, шьҭа доусы шәҭыԥқәа рахь, – иҟаиҵеит акоманда.
Алеи-ԥси рыбжьара ианца сымбаӡакәа аҭабиа ааҭацәит.
Сара урҭ рышьҭахь акраамҭа аҭабиаҿы стәаны схәыцуан. Срызхәыцуан ара исаҳаз ажәабжьқәа. Урҭ акыр ихадырҭәааит ақырҭуа жәлари ҳареи ҳаизыҟазаашьа азы сдыррақәа.
Баӷыр имҿырҟәара мҿыхьышьаҵәык изкыдыршәыламызт ӡынгьы ԥхынгьы.
Иԥҳәыс Ҟаимыҭхан абас иалҳәалон:
– Ужәлах нҵәеит, уара, ианаамҭоу амҿы ылхны иудугалар, нас уҭынчми?
– Уи бара бус алам, бара амҿы быгхар, нас ибҳәалап! – длыҵаҟьон Баӷыр.
Иашоуп, Баӷыр имаҵурҭа амҿы агхаӡомызт. Аха иахьааигоз ауп аус злоу. Мҿаагара данцоз аилашәшәра ианалагоз акәын. Ауаа рырахә-рышәахә ҭакны, акыр рыҭаны, инааҭышәынтәалоз – иара иеигәышә иазқәынҵа ибора авараҿы игәашә хәыҷы иҿаз дылҭыҵны дцон. Баӷыр игәылацәа раандақәа днарыдҳало, ишәаны иааигон.
Ари шықәсык акәымхеит, ҩы-шықәса ракәымхеит. Аиҳараӡак иара дрызгаган ашышаандақәа, избанзар урҭ реимыхра иаҳа изыманшәалан. Раԥхьа дналаган абыцақәа аҵәҩанқәа ирыбжьихуан, нас акакала аҵәҩанқәа ааҵихуан. Абас, ҷыт бжьы мыргаӡакәа, иага иаанда ӷәӷәазаргьы, ишәаны иман аҩныҟа даауан. Уи ҩымш-хымш изхон. Ус, аандақәа зегьы аанҵәаанӡа, аӡынрагьы ниасуан.
Аиҳарак Баӷыр дызчычаз игәыла Бадра иаандақәа ракәын. Акырынтә иеиҳәеит, аха Баӷыр иҟаиҵац ҟаиҵон. Бадра иҭахымызт аандак азыҳәан игәылеи иареи еилыӡаар. Аҵыхәтәаны игәы ԥҵәаӡеит Бадра. Иҵазгаларызеи абри даҟәызхша ҳәа дхәыцуа далагеит. Иагьихәыцит иара зеиԥшҭам ала!
Ааԥынра аандақәа аникуаз – ес-ааԥынра усгьы аанда ҿыцны икыр акәын – Бадра даалаган, аҵәҩанқәа парпантала икылҵәаны, ашәақь хәшә рҭаԥсаны, ацәа ахарҭәаны иҟаиҵеит. «Абри даҟәнамхуазар уаҳа сыздыруам», – иҳәон Бадра игәаныла. Абри амаӡа иара Бадра ида ԥсызхоу уаҩы издыруамызт.
Ус, иниасит ааԥынра, уи анаҩс – аԥхын, ҽаҩраҭагалан. Иааит аӡынгьы. Бадра илымҳа кыдҵаны дӡырҩуан.
Декабр анҵәамҭазы акәун. Ауыха даара ҷыхь бааԥсын, иауан ақәаба-сабаа. Баӷыр имаҵурҭа амца шаԥ-шаԥуа
еиқәын. Игәышҵа амца иаҭаны нырцә арымӡ дықәтәан. Иԥҳәыс абысҭа агәӡа лалҭан, аилырхра даҿын, лҟәыд зҭаз акыцтә ҟәџьал агәҭаны аҟәақ ааҭган, аԥырӷқәа Баӷыр инеиҿаԥсеит. «Ҳаит, шьашәы диблааит, аҩсҭаа дахьхысуа, ббоу!» – иҳәан, Баӷыр амца ҩеиҵихеит.
Аҟәақ, аҟәақҳәа еиқәырццакны ахәшҭаараҿы ахысра иалагеит. Ҟаимаҭхан арҵәааҳәа дыҳәҳәан, ддәылҟьаны дцеит, уи длышьҭалеит Баӷыргьы. Ауыха акрыфара-акрыжәра згәалашәодаз, амца аӡы ақәҭәаны идырцәеит. Агәылацәа еизеит. Иҟалаз зыхҟьаз здыруаз Бадра заҵәык иакәын. Уигьы, акы зцәа иалам аӡәы иеиԥш, дыҩны дааит. «Иҟалазеи? Закә хысроузеи?» – иҵаауан зегьы.
Ииҳәахуазеи Баӷыр!.. Дыԥсны дкьакьаӡа дгылан. Ауаа анеигәныҩ, иауырымдырхуаз иҟалаз. Досу рыҩнқәа рахь ашьшьыҳәа ицеит. Уи акәхеит. Уи нахыс Баӷыр иаандашәара аҵыхәа ԥҵәеит.
Ахьшь ҵырҵырит, ибаҭбаҭит, ишәеит, иӡыӡеит. Ишанхеит, аха акаҭ иамышьҭит. «Сыԥсит. Сҭахеит!» – агәахәуан. Ахьшь рыцҳа цәгьашәа игәаҟит. Ауаҩы ихы-иҿы уаҟа ихаччеит. Ахьшь алаԥш уи иахь иаршәит.
Ахьшькҩы инапы накәиршеит. «Шьҭа сишьит!» – агәы иаанагоит. Акаҭ илаирҳәит, деигәрӷьеит...
«Сызиргәаҟуеи нас сара? Сауишьҭыр, хара сымцои!» – иӷьаҵәыӷьаҵәуан иара. Аха, мап! Иауимышьҭит, иагьимшьит. Иаацәыригеит ачабра. Аҽазмырҵысуа иԥахны инылеиҳәеит ахьшь. «Исыздыруам уа иҟалаз. Ари са сышьра дашьҭам...», – агәахәуан ахьшь, агәара ианазааигәаха.
«Аа! Сызцәшәоз аҩны!» – агәы нҭыԥеит ахьшь. Аха ус сҳәаргьы. Зегь реиҳа сзыцәшәо инапы сакыуп.
«Аҳыҳ Сафеит!» – агәахәт ахьшь, ала ҵыхәаршәшәо аԥшәма иԥыланы аԥышә иара инадкылан ианафҩы.
Ахьшь зкыз инапы дҩахеит, ила даҵаҟьеит. «Шьҭа исзиуришь?» – ахы иазҵаауан ашьапы анҭеиӡуаз. Аха ауаҩы уи ишьырц игәгьы иҭамызт.
Ахьшь абыҟәқәа ирбжьындаз алаба ирӷәӷәаны иадиҳәалеит. Икәалкәало, агәы ҩарха иаакынхалеит ахьшь мыжда. Нас иаҟьеит амҵәыжәҩа, аҽкыднаҟьеит...
Мап. Аҟаитанқәа ӷәӷәан. Ахьшь игьалеит, зны алаба иаахеит, ажьы ацеит. Ус ишкнаҳаз иааԥсаӡеит.
– Ах, минуҭк иадамхаргьы изыԥсоузеи алаба ақәтәара! – аҳәон агәанала иахькнаҳаз. – Исҭаххар сықәмтәои, аха исзиуа сыздыруам сара хәаша.
Ауаҩы ахьшь алаба ишықәмтәоз ибеит. Дааскьеит иара ашҟа. Ахьшь инапы акәрша икит. Иҩышьҭихит. Иқәсыртәоит ҳәа далагеит. Иқәмтәеит. Икнаҳан агәы ҩарха. «Ара сыззадиҳәала, сишьразоуп», – аӡбеит ахьшь аҵыхәтәаны. Ауаҩы наскьа дтәаны дазыԥшуан. Аха нас дҩагылан, далагахит ахьшь ақәртәара. Аҽхьыршьшьы аҽалнарҩрит ахьшь. Шаҟа ишәозеи, шаҟа иӡыӡозеи? Аха ауаҩы уи даҟәымҵӡеит. Ишьҭихуан аҽалнарҩры-цыԥхьаӡа, ашьапқәа алаба иадикылон.
– Ари, иҟалап, алаба сықәтәар иҭахызар, – аҳәан алаба инықәтәеит данаҟәмҵӡа.
Аԥшәма игәы иахәеит, дааԥышәырччеит, игәарԥханы. Уи инаркны зны инықәԥрааргьы, алаба инықәтәахуан иаразнакы. Шьҭа ауаҩы усҟак ицәшәомызт. Амала, ааигәа уи даннеилак, иқәмԥраар агәы иауамызт.
Ауха, ахьшь ацәа ҭынчымхеит. Уажәы-уажәы иҭрысны иааԥшуан. Ала ихгылан излаҳаз акаҭа.
Анаашаркка, ахәы аарбиҭәын аҵыхәа ааршәшәеит. Убасҟан иара иацәанырит иҭырбаҟа ашьапқәа злаҿаҳәаз аҟаитанқәа. Нас аамҭа кьаҿла иахашҭыз аҭагылазаара ала иаахгылеит. Зынгьы инықәԥрааит, аха мап! Аҟаитанқәа алаба иакәршаны иҿаҳәан.
– Шьҭарнахыс акы сацәшәарым, исыхьлакь усгьы исыхьуеит. Ауаҩ ида уаҳа сара сҿынӡа акгьы зааираны иҟам. Ус сишьып ҳәа сыҟам. Сишьуазар, шьҭа сишьхьазаарын, – аӡбит ахьшь аҵыхәтәаны.
Аха ус иага ахала агәы арыӷәӷәазаргьы, ашьжьымҭан ауаҩы данааи, ахьшь агәы нҭыԥан инықәԥрааит.
Ахьшь ача акра аирҵеит. Ача акуан икәлааны. Раԥхьаӡа ача анакы, даара игәырӷьеит.
«Шьҭа сызхара сфап», – агәахәын, иаманы аҿынанахеит, аха хара изцомызт! Аедыкь анаанҵәа, уаҟа илатәеит. Ҩынтәҟа-хынтәҟа иаласны ахәы алнахаанӡа, ауаҩы днеин, ача ахы аахиҵәан ахьшь инаиҭеит. Ахьшь, ача аԥсы шахьныхәхәалаз, иаамихын ачаҭра инҭеиҵеит. Аҽны шьыбжьышьҭахьынӡа ахьшь иҩаҵԥрааз ачакгьы амышьҭит.
Арҭмаҟ азнаҵәҟьа ача ҟалеит, аха ахьшь амла еиқәыцәон. Иара иазхоз ачак акәын, уи иара иазҭодаз акәымзар.
«Иалеихи, мшәан, ари аҟара ача? Акы заҵәык сара исиҭандаз, ианаџьалбеит. Имбаӡои амла сахьаго?» – аҳәон ахьшь рыцҳа гәаныла ачала иҭәыз арҭмаҟ иахәаԥшуа. Ауаҩы аҩны днеин, акы днацҳан, арҭмаҟ ааҭарцәны, ачашәара иҿынеихеит. Ила иабо иахьынӡаҟаз дымхынҳәит. Нас аҩны дааит. Кәтаӷьк аажәны, уаанӡа ахьшь ишеиҭоз еиԥш инеиҭеит.
Ахьшь амҵәыжәҩақәа хьышьшьы, икараха, иафаз азымха, инаган алаба инықәиртәеит.
Абас акәын есымша. Ауаҩы иарҭмаҟ рҭәны иааигон, ахьшь рыцҳа иамкәкәааны. Агәыӷра иамаз ала иааиуан. «Уажәы исымихзаргьы, уашьҭан искуа сара ишԥастәымхари!» – агәы иаанагон ача акыцыԥхьаӡа. Ари иахьа акәымхеит, уаҵәы акәымхеит. Ахьшь гәыӷуан. Мчыбжьык иԥшит, ҩымчыбжь иԥшит, мызкы... Ахьшь амч каԥсеит, амҵәыжәҩақәа ххааит. Аха алагарҭа змоу анҵәамҭагьы амазаап.
Ауаҩы ҽнак ачашәара дцеит. Аҽны шоура бааԥсын. Ахьш аҽынкынҵо ачакра иаҿын. Амла еиқәыцәон, аӡыша иагон. Ачак ҩаҵԥрааит. Ауаҩы ихьшь ихы иакәхшан уи иашьҭеиҵеит. Аха ахьшь уи амбаӡазшәа ажәҩан ахь ихалеит. Ауаҩы мбатәшәа ибеит. Изхаҵомызт ари. Ахьшь акраамҭа ауаҩы ихагьежьуан. Уи цқьа игәы данаргон.
Шьҭарнахыс ахьшь иамоуп ахақәиҭра, шьҭарнахыс иакыз иара иатәуп! Иаҭаххар ихалап, иаҭаххар илаҟәып, иаҭаххар итәап, иаҭаххар иԥрып!
Ахьшь аахагьежь-аахагьежьын, хара иабаз абна ду аҽеикәаԥсан иазцеит. Уа иаиушт афатә, ашәшьыра, ахьшәашәара.
Кәынҵали Бадреи аешьцәа гәакьақәа ракәын. Кәынҵал деиҳабын, аха раб ашкол еицҭеиҵеит. Бадра данхәҷыз инаркны аҵара бзианы иҵон. Кәынҵал иҭахымызт аҵара, бзиа ибомызт ашәҟәқәа. Бадра дтәаны иҵатәқәа аниҵоз, ма ашәҟәқәа данрыԥхьоз, Кәынҵал архаҟа дцаны акамбашьхьшьцәа аҵәаҟьа дрыцсуан, хәлаанӡагьы аҩныҟа дааӡомызт.
Аҵыхәтәаны Кәынҵал аԥшьбатәи акласс аҿы дыштәаз дҭыҵит. Бадра иакәзар дахамхаӡакәа даауан, Кәынҵал класс-цыԥхьаӡа ҩ-шықәса дахамхар ауамызт. Кәынҵал аҵара ахьимҵоз, аҷкәнцәа раб Басиаҭ даара игәы иалан. Диршәеит, дагьипҟеит, аха зегь башан, Кәынҵал ашкол ахь уаҳа дымцеит.
– Сара исҳәаз хаумҵеит, аха уаангыл, уахьхәра уҟахыуп, – иҳәеит Басиаҭ, иҷкәын ашкол данааҭыҵ. – Уара узоуп акәмзар, сара изласԥырхагои, иаҳагьы исзеиӷьуп, ацәмаҭәа наусыркып, аҽага ахьыскыу унсыдсыргылап, – игәы дасыргар дшьыцны дышԥаҭамлари иҳәон гәаныла Басиаҭ, аха уи иажәақәа зегьы баша аԥша иагон.
Басиаҭ иԥсы ахьынӡаҭаз, Кәынҵал акы днаха-аахауашәа иуан, аха иаб даныԥсы ишьапқәа ааиҵхны длатәеит. Есҽны, иеигәышә иҟәаҟәа иқәҵаны, дкалышь-малышьуа акәаҵақәа дрыҵан. Инаԥшуаз уи оумашәа дырбон, изныкымкәангьы абас иарҳәахьан: «Уан дбаҩданмызт, уаб дбаҩданмызт, уабаанагеи, унҵәааит, ак улаӡамкәа?»
Арҭ ирҳәоз Кәынҵал агәхьаагьы икымызт. Иахьа уара уҿы акрифон, уаҵәы – сара сҿы. Ишалап, ихәлалап, еиқәҵак сфалап ҳәа дыҟан.
Аха зегьы ҵыхәтәак-ҵыхәтәак рымоуп. Кәынҵал игәылацәа рыла дамбо иалагеит: амалаҳәа еснагь акруҿазҵо дарбан?
Уахь ианиҵаҽыла, Кәынҵал иӡбеит рныҟәаҩыс дҟаларц. Аха уаагьы ашәҟәыԥхьара, амашьынақәа хәҭас ирымоу зегьы рдырра шаҭахыз анидыр, даҟәыҵит. Нас рқыҭан адәқьан дыҵагылт, аха араагьы иамуит: ируазма ажәлар Кәынҵал адәқьан аҿы ианиҭахыу дааиуа, ианиҭахыу дцо? Мызкала Кәынҵал даара аҭыԥқәа рацәаны иԥсахит. Уи дыҟан ԥошьҭамҩангаҩыс. Аха маҵурас дназхадыргылалакь хара изгомызт – иаарласны дамырхуан.
Аҵыхәтәан иӡбеит, ари ақыҭауаа рлеишәа цәгьахеит, ара акгьы сылдыршом, еиӷьуп ақалақь аҿы Бадра џьара акы салаиҵарц сиҳәап ҳәа.
Ақыҭан ашкол даналга Бадра Москва дцан аҵара ду ҵаны дааит. Ақалақь аҟны амаҵура далагеит, ԥҳәыс дааигеит, дҭаацәарахеит Бадра.
Кәынҵал ԥҳәыс дааимгацызт. Аӡӷабцәа бзиақәа анибалакь, дреиҽырбон, ажәагьы рниҵон, аха дзеиԥшраз анеилыркаалакь, мап ицәыркуан.
«Ҳы ижәбара шәыҟоуп, уажәы исыцымцақәо, уашьҭан дара рхала исышьҭамлозар! Исыбырги: соура иагым, сыҭбаара иагым, слашәым, сцыркьым, сыԥшра цәгьам, сҟазшьа бааԥсым», – иҳәалон иара.
Уашьҭан ҳәа Кәынҵал дызҿыз иашьа Бадра ақалақь аҿы џьара акы далаиҵап ҳәа дахьақәгәӷуаз акәын. Ииашацәҟьаны Кәынҵал уи даара дақәгәыӷуан. Инапы мҟьашьуа, ишьапы мбааӡо, махәҿала аусура ахьаҭахым маҵурак далазарц иҭахын.
«Акы уннарҵәааит, маҵурас узласҵозеи?» – иҳәон Бадра, акы салаҵа ҳәа Кәынҵал даниклакь.
Зны Кәынҵал Бадра иҟны дааит. (Иара лассы-лассы даалон иашьа ишҟа, даарагьы бзиа ибон инапқәа ишьҭахь иҟаҵаны, ашьшьыҳәа, днаԥшы-ааԥшуа ақалақь далазар). Ауха атеатр аҿы асимфониатә концерт ыҟан. Бадра иҭаацәеи иареи ахьцоз Кәынҵалгьы дыргеит.
Аконцерт баны аҩны ианааи, Кәынҵал ҿааиҭит:
– Бадра, уара аусурҭа сзумԥшааит, аха уи сара схала исыԥшааит, анцәа сишьааит, убри еиԥш сара иаасықәнаго амаҵура адунеи иқәзар! Амала, Бадра, уара иуҭаххароуп аус злоу. Еҳ, ишԥаснааларыз! Иара ишыҟаиҵуаз аҵкыс ибзианы, ирԥшӡаны ишԥаҟасҵарыз! Еҳ, сара хәаша,
ишԥаҟасҵарыз! – Кәынҵал инапқәа ааидикшалан, ихы ааирҵысит, иашаны уи зыӡбахә иҳәаз амаҵура иара иааимоур, дыгәнаҳауп уҳәаратәы. – Сара хәаша, ацәмаҭәеи аҽагакреи сыбӷа ԥырымҵәахьеи, ҭынха дсымамшәа! – иҳәеит уи.
– Иуԥшаазеи маҵурас уажәы иаразнак уара иаауқәнагахаша? Иҟалап, знеиԥш министрк ихаҭыԥан уҟаларц уҭаххазар? – даахыхәмаршәа дҵааит Бадра.
– Мамоу, мамоу, уи зынӡа ихәыҷу маҵуроуп! Издыруеит, Бадра, уара ианаауҭахха, ҟыт шахыумырҵуа. Сыԥсра убааит, Бадра, сара сзыҳәа уи еиӷьу акы ыҟазар... Еҳ, сара хәаша, Бадра, уареи сареи акырҳзеилазар, усзашьҭал убри аус! Уи иалхра зынӡа имариоуп, уара аӡәы илымҳа инҭушьыр, уаҳа акгьы аҭахӡам... ииашаҵәҟьаны сара сахьтәаз игәасҭеит ҩынтәҟа иахьицәеилагақәаз!
– Узҿу дарбан, уара? – диазҵаахт Бадра, Кәынҵал ииҳәаз уамашәа ибаны.
– Уахак ҳазхәаԥшуаз, алаба хәыҷы кны иқәгылаз думбаӡеит?.. Еҳ, сара рыцҳа, ишԥаснааларыз! – даақәԥсычҳаит Кәынҵал.
Бадра изымчҳакәа дааччеит.
– Узхыччои, уара? – дҵааит Кәынҵал.
– Смыччакәа, ассир аҳәара уахьаҿу умбаӡои?! Уамашәа иубаша, уара, иашаҵәҟьаны, иуқәнагаз, иулшашаз амаҵура ухала иахьуԥшааз ауп, – игәарԥханы деиҭааччахт Бадра.
– Ыы, уара, мап уҳәашоу!
– Ишԥаунымаалахуеи, уамбар иԥсуеит, – дыччоит Бадра. – Уаҟәыҵ, џьушьҭ, Бадра ахәмарра. Сара сгәаҟуеит, уара амш угоит, – иҳәеит Кәынҵал.
Бадра аччаԥшь ихы-иҿы ианыз нықәхәаша ицеит, избанзар Кәынҵал уажәраанӡа ииҳәақәоз дыхәмарны иеиҳәоз џьишьон.
– Ииашаҵәҟьаны иуҳәома, уара?
– Исҭахыу зегьы леиқәнҵәааит, уи уаха уаҟа избаз иааҟаиҵоз саргьы иҟасымҵозар!
– Иуҭахыу баша иумшьын, уи иҟаиҵоз уара уакәм, саргьы исзыҟаҵом, уи адирижиорра иазкны аҵара ду ҵаны дыҟоуп, аконсерваториа ҳәа изышьҭоу далгахьеит.
– Ишԥа?! Убра алабыҵә кны, уахак знапқәа зҟьоз?! – оумашәа ибеит Кәынҵал. – Еҳ, анышә иаргьы саргьы ҳамандаз, амала ишԥаснааларыз иара !..
– Аа, цәгьашәа иунаалон, аха иабаҟоу! – иҳәеит Бадра дԥышәырччо.
– Уара сгәы ԥҵәеит, есымша аџьырмыкь сшықәгылаз, уаҵәызаҵәык уара уцандаз, зныкгьы ак шысҭихьоу умҳәари, – Ашьҭырхан лхаҵа Мачагәа диҳәеит.
Мачагәа дақәшаҳаҭхан, ашьыжь шаанӡа дгылан, дцеит аџьырмыкьахь.
«Џьара папрозк ахә аҟара сзахаршәалозаргьы иудыруеи!» – дхәыцуан Мачагәа дахьцоз.
Мачагәа аҭыԥ бзиа ылихын, иԥыраҳәа шкәакәа иԥыраҳәаны днықәгылт.
– Уа мшыбзиа, Мачагәа! Ара узҿуи? – Мачагәа дааидгылеит Қәабзач.
– Бзиара убааит! Умбои, сыхәҳахәҭуеит. Аҩны иҟоу, аф зҿасша, иахьа уара уца лҳәан, смаар лымуит, схаан акыр сҭихьома, Қәабзач, уанаџьалбеит! – иааԥхеишьеит Мачагәа аџьырмыкь дахьықәгылаз.
– Иуҭиуазеи?
– Ахш.
– Ҳаи, анцәа дузыразхааит, иахьа аашеижьҭеи ахш бзиа сашьҭоуп, исԥыхьашәомызт! Умбои, иахьа анцәа уахьсзааига. Ухш бзиазар акәхап! – иҳәан Қәабзач иҽыргызмалшәа Мачагәа днеиҿаԥшит.
– Зеиӷьаҟам ауми! – инаиаҭеикит Мачагәа даагәырӷьан.
– Исырбеишь агьама зеиԥшроу! – Қәабзач инапсаргәыҵа ргәаҩаны Мачагәа инаимҵеикит.
Мачагәа даара дазыманшәалаӡамкәа ишҭоԥ ахы лаирхан, Қәабзач инапсыргәыҵа иланиҭәалеит, иамкызгьы инапы илахьыжжын, ҵаҟа илқаҭәеит.
Қәабзач ахәырп-хәырпҳәа дҩаҵалан ахш ижәит. Нас ибз иқьышә иқәшьуа, Мачагәа днаиҿыԥшит. – Ухш уара даара иурҽхәан, аха сара исгәамԥхеит, – иҳәеит Қәабзач инапы рбзо.
– Избан, уара? – дҵааит Мачагәа.
– Избан умбои, ухш аӡы амаӡам! – иҽыргызмалны Мачагәа днаихәаԥшит Қәабзач.
– Ҳаи, џьушьҭ, Қәабзачхеит, ус ахьԥоуҳәо, аӡы шԥамахым!..
– Мамзаргьы имаҷны иамоуп!
– Саб иԥсаныс, абжеиҳараҵәҟьа аӡы шамоу! – дқәит Мачагәа.
– Ус акәзар ихасҵоит. Ҳамҭак уаасзыԥшы, излазгаша акгьы аасымгеит умбои, исхамышҭи, уара абзиара зԥылаша, уажәыҵәҟьа аҩны сцаны аԥҳал сыманы саауеит, амала цәыкәбарк аӡәы исҭоит ҳәа уаламган, зегьы сара изгоит.
– Ҳаи, џьушьҭ, атәымуаҩ ишԥаисҭо, уареи сареи иахьа ҳаибабама?! – иҳәан Мачагәа ишҭоԥқәа аақәихын ҵаҟа иныҵаиргылт.
Қәабзач иҿыҩеихан, Мачагәа илаԥш данныҵшәа, ԥҳәыск ахш аалымхәҳаны дцеит. Мачагәа инацәқәа дрысуа аҽны хәлаанӡа ихш ҵәахны аџьырмыкь дықәгылан. Қәабзач уажәы-уашьҭан дааиуеит ҳәа. Аха Қәабзач дауааихуаз.
Ашәыршәыр иасит. Амш ахәларахь еихеит. Мачагәа аџьырмыкь агәҭа дгылоуп днаԥшы-ааԥшуа.
– Уара ара узгылоузеи, умбои зегь цеит, аџьырмыкь ашә аҳаркуеит, – Мачагәа дааидгылт аҟарул ишәыршәыр кны.
– Иҟалозар минуҭк аӡара аасышәҭ, аахәаҩык сизыԥшуп, хымԥада, уажәыҵәҟьа дааиуеит, иҳәеит Мачагәа.
– Аџьырмыкь ашә аҳаркуеит, ухаҵкы, уҭахызар нҭыҵ уаҵәынӡагьы уизыԥшыз, амала шьҭарнахыс ара аанҿасра ҟалом, – иҽирцәгьеит аҟарул.
Ииухуаз Мачагәа. Ихш иманы дцырг-цыргуа агәашә дынҭыҵит. Уаҟагьы ԥыҭраамҭак Қәабзач дааизыԥшит.
Аилашәшәра иалагеит.
Чанеиԥш Мачагәа дхьагәгәа ихш иманы аҩны дыҩкылсит.
– Аџьырмыкь иахьа ибзиазу? – дҵааит Ашьҭырхан лхаҵа иҟазшьа рацәак илгәамԥхо.
– Бџьармыкьгьы баргьы шәеибамбеит! Схәы сыҭ, схәы! Иахьа ҿашәа смоуцт, ахәыц еиҩысҵәоит! – ҿааиҭит Мачагәа.
Ашьҭырхан иаразнак лцәа иалашәеит, лхаҵа мыждарак дшақәшәаз. Днеин иеидара гәалҭазар – лыхш ашҭоԥқәа ишынырҭалҭәаз кьыс рымаӡамкәа иҟан.
– Унан, анышә уаргьы саргьы ҳамандаз, ахш узымҭиӡеи?– лыҩнапык рыла лыбӷа нҭарс иаанкыланы дааизыԥшит Ашьҭырхан.
– Ибҭахызар анышә бара бҽаҭ... Схәы сыҭ, бара, сҿы еилгом бымбаӡои, амла сеиқәыцәоит! Нас ибасҳәап исыхьыз, зны акрысҿаҵеи!
Лгә иалсит Ашьҭырхан лыхш. Аха иҟалаз ҟалахьан – лыхш баҟаӡа, ахааҵа арҭазшәа ибжьысны ашҭоԥқәа ирҭан.
Ҟазырхан Аҟәа знык-ҩынтә рыда дымцацызт. Аҵыхәтәан даныҟаз аахысгьы жәабаҟа шықәса ҵуан. Уиижьҭеи Аҟәа даара аҽеиҭанакит: идыргылеит аҩны дуқәа, иҟаҵаны иалгеит авокзал ҿыцгьы.
Амашьына дахьлалбааз хара имгакәа лчамадан ԥхьакшәа џьара инаргыланы авокзал цқьа избап лҳәан дыхраа-ӡраауа, дынкыдԥшыла-аакыдԥшыло лҿыналхеит.
Авокзал лызхара ибаны, лчамадан ахьлыргылаз данааи, лчамадан лымбеит. «Ари аӡәы иԥырхагахазаарын, еиҭаргазаап», – ҟалҵеит лара азныказы, аха џьаргьы ианылымба, аӡәы ишигаз аҟара лдырт.
– Ҟазырхан боума, мшәан, банбааи? Шәышԥаҟақәоу? – даалыдгылеит Ҟазырхан ланхәыԥҳа Мкыд.
– Хар ҳамаӡам, сызкәыхшоу, шәара шәышԥаҟақәоу? – иаагәидибакылт Ҟазырхани Мкыди.
– Абыржәоуп санааи, аха счамадан збом, – уажәы-уажәы дхьаԥш-кәаԥшуа лчамадан шыргаз цқьа агәра лзымго.
– Знапы ианыбҵадаз? Иабагылаз? – дҵааит Мкыд.
– Амашьына санааҭыҵ, абра ҳахьгылаҵәҟьоу инаргыланы, авокзал ҿыц збап сҳәан, иҟарҵеижьҭеи избахьаз џьыбшьоу, ибаны сааиаанӡа, счамадан убар иаахә, иргахьан, – лнапқәа налгәыҵалыԥсеит Ҟазырхан.
– Ббаашәт, Ҟазырхан, ачамадан ара иргылан хара бышԥацеи? – Мкыд Ҟазырхан дналыхәаԥшит.
– Сара счамадан асапаҭ ҿоуп, аа, абар ацаԥха, – лџьыба иааҭылгеит гәԥк аҵаԥхақәа еидҳәаланы.
Мкыд дааԥышәырччеит.
– Бызхыччои, мшәан, уи иҿоу асаԥаҭ ахаан аӡәы изаартран дыҟам. Убасҟак исаԥаҭ ӷәӷәоуп, уи иақәшәо ацаԥхагьы аԥшаара мариаӡам, уи згаз асаԥаҭ шаҿаз изгәамҭазаап акәымзар, игомызт, – дхьаԥш-кәаԥшуан Ҟазырхан.
– Акрышәцәыӡма, шәзынаԥшы-ааԥшуазеи? – даарыдгылеит ҷкәына қәыԥшк, илақәа ҭыџьџьаауа, амилициа маҭәа ишәҵаны.
– Ааи, нан, счамадан абра инаргыланы сааиаанӡа, аӡәы иаашьҭыхны игазаап, иалеихыу сыздыруам, асаԥат ҿоуп, ацаԥхагьы абар иахьыҟоу, нан! – лҳәан ацаԥхақәа цәырылгахт Ҟазырхан.
– Асаԥаҭ сзамыртит, аха шәчамадан ырхынҳәны ишәысҭоит, иара шәара ишәтәыҵәҟьазар! – дааԥышәырччеит аҷкәын.
– Ҳаи, нан дукәхшааит, счамадан сара истәымкәан, нас изтәыда, исымеижьҭеи жәабаҟа шықәса ҵуеит, еиҳазаргьы ҟалап!
– Шәчамадан иаԥштәузеи? – дҵааит дԥышәырччо амилициа ҷкәын.
– Иаԥштәузеи, мшәан, счамадан? Мкыд, бара ибгәалашәозар иаԥштәыз? – Мкыд дналҿыԥшит Ҟазырхан.
– Бареи сареи ҳанеиқәшәа, ирымгахьази?
– Исҳәо закәызеи, мшәан... Аа, исгәалашәеит, абри, ишԥасҳәари, икаҳуа аԥштәшәа иҟоуп, азганк агәҭаны инкыларгьежьааны ацәа ахыхны иҟоуп. – Асаԥаҭ иҿоу зеиԥш саԥаҭузеи?
– Ҭыџьтәуп, икәымпылуп, нан!
– Ибзиоуп, ус акәзар шәара шәтәы акәзаап, шәаала ишәысҭап, – днарԥызан авокзал ауадақәа руак иныҩнеигалеит аҷкәын. Ачамаданқәа рацәаны ауада иҩнагылан.
– Шәчамадан дырны иаарылышәхуазар, ишәысҭоит, мамзар, мап! – иҳәеит аҷкәын қәыԥш.
– Изуазеи, счамадан сзымдыркәа, – лҳәан ачамаданқәа дрылԥшаауа лҿыналхеит Ҟазырхан. – Абар, счамадан, абри ауп счамадан, – даасны илкит лчамадан анылба.
– Уажәтәила ишәысҭоит, аха даҽазны ус хлаԥшрада иааныжьны шәанца, шәчамадан уаҳа ишышәымбо жәдыруазааит, – иҳәеит аҷкәын дԥышәырччо.
Қәылацәақәак уахык џьоукы ирықәларц иақәкны ицеит. Урҭ дрылан Дыжә ҳәа аӡәы. Уи еизадак, уаҩ ҭынчк иакәын. Дқәыланы ауаа ирҳәуа егьиуа дыҟамызт иара, даднаҟьалашәа урҭ ақәылацәа дрылан акәмзар.
Изқәыларан иҟаз х-ҩык аешьцәа ыҟазаарын, хацәа ӷәӷәақәакгьы ракәхарын дара. Ақәылацәа урҭ рыҩны ианазааигәаха, аилацәажәара иалагеит.
– Ҳазқәылауа арԥарцәа даара хацәа бааԥсқәак роуп, аҳаҳаи, шәҽырӷәӷәаны шәыҟазароуп, иршьыз дыршьит, акәмзар узусҭазаалак уҽрумҭароуп, – дрылабжьон ақәылацәа реиҳабы.
– Ааи, ааи, усуоуп, мамзар, ишԥа, ақәылара иахьа иаабама! – иаақәдырӷызит иҩызцәа.
Дыжә дахьгылаз итапанча ааҭиган апатронқәа ҭыршәшәаны ркаԥсара далагеит.
– Иҟоуҵои, мшәан, Дыжә? Қәылара ицо итапанча апатрон ҭамзар иҭеиҵоит, уара апатронқәа ҭуршәшәоит, изызҳәоузеи ари? – оумашәа ирбеит ақәылацәа Дыжә иҟаиҵоз.
– Мамоу, шәыххь згеит, ус сара исҭахым... – хәыҷык даанҿасит Дыжә.
– Иарбан уара иуҭахым? – иҵааит ақәылацәа.
– Иарбан шәымбои, излашәҳәақәо рыла, ҳазқәылауа уаа бааԥсқәоуп, аӡәы дынсымпыҵасны стапанча аасымхны салаишьыр аҵкыс, апатрон ҭамзар еиӷьми!...
– Ҳаит, уара ашәыргәында, уабаҳԥыхьашәоз?! Абыржәыҵәҟьа сыла уҽамырбакәа уца! – диҵаҟьеит ақәылацәа реиҳабы.
Дыжәгьы ииҭахыз уи акәын.
– Уажәгьы изаҟәымҵыцт, уара, абри арԥхашьага. – Иарбан узҿу?
– Ана ҳахьлалбааз амҩан игылақәаз умбеи?
– Ааи, избеит, аха уи иаабац иҳаҳац ауми?
– Убри ауми зынӡагьы исгәамԥхаӡо, иаабац, иҳаҳац ауп ҳәа абри аҿаасҭара еснагь иныҟәаагалома нас?
– Ииашоуп, ихәарҭам, сақәшаҳаҭуп, аха уареи сареи ҳамацара иҳалшом, уи жәытә-натә аахыс ҳабацәа урҭ рабацәа иаԥырҵаз аҵас.
– Сара исҳәом, аԥсраҿы уаҩ дымнеиааит ҳәа, инеироуп, аха изыхәҭоу неиааит. Анкьа, сара схаан , аԥсраҿы уажәеиԥш изыхәҭоугьы, изыхәҭамгьы неиуа иҟамызт, инеиуаз аҭынха, ауа, ақәла, аҩыза ракәын. Уажәы дыздыруагьы, дыззымдыруагьы неиуеит. Инеиуазаргьы уаҩҵас инеиуазар иабаргуи, аууы рыхга, рхы аҟьаԥҳәа иаасуа гәы аҵамкәа, хы аҵамкәа, лаӷырӡ маауа...
– Шьшь! Ахьшь, ахьшь! – иҳәан, ихы лаирҟәит, ицәажәозгьы иажәа уа иааҿахиҵәеит. – Ҳаи, анышә иамандаз, илаҟәӡаны ладатәирахь ала иҳавсит, – ихы дҩахеит Лагәсҭан ԥыҭрак ашьҭахь.
– Ааи, уара, абри игәы далсит уҳәаратәы иарбанзаалакь ак узидбалом, – дналагахт ацәажәара Езыгәгьы. Урҭгьы, ҳарҟәаҵып, аха зегьы реиҳа иԥырхагоуп ҳәа исыԥхьаӡоит аԥсраҿы ахәыҷқәа рнагара. Дубоу сыздырам анҭ, ана игылаз ирыцыз ахәыҷы. Изаҭахи уажәы абри ахәыҷы абанҭ ахьцо игара? Иахәҭам ҟауҵар, иахәҭам ахь укылнагоит, уарԥхашьоит. Изхысҳәаауа, абас саргьы зны сақәшәахьеит, раԥхьаӡа ҵәыуара ҳәа санҭыҵуаз ауп. Ҳәарас иаҭахыузеи, ани аҷкән иаҵкыс акырӡа сеиҳан сара усҟан. Убасҟан сзықәшәаз аԥхашьара ахаангьы исхашҭуам. Сыхбыџын. Оҭҳара саб ианшьцәа раҳәшьак дахьрымаз лабхәа дыԥсын, ацара ааины исыдгылеит. Саби сани ианраҳаҵәҟьа ицеит, уара аԥсыжра аҽны улеи ҳәа насаҳәаны. Дсымбацт, сызцом, тәым қыҭак аҿы сызҵәыуам, сҳәан, аха умнеир ҟалом, иԥхашьароуп, днаскьагам, дааскьагам, иҳәеит саб. Иҟасҵоз, сақәшаҳаҭхеит. Аԥсыжра аҽны зыхьӡыз анааи,
сҿыласхан сцеит. Ҵәыуара ҳәа инеиуаз аӡәы даасықәмшәаӡакуан, агәарԥ сынҭалт. Ҵәыуара иқәло ахацәа ишыҟарҵо еиԥш, схылԥа астол инықәҵаны, схы саасуа сҿынасхеит, аԥсы дахьыгҿаз ашә иақәкны. Урҭ аҵәыуарақәа уиаҟара срышьцылаз џьушьо, издыруазма, рхы ианаслакь ашьҭахь рнацәкьарақәа ирыбжьԥшны, ма рнапқәа рылахь ишадкыло рызганк ҩышьҭыхны иахьцашаз шгәарҭоз. Сара урҭқәа сыздыруамызт. Ус снеиуа, снеиуа ашә аҿынӡа снеит, аха мышныҟәарак аҟара бжьазшәа збеит. Ашәхымс сақәшәаны сшьапы еихызгап, аха аԥсы дахьгҿаз аҩныргәы акырӡа илаҟәын, абарҵа аасҭа сшьапы неихганы ашәхымс сарӷьа шьапы анынахызга, тышак сшьапы лҭашәазар еиԥш, илҭабга ицеит, егьи сшьапы шааиуаз ашәхымс илаҿаԥан, сҟьаҟьаӡа сцан аԥсы дызқәыз акаруаҭ сҩыҵаҳаит. Исыхьыз зымбодаз, ԥыф-чыф дырган, аччара рзынкылом. Уажәшьҭа иҵәыуахуадаз, аха сҽнамариашашәа сҩагылан, схы саасуа аԥсы снеихагылт. Ус даҽа хәыҷык сааҵәыуан сықәҵып аасгәахән еиԥш, сышьҭахьала снапы нҭарс аӡәы иаанкылан мчыла саақәиргьежьт, дызусҭада ҳәа снаихәаԥшызар, саб иоуп.
– Арахь уиас, арныгажә! – ирымчны слымҳа инҭеиҳәеит иара.
Саб ааҵрахь дсыхоит, сара схьышьырххо сџьыба сҭаланы ачабра ҭызгоит ҳәа саҿуп, иҟарҵо сымбахьазеи, сыла инҭшьы-ааҭшьны издышшыло рышҟа снеип ҳәа.
– Арахь уаала, арахь! – иҳәоит саб, наҟ дсыхо. Инасҿыԥшлак аччара рызнымкыло наҟ рҿы надырҳәуеит, изакәи, уара абарҭ исыдырбало аасгәахәуеит сара, усҵәҟьа сыҵабганы сшыҟаз иалыздырааи, уара, санкаҳа, сԥынҵеи сылахьи цәԥызаарын, ашьа аара иалагазаап, сышны сыҟамзи, изба џьушьо, схы сасыцԥхьаӡа снапқәа ашьа ахьыргӡозаарын. Сара схьышьарххо арахь сшаахоз, саб анахь ааҵрахь дышсыхоз, снапқәа сылаԥш нарықәшәеит. Нас иаусымдырхуаз иҟалаз.
Убри аҽны сзықәшәаз ахамшҭыхә инасыркын «аҵәыуара мап ацәыскит”. Снеирц ахьсыхәҭоу аԥсрахь снеиуеит, сгәы иалсит ҳәа снарыдашшылоит иҭынхацәа. Егьи ухы аҟьаԥ ҳәа уаасуа, убжьы ухацалан ууыууа, арахь иԥсыз дузымдырхуа, аиаша уасҳәап, уи аҩыза «аҵәыуара» уажәшьҭа ирԥхашьагоуп.
– Ааи, ааи, иԥхашьараҵәҟьоуп, аха ҳаҟәыҵуам, умбои, убри аӡәгьы иҭахӡам, аха зегь раԥхьа сара сышԥаҟәыҵуеи ҳәа ауп акәмзар.
– Убри ауп иҟала. Абар, аиашаҵәҟьа ахьыуҳәа. Аӡәгьы иҭахым. Арахь иааибыҳәаны изаҟәыҵуам ауп иҟалаз...
– Аа, ҿумҭын, абааԥс, ахьшь асқьынџь иқәтәоуп! – иҳәан, Лагәсҭан иҵыс ақьала иныҵганы, акаҭа аԥхьа алаба инықәирԥраа-аақәирԥрааит.
Минуҭк ашьҭахь Лагәсҭани Езыгәи ахьшь акаҭ илхны ачабра алаҳәара иаҿын.
Амрагыларахь ихоу ахышә иаакылҷҷаз амырхәага Ҷаӷьыц илахь агәҭа ахьазеизыҟараҵәҟьаз инақәԥхеит. Дааҳәыцы-мыцит иара, аха ацәа дзалымҵыкуа, дааҭынчхахт. Амра иҵегь ианыҩхала, иҭахәхәа ицәаз Ҷаӷьыц илахь иақәԥхоз амырхәага леиҭаҵын, иарма бла инхҷҷылеит. Ҷаӷьыц дцәырҳаны дааԥшит, маҷк дҩаҵыззан, днаԥшы-ааԥшит. Ивараҿы, иԥҳәыс хрыжь-хрыжь лыԥсыԥ лага-ҩаго дҭахәхәа дыцәан.
Ҷыӷьыц иара иҵасала акыр игәы аалзынхеит иԥшәма ԥҳәыс. Уажәы абра џьоукы ааины, зда царҭа лымам лхаҵа дыршьуазаргьы, лара акымзарак лбараны дыҟамызт. Амала, иара ихаҭа дахьааԥшыз цәгьашәа деигәрӷьон, избан акәзар, џьоукы раҳәызбақәа кны дыршьырц ишьҭазшәа ԥхыӡ ибон. Уаҳа дзымцо данаанха, зыҳәызба кны ишьҭаз дааихаххыхын, аҳәызба игәыҵәҟьа иарбаны ианымҩаниҵаҵәҟьеит, Ҷаӷьыц рыцҳа дыҭрысны дааԥшит. Абри азоуп иԥҳәысгьы хәыҷык дызлызгәааз.
Уи аамҭазы Ҷаӷәытагьы (ус лыхьӡын иԥҳәыс) дааԥшын, лхаҵа дахьиаз днаԥшит. Лхаҵа ииарҭа дылатәазшәа анылба, лгәы даарыцҳанашьан, лаԥшы хаала днаихәаԥшит.
– Бызсыхәаԥшуазеи, иахьада сбымбацшәа? – рацәак имырымчкәа дналазҵааит Ҷаӷьыц.
– Сухәаԥшуеит ус, урыцҳасшьоит, – лҳәеит Ҷаӷәытагьы, лхаҵа аԥыхьақәа раасҭа уажәы иаҳагьы дасаӡоушәа дылбон.
– Аԥхыӡ избаз бдыруазар, иҵегьгьы срыцҳабшьар ҟаларын...
– Унан, дида хса, саргьы ԥхыӡ бааԥсык удызбалеит, џьоукы уршьырц иушьҭахын...
– Изызҳәахаришь, раҳәызбақәа ҭыхны ишсышьҭаз сыҭрысны сааԥшит.
– Изызҳәахари уҳәоу? Санду излалҳәоз ала, уршьызшәа убар еиҳа еиӷьын, избан акәзар усҟан уцәгьа-мыцәгьа ршьуан, аха уажәы џьара ханҭаҩынҭарак уақәшәараны уҟоуп ауп изызҳәоу...
Ҷаӷьыц абарҭ зегьы дрызхәцуа илахь инапы нахьишьын, иџьымшьқәа рыбжьара ааибӷы-ааибӷит, ихьу-хьууагьы иааихьит. Иара идырит ҵысхак уаҟа ишалҵыз. Инапы нахьишь-аахьишьит, иибац ҵысхак шакәмыз атыҟҳәагьы игәы иааинаҭеит. Ахы хиқәаҵәааӡа, иаакәршаны иҟаԥшьӡа, иаақәгылеижьҭеи минуҭк аҟарагьы ҵуамызт, аха акәшамыкәша еибархха еибанаркхьан ацәа.
Урҭ иаарласны Ҷаӷьыц аҳақьымцәа рахь дцарц рыӡбеит.
Ақыҭа ҳақьым иҿы иахьнеиз даара хшыҩзышьҭра ҟаҵаны ари аҵысха аҭоурых дазыӡырҩит. Уи ари ахҭыс ду хрыҩ азиуит злоуҳәашаз афактқәа рацәан. Убарҭ рахь раԥхьаӡа инаргыланы иԥхьаӡатәуп: Ҷаӷьыц ицәажәараан уажәыуажәы даанкылан, цқьа дҭиҵаауан, аҵысха раԥхьа ианибаз, ишибаз, ицызбаз, иахьибаз аҭыԥ уҳәа убас иҵегьгьы. Урҭ зегьы, дызлахьӡозеи уҳәаратәы, имҵаз қьаадк ианиҵон.
Аҵыхәтәаны аҳақьым илаԥш ҩышьҭихын Ҷаӷьыц днаихәаԥшит дидашшылошәа.
– Уааскьеи арахь, цқьа снахәаԥшышт, – иҳәан аҳақьымгьы иҟәардә нықәрҳәазашәа ачымазаҩ иахь днаскьеит.
Ҷаӷьыц данааскьа, аҳақьым даалаган анахь днарҳәуа, арахь даарҳәуа даара акраамҭа аҵысха ахьалҵыз акәшамыкәша дахәаԥшуан, нас дааҭгылан ачымазаҩ днаизыԥшит:
– Уара угәы ишԥаанагои, абри уҵысха иаҳа иззааигәахарызеи уԥынҵа акәу, убла акәу, мамзаргьы улахь акәу? Ҷаӷьыц азныказ даашанхеит, избан акәзар ари еиԥш иҟоу азҵаара зынӡакгьы дазыҟаҵамызт, уи адагьы иара убри ахьалҵыз иара итәын акәмзар, еиҳа иззаигәоузеи ҳәа бзанҵыкгьы ихахьы имааицызт.
– Сеидроу, ҳаҭыр зқәу аҳақьым, уи шәара иаҳа ижәбарҭоуп, – акыр даашәеит Ҷаӷьыц.
– Ииашоуп, сара иаҳа избарҭоуп, аха уара уцәа-ужьы ауми излыҵ, – иҳәеит аҳақьым, хәҷык иҽынасҭханы Ҷаӷьыц иҵысха кылкааны дахәаԥшуа.
– Нас уи ҵак дук амоума, аҵысха иаҳа иззааигәоу? – рацәак уамашәагьы ибеит узымҳәо ҿааиҭит Ҷаӷьыц.
– Умбои, ҳаҭыр зқәу ачымазаҩ, ауаҩы зегьы дахьынӡанеимоу ҳақьымк дизыхәшәтәуам, убри аҟнытә ихы, ихы абҩлаша, аӡәы ихәшәтәуеит, илымҳаи, иԥынҵеи, иҟарҟынџьи – аҽаӡәы; игәи уи иацрыҵуа адақәеи – даҽаӡәы, ирԥҳақәа – хазы аӡәы; иқьымса, нас уи иаԥшьу егьырҭ ҳорганқәа – даҽаӡәы дрызкыуп...
– Аа, еилыскааит, еилыскааит, ҳаҭыр зқәу аҳақьым, ари ззуҭахыу аҵысха рыуа иахьаҵанакуа еилукаарц уҭахызар, акәхап?..
– Аа, аферым, иақәуршәаҵәҟьеит. Ахгьы, аблагьы, аԥынҵагьы сара зынӡаскгьы сус рылаӡам, сара исыхәшәтәуа арԥҳа ауп, анцәа иџьшьахарыла, уи уҵысха даара акыр иацәыхароуп, ҳаӷоу имшхара уи урԥҳаҿы иалҵыр, алыргара атәы анцәа иусын.
Ҷаӷьыц ицәа дынҭыԥсааит. Аҳақьымгьы дшәаны уи иахь днаԥшит.
– Уажәы ҳақьымс зҿы усышьҭра сыздыруам, умбои, цас ауашәа, иабалҵ, уара, иара, аҩсҭаа ихәхаша иигаша...
Ус иахьынӡеимаркуаз аҵысха иҵегьгьы аҽарцәгьеит: илахьи, иблеи, иԥынҵеи рыбжакы-рыбжакы аҟынӡа инеихьан.
Аҵыхәтәан аҳақьым ус иҳәеит:
– Уи зегьы ирзааигәоуп, аха абри аԥынҵа иаҳа иазааигәазар ҟалап.
– Ааи, ааи, убри саргьы исҳәап ҳәа акәын, – иҳәеит Ҷаӷьыцгьы хәҷык даалах-ҿыххан.
– Абри ақьаад уманы умԥшыкәа илықәршәны ақалақь аҟны уца, амарџьа, иуцәымӡааит уахьцо, – ақьаад ҩны даналга, Ҷаӷьыц инаииркит.
Ҷаӷьыц дыццакы-ццакуа дыздызкылараны иҟаз аҳақьым ишә даннылахх, ашә аатын аҳақьыми иареи ааиҿаҳаит.
– Уеибгоу, уара?! – дҵааит аҳақьым, хәыҷыкгьы даагәааит.
– Ак сыгӡамкуа сыҟазар, ара сузырбодаз! – иҳәеит Ҷаӷьыц, иԥси-иԥси еихәлахо.
– Ус иҟоу ахьырхәшәтәуа хазуп, аҩыза! – ҿааиҭит аҳақьым.
– Уара уоуп, уара, қьаадкгьы сымоуп! – ибз еилахәо иқьаад бӷьыц аҳақьым инаимҵеикит Ҷаӷьыц, дидимкылар ҳәа дшәаны.
Аҳақьым ақьаад дахәаԥшуа, шьҭахьҟа деиҭаҵны икабинет дныҩналт, Ҷаӷьыцгьы днаишьҭалт.
– Иааги арахь уԥынҵа, – иҳәан аҳақьым иҽырмазеины днатәеит.
Ҷаӷьыц аҳақьым иирбаз аскам днықәтәан, иԥынҵа наимҵеикит.
– Ухы уҩаха! – иҳәан, иԥынҵа акы нҭаҵаны, инаирҵәи-ааирҵәит, нас егьи азыбжа инҭеиҵан аԥхьатәи ишазиуаз еиԥш инҭаиргьежьит.
Ҷаӷьыц иԥынҵа арӷьатәи акылҵәара аҳақьым иикыз анҭеиҵа, ицәа дынҭаӡыӡааит, нас инапы аҿынаирхан, атахҳәа аҳақьым инапы днамҵасын иаанкыланы длахеит, аха аҳақьым имахәҿа убасҟак иӷәӷәан, Ҷаӷьыц иагьизмырҵысит.
– иҳәан, ачымазаҩ днеиԥырҵит. Нас абыкь иеиԥш акы иманы дааин Ҷаӷьыц илымҳақәа рыҩбагьы цқьа дырҭаԥшны игәеиҭеит, аха урҭгьы акы изрывымбеит.
– Уҿы раҳаи! – иҳәан амҳаҵә еиԥшыз акы Ҷаӷьыц иҿы инҭаирԥан, иҿы ҩеихырԥаны Ҷаӷьыц иҟырҟы дынҭаԥшит. Уигьы чмазара шизадымбылаз удырратәа:  – иҳәан имҳаҵәшәа иикыз егьырҭ имыругақәа еилаххаа иахьеилажьыз инарылаиршәын, инапқәа ааӡәӡәаны истол днадтәалан қьаадк аақәихын, Ҷаӷьыц иҵысха дахәаԥшуа, ақьаад акы наниҵан, 9-тәи акабинет ахь ддәықәиҵеит.
Ҷаӷьыц дхьагәгәа 9-тәи акабинет даннадгыла, ԥҳәызбак ашә аартны лхы аакыллырҳәҳәан Ҷаӷьыц адырра илҭеит иахьатәила аҳақьым уаҩ дышидимкыло ала. Ак зқәм, ҩбагьы иқәм ҳәа, егьа рҳәозаргьы, ииашоуп. Дҵаа-ԥшауаа, дкарауараха, ахәлԥазшәа, Ҷаӷьыц ииашьаратәк, уи ақалақь аҿы инхоз иҩны днеит, аха аԥшәмацәа аҩны иҟамызт. Агәлацәа изларҳәаз ала, аԥшәма х-мыш раахыс аҩны дадрымбалацызт. (Командировка ҳасабла џьара дцазар акәхарын), аԥшәма ԥҳәысгьы иахьа ашьжьымҭан лҽеилаҳәаны дындәылҵын, уаҳа дмааицт. Уигьы лабраахь акәу џьара дцазар акәхап. Ҷаӷьыцгьы ибӷа аҿақҳәа иааԥҵәеит. Акыраамҭа дгыланы дхәцуан: «Иқыҭеи ақалақьи ирыбжьоу автобус шьҭа иқәҵхьеит, уаҳагьы уахатәила ицаӡом». Шьапыла ддәықәлар... акыр набжьоуп, дзымцар ҳәа дшәоит, иҵысха мыждагьы иԥынҵа зегьы, иӡыӷқәа, илахь уҳәа еимархха иакыуп. Даҽа знык-ҩынтә дыззааиз аҩны ашә ахь днаԥшит, аха имқәацаӡо, иҵашьыхаа иаркын. Ҷаӷьыц игәы был-былуа даагьежьын, агәашә дахьааҭыҵыз рқыҭантәик Кәасҭа ҳәа нхаҩ быргк дааиқәшәеит.
Аԥсшәақәа ааибырҳәан, уабаҟаз, сабаҟаз рҳәан, изышьҭақәаз ааилибакаақәеит.
– Исырбеи, уара, абранӡа уаазцаз уҵысха, – Кәасҭа Ҷаӷьыц днеиҿаԥшит.
– Иара рацәак уаҩы ибаратәы иҟаӡам, аха иахьалҵыз иаакәршаны даара исныруеит, – иҳәан Ҷаӷьыц илақәеи иԥынҵеи иахьырзеиҟараз инацәа нақәикит.
Кәасҭа ԥыҭраамҭак уи аҵысха дахәаԥшуан игәцаракны. – Аҭаҭын уамыхои? – дҵааит иара.
Ҷаӷьыц азнакыз ииҳәара изымдыруа даашанхеит:
изымдырит ари аҵысхеи аҭаҭын ахареи злеидҳәалаз.
– Ааи, сахоит, аха абыржәоуп аҵыхәтәантәи спапирос саханы ианынкасыршә, – иџьыбақәа днарыс-аарысит Ҷаӷьыц.
– Изаманоуп, ус акәзар уҵысха алгеит ҳәа иԥхьаӡа.
– Ишԥа? Аҭаҭын сҵысха излахәарҭеи, – иџьеишьеит Ҷаӷьыц.
– Ари азы араанӡагьы умаар ҟалон. Абрахь уанаауаз иахьа сара саауқәшәар, шьҭа уалгахьазаарын.
– Ишԥа? Уара иудыруама ахәшә?! – дааӷьаҵәы-ӷьаҵәит Ҷаӷьыц.
– Усҭ, ари амца арки, – иҳәан Кәасҭа папироск Ҷаӷьыц иааииркит. Амца анаурклак, унаҿыха-ааҿыханы апапирос амца злакыу ала уҵысха иазааигәаӡаны иахьынӡаузычҳауа инадкыланы иааҭуџьаар, ада зҳәа-зҵа амаӡамкәа иаалнаргоит.
– Сукәмхшои, абааԥс, уи акәзар, зынӡа имариами! – Ҷаӷьыц ипапирос иҵысха убас иазааигәан иадикылт уи ааигәа-сигәа иҟаз ахәыцқәа аҷҷа аарыхган иара аҵысха ахгьы нхиблааит. Ҷаӷьыцгьы ипапирос ырҭрысны иаадигеит.
– Убас, убас, аферым Ҷаӷьыц! – Қәасҭа уи хыхьынтә днаизыԥшит.
Ҷаӷьыц амалагьы уаҩ асак иакәын, уажә зынӡа деиҵалан, ҭаҷкәымк акәын дзаҟараз. Амҩа иахьынӡақәыз даҽа ҩынтәҟа иҟәиеит иҵысха...
Ҷаӷьыц дқьыԥаха ҵхыбжьон аҩны дҩеит. Иԥҳәыс Ҷаӷәыта дышьҭалахьан, аха дмыцәаӡацызт. Дналыдтәалан аҽны иибаз, иаҳаз, дзынҟьаз, дзынԥаз уҳәа зегьы налеиҳәеит.
– Нас уажәы иумыхьӡои? – дҵааит Ҷаӷьыц лхаҵа дизгәдуны.
– Бара арҭ аҳақьымцәа рацәак рзымдыруазаап. Кәасҭа даасықәымшәаргьы сҟьо срыманы иқәзаауан, аллаҳ дизыразхааит уи ауаҩ, – иҳәеит Ҷаӷьыц рыцҳара дук иацәынхаз аӡә иеиԥш ихы ԥхьаӡо.
Иҟан анкьаӡа хаҵеи ԥҳәыси. Урҭ нанамгақәак ракәын, даара иӷарны инхон: қәацәк иҩнан, уаҳа акгьы рымамызт. Хшаагьы дрымамызт дара.
Ҽнак, Мамсыр (ус ихьӡын ахаҵа) иԥҳәыс ус леиҳәеит: «Уаҵәы ашьжьымҭан шаанӡа сҩагыланы крырҳара сцоит, ибдыруеи, цәык ахә аҟара сзырҳаргьы. Саанӡа амлеи ахьҭеи бҽабмыркын».
Аԥшәма, ишиҳәаз еиԥш, ашьжьымҭан дҩагылан, ирымаз ала мҩаныфа хәыҷыкгьы аашьҭыхны дцеит.
Шықәсы наҟьак аус иуан Мамсыр, аԥхӡы нкаҭәо. Ирҳаз аԥарала иааихәеит нырхага цәык. Аха, ишдыру еиԥш, цәык амацара уаҩы изҵаҳәом. Убри аҟнытә, иӡбеит аҩыза ааихәарц.
Адырҩашықәсан деиҭацахт крырҳара. Иԥҳәыс лымацара аҩны дыҟан. Уахык дахьынаиаз ҷкәынак длоузшәа ԥхыӡ илбеит. Аҷкәын дарԥысхахт. Аха иааиқәшәаны дыԥсыхт.
Ус, аҵәыуара дшаҿыз, дцәырҳаны дааԥшит. Ашарагьы иалагахьан. Ашьжьымҭан агәлацәа днарылалан иралҳәеит илбаз аԥхыӡ.
Агәлацәа гьангьашқәа, неилаҵәҟәы-аалаҵәҟәын, ус рҳәеит: «Усҵәҟьа ԥхыӡ иббазар, иҟалаҵәҟьаз акы иаҩызоуп, быҷкәын иԥсыз иԥсхәы буроуп!»
«Иҟасҵара сыздыруам, схаҵагьы, ишыжәбо еиԥш, дыҟам», – лҳәеит аԥшәма ԥҳәыс. Аха уаҵәҟьа аԥсхәра аҿҳәарагьы нарҭеит. Аҿҳәара змоу ирласны иааиуеит. Аамҭа анааи, шықәсы наҟьак аԥхӡы нкаҭәо Мамсыр ирҳаз ицә лкажьны иршьит. Агәылацәа-азлацәа, ауа, аҭынха рызхара ифа-ижә инықәҵны ицеит.
Убри ашьҭахь, дук мырҵыкәа, Мамсыр аџьамыӷәа цәгьа баны, ицә аҩыза иманы дааит. Дахьааиз, иара дахьынӡаҟамыз иҟалақәаз иаҳаит. Мамсыр цәгьашәа дгәааит, аха иҟаиҵахуаз.
– Бара баҟара ибзамыҟәу аӡә дызбаанӡа сгьежьуам, – иҳәан, ашҭа дынҭыҵны дцеит.
Акыр дныҟәахьан еиԥш, ҽнак, ҩны бзиак днадгылеит. Аԥшәма аҩны дыҟамызт. Иҟаз иԥҳәыс лакәын. Асас илзааиз аҩныҟа дналыԥхьан акриҿалҵеит, акрилыржәит. Нас диазҵааит:
– Уара харатәык уакәхап, узусҭада, насгьы узышьҭоузеи?
– Сара Сафар сыхьӡуп, – иҳәеит Мамсыр, – нарцәынтәи саауеит.
– Ишԥа?! Нарцәынтәи ушԥаауеи! – омашәа илбеит аԥҳәыс илаҳаз.
– Ааи, нарцәынтәи саауеит. Ишыҟалаз бымбои, быххь згеит, сара саныԥсуазгьы схатә гәаԥхарала сыԥсит. ԥыҭраамҭак уахь сыҟан. Нас уҭахызар уахь аҩныҟа уца рҳәан, соурыжьт, – иҳәеит Мамсыр.
Аԥҳәыс данибаҵәҟьагьы иаразнак идырит лара рацәак еилызцоз аӡә шлакәмыз, аха уажәы иара ииҳәаз шхалҵаз аниба, дышгаӡаз мҩашьахуа агәра игеит.
– Нырцәынтәи уаауазар, уахь иҟоу сҭынхацәа умбакәа уҟам, – лҳәеит лара, ари агәра ганы.
– Ааи, исымбакәа, уахь иҟоу зегьы есымша ҳаибабон, ҳаибадыруеит. Ирыхьӡқәоузеи дара бҭынхацәа? – дҵааит Мамсыр.
– Уахь иҟоуп сашьцәа ҩыџьа – Хьрыԥси Ҟазылбақьи, саншьа Мырзаҟан, саб иаҳәшьцәа Ҟаимыҭҳани Ҟазырхани. – Ааи, ааи, ишԥасзымдырхуаз, – лажәа днаԥыҩлеит Мамсыр, ииҳәаша гәаныла еиқәршәо. – Урҭи сареи есымшагьы, абас, уажә бареи сареи ҳшеибабо еиԥш ҳаибабон.
– Унан, сукәхшанда! – лҳәан, дааин, дикәшо-дизӡатәуа, дгәдылкылеит-дхыдылкылеит, дҵәыуеит-дхьит. Аҵыхәтәаны, лыԥсы хәыҷык ианааивылга, дҵааит:
– Нас, ишԥаҟақәоу дара?
– Ишԥаҟақәахыу, хар рымам, аха башьцәа Хьрыԥси Ҟазылбақьи даара ирыцҳауп, ирфо рымам, иржәуа рымам, ҭынха дызмам иеиԥш иеиҭымха иқәуп, даара аџьа рбоит.
– Унан! Сара мыжда, сара хәаша, ус сашьцәа зегьы ирыцҳаны ишԥаҟалеи! – лҳәан, инеимаҭәаны аҵәыуара далагеит аԥҳәыс.
– Ааи, быххь згеит, уи ус ауп, абра акыр змоу, ибзианы иҟоу, аџьа зымбо, уа убри аҟара дрыцҳахоит, акы имамкәа, акы дақәиҭымкәа дҟалоит.
– Ус акәзар, абааԥс, суҳәоит, сара дара рзы акы сеигӡом, иузгозар, амаҭәа-аҩыҭәа...
– Быххь згеит, аҭауад ԥҳәыс, амаҭәа шаҟа уҭахыу кажьуп, аха урҭ зегьы ахьы азыҳәан ауп изырҭиуа, башьцәа Хьрыԥси Ҟазылбақьи еихьыжә-еикәыжә адәы, иқәуп амаҭәақәа злаархәо ахьы рымам азыҳәан, – даара игәы иалоушәа аԥҳәыс дналҿаԥшит.
– Унан, урҭ рзы акы сеигӡо сыҟоума! – лҳәан, амаҵуцәа даарыԥхьан, хәрџьын дук азнаҵәҟьа ахьы ахаҵа инеилыркит, – арахь иаҳцәымшәааит, ҳабзианы ҳаҟоуп ҳәа раҳәа, уа уаннеилакь, сцымхәрас зегьы гәыдкыл, – лҳәеит аҭауад ԥҳәыс, ахаҵа амҩа дықәҵо.
Мамсыр игәаҵа дҭаччо, аҭауад игәара данынҭыҵ, ишилшоз ирласны ддәықәлеит.
Дук мырҵыкәа аҭауад аҩны дааит. Иԥҳәыс иалҳәеит иахьа нарцәынтәи иааз аӡә дшыҟаз, лҭынхацәа зегьы иара ишидыруа, ишибауа. Лашьцәа Хьрыԥси Ҟазылбақьи уа ирыцҳаны ишыҟоу, ахьы шырзылышьҭызгьы наиалҳәеит.
Аҭауад дхагахеит.
– Ҳаит, иаргьы саргьхандаз, ус иаҳхыччаны ицаз дзысҭада, дызлацеи? – дҵааит иара.
– Абас дцеит, – лҳәан, Мамсыр дызлацаз наилырбеит. Аҭауад иҽы даасын, дышзахәоз дишьҭалеит.
Мамсыр дуаҩ ҟәышымзи, идыруан ишишьҭалоз, убри азы уажәы-уажәы ишьҭахьҟа дхьаԥшуан. Ус ҽыуаҩык дкаууа дшаауаз ибеит Мамсыр. Иаразнак идырит уи дыззаауаз иара шиакәыз. Мамсыр днаԥшы-ааԥшит сҽабасҵәахри ҳәа. Ихарамкәа ӡлагарак ахьгылаз ибеит. Уаҟа днымҩахыҵын, аӡлагарахьча днаиацәажәан, имаҭәақәа ааишәыхны аӡлагарахьча инеишәҵаны, иара аӡлагарахьча имаҭәақәа неишәҵаны аӡлагара дныҩналеит, аӡлагарахьча ушзахәо уҩны уца, уршьуеит, иушьҭоуп ҳәа наиаҳәаны. Аӡлагарахьча ас иҟаз амаҭәа аниоу, дааиқәҵәашан, дныҵашәкәа дцеит.
Аҭауад дшааиуаз, аӡлагара даадгылеит, иара ибон дзышьҭаз уахь дышнеиз.
«Аӡлагарахьча» ашыла иҿатата днеиԥылан, аԥсшәа иеиҳәеит.
– Бзиала уаабеит, аҭауад ухаҵкы, акы ушаргәамҵуа збоит, иухьзеи? – дҵааит Мамсыр.
– Ҳаи, исмыхьӡакәа... абас абыржәы хәрџьынк иманы аӡәы дааиуан дубазар? – дҵааит аҭауад.
– Ааи дызбеит, дышԥасымбеи! – иҳәеит Мамсыр.
– Дызлацеи, нас? – дҵаахт аҭауад.
– Абни аҵла еилач ду игылоу умбои? Убри дықәлеит, – иҳәеит Мамсыр.
– Ҳаит, аллаҳ илыԥха уоуааит, уа уакәмзар дызбаӡомызт, – иҳәан аҭауад, иҽы аӡлагараҿ иааныжьны, дыҩны аҵла днамҵагылт. – Улбаа абыржәыҵәҟьа уара уа аҵла иқәланы зҽызҵәахыз, – ибжьы ҭцаны ҿааиҭит аҭауад.
Аха «аҵла иқәтәоу» даулбаахуаз. Ус ҩынтәҟа-хынтәҟа ибжьы рӷьеиҩны иргахт, аха уаҩы иқәҿимҭит.
– Умылбаауазар збап, уажәыҵәҟьа уа сҩеиуеит, – иҳәан, аҭауад ихылԥарчи, икәмжәи, икабеи ишьаҵеи аҵла аҵаҟа инышьҭаҵаны, аҵла дықәлеит.
Мамсыр ашырҳәа дааин, имаҭәақәа аҵла аҵаҟа инкажьны, аҭауад имаҭәақәа ааишәҵаны, ахьы зҭаз ихәрџьын аҭауад иҽы инақәҵаны, дҩақәтәан, аԥҟараҳәа дцеит.
Аҭауад дгәамҵ-хамҵх аҵла данылалбаа, имаҭәақәеи иҽи убар иаахә! Дмида-гәидаха аҵхыбжьон аҩны дааит.
– Иухьи, уара, уажәраанӡа уабаҟаз? Уҽы абаҟоу? Арҭ иушәу амаҭәақәа зтәыда, иабауднагалеи? – лҳәан, омашәа дбаны диԥылеит аҭауад иԥҳәыс.
– Уи, ани ҳхьы зыбҭаз шьапыла дыҟан, насгьы даара дрыцҳаны деилаҳәан, даарыцҳасшьан, зегьы иара исҭеит, – иҳәеит аҭауад.
– Умбои, сара усықәҵәҟьон, уи уаҩ иашак, уаҩы ҳалалк иакәын, – лҳәеит аҭауад ԥҳәыс.
– Ааи, ааи, даара иҳалалыз уаҩын, – иҳәеит аҭауадгьы, ихы рҵысуа, игәԥжәара иԥҳәыс илцәыҵәахуа.
Данаҟаи Ҟәланырхәатәын, аха аҽны уск аҵыхәала Аацыҟа дықәнагалт. Ус, амҩаду даныланы дышнеиуаз, акаҩ-акаҩҳәа ажьаҳәа абжьы илымҳа иааҭасит.
Данаҟаи иаразнак иааигәалашәеит, иеигәышә уаҳа злоу иԥсра убеит ззырҳәо аҟынӡа инеины ишыҟаз. Насгьы иара идыруан араҟа инхоз Аҩӡы Луман даара ажьира дшазҟазаз. Иара иҟаиҵаз иарбанзаалак еихазааит, еигәышәзааит, иҳәызбазааит – убас иӡрыжәуан, иаҳәаццышәха иаақәгылон.
Данаҟаи ажьира даныныҩнашыла, Луман жьаҳәала атах-атахҳәа дасуан иршны аԥсангьари иқәыз аиха.
– Бзиа ууит, Луман, – иҳәеит Данаҟаи ибжьы рдуны, Луман имаҳар ҳәа дшәаны. – Бзиара убааит, бзиала уаабеит, – иҳәеит Луман дызҿыз иус даҟәымҵӡакәа.
– Луман, уара ужьи бзиоуп, ухьӡ хара инаҩхьеит, еигәышәк сзыҟауҵанда, сеигәышә хеит. Амала, баша-машак акәмкәа, уаҩ иимкыц еигәшәк сзыҟаҵа, анцәа даахәаны суҳәоит, – иҳәеит Данаҟаи.
– Уаҩ иимкыц уҳәама? – Луман Даанҟаи днеиҿаԥшит. – Ааи, уаҩ иимкыц.
– Уи уара иззуҳәо аигәышә аҩыза аҟаҵара мариам, ухаҵкы, акыр садхалоит, ҩымчыбжьа рышьҭахь, арахь
узықәлозар, исзыҟаҵар убап, – иҳәеит Луман, иеиха аԥсангьари иаақәхны ишаԥшаԥуа иҟаз аԥырӷы иныларшьшьны.
Данаҟаи дыззааиз иус алагьы деиқәшәан, дгәырӷьаҵәа аҩныҟа дцеит.
Ирыцқьаны ҩымчыбжьы анааҵ, Даанҟаи иҽы ааикәадырын, днақәтәаны дааит Луман иҟны.
– Иҟоуҵоу, Луман, сеигәшә? – дҵааит Данаҟаи, аԥсшәақәа анааибырҳәа.
– Ааи, иҟасҵеит, аха ома сыхнахт, – даашшит Луман, иҽаԥшнымҵаӡакәа.
– Ҳаи, ухаҵкы сцааит, ахаҵа иажәа дамеижьароуп, – иҳәеит Данаҟаигьы.
Луман акҿыҩра дныкҿалан, ақьаад заанаҵ илаҳәаны иҟаиҵахьаз «аигәшә» Данаҟаи инаииркит.
– Ахә шаҟа уҭахыузеи, Луман? – Данаҟаи ажьи днаиҿаԥшит.
– Зны уеигәшә гәаҭ, нас ахә азгьы ҳаилаӡап, – дааԥышәырччеит Луман.
– Ҟоҳ! Иуҳәо закәи, Луман! Сара уара угәра сымго сыҟоума, – иҳәан, икәадыр иадҳәалаз ихәрџьын инҭеиҵеит иикыз.
– Аиаша ҳҳәозар, уеигәышә даара аџьа адызбалеит, аха уара нахьхьынтә уаханы уанаа, ирацәаны иумсхуам, иаабац еигәышәк ахә аҟароуп, уџьыба иҭазар, мааҭк аҟара сыҭ, – иҳәеит Луман ихы аԥшнымҵаӡакәа.
– Ҟоҳ, аигәшә бзиа иаҳагьы иаԥсоуп, – иҳәан, Данаҟаи иџьыба дынҭалан мааҭки бжаки ааҭиган, Луман инеииркит, дныҳәа-ныԥхьо.
– Иахьуҭаху иухәааит, – иҳәеит Лумангьы.
Данаҟаи иҽы днақәтәан, ашьыбжьон еиԥш, аҩны дааит. Аҽыжәҵра ицәырацәаны ихәрџьын иеигәышә ааҭиган, ақьаад излаҳәаз ааҵиртлеит, дшанхангьы даанхеит. Иикыз нарҳәы-аарҳәуа дахәаԥшуан. Аигәшә асахьа аман иара, аха наҟ-ааҟгьы аԥынҵа ырхәаны иаман, аҟама еиԥш, азқәагьы ырҵараны иҟаҵан.
«Ҳаит! Иаргьы саргьханда, дышԥасхыччеи! – игәы еибакит Данаҟаи, – абыржәыҵәҟьа сцаны ихы ианысҟьап! Сара сакәзма дызхыччоз?!» – дыццакны иҽы ашҟа иҿынеихеит.
Уи аамҭазы, агәашә ахьтә бжьык геит:
«О, аԥшәма!»
«Ҳаи!» – уахь иҿынеихеит Данаҟаи.
Ҷкәына ҟата заманак, иҽы даласоушәа, Данаҟаи игәашә дадгылан.
Данаҟаи агәашә аартны иааиз аԥсшәа иеиҳәеит:
– Бзиала уаабеит, дад. Арахь уааи!
– Мап. Даара сыццакуеит. Ари Луман иузааиҭит, – иҳәан, еилаҳәарак Данаҟаи инаииркит.
Данаҟаи даҽа ажәак иҳәаанӡа, аҷкәын дныҵашәкәа дцахьан.
«Даҽа оумак сзааиҭизар, акәхап», – дхәыцуан Данаҟаи, аха аилаҳәара анааиҵиртла аԥшӡара иакны иаго еигәшә заманак аацәырҵит. Минуҭқәак рышьҭахь Данаҟаи дԥышәырччо иеигәышәқәа дрыхәаԥшуан.
Бадра дынхаҩ бзиан, анхара-анҵыра дҳаҵҳаҵо дашьҭан, иҽы икәадыр, икәмжәы, икаба – зегь рыла деиқәшәан. Есышықәса ица азны аџьықәреи ааирыхуан. Ирахә ыҟан, ишәахә ыҟан.
Игәылара дынхон Ҟазахә ҳәа аӡәы. Уи нымха-хымҵәа ҳәа ззырҳәо иакән. Ашықәсан дгьало ачарақәеи аԥсхәрақәеи дрышьҭан, аԥхын иаҳа аусура ианаамҭоу, иара аныҟәарақәа аԥшьигон. Ҭагалан акгьы изҭагаломызт. Ица ҭацәқәыԥӡа, аԥша авиҳәа иҭасуа игылан.
Бадра игәеиҭеит ицаҿы аџьықәреи шахыӡаауаз. Иара иӡбеит ица дахаҩаны аџьықәреи зго дикырц.
Уахык Бадра ица даннавала, аӡәы ица дҭатәаны аџьықәреи лапҟьақәа афыр-фырҳәа ааҵәа аҭаԥсара дшаҿыз ибеит. Аца иадыҷҷалоз амза ашыш иалԥханы уа иҭоу дубартә иҟан. Бадрагьы идырт ари Ҟазахә шиакәз. Аца ашә аркын. «Егьарааны исҳәахьазаргьы, абыржәоуп уанақәскыҵәҟьаз», – иҳәан, Бадра акьыба дкыдланы иҿынеихеит.
«Уара уҭахызар, устәи уааи, сара сызлааз ала сцоит!» – ҿааиҭит Ҟазахә дахьҭатәаз.
«Ҳаит, ари аца аганала дҭалазар ҟалап», – ааигәахәын, ашырҳәа даагьежьын, аца даавагьежьт.
Уи аамҭазы Ҟазахә аца ашә ааимԥааны, дылҭыҩрны дцеит.
Амра убартә иҟамызт. Ԥҭеиқәала ихҩаз, ажәҩан алахь еиқәын. Босфорынтәи ианаҳәон аԥша хьшәашәа, уи еиҳа-еиҳа иӷәӷәахон.
Асқьала ааигәа иҟаз асквер аҟны ауаа рацәан. Џьоукы ибзианы еилаҳәаны уа инеи-ааиуан, ма атәарҭақәа рыҟны итәан. Даҽаџьоукы еиқәыцәашь еихьыжә-еикәыжә џьара иццакуан. Ушьхәа уаақәҵәиааны уахьынаԥшлакь иубон ауаа. Аха урҭ иаарылумбаартә залшомызт даҽа џьоукы. Урҭ америкатәи аполициатә аформа зшәыз ракәын.
Полициатә маҭәала еилаҳәаз рԥыск иҿынеихан ԥҳәысҿак лымацара дахьтәаз дналыдтәалан (уи харантәи дгәеиҭазар акәхап) иҽлырдырра дналагеит. Аԥҳәыс уахьлыхәаԥшуаз нхаҩык дихылҵит уҳәартә дыҟан. Урҭ иреиԥшыз даҽа ҩыџьа рнапқәа еилыршьны ишаауаз итәаз иаарыдгылт.
– Уласы, уласы, сҩыза, дхых иаарласны, – иҳәеит иааиз тәым бызшәала.
– Ҳы, ари арыцҳа лхыхра закәыхи, анцәа иџьшьоуп, урҭ уажәы мариала иҳауеит, – аазгәеиҭан иҩыза дыниалацәҟәит.
Иааиз аполициауаҩ бзамыҟәҵас дааччан, аԥҳәыс диманы наҟ иҿынеихеит.
Убри аамҭазы асқьала агәашә ааигәара игылан ҩыџьа ахацәа, иҟьшьызи, инықәсхьази маҭәала еилаҳәаны. Хымԥада, урҭ асқьалатәи усуцәан. Руаӡәы – Иусуп захьӡыз, қәрала акыр иҩыза диеиҳан, дааџьыҟәын, иуаҩбжара днахысхьан, ихиҿы леицыхәхәаны, иагны иҟан. Иԥынҵа ҵарын, ипан. Илакҭа цқьан, иҭбаан; гәрагаралеи, ҟәыӷаралеи иҭәын иразӡа уаантәи иухәаԥшуаз илақәа. Иусуп
ианакәызаалакь хылԥа ихеиҵауамызт. Уажәгьы ахылԥа ахьихамыз ихахәы, аԥша иарҵасуаз, зны илақәа ирхыԥсалон, зны ишьҭнахуан, иалахәмаруазшәа. Ихы иашьҭахьала, жьаҳәала аӡә дасызшәа, инҭапаҟьан. Илахь ҳарак ацәаҳәақәа алдан еикәарҽы-еикәарҽы. Иџьымшьқәа ихыиҿы еиқәа еиқәаҵәаны ишәызшәа ианубаалон. Ихахәгьы убасҵәҟьа еиқәаҵәан, аха урҭ иаарылубаауан ашлақәагьы. Егьи – Мамед ихьӡуп. Уи Иусуп иаасҭа дҿоуп, аха иҿара иаанумшьалартә ибӷа аџьыҟәра аҽыназнакхьеит. Иудырратә иҟан ари аҷкәын дшыхәыҷыз аус хьанҭа иҽшанишәалахьаз. Мамед ишьоуп ицәдуцәоу, ашьамхҭақәа кылыжәжәа иҟоу деима еиқәак. Исатинатә кьаҿ иаҵәа, ашкәакәара аҟнынӡа зыԥштәы цахьаз, ҷабырхәак ала иӡара нҭарсны маҟа мцхәарас иалаҿаҳәан. Ари еиҳагьы арыцҳаԥшра инаҭон Мамед.
Иусупи Мамеди еицәажәоит. – Угәы иаанагои, Иусуп, иаҳзаанагари америкаа рыӷба иахьа? – Мамед илақәа ҭырхаха днеиҿаԥшит иҩыза.
– Ҳм, – дгәааны даагәрымит Иусуп, иааркьаҿынгьы аҭак ҟаиҵеит, – идыру усуп, иаанагац ауп иахьагьы иаанагауа.
– Аха, урҭ ҳара ҳзыҳәа афатә-ажәтә аагоит ҳәа ҳадмыргәыӷзи?
– Аа, ус акәын. Аргәыӷразы ҳдыргә... – Иусуп иажәа намгӡакәа даангылан, днаԥшы-ааԥшит. Аха дзыцәшәоз рааигәа уаҩ дыҟамшәа аниба, ибжьы нхәыҵакшәа иажәа неигӡеит, – аргәыӷразы ҳдыргәыӷуеит, аха макьана ртанкқәеи, рҳаирпланқәеи, рыбзарбзанқәеи, рхыи, рыхәшәи рыда акгьы аабом, иаабарангьы ҳаҟам.
– Нас ҳабакылнагари ари еиԥш иҟоу «ацхыраара» урҭ иҳарҭо?
– Ҳәара аҭахым, ари еиԥш иҟоу «ацхыраара» ҳкылнагоит... – Иусуп даҽазны днаԥшы-ааԥшит маӡала, – иахьа ҳара ҳаԥсҭазаара бааԥсуп, уаҵәы иаҳагьы ицәгьахоит, арҭ ҳарҿагыланы ҳармақәԥар.
– Ииашоума, Иусуп, америкаа аибашьра рҽазыҟарымҵошәа дара злацәажәо?
– Мамоу, Мамед. Уи мцуп. Арҭ ашаиҭанцәа зҽыззыҟарҵо иара ахаҭа ауп.
– Нас ҳара иҳаԥсыхәозеи?
– Ҳара ҳақәԥалароуп, ақәԥара! – Иусуп илақәа аамацәысит.
– Ақәԥара? – инароушәа дҵааит Мамед.
– Аа, ақәԥара! Ақәԥарада уаҳа акгьы ҳзаанымхеит. Ҳақәԥалароуп...– Иусуп ацәажәара иаразнак дааҟәыҵит, избан акәзар полициатә жандармк шьаҿа ласыла дара рахь дааиуан. Иусуп ирманшәаланы реиҿцәажәара ааиҭеикын, амш аҟазшьа алацәажәара дналагеит.
– Ишәыӡбо закәызеи араҟа, шәарҭ агәымхақәа! – дынрыҵаҟьеит Иусупи Мамеди ажандарм.
– Ҳцәажәоит баша, амш ҳалацәажәоит. Сынтәа аарҩарахеит, қәак леиндаз, – иаҭеикит Иусуп.
– Издыруеит, закәытә мшу шәызлацәажәо! – ҿааиҭын, ажандарм, Иусуп икьаҿ ахәда аанкыланы, днаигәҭасит. Ус изиуит Мамедгьы, – шәца, шәықәцқьа наҟ, алахшақәа!..
Абаӷуаза анаҩс, амшын агәы, ацәқәырԥа хәыҷқәа хын. Абаӷуазаҿы аӡы ҭынчуп, амала аԥша иасуаз иаркыҷуан уи ацәиқәара. Аԥша иаанацоз аԥҭақәа амшын еиқәаҵәа аҟны еиқәаҵәҳаҳараӡа ианыԥшуан урҭ рыгагақәа. Асқьалаҿы аԥша иарбӷьаауан амшын флоттә бираҟқәа ҩба – америкатәи аҭырқәатәи. Асқьала ааигәа-сигәа ирацәахо иалагеит аполициа форма зшәу ауаа. Асқьала ааигәара игылаз аҩн аԥхьа иаангылеит х-машьынак. Аԥхьа игылаз дааҭыҵит даара уаҩ нарҳарак. Уи Ҭырқәтәыла америкатәи амиссиа аиҳабы аинрал Армон иоуп. Иара иҩызцәеи ихаҭа хьчацәеи дрылагылан инапқәа ишьҭахь иҟаҵаны, имгәацәа иазқәанҵа, амшын дхыԥшылон лакҭа бааԥсыла. Ус ԥыҭрак дгылан, нас дааҳәын иҩызак адҵа ииҭеит ауаа ԥхьарцарц. Аполициа алагеит уи априказ анагӡара. Ақалақь-уаа, уи ԥыҭк иашьцылахьаз, иаразнак аимпра иалагеит.
Убри аамҭаз амшын «анаӡара» иаацәырҵит х-кәаԥк. Жәабаҟа минуҭ рышьҭахь урҭ акәаԥқәа шыӷбақәоу удырратә иааскьеит. Дара, урҭ аӷбақәа, асқьала иақәкны иаауан. Зегь раԥхьа игылан аесминец – аԥшӡахә. Уи иашьҭагыланы иааиуан катерк. Даҽа ҩ-ескадратә минаныҟәгақәак
инаскьаганы иааиуан. Урҭ рыгәҭа ибжьагылан, еишьҭагыланы иааиуан ҩ-ӷба дуқәак.
Аԥсҭҳәа еиқәаҵәақәа еиҳа-еиҳа Сҭампыл иахаԥон. Аԥыхьа наҟ ицақәоз аԥҭақәа уажәы игьежьны иаауан. Минуҭқәак рышьҭахь урҭ убырсҟак ирацәахеит, иаалашьцахарц егьагымкәа. Угәы иаанагартә иҟан, урҭ икыдыҩрны адгьылахь идәықәлар, адгьыл цҟьа-шәҟьа иргап ҳәа.
Раԥхьаӡатәи ақәа ацырақәа аҩнқәа рықәқәеи, атротуари, аҵлақәа рбыӷьқәеи инраахеит.
Амиссиа аиҳабы ипальто аҳәынҵәрақәа ааибаиркит, ахәдагьы ҩышьҭыхны асқьала агәашә ахь днаццакит. Уи инаишьҭалеит иҩызцәагьы.
Абаӷуаза инықәлеит. Убысҟан асқьала агәашә аҟны иаацәырҵит гәыԥҩык аусуцәа-аидарақәхыҩцәа, наҟ-ааҟ аполициаа рываргыланы. Арҭ аусуцәа ааигәа иҟоу қалақьк аҟнытә иааргеит, избан акәзар, Сҭампылтәи аусуцәа америкаа рыӷбақәа реидарақәа рықәхра мап рцәыркхьан. Аидарақәхыҩцәа шнарцоз иаандыргылеит абаӷуаза уаҳа царҭа амаӡамкәа иахьаанҵәоз ахықәаҟныҵәҟьа. Аинрал Армон урҭ днарыхәаԥш-аарыхәаԥшын, рааигәашәа днеин днагылеит.
Еишьҭагыланы абухта ашьшьыҳәа иааҭалеит аҩ-ӷбакгьы. Ақәа есааира аӷәӷәахара иаҿын.
Аԥхьа игылан иааиуаз аӷба абаӷуаза арыӷьарахьтәи аган ахь аҿынанхеит. Уи иашьҭагылаз арымарахьтәи аган аҽнаднакылеит. Аӷбақәа рыҟны амшын-уаа ааилауаҭырт. Уаантәи иуаҳауан урҭ реиҳабацәа ркомандақәа.
Минуҭқәак рышьҭахь аӷбақәа шаха шәпала абаӷуаза иадҿаҳәалан. Амшын-уаа абаӷуазахь иларышьҭит амардуанқәа. Урҭ ирҿаланы илбаауан афицарцәа. Арҭ руаӡәк, зегьы иреиҳабыз, аинрал Армон иаԥхьа ҩбаҟа-хԥаҟа шьаҿа
дицәыхараны иҽеилкәыцәаа днагылан арапорт ииҭеит. Нас аинрал пакетк наииркит. Армон афицар ииҭаз апакет аахиртлан, иагәылаз ақьаадқәа днарыԥхьа-аарыԥхьан, иаԥхьа алабыҵәеиԥш зҽеикәаԥса игылаз афицар, днаиазҵаа-ааиазҵаан, (априказ) идиҵеит аӷбақәа ирықәу аидара рықәхра иаарласны иалагарц.
Аусуцәа аӷбақәа реидара рықәхразы иааргаз гылан, априказ рмаҳаӡазшәа, аӷбақәа рган ҩздуқәа ирыхәаԥшуа. Дара априказ рызҭоз афицар иааҳәынгьы ихәаԥшуамызт. Нас аууы ааилдыргеит.
– Ҳцом, иҟаҳҵом, иаҳҭахым! – быжьқәак иҿаца-ҿацаӡа иаагеит.
Аусуцәа рыбжьқәеи, афицар иаӷьрақәеи рышьҭыбжь аинрал иҟынӡа инаӡеит.
– Изакәи, иҟалеи? – диазҵааит аинрал афицар, аусуцәа ирҿыхоз.
Афицар аҭак ҟаиҵеит аусуцәа аусура мап шацәыркыз. Амиссиа аиҳабы аусуцәа днарыдгылан, илақәа рыцәгьаны, зегьы инархигеит.
– Дзусҭда, изҭахым? – дҵааит аинрал.
– Аусуцәа даарылҵит, ишәага рацәамкәа, дҟыцӡа, игәышԥы ҟьаҟьаӡа усуҩык. Уи, иқәыршә-қәыршә, ацәашьбаа иаганы ишьан еиқәахәак, кьаҿс ишәызгьы цәҟьарас иҟаҵаны иаихсозшәа, икылҵәҵәа-кылҵәҵәа иҟан. Рацәак идумыз иԥаҵақәа ыршан. Урҭ уажәы-уажәы атрық-срықҳәа иҩаԥа-ҩаԥалон, ацгәаб аԥаҵақәа реиԥш, илақәа мацәысуан, аинрали афицери ирыхәаԥшуан, ишаҟь-шаҟьо, апарпантеиԥш рыгәқәа кылиҵәар иҭахызшәа.
– Сара исҭахым аӷбақәа реидара рықәхра! – иҳәеит иара инақәырӷәӷәаны, ибжьы мҭрыскәа.
Уи инеидгылеит даҽа ԥыҭҩык, рҩыза ииҳәаз наҳәаны. Иаанхазгьы хәыҷык иаакәанызанын, аха нас рҩызцәа инарылагылеит.
– Дыкны дыжәга! – априказ ҟаиҵеит аинрал.
Раԥхьаӡа ирылҵыз аусуҩы инаидххылеит ҩыџьа аполициацәа, инапқәагьы ааныркылеит идырҵәирц. Аха аҭырқәа, инапқәа аарымжәааны, дызкырц иалагаз наҟ-ааҟ днарыгәҭасит, иҿы ишаанагоз ҭырқәшәала дыцәҳауа. Аполицеицәа ртапанчақәа ааҭԥааны илиқәыркит. Аусуҩы даангылт.
– Дганы абахҭа дҭашәк! – априказ ҟаиҵеит амиссиа аиҳабы.
Аусуҩ рыцҳа атапанчақәа хыршаны ибӷа иадкыланы, шьапԥықәла иӷрасуа дрыманы рҿынархеит.
– Шәызгылоузеи?! Ишәҭахыума шәҩыза ихьыз шәаргьы ишәыхьырц?! – еилаӷәӷәаа еилагылаз аусуцәа днарыҵаҟьеит Армон. Аҵыхәтәантәи аинрал иажәақәа инарықәырццакны иаамацәысит аҵыр-ҵырҳәа. Уи инақәыршәаны адды бжьгьы бааԥсыла игеит, бзарбзан бжьымзар узымдыруа.
Аинрал дшәаны ихы длахеит, хәыҷыкгьы длаҟәит. Аусуцәа ааибарччеит.
Иаразнак иааҵасит ԥшацәгьак, ақәагьы ахырҳәа икыдыбганы илалагеит, ажәҩан аҵ амацәыси адди икылыржәазшәа.
Аусуцәа аӡәгьы изымдырӡакәа рхацәыԥхьакра иашьҭалеит.
Аинрал, ихахәда ҵәахуа, абаӷуаза даақәхеит. Уи илаԥш наахеит ақьаад ҿыц афымцатә шьаҟа иадырҷаблаз. Иаакыджәааны длахәаԥшызар – ҭырқәшәала абас анын:
«Шәықәӡаа наҟ, ианкқәа, ҳтәыла! Ҳара иаадыруеит шәара ишәҭаху, арахьгьы шәыззааз. Ҳара иаҳҭахым ари еиԥш иҟоу «ацхыраара!» Аџьажәлар шәырҭахым!»
Аинрал днаԥшы-ааԥшит, аха игәаӷ зхигашаз уаҩ димбеит. Нас афицар дааиԥхьан идиҵеит диԥшаарц ари еиԥш ҟазҵаз. Аинрал Армон аӷбахь сцоит ҳәа даннықәгьежь, афицар игәеиҭеит уи иҟәаҟәа қьаадк адырҷабланы ишыҟаз.
– Саҭамзааит, апатын аинрал, шәҟәаҟәа қьаадк кыдуп, – аарла иҳәеит афицар, аинрал иаԥхьаҟа дааиасын.
– Нас уара, ала аԥынҵа икылшәаз, баша араҟа усыдгылазма ари еиԥш иҟоу ансзыруаз умбо, егьи умбо, улақәа баша иҭоума?! – ақьаадқәа рыҩбагьы ааимлагәаны афицар инеиҿеигәеит. Афицар дшәаны, иԥынҵа ҵәрыбзӡа, ихы дҩаханы, шьаҿак днеиҭаԥан, дҿабырҳацәӡа даанхеит. – Са... са-ра... зынӡ...зын-ӡас-гьы ис...-исызгәа... гәамҭеит, ақьаад анаддырҷаблоз, – иҳәеит афицар, иҿы акуа, ииҳәо иҿамшәо.
– Анцәа иишәиз! – даӷьит Армон, ақьаадқәа аԥырхуа.
Аидарақәа рақәхра шәаҟәыҵ, амш еилгаанӡа, – иҳәеит аинрал афицар аиҳабы иахь ихы нарханы.
Амиссиа аиҳабы ипалта иҽылаҳәаны, дқәацә-қәацәуа имашьынахь иҿынеихеит.
– Аа, араагьы аусқәа уадаҩхеит, – ааигәахәит иара, иҟалақәаз зегьы дрызхәыцуа.
Ақәа шлеиц алеира иаҿын. Аԥша еиҳа-еиҳа иӷәӷәахон. Амшын ацәқәырԥақәа аки-аки еишьҭагыланы абетонтә цаҟьа иазцон. Аӷбақәа есааира иӷәӷәаны иҵысуан. Аԥша ишьҭнахыз ацәқәырԥақәа аӷбақәа рган ианаслакь, абаӷуаза зегьы дырҵысуан.
Абаӷуазала урҭ аӷба руак аҟнытә афицари ҩыџьа аполицеицәеи ртапанчақәа ибӷа иадкыланы днаргон ҷкәына қәыԥшк. Уи аӡы дылӡаашьны дыҩӡаархызшәа дҟьанташӡа дбааӡан. Еиқәа ашьымхҭа ахькылжәаз ижьы ҟаԥшьӡа иааԥшуан. Исатина кьаҿ, ашкәакәара аҟынӡа инеихьаз, уажәы иаҳа иеицәан, ианбаз аасҭа. Ихахәы иаԥхьа илақәа «арҩашқәа» ҭанагалон. Еиқәа зны ишьҭахьала, зны иаԥхьала иуаҭәақәа ирыдшәаҟьаланы иркуан, иныҟәашәа иақәыршәаны. Аҷкәын инапқәа ишьҭахь инаганы иҿаҳәан.
Абаандаҩи аполицеицәеи ршьапаҵаҟа абаӷуаза зегьы ҵысуан.
Аԥша есааира иӷьеҩхон, ацәқәырԥақәа еиҳа-еиҳа ишьҭыхуа. Ацәқәырԥақәа убырсҟаҟ амч рыман, аӷбақәа ӷәыцәмаҟьак еиԥш идыршәон анахь-арахь, абаӷуаза иахьадҿаҳәалазгьы ԥымккәа. Аӷба арыӷьарахьала абаӷуаза иадҿаҳәалаз ашахақәа руак ицҟьа-шәҟьа ицеит, ацәқәырԥақәа андуха. Аӷбақәа абаӷуаза иахьаахоз рганқәа ҭаҽылон, абаӷуаза ԥҽуан. Дара абаӷуаза иадганы амшын агәахьы ирыманы идәықәлеит, ианаму. Аха уаагьы хҩамҩа изаламлеит. Ацәқәырԥақәа иҟьо ирыманы ианаақәла, абзарбзанқәа, атанкқәа аӷбақәа иахьрықәгылаз излаҿаҳәаз ааԥыҵәҵәан, аттаҳәа амшын аҵахь ацара иаҿын атанкқәеи, абзарбзанқәеи.
Мамед дааҳәын, уахь днаԥшын, илақәа ааихаччеит.
Амашьына иашарагьы рхәарагьы еибаркны, иқәҟьа ицон. Арныҟәаҩ иҩыза иахь ихы рханы зҵаарала днеиҿаԥшит.
– Хар змам ҽыҭҳауп. Сгәы иаанагоит анапыҟьашьра иаԥсазар ҳәа. Аха иаба? – иҳәеит арныҟәаҩ идтәалаз.
– Аҩбатәи аномер аҟны, – иџьымшь дҩахеит арныҟәаҩ.
«Сыршьыр, алахшақәа?» – игәы иааҭашәеит Махаз. Убри нахыс амашьына аццакыра узырбо ахыц дахәаԥшуан, аха 70 ҳәа ахьаныз еиҭаҵуамызт, зны-зынла 80 рҟынӡа инаӡалон акәымзар.
«Амашьына ашә аартны сыԥар, сеибганы саанхарым, аццакра зеиԥшроу ала, – дхәыцуан Махаз. – Ирҭахыу зегь рысҭап, амала сыршьырц иақәыркыр, усҟан ус схы рысҭарым», – иӡбеит аҵыхәтәаны.
Арныҟәаҩ идтәалаз уажәы-уажәы дааҳәны Махаз дихәаԥшуан. Аха Махаз акгьы ззымдырӡо, акгьы зцәа иалаӡам аӡә иеиԥш ибӷа нкыдҵаны дҭатәан.
Цқьа имҭәыцыз амза зны Махаз иҿаҷҷон ахышә икылԥхон, зны иӡуан.
Махаз амашьына дазԥшижьҭеи акыр ҵуан.
Аҽны мҽышан азыҳәа амашьына аиура уадаҩын. Наскьагара ҳасабла Махаз ицыз иаҳәшьа еиҵбы Хьыкәыри иареи ачамаданқәа наҟ-ааҟ иргыланы, инеиҿаԥшы-ааиҿаԥшуа еидтәалан. Амашьынақәа уажәы-уажәы аладагьы аҩадагьы ииасуан. Махаз аҩада – Аҟәаҟа зхы хаз амашьынақәа рзы инапы дҩахон, аха иҩеиуаз зегьы ҭәны ицон, акгьы аангыломызт. Ус амрагьы ҭашәеит. Илашьцеит, аха Махаз машьына имоуит. Аҵыхәтәан машьынак аангылт, Махаз инапы ашьҭыхха имҭакәа. Арныҟәаҩ иватәаз дааҭыҵын дҵааит, «шәабанӡацои?» ҳәа.
– Аҟәанӡа, Аҟәа! – иҳәеит Махаз.
– Шәааи, нас, шәақәтәа! – иааирццакит уи Махази Хьыкәыри. Арҭ ачамаданқәа шәара ишәтәума? – илақәа аацырцырит аҷкәын.
– Аа, сара истәуп! – иаҭеикит Махаз.
– Нас арахь абагажник иҭаҳҵап, иаажәг, цәгьашәа ҳаццакуеит.
Махази Хьыкәыри еицхырааны ачамаданқәа абагажник иадгылаз ианидыркы, уи наҟ инҭеиҵан, ашә аӷьараҳәа илеихажьны, ашырҳәа амашьына дынҭатәеит, иаргьы аҿынанахеит. Махаз иаҳәшьа «бзиала» ҳәа цқьа лаҳәара дахьымӡеит – амашьына дааныжьны ицарц акгьы ааигымхеит.
Хьыкәыр амашьына дазыԥшуан хара ицаанӡа. Арныҟәаҩ ашьҭахьтәи алашара аимыркит, аха уеизгьы Хьыкәыр уи аномер гәалҭеит. Аномер лхамышҭырц ҵәык аашьҭылхын акаҭран ианылҵеит. Нас аҩныҟа лҿыналхеит, аха мҩабжа днеиаанӡа дгьежьит. Лашьа дзықәтәаз амашьына адәықәлашьа лцәымыӷхеит, насгьы арныҟәаҩ ашьҭахьтәи алашара иаимыркыз цәгьарак иазҳәазар ҳәагьы лгәы нҭыԥсааит.
Хьыкәыр иақәылкит ԥшра ҟамҵаӡакәа, раԥхьа дналбааны, машьынак днақәтәаны телефонк ахьыҟоу дцарц. Иаарласынгьы машьынак аанылкылеит. Уи «Москвичын», Гәдоуҭаҟа акәын иахьцоз. Хьыкәыр аӡәгьы дизымҵааӡакәа ашә аартны амашьына дынҭатәеит.
– Шәласы, даара сшәыҳәоит, сыццакуеит, – диҳәеит арныҟәаҩ, аха уи цас иуазшәа дыццакуамызт. Амашьына аҩныҵҟатәи алашара аиркын Хьыкәыр лахь дааҳәын ибз еилагауа дҵааит: «Аӡӷаб шьахә бабанӡацоз?» Хьыкәыр иаразнак илдырит арныҟәаҩ уаҳа аҭахымкәа аҩы дашьны дшыҟаз.
Уи диважьын ихәда икәаҽ даҽаӡәы – аххышшы ихгауа. Хьыкәыр дҭыҵырц ақәылкит, аха арныҟәаҩ иҽаарҟәанданы, цәгьарак игәы иҭам уҳәаратә еиԥш: «Бымшәан, уажәыҵәҟьа иахьыбҭахыу бнаганы бнасыргылоит» – иҳәеит.
Ԥыҭраамҭак аӡәгьы ҿиҭуамызт.
– Саҭамзааит, аха бзиароу, ианыхәла ӡӷабк бказцозеи ақалақь ахь? – дҵааит иара ижәҩахыр дхыԥшны Хьыкәыр дналҿаԥшын.
– Ҭелк самысыр ҟалом.
– Ус анакәха, ателефонтә станциа ашҟа акәзар? – Хьыкәыр деиҭаналҿаԥшыхит.
– Аа, уахьоуп сахьцо.
Уи аамҭаз ицәаз дҿыхеит. Илақәа аарҟәыҷны: «Уажәыгьы ҳамлеиӡаци, ҳабаҟоу?» – арныҟәаҩ иахь ихы наирхеит, аха макьана дхырҟәысуа, цқьа ацәа даалымҵыцкәа дҿарҳасуан.
– Ҳахьыҟоу иалухузеи, ирласны аҩны ҳҟалоит.
– Гәаҟрас бзықәшәазеи, аӡӷаб, хымԥада, аҭел ҟабымҵар зыҟамлои? – ихы ааирҳәыхт арныҟәаҩ Хьыкәыр лахь.
– Уеилагама, мшәан, Миша, ухала уцәажәома?
– Ҳы, схала сышԥацәажәахуеи, дбаны уҟандаз дзеиԥшра ӡӷабу ҳашьҭахь иҭатәоу! – ихы ааирҵысит Миша.
– Иуҳәо закәи, дабаҟоу?
Хьыкәыр уи аамҭаз илҳәашаз лыӡбеит:
– Саб дычмазаҩ гәаҟны дышьҭоуп, Аҟәаҟа сашьа изысцҳароуп.
– Мап, амц ҳабымҳәан, џьара ҷкәынак биԥыларц бцозаап, – ибжьы хәанчаӡа ҿааиҭит Нико Хьыкәыр лахь дааҳәны.
– Хымԥада усоуп, – инақәирӷәӷәеит Мишагьы.
Ус амашьына Гәдоу ацҳа инықәсын, архәара ду иаҿыкәшан ақалақь иналалеит.
– Абра иаанышәкыл, ароуп сахьылбаауа, – лҳәеит Хьыкәыр, амашьына аулица ҭбаа ианынахыс.
– Избан ара изааныскыло, араҟа аанкылара ҟалом, Миша еиҳагьы иациҵеит амашьына аныҟәашәа.
– Иаанышәкыл сымҳәеи! – лыҽлырцәгьеит Хьыкәыр.
Аха Миша имашьына ааирҵәин, лашьцараны иахьыҟаз, ԥыҭк дахьынаскьаз иааникылеит.
Нико инапы Хьыкәыр лыхәдахь индәықәиҵеит. Хьыкәыр Нико инапы днагәҭасын, амашьына ашә аалыртит, аха Нико уи аамҭазы лнапы дамҵасын иара иахь даалыхеит, иқьышә ҭырқәацәаа, лыгәӡра иҽазыҟаҵауа. Хьыкәыр лнапы зкыз Нико инапы дацҳаит. Нико изымычҳакәа дыббит, амшә ахы зықәшәаз еиԥш. Уи аамҭазы аӡәы амашьына ахьгылаз ахь ихы рханы дааиуан.
– Ишәҭахи сара сыҟнытә ахәымгақәа? – лҳәан, лыжьцәа ааизылган Никогьы Мишагьы дырҿаӷьцәан амашьына дынҭыԥеит.
Арҭ анеигәныҩ, Хьыкәыр акыр дхараны днеихьан.
Хьыкәыр дшыҩуаз ателефонтә станциаҟны днеит. Иаразнак илылхит илҭахыз. Минуҭк ашьҭахь Хьыкәыр Аҟәатәи ақалақьтә Совет амилициа аҟәша аҷаԥшьаҩ алеитенант Морозко диацәажәон.
– Амашьына аномер жәдыруама? – дҵаауан Морозко.
– Амашьына «Победоуп», аномер... аномер..., иаразнак илгәалашәомызт Хьыкәыр, – аномер исҳәо шәаҳауама? ГХ 78-57.
– Иабацоз, ахы абахаз? – азҵаара лаҳауан Хьыкәыр. – Уахь – Аҟәаҟа!
– Ибзиоуп, ҳашьҭалап! – лаҳаит Хьыкәыр, атрубка шықәиҵазгьы лдырит.
Хьыкәыр Аҟәаҟа адырра аныҟалҵа ашьҭахь, дызҭынчымхеит. Автостанциаҿы дааин Аҟәаҟа ицоз машьынак дақәтәеит, лашьа дишьҭаларц.
Алеитенант Морозко Хьыкәыр илҳәаз иаԥхьа иқәыз аблокнот ианҵаны ателефон атрубка аақәихит.
– 5-41, – иҳәеит дааӡырҩын. – Михаил Васили-иԥа шәоума? Крызҵазкуа дыррак абыржә исоуит. Ҳзышьҭоу рхабар Гәдоуҭантәи исаҳаит. Арахь ауп рхы ахьхоу. Изласаҳаз ала, амашьына дақәдыртәеит пасаџьырк Гәдоуҭеи Афони рыбжьара. Уи ҩ-чамаданк иман. Ижәдыруеит уи иԥсҭазаара уажәы шаҟа ишәарҭоу. Урҭ рышьҭалара азин сышәҭома?
Морозко даҽа ԥыҭк дааӡырҩын, нас атрубка нықәҵаны асержант Бабаиан ишҟа иҿынеихеит. Бабаиан иҽааилкәыцәаан ҩбаҟа шьаҿа дааиҭаҵны даагылт.
– Ирласны амашьына рхиа! – иҳәеит Морозко.
– Амашьына хиахоит иаарласны, аҩыза алеитенант! – иҳәан ишьхәа даақәҵәиаан дындәылҵит асержант.
Амашьынахь иԥхьаанӡа Морозко аорганқәа зегь рахь ргәы рҽанызаарц адырра ҟаиҵеит.
Хԥаҟа-ԥшьбаҟа минуҭ рышьҭахь Морозко ихаҭыԥан алеитненант еиҵбы дааныжьны ҩыџьа амилициа аусзуҩцәа иманы машьынала Аҟәа ақалақь иналҵит.
«Аӡӷаб излалҳәаз ала уи амашьына шиашоу иаауазар, шьҭа иаарласны иааиуазар ауп», – дазхәыцуан Морозко. Алеитенант имашьына ашьшьыҳәа ицон, машьынас
ирԥылалакь зегьы аанкыланы еилкаауа, аха «Победа» ГХ 78-57 аномер змоу ахабар ыҟамызт.
Аамҭа цеит.
«Аӡӷаб ҩажәаҟа минуҭ ҵуеит лҳәеит, уи лҳәеижьҭеи ԥыҭк ҵуеит, «Победа» уи аамҭала иага имыццакуазаргьы иаахьазаарын», – иҳасабуан Морозко игәаныла.
– Иҟалап, даҽа мҩак иқәлазар, – иҳәеит асержант– Бабаиан.
– Иҟалоит ус акәзар, аха издыруада ихышәҭзар, ма амотор бжьысзар! – иҳәеит Морозко.
Нас Морозко арныҟәаҩ иахь адҵа ҟаиҵеит амҩеи амашьынеи изларуа ала ирласны идәықәиҵарц. Амашьына иаразнак аццакыра инацнаҵеит, аҽы ныҟәашәала ишнеиуа, иақәтәоу ишьхәа нарбаны аҟамчы анылахиҟьалакь, ишнаҵаҟьо еиԥш. Ус уаҳа машьына рԥымлаӡакәа акыр ицеит. Нас раԥхьаҟа ицәырҟьа-цәырасуа лашарак рбеит. Уи амашьына анаарывала Бабаиан ашәыршәыр даст, амашьынагь аанҿасит. Уи аидара мҩаԥгара иазкыз машьынан. Амашьына шаангылаз еиԥшҵәҟьа ӡӷабк длалбааԥан Морозко днаидыххылт.
– Саҭамзааит, ҳзаанышәкылеи шәзышьҭада? – дҵааит аӡӷаб ирццакны, аха иаразнак лгәы иаанагеит арҭ зышьҭоу Махаз дзықәтәаз амашьына акәхап ҳәа. Аԥҳәызба лцәажәашьала Морозко идырт лара дзусҭаз.
– Ҳара ҳзышьҭоу шәашьа иоуп...
– Морозко шәоума? «Победа» ахабар? Сашьа? – лыԥсы аалыхәлахеит Хьыкәыр.
– Шәымшәан, иҳалшо зегь ҟаҳҵап! – лгәы ааирӷәӷәеит Морозко.
Уи аамҭазы машьынак ларывҟьан, хәыҷык инаскьаны иаангылт. Уи авилис аӡә дааҭыҵын Морозко иахь иҿааихеит. Морозко иначальник иаразнак дидырит.
– Иҟоузеи, аҩыза алеитенант? – дҵааит иааиз.
– Макьана сыԥшаара лҵшәа амам, аҩыза амаиор, – аҭак ҟаиҵеит Морозко. – Аҷкәын иаҳәшьагьы абар дахьыҟоу! Амҩахь џьаргьы машьына зымбаӡеит лҳәеит лара.
– Еилкаауп, урҭ хымԥада қыҭа мҩак рҽарҭеит...
– Саргьы ус сгәы иаанагоит, аҩыза амаиор! Хьыкәыр лгәы ҭыԥан ицо, арҭ ирҳәоз дырзыӡырҩуан.
– Уажәы ҳаццакыроуп, аҩыза Морозко! Уара ажәытә мҩахь уца, сара Ешыраҟа сцап. Шәыццакы!
– Аҩыза амаиор, азин сымазааит алеитенант дахьцо иццара, – амаиор диҳәеит Хьыкәыр.
– Иҟалоит, шәца, – иҳәеит Михаил Васили-иԥа, еилҟьеилӷәыцәаа иаԥхьа игылаз аӡӷаб илаԥш налхганы.
Амашьынақәа ахьцашаз иласны рҿынархеит.
Махаз дзықәтәаз амашьына шцац ицон. Иара уажәыуажәы деилашәон. «Зныктәи аҟьарала арныҟәаҩ ихы дзамыхәо дҟасҵар, амашьына ахы ахьынахауа идәықәлап, нас ма зегьы ҳҭахап, ма сманшәалахар, сырцәцап – дхәыцуан Махаз, аха нас дахьхәуан.
Арныҟәаҩ иватәаз аԥыхьеиԥш лассы-лассы дааҳәны Махаз дихәаԥшуан. Амашьына аласра иагымхеит уҳәартә амҩа хада иацрыгаз уардын мҩак иқәԥа-қәсуа инанылт.
– Арахь уацәақәак шәымазар акәхап?! – иҳәеит Махаз, уаҟа ааигәа-сигәа уаҩ дышнымхозгьы идыруан аха.
– Аа, абра џьара минуҭк ҳанкыдымгылар ҟалом, – арныҟәаҩ иватәаз дыниалацәҟәит.
«Аҳаа, Махаз, акыр улазар абыржәшьҭоу, – ааиҳәеит Махаз игәаныла, – аха ишԥеиӷьу: уажәнатә салагару, амашьына анаангылалакь акәу?!» Аҵыхәтәан иӡбеит амашьына аанкыланы екәымк иалагаанӡа акгьы ҟаимҵарц. Иаарласны уи амҩа аанҵәан, амашьына дәҳәыԥшк инықәлан, хәыҷык инаскьан иаангылт.
Амашьына аангылаанӡа арныҟәаҩ иҩыза иахь ихы рханы: «Уҽеиқәыршәала, Важьа, уеиҵамхааит», – иҳәеит. Махаз ибон Важьа иџьыба ак шҭигаз, аха изымдырт уи ҳәызбазу тапанчазу.
Амашьына анаангылаҵәҟьа Махаз иҭаҷкәым раҵәаны Важьа иаргәҵысҭа шыҟаз иӷәӷәаны имҩаниҵеит. Важьа ихы лхьышьшьын арныҟәаҩ дынидҳалт. Махаз дынҭыԥеит, аха арныҟәаҩгьы иаҳәызба кны дҭыҵхьан.
– Уааи, умшәозар, арҳәҩы! – иҳәан Махаз уи иахь иҿынаихеит иҽырхиауа. Арныҟәаҩ иаҳәызба иҟьеит, аха
иара иахьақәикыз изынамӡеит. Махаз иарма напала аҳәызба зкыз арныҟәаҩ инапы наирблаҟьан, иҭаҷкәым ала ишилшоз диҿасит. Арныҟәаҩ дааблаҟьеит, аха иҽкамыжькәа ишьҭахьҟа днеиҭаԥан, Махаз иахь иҿынеихеит.
– Иҵегь уҭахума, алахша! – ихаԥыц аҿҿа ааҵгеит Махаз.
– Унапқәа урҩах акәымзар... – илақәа цәыркшаԥаны Махаз днаижәлеит егьи. Махаз иҭагылазаашьа акыр еиӷьын, избанзар арныҟәаҩ амза иҿаҷҷоз иԥырхаган. Махаз аҳәызба дазымҵасуазшәа ҟаҵаны, иарӷьа шьапы дәықәиҵеит иаӷа ишьапқәа рыбжьара иарбаны. Арныҟәаҩ дҵәаан, деикәаҵәи-еикәаҵәиуа дцан, харашәа дкаҳаит. Уи аамҭазы Важьа иԥсы илалан, маӡала Махаз ишьҭахьала дааиуан. Махаз ианаамҭаз дгәеиҭеит. Ишьхәа даақәҵәиааит иаразнакы, аҳәызбагьы цырцырца днаҿаԥшит. Махаз ихылԥа ааихԥааны уи инеиҿаижьын, аҳәызба зкыз инапы днамҵасит, аха амза илақәа аахнакын Важьа инапы иԥыхьамшәеит. Важьа иаҳәызба иҟьеит. Аҳәызба Махаз ижәҩашәаҟьа илалаҟацеит. Махаз днеизҟәҿит. Важьа иакәзар аҳәызба даҽазныкгьы исҟьоит ҳәа данҩахоз, Махаз дҩаҵҟьан хыла дыкшеит. Уи иаҳәызба импыҵшәан, дышьҭууаа дцан дкаҳаит. Махазгьы иблахаҵ аагьежьын дынкаҳаит.
Морозко имашьына ажәытә мҩа иқәуаа ицон. Хьыкәыри иареи акы рымбакәа ирыцәцар ҳәа ишәаны, иԥшуан. Ус акыр иҩаскьеит, аха башан: ирҭахыз амашьына акәым, ус изакәызаалакь машьынакгьы рымбеит. Морозко атуннель зыхьчоз аҟарул даниазҵаа: «Ҩ-сааҭк реиҳа ҵуазар ҟалап арахь машьына захьӡу бжьамлеижьҭеи, амала аԥыхьашәа машьынак абанс иласкьаганы ибжьалазшәа збеит. Сыԥсымзар «Победан» иара», – иҳәеит аҟарул.
Махаз иԥсы анааи, дахьыҟаз лассы изымдырит. Сгылоит ҳәа деихеит, аха иарӷьарахь ижәҩашәаҟьа измырҵысуа еиларҟаца акы иакын. Иаӷацәа ласкьага-ҩаскьаганы икажьын. Важьа дықьуан, аха арныҟәаҩ дҵысуамызт, дыԥсит уҳәартә дкажьын бжьык ихылымҵӡо. Махаз агылара аницәыуадаҩха, ус амза даҵаԥшуа днатәеит. Махаз амза дахьаҵаԥшуаз абас игәы иаанагон: «О, уара амза, уара уажәы иубо иахьахәҭоу иузҳәар бзиан, аха иабаҟоу! Уара
ари еиԥш егьа убахьеит, аха зныкыр амаӡа цәыругахьоума? Уаха урҭ ахәымгақәа сыршьыр, уи ҟазҵаз уаҩы изымдырӡакәа имцои, унацәа нарықәкра шулшо!»
Махаз ахәыцра дҭанагалан дшыҟаз, имбаӡакәа Важьа акыр дизааигәахеит. Махаз дҩаҵҟьеит. Ихәрақәеи ихьаақәеи зегьы ихашҭит, иаӷа иара иахь дааиуазшәа аниба.
– Аа, уааи, уааи! – илақәа ааирмацәысит Махаз. Атах-сахҳәа иааибакит, аха Махаз дкаҳаит арныҟәаҩ дихҟьашаны. Махаз данкаҳа, Важьа уи игәы длықәтәан ихәламшәа аанкыланы ихәаҽра далагеит. Махаз имчқәа зегьы ааизганы иаӷеи иареи еибаркәампылуа адәҳәыԥш хәыҷы иаақәлеит.
Арныҟәаҩ уи аамҭазы иԥсы ааизаап, дҩагылан иҩыза дицхраарц иҿааихеит. Махази Важьеи еибаркәампылуа ишнеиуаз, днарыхьӡан, Махаз ишьапы аанкыланы иҩыза длаиқәиҳәеит.
– Ыы, шьҭа шәысиааит, анышә шәаргьы саргьы ҳамандаз! – илақәа аацырцырит Махаз.
Важьа, Махаз игәы днықәтәан, иарма напала ихәцә аахәрны иарӷьа напала диҿасуа далагеит. Нас аҳәызба илаԥш наахан, уахь инапы наирхеит ишьҭысхуеит ҳәа. Уи аамҭазы ԥҳәыск лыҳәҳәабжь геит. Нас – ахысбыжьқәа.
«Шәҽаанышәкыл!» – иҟалеит априказ. Арныҟәаҩи Важьеи Махаз иҩеихыҵын, рмашьынахь рҿынархеит.
– Шәаангыл, мамзар, ҳшәеихсуеит! Шәнапқәа шәырҩах! – еиҭаҟалахит априказ, аԥхьан еиҳа уажәы еиҳагьы ирзааигәаны.
Важьеи арныҟәаҩи аанҿасит, рнапқәагьы ирҩахеит.
– Уршьу, уршьу, сара уаԥхьа иԥсыша, уршьу алахшақәа! – Хьыкәыр длышьамхнышгылан Махаз ихы лнапы наҵаҵаны иҩышьҭылхит.
– Хьыкәыр боума, бабаҟаз? Бымшәан, акгьы сыхьрым ҳәа сыҟоуп, аха ҳәызбала сырхәит, – иҳәеит Махаз аарлаҳәа.
Минуҭқәак рышьҭахь ҩ-машьынак еишьҭагылан Аҟәаҟа ицон. Аԥхьатәи амашьына Морозко ирныҟәон. Уаҟа деиқәԥах дҿаҳәаны диватәан уи амашьына уажәраанӡа изырныҟәоз. Уи ишьҭахь дҭатәан Важьа, уигьы инапқәа ишьҭахь инаганы иҿаҳәан.
«Ахәыц еиқәаҵәа зқәу ахаҵа анцәа дсызкаумыршәын, уаҳа акы сацәшәом!» – иҳәалон Сырма лхаҵа Басламӷәыр. Сырма уи лхахьы иаалгомызт, ҿымҭ дизыӡырҩуан, аха гәаныла ус лҳәалон: «Сара иусырбап ахәыц еиқәаҵәа зқәу ахаҵа шиакәым, аԥҳәыс шлакәу».
Зны, ааԥынра мшык азы, аԥшәма дцеит архаҟа цәаӷәара. Сырма амхаҭахә лыманы дизнеит Басламӷәыр дахьыцәаӷәоз. Лара данцоз лхаҵа ихәы адагьы, аӡы ишааҭыргаз иҟаз ҩ-ԥсыӡ ҟьантаз дуқәак лыманы днеит. Аха урҭ акы илаҳәаны лыкәа иҭан, лхаҵа имбаратәы.
Басламӷәыр инапы ааӡәӡәаны акрифарц данылатәа, Сырма ашьшьыҳәа днеин, лхаҵа имырбаӡакәа аԥсыӡқәа ацәмаҭәеи анышәгәали инрыбжьалҵеит.
Басламӷәыр акрыфаны, иԥсы ааиҭакны, ицәмаҭәа амаа аанкыланы ацәқәа данынарыс, ицәмаҭәа иааҵнарҩрит зеиӷьаҟам ҩ-ԥсыӡк былгьа-былгьо. Иаашьҭыхны дларыхәаԥшызар, уаҩ иибац ԥсыӡк шыҟац иҟан, фҩы ҷыдагьы рхымкәа, ицқьакәакәараӡа.
Сырма уи аамҭазы, лхаҵа акрызлеифаз асаанқәа еидкыланы, асаара ранҵара даҿын. Лара лыла аҵкар ала лхаҵа дизыԥшуан, иара имбаратәы.
Басламӷәыр омашәа ибеит ари. Иԥсыӡқәа нарҳәы-аарҳәуа икны иԥҳәыс лышҟа ибжьы иргеит.
– Банаџьалбеит, ассир збеит, ара ирласны бааи!
– Изакәыхи, уажә иубах, – лҳәеит Сырма, лхаҵа иахь дымԥшӡакәа.
– Бааи ирласны, уаҩ иимбац збеит, бара! – аԥсыӡқәа инапы ианҵаны иԥҳәыс лахь дықрымҽаны даауан Басламӷәыр.
Сырма днеиԥылеит.
– Унан, шаҟа иԥсыӡ бзиақәоузеи! Иабаҟаз, мшәан амхы агәҭаны?! – омашәа илбазшәа ҟалҵеит Сырма.
– Банаџьалбеит, абнаҵәҟьа сыцәмаҭәа иааҵнамхи! – иҳәеит Басламӷәыр.
– Унан, иумбар еиҳа еиӷьымзи, уи уара узын даара ибааԥсуп, сара анышә иагаша, – наиаҭалкит Сырма.
– Избан бара? Изызҳәоузеи? – иԥҳәыс дналҿаԥшит Басламӷәыр.
– Измааныхыуи, ԥҳәыск лара ишаалҭаху лнацәа уаахаргьежьны илҭаху аауллыршоит, убри ауп измааноу, – лҳәеит Сырма.
– Ларгьы баргьы акы шәагеит, ԥҳәыск сылжьаанӡа! Бысҭ, аҩныҟа иганы, ибзианы иџьны, асыӡбал чаԥаны исзыҟаҵеи (Басламӷәыр цәгьашәа аԥсыӡ бзиа ибон), уи сара сызжьо ԥҳәыс дыҟам аха, – аԥсыӡқәа иԥҳәыс инаилиркит.
Сырмагьы илҭахыз уи акәын. Изқәылкыз лара ишаалҭахызҵәҟьа илыцааиуан. Аԥсыӡқәа лыманы аҩныҟа дцеит. Ахәылԥазы Басламӷәыр дкара-уараха иҩны дааит. Иԥҳәыс Сырма акрура даҿын. Абысҭа аанылҵан, илатәеит. Басламӷәыр аԥсыӡқәа уажәы-уашьҭан иаалгоит ҳәа дыԥшуп. Аԥсыӡқәа рыӡбахә иԥҳәыс илымҳәошәа аниба, иара ихала ицәыригеит:
– Бара сыԥсыӡқәа абаҟоу?
– Закәтә ԥсыӡуи, мшәан, узлацәажәо? Иабаҟаз аԥсыӡқәа?! – мбатәшәа илбазшәа лҽыҟалҵеит Сырма.
– Ыы, ибхашҭма сыцәмаҭәа иҵнахыз аԥсыӡқәа! – ибжьы ҩыҳараикит Басламӷәыр.
– Ианба уара? Ԥхыӡума иуҳәо? Мамзар уеилагама?
Закәтә ԥсыӡузеи?!
– Сара сакәым аилага, аилагаҵәҟьа бара боуп! Иабаҟоу сыԥсыӡқәа?! – аӷьеҩ ааҭиргеит Басламӷәыр.
– Иуҳәақәо закәи, уара? Аԥсыӡ адгьыл иҵысхит ҳәа абри уара иуҳәо саҳауеит акәымзар, аӡәы иҳәо смаҳацт, – лхаҵа ила дынхыԥшылт Сырма.
– Нас, иахьа аԥсыӡ бысымҭаӡеи?! – Басламӷәыр дҩагылан иԥҳәыс лахь иҿынеихеит.
– Мап, сара ԥсыӡ зымбеит! Иахьа акәым, акрааҵуеит ԥсыӡ сымбеижьҭеи! – лҳәеит Сырма.
– Сыԥсыӡқәа иахьыҟазаалакь, уаха абра иансзаабымга, мықәшәатәы бақәсыршәоит, бара ақьаафыр! – иҳәан, иԥҳәыс дналзыҭрысит Басламӷәыр. Сырмагьы илҭахыз уи акәын. Арҵәаа ҳәа дыҳәҳәан, ашә ааимԥааны дындәылҟьеит. Басламӷәыр уи дҩалышьҭалеит. Сырма арҵәаа ҳәа дыҳәҳәо дахьцоз абас лҳәон:
«Шәсыцхраа, абаақәа! Ари дхагахеит! Сишьуеит! Деивысит!»
Арҭ ажәақәа Басламӷәыр иаҳагьы ддыргәааӡан, знык слыхьӡандаз ҳәа Сырма длышьҭан.
Аҳәҳәабжь заҳаз агәылацәа еибарҩны рҿаархеит. Сырма днареиҩрыжьын, Басламӷәыр деимлагәа дааныркылт.
– Иухьзеи, Басламӷәыр, иууазеи? Дызхурҟьозеи уԥҳәыс? Уҽаанкыл! – рҳәеит дызкыз ахацәа.
– Сыԥсыӡқәа! Сыцәмаҭәа иҵнахыз сыԥсыӡқәа... Соушәыжь! Дысшьуеит! Иабаҟоу сыԥсыӡқәа? – иԥҳәыс лахь деихон дахьыркыз.
– Шәымбои, ишәымбои ииҳәо? Аԥсыӡқәа сыцәмаҭәа иҵнахыз сыҭ ҳәа сикит, иарбан ԥсыӡқәоу сыздыруам, даушәмышьҭын, мамзар сишьуеит, лҳәеит Сырма.
– Сыԥсыӡқәа! Адгьыл иҵысхыз сыԥсыӡқәа абаҟоу?.. Соушәыжь, дысшьуеит! Лабҿаба избаз сыԥсыӡқәа! – ииҳәац иҳәон Басламӷәыр, деимырхха дахьыркыз.
– Ишәаҳауоу, ихы еилагеит, рыцҳа! Иахьа ашьыбжьон дзаманаха дыҟан, аха уажәы ахәылԥазы дааины ҳхәы ҳахьынахатәаз, днеивкәкәа дцеит.
– Шәанаџьалбеит, соушәыжь! Исалҳәааит сыԥсыӡқәа ахьылгаз! Ацәшьҭра иааҭызгаз сыԥсыӡқәа? – иԥҳәыс дылзыҭрысуан Басламӷәыр.
– Уу, рыцҳа, деилагаҵәҟьеит убауоу! – рҳәан, дызкыз деиқәԥах дҿаҳәаны днышьҭарҵеит.
– Шәанаџьалбеит, соушәышьҭ! Сара схы стәуп! Исалҳәааит сыԥсыӡқәа ахьылгаз, уаҳа акгьы сҭахым – иҳәауан Басламӷәыр, дҿаҳәаны дахьышьҭаз.
Аха, ожәшьҭа ииҳәоз аӡәгьы иаҳауамызт. Ус дышҿаҳәаз иҩны днарган ацәардӷәы днықәырҵеит. Сырма лгәанала лгәы дҭаччон. Агәылацәа ԥыҭраамҭак итәан, нас иҩагылан ицеит, Басламӷәыр дҭынчхазшәа анырба.
Урҭ рышьҭахь Сырмагьы днеин лыԥсыӡқәа ахьыҟаз иаацәырылган, ррыцқьара дналагеит. Басламӷәыр ихы ҩыҵирззан иибоз изхамҵо иԥҳәыс ԥыҭраамҭак длыхәаԥшуан.
– Урҭ закәи, бара? Иԥсыӡқәаӡами? – дҵааит иара.
– Иԥсыӡқәамзар нас изакәи? Ула цқьа иамбаӡои? – лҳәеит лара.
– Ыы, нас уажәраанӡа закәтә ԥсыӡуи зыбҳәоз закәи?
– Аха арҭ уара анышә иҵух џьушьома?
– Нас, иабаҟаз?
Сырма лхаҵа дааидтәалан иалҳәеит аԥсыӡқәа ицәмаҭәа лара ишаҵалҵаз.
– Анышә баргьы саргьы ҳаицамандаз, рацәа сыбҟаҭәеит иахьа! Ахәыцеиқәаҵәа зқәу шәара аҳәса шәакәзаап! Бааины сԥыртлеи! – иҳәеит Басламӷәыр, дыччару дгәаару изымдыруа.
– Уаҳа иуҳәома иуҳәалоз? – лхаҵа днеихагылт Сырма. – Исымҳәеи! Ахәыц еиқәаҵәа зқәу аҳәса шәакәзаап!
– Уи удыруаз иахьарнахыс! – лхаҵа дааԥлыртлеит Сырма.
Адырҩаҽны ашьыжь агәылацәа ааит Басламӷәыр дшыҟоу аабоит ҳәа. Аха аҩны иҟаз Сырма лымала лакәын. – Дышԥаҟоу Басламӷәыр? Дабаҟоу? – иҵааит дара.
– Иаха шәара шәанца ашьҭахьҵәҟьа аҷараҳәа дааилшәан, аԥыхьа избахьаз еиԥш дааҟалеит. Деилшәазшәа анызба дааԥсыртлан, дкараха дыҟамзи, ихы шнықәиҵаз аиԥшҵәҟьа дынҭаҳан дыцәеит. Иахьа ашьыжь шаанӡа дгылан архаҟа дцеит, – лҳәеит Сырма.
Агәылацәа ирызхаҵомызт ари ираҳаз. Иаха зхы еивысны, иҵҟьо-иԥо, деиқәԥах дҿаҳәаны днышьҭарымҵар ззыҟамлоз ауаҩы, иахьа шаанӡа дгыланы аусура дцахьан.
Ицеит арха. Уа ианлеи Басламӷәыр аҳаҳаи ҳәа ацәаӷәара даҿын.
Агәылацәа неихәаԥшы-ааихәаԥшын, иҟалаз мбатәшәа ибо рыҩныҟақәа ицеит.
Ҽнак акамаршша ҳәазо аанда иалҳәҳәоз быцаҵәык иқәланы ишнеиуаз, ала хыс-хысуа иаавалеит.
– Уа мшыбзиа, акамыршша! Ицәыҵаччо ихырхәеит ала. – Бзиара убааит, сызкәыхшоу, Мура, – аҳәеит аҭакс.
– Иҟамлари, исоуҳәар, уахьынӡацо?
– Абри ахәы нхыҵынӡа снабжьысуеит, акамаршша атәыҩақәа аакылнаган, ахы ҩышьҭыхны ала нхьанарԥшит. – Снабжьысуеит уҳәоу?! – аҟырҟырҳәа иааччеит Мура. – Уара ани ахәы мызкгьы узхыҵуам, – акьатеиах ԥҵәаӡеит ала.
– Мура ухаҵкы, уара иудыруа акамыршшақәа сара исыздыруам. Сара абас субоит, аха иаасҭаххар, жәҩала иԥыруа аԥсаатәқәагьы сыхәарҭам аласраҿы, – акамыршша аҭра иҵагьы иааҭыҵын, атәыҩақәа леивга-ҩеивго аҽырԥагьаны иаахырхәеит.
– Уароу? – мбатәшәа иабеит Мура.
– Уамашәа иумбаӡан! Агәра умгозар, уааи, ҳаивасып! – Уареи сареи ҳаивасуану?!
– Умшәозар, уааи!
– Акы еиԥшымкәа суҳәоит, сгәы ԥумжәан, – аҳәеит Мура, аха агәы ҩбахо иалагеит.
– Аҳы, уааи, абраҵәҟьа ҳаҵҟьап, аԥхьа лахьхьи архәараҿы ақыдбажә игылоу аҿы инеиуа ҳәа. Ишеибырҳәоз еиԥш иҵҟьеит. Мура анаҵҟьамҭа акамаршша иахьықәтәаз аҽналнаршәан ала аҵыхәа инахьынҳалеит. Мура кәлаауа ашьапхыцқәа амца рыҵҟьо ишамчу иҩны ицоит... Икараха ақыдбажә инадыххылан иааҳәны илагылеит абз ҭарҳаны иҳаш-ҳашуа излааз ашьҭрахь иԥшуа, акамаршша ахабар збозар ҳәа. Уи аамҭаз акамаршша ала аҵыхәа абабара аҽналнаршәан аҟырҟырҳәа иччо аҵла шьап икыдланы аҿыҩанахеит.
– Уабаҟаз?! – иҭнацеит Мура аблақәа.
– Сабаҟахыз... Сара сааижьҭеи... Сыԥсгьы неиҭаскхьеит, – аҽарзажәӡеит акамаршша. – Шьҭагьы агәра умгаӡои? Усацлабуама уаҳа? – аԥаҵа иалаччо, иҳәазо аҵла ашьапы икыдланы ацара иаҿын акамаршша.
Мура иахьыз гәнганы, ахы ақәыжь аҿынанахеит зымҩа.
Қыҭак аҿы дыҟан Зосма ҳәа аӡәы. Ихьӡыҵәҟьа Зосим акәын, аха зегьы Зосма ҳәа иарҳәон. Ҳаргьы убас иаҳҳәалап.
Зосма 80 шықәса дырҭысхьан, аха чымазара захьӡу издырӡомызт – баша хыхьк имыхьуазар. Аха аҵыхәтәан хьҭак ааилалан дышьҭамлар амуит. Дышьҭалеижьҭеи мчыбжьык аҟара ҵуан, аха еиӷьхара ҳәа акгьы имамызт.
Усҟантәи аамҭазы аҳақыьмцәа даара имаҷын. Гәдоуҭа араион аҟны аӡәык-ҩыџьак ракәын иҟаз. Ачымазарақәагь усҟан даара имаҷын.
Ачымазаҩ аҳақьым дизааргар рҭаххар, ҽык аарывакны, ақалақь аҿы ицаны дааргар акәын.
Зосма иҷкәын аиҳабы Гәдоуҭа дцан аҳақьым диманы дааит. Аҳақьым Зосма днаихәаԥш-ааихәаԥшны, иџьыба дынҭалан аграудсник ааҭигеит, иҩыҵра ишавеиҵашаз наирбаны днатәеит. Зосма аграудсник иҩыҵра ианныҵеиҵа изеиӷьхазшәа ибеит. Зосма ихы ҩышьҭихын, игәыла Ҳабахә дахьтәаз днаихәаԥшын, ус иҳәеит: – «Ҳаи, ари даара хәшәы бзиак акәхап” – ишыздыруаз иаасыхәеит.
«Зосмахеит, духәозар ҳәа ауми аҳақьым дзузаарга», – иҳәеит Ҳабахә ихы аԥшнымҵаӡакәа.
Ԥаҵақьалеи Абласаркьеи инархааныз Қырҭтәылантәи Аԥсныҟа иаарышьҭуан акадырқәа, азанааҭ адырра акәым, ус баша аҩреи аԥхьареи аарлаҳәа издыруаз ауаа. Убас Гәдоуҭа ақалақь аҿы ҳақьымс даарышьҭит Зинеишвили ҳәа аӡәы. Ари «аҳақьым» ачымазаҩцәа рахь даннарԥхьалакь, еснагь дзызҵаауаз ак акәын – аԥхӡы илҵма?
Зны Зинеишвили чмазаҩык иахь иԥхьеит. Аха аҳақьым днеиаанӡа ачымазаҩ дыԥсит. Зинеишвили аԥсы днеихагылан ауадаҿы иҟаз дразҵааит:
, рҳәеит, – аҳақьым изҵаара омашәа ибаны.
– иҳәан дындәылҵны дцеит Зинеишвили «аҳақьым бзиахә».
Қыҭа школк аҿы алемса бызшәа рҵаҩыс аус иуан Кәукәури Кикиа-иԥа. Иара иԥсадгьыл Агыртәыла деимааӡахҩын, аха Аԥсны ақырҭуа школ аҿы арҵаҩра «Илшон». Зны Кәукәури аабатәи акласс аҟны аурок ҿыц аҵаҩцәа ирзеиҭеиҳәон, иикыз ашәҟәы ианын аҩнатә ԥсаатәқәа рсахьақәа, рыхьыӡқәа анӡамкәа. Ус аҵаҩцәа ицырхырааны лемса бызшәала ианыз асахьақәа рыхьыӡ ҳәо дышлеиуаз аҟыз аҿы данлеи дааҿахеит. Аҵаҩцәа дразҵааит зны, ҩынтә, хынтә, аха аӡәгьы изымҳәеит лемса бызшәала уи ахьыӡ, даараӡа ицәымыӷхеит, аха иааг. Ҩнуҵҟала дгәаҭеит, дгәаҟит. Ус дгылан ԥыҭраамҭак. Нас, дцәырҳаны дааԥшызшәа, ихы дҩахан ус иҳәеит:
«Лемса бызшәала ари иахьӡуп дас ӷәорӷәонџь». Ари шымцыз идыруан, аха ибжьажьны дцар ԥхеишьеит. Агәаӷьра змаз ҷкәынак дахьтәаз инапы дҩахеит. Аҵаҩы иҟнытә азин аниау, дҩагылан ус иҳәеит: «Ҳаҭыр зқәу арҵаҩы, ӷәорӷәонџьи – ари агыршәоупеи!» Кәукәури Кикиа-иԥа азныказ дааилаԥсеит, аха нас даалҵын ус иҳәеит: «Ииашоуп, Ҭамаз, ари агыршәоуп, амала алемсаа ҳара ҳҟнытә иргеит?”
Иҟалахьоума зныкыр агырқәа рчараҿы еисрак, еиқәԥарак, ҟамлакәа еилганы. Мап, иҟамлацт. Абраагьы убас акәын. Анхаҩы Галактион иԥеиҳаба арра маҵура ихганы дахьааз дааигәырӷьан ачара иуан. Ацә лкажьны ишьит. Игәылацәа дрыԥхьеит, иҭынхацәа изаҳаз ааит. Ашьаԥа еиҵҳәаны иҟарҵан, аишәақәа ларгыланы идырхиеит,
илахатәан афара, ажәра иалагеит. Аҷкәын дырныҳәеит, ани абри рныҳәеит аҭаацәагьы налаҵаны. Нас аишәа иахатәаз аӡәи-аӡәи аибаныҳәара иалагеит. Агәылацәа ҩыџьа Баҭломи Ӷәуӷәуни наҟ-ааҟ еиҿатәан. Баҭлом иҿы акыр икьаҳәын. Уи даниуаз ициз акы акәын. Уажәы Ӷәуӷәуни иқьаф аныҟала игәыла Баҭлом иахьада димбацшәа дкылкааны ихәаԥшра далагеит.
«Ҳаит! Сара соума уҿы реицаҟьаны изурбо?! – иҳәан, дыҵҟьеит Ӷәуӷәуни. «Ҳаи, Ӷәуӷәунхеит, иухьи, иахьада сумбацшәа. Сара сҿы реицаҟьаны иусмырбеит, иара ус иҟоуп саагылеижьҭеи»». Аха Ӷәуӷәуни деиқәтәомызт, уажәи-уажәи Баҭлом дизыҭрысуан, днаԥҟьа-шьапҟьо.
«Ҳаит ари иижәыз иԥырхагахазаап» – рҳәан, џьоукы ааин, Ӷәуӷәуни даарҳәынҷан, аишәа даахырган, дрыманы ицеит. Ӷәуӷәуни дахьцозгьы ибжьы роуны абас иҳәон: «Уаангыл, иусырбап сара, аҿы реицаҟьаны арбара зеиԥшроу!»
30-тәи ашықәсқәа раан ажәлар раӷацәа ҳәа егьызхараӡамыз иреиӷьыз ауаа андырӡуаз ддырӡит Беиӡыӷәгьы. 20 шықәса инареиҳаны алагерқәа рҿы дыҟан иара. Убри аамҭала дахьнанамга ҳәа акгьы ыҟам: Сибра, Магадан, Чукотка, Камчатка, Сахалин. Сталин данԥсы, Бериа ианилга, акгьы зхараӡамкәа иҭакқәаз аноурыжьуаз, Беиӡыӷәгьы дааит Аԥсныҟа, аџьамыӷәа цәгьа ихганы. Иара агәра изгомызт ирӡра Кьарантыхә имшала шакәыз, аха ара данааи еиликааит, ииашаҵәҟьаны ирӡра зхароу Кьарантыхә шиакәыз.
Ус ицон аамҭа. Беиӡыӷә, анапы зыгханы иҟаз инхара излаилшоз ала днаха-аахон. Ус ҽнак ақыҭа иаалаҩит Кьарантыхә дыԥсит ҳәа. Аԥсыжра аҽны Беиӡыӷәгьы уа дыҟан. Ашьыбжьышьҭахь Кьарантыхә дызҭаз акупа аарган агәара агәҭаны игылаз астол инықәдыргылан ихцәажәарахь ииасит. Уихцәажәа ҳәа зарҳәоз зегьы мап ркуан, ихаҳҳәаара ҳаздыруам ҳәа ҿарԥас иҟаҵаны. Ус Беиӡыӷә иҿы иааит. Уигьы сзихцәажәом, ихысҳәаауа сыздыруам иҳәеит.
Аха Кьарантыхә иҭынхацәа иҳәо ианалага, ус иҳәеит: «Исҳәоит, аха ҽеи шысзымҳәо жәдыруазааит”. Убри ашьҭахь Беиӡыӷә ихылԥа ааихыхны, акупа ааигәара днагылан ус ҿааиҭит: «Ажәлар шәхацкы, ҳқыҭа далӡааит акгьы зхараӡамкәа ауаа зырӡуаз ауаҩы бааԥсы. Аамҭала саргьы сыцәгьа ҳәаны сирӡхьан, аха анцәа дсыцхраан сааит ишыжәбо.
Кьарантыхә! Уара сахьушьҭыз аҟнытә сааит, аха ухаҵоуп, абруажәы сара уахьысшьҭуа аҟнытә узаауазар». Арҭ ажәақәа аниҳәа ашьҭахь Беиӡыӷә акупа даадҵын ҟыт зыхәлымшәо игылаз ауаа ихылаԥа неихаҵаны днарылагылт. Уаҳа ажәак уаҩы имҳәеит. Аԥсыжцәа акупа аашьҭырхын аԥсы дрыманы ицеит.
Алҵыкәи Такәынеи нхарала еицәыхаран, аха дара аныҷкәынцәаз аахыс лассы-лассы еиқәшәон, еицныҟәон, ҳаҭыр еиқәырҵон. Аџьынџьтәылатәи аибашьра ду ианалага адырҩаҽныҵәҟьа Ҭакәына аибашьра дыргеит. Хышықәса инареиҳаны аибашьра амца далагылан иара, изаҟаразаалакь кьысу имаӡамкәа. Аха аҵыхәтәаны Берлин азааигәара иарма шьапы ахы ақәшәеит еидысларак аан. Ахы ишьамхы адырдха илақәшәан, иԥыххаа илықәҵаны, иалҟьаны ицеит. Ҭакәына акырџьара агоспитальқәа рҿы днанагеит, аха инагӡаны ирзымхәшәтәит. Убри иахҟьаны иарма шьапы еихҟәҿомызт, насгьы егьи ишьапы еиҳа ҩбаҟа мацә еиҵхеит. Аибашьра алгамҭазы Ҭакәына доурышьҭын аҩныҟа дааит. Иҩыза иаара Алҵыкә ианиаҳа аҽныҵәҟьа иҽы ааикәадырын, дҩақәтәан, Ҭакәына дызбоит ҳәа дцеит. Алҵыкә алафҳәара бзиа ибон, иманшәалангьы иқәҿион. Ҭакәына ари дашьцылан, иара изкыу иҵарлафзаргьы дазгәааӡомызт.
«Ҳаи, анцәа иџьшьоуп, уԥсы ахьааугаз, иқәақәра згааит абри ушьапы иақәзыршәаз». Ҭакәына ари дазымгәааӡеит; иара идыруан, ари шлафыз. Ари заҳауаз Ҭакәына иԥеиҳаб дгәаарц иақәикит. «Ишьапы акәымкәа, ихы илҭаиршәыр, уцаны ишьа уур ҟаларын»... иҳәеит Алҵыкә.
# МАМСЫР АҬЕЛ ДАСУЕИТ
Мамсыр цҳаражәҳәаҩыс ақыҭсовет аҟны аус иуан. Шьыжьымҭан ақыҭсовет ахантәаҩы Мамсыр ус еиҳәеит: «Сара џьара сымцар ҟалом, уашьҭаншәа зны аҵәымӷ зауад аҟны аҭел уасны иаҳҭахыу аҵәымыӷқәа, насгьы заҟа-заҟа кило аҭаххо азаказ ҟаҵы. «Ибзиоуп, уи сара избап» – иҳәеит Мамсыр. Ҩбаҟа сааҭ рышьҭахь Мамсыр ахантәаҩы инапынҵа ааигәалашәан, днеин, аҭел атрубка аақәихын, азауад ахь дасит. Азауад аҟнытә аҭак аныҟала, мамсыр иикыз итрубка астол инықәҵаны абасгьы наиҳәеит, инацәкьарақәа рыла ииҭахыу аҵәымыӷқәа заҟароу аӡәы иирбошәа: «Абраанӡа инеиуа – хә-кьылак, абраанӡа инеиуа – жәа-кьылак, абраанӡа инеиуа – жәохә-кьыла». Ус ианеиқәиԥхьаӡа ашьҭахь аҭел атрубка аашьҭыхны илымҳа инадкыланы, ишәаҳама, еилышәкаама, иҳәеит Мамсыр атрубка аҿы, аха уахьынтәи изаҟаразаалакь бжьы ҳәа акгьы гомызт.
Зны Абӷархықә ақыҭан уаҩшьрак ҟалеит. Гәдоуҭантәи аус аҭҵааразы иҩеит амилициа аусзуҩцәа. Урҭ раԥхьа инеит ауаҩшьра ахьыҟалаз реиҳа иааигәаз ҩнык аҿы. Уа инхоз Кьыскьынџь иакәын. Аԥшәмагьы аҩны дыҟан уи аамҭазы. Аусҭҵааҩцәа еилыркаар рҭахын абри иҟалаз ауаҩшьра зыхҟьаз, иҟазҵаз, ишыҟалаз, ианыҟалаз аамҭа убас иҵегьы. «Сара исыздыруам уи ауаҩшьра зыхҟьаз, иҟазҵаз, иззыҟаиҵаз, аха ианыҟалаз аамҭа сацәымҩашьо издыруеит. Абруажә абра сахьтәоу стәаны акрыфара саҿын. Сҵаатәы саалганы, сбааӡатәы сналагон еиԥш, ахәеҩ ааҭгеит!»
Сафар дшышәарыцуаз ашьха данҭаха иԥшәма ԥҳәыс Ҳауида бжь-ҩык аҷкәынцәа, аӡә иацкьыс аӡә деиҵны рааӡара аалхаанхеит. Даара аџьабаа лбеит, аха Ҳауида ауадаҩрақәа зегьы дрыҵгәаны, илулакь-илҳәалакь, лыҷкәынцәа лааӡеит. Ҳауида лыҷкәынцәеи лареи рҿаҵа еиҩшаны ирфон. Иҵегь ианыхәыҷқәаз рызхара ҟамларҳәа дшәаны лхәы абжа иша-шаны ирылҭон. Шьҭа аҷкәынцәа ирызҳаит, акрыруа-акрырҳәо иҟалеит. Ҽнак Ҳауида лыҷкәынцәа аишәа инакәыршаны иналыртәан акәтаӷьқәа жәны инарымҵалыргылеит, ларгьы аишәа аҵкарахьшәа днатәеит. Аҷкәынцәа неихәаԥшы-ааихәаԥшуа иаанхеит. Ус аиҳабы ҿааиҭит: «Ҳан, бара акрыбымфаӡои?»
«Унан, сара уи аҟара хьаас сҟашәымҵан, шәыкәтаӷьқәа рыбжа-рыбжа аасышәҭар, исызхоит, – лҳәеит ан.
Ӡыкә Жәыргьыҭ ақалақь аҿы дынхон. Аԥара ахьааиуаз ахәҳахәҭра наплакык аҿы аус иуан. Амашьына аахәара иазхашаз аԥара анеидикыла, иҩыза Малақьиа даашьҭыхны Москваҟа дцеит амашьына ааихәарц. Амашьынақәа ахьырҭиуа аџьырмыкь аҿы иреиӷьыз акы аалырхын, излеилаӡаз ала ахә нашәаны, амашьына рыманы ицеит. Малақьиагьы Москва санааи маҭәақәак аасхәап иҳәан ақалақь дналалан акыр амаҭәақәа ааихәеит, уашьҭан ирхҭниҵаз аиҳа акыр нацҵаны иҭирц азы. Иааихәаз амаҭәақәа амашьына ашьҭахьтәи атәарҭақәа рҿы иныҟеиҵан, шьҭа Жәыргьыҭынӡа изгашаз ипрофессионалтәу машьынаныҟәцаҩык ишьҭалеит. Даара аџьа рбеит, аха аҵыхәтәаны дрыԥшааит ҷкәынак уи зылшашаз. Аҷкәын шәҟәыла деиқәшәан, хәла еинаалан амҩа иқәлеит. Москва ақалақь иалсаанӡа ҩыџьара-хыџьара раҟара амашьына аанкыланы игәарҭеит еиҳарак игәарҭоз амашьынаныҟәцаҩ ишәҟәқәа ракәын. Ус ақалақь иналсын атрасса инықәлеит. Ԥыҭк ианынаскьа амашьына аматор аихәласра иалагеит.
«Амашьына ҿыц ус адыруеит» – иҳәеит амашьына зырныҟәоз аҷкәын. Раԥхьаҟа ԥыҭк иҩадарашәа иҟан амҩа. Амашьына еихәлас-еихәлсуа ишнеиуаз иаангылеит «Абаақәа, аматор еихәлахеит, шәлалбааны, ашьҭахь ала шәагәҭасны абна ҳҩыхәнар, нас ҳцеит». Ӡыкәи Малақьиеи лалбаан, амашьына иагәҭасуа, ирыма рҿынархеит. Ԥыҭк ианынаскьа, амашьына аматор иаалрыҟьаны аус ааун, аӷьараҳәа инаҵҟьеит, Ӡыкәи Малақьиеи амашьына уажә иаагылап, уашьҭан иаагылап шырҳәоз, даара ирцәыхарахеит, аангылара агәгьы иҭамызт. Убасҟан ауп Ӡыкәи Малақьиеи аҽада ишақәтәаз анырдыр. Даҽа акраамҭа дара неидышшыло игыланы иԥшуан рмашьына ахьцаз ашҟа, аха шьҭа уи аиугьы рбомызт. Ӡыкәи Малақьиеи рҽырзымшьо амҩа иаанхалеит.
Аилым Ҳабҩытәын. Лассы-лассы Гәдоуҭаҟа дзаауамызт. Амала данаалакь, цқьа дналс-аалсны ибаны дцон. Уажәы Ҳаилым идәқьын дааҵалеит. Ҳаилым Аԥсны диит, иабгьы Аԥсны ауп дахьиз, иабду иакәын Ҭырқәтәылантәи Аԥсныҟа иааз хәҳахәҭразы, иабгьы уи акәын дызҿыз. Ҳаилым аԥсуара злысны иҟаз, аԥсуа қьабызқәа, аҵасқәа ибзианы издыруаз, иагьрықәныҟәоз иакәын. Иара аԥсышәала данцәажәо, даԥсуоу џьушьон, убри аҟара ицқьаны иҳәон аԥсшәа.
Аилым аҩны маҭәа ахьгылаз даннеи, иаразнак илаԥш иааҵашәеит иԥшӡаӡа игылаз аихатәы каруаҭ. «Ҳаилым укаруаҭ сгәаԥхеит, аха исыздыруам, исызбзиахоу». «Акаруаҭ ара иҟоуп, уаргьы ара уҟоуп, унаниаланы игәоумҭо, – иҳәеит Ҳаилым дԥышәырччо. Аилым иҽеиҵыхны акаруаҭ днаниалт.
Ҳаилым ихылԥа ааихыхны, агәаԥҳәа илкажьны, иҩнапык рыла ихы даасуа Аилым днеихагылт, ааҳиҳиҳәа дҵәуошәа ҟаҵо.
Амашьына Аҟәантәи Очамчыраҟа ицон. Аԥхьатәи аҭыԥ аҿы дтәан ҭаҳмадак иуапа иҽылаҳәаны. Аӡҩыбжьа ианҩеи ҩыџьа аҷкәынцәа амашьына иҭалеит. Атәарҭақәа зегьы аанкылоушәа анырба, иахьиҩхалаз рҽааныркылеит. Урҭ аҩыџьагьы агырқәан, 30-35 шықәса раҟара рхыҵуан. Дара иаразнак деицгәарҭеит рааигәара итәаз аҭаҳмада. Иаагәырӷьеит дара: «Абар дахьыҟоу ҳазхыччаша, аҵәы злаҳҵаша ауаҩы», – убас ргәы иҭакны аҭаҳмада ишҟа инаскьеит. Аӡәы инапы наирххан ихҭарԥа аҿацә аанкыланы ибжьы ныхҵа-аахҵаны дыччо агыршәала акы иҳәон, егьы иуапа дацрасуан. Рҩыџьагьы даара иргәаԥханы иччон «Шәысҟәаҵ, уара, ҭаҳмадак исылашәхуи», – иҳәеит аҭаҳмада. Аха дара иаҳагьы аччара иалагеит.
«Уԥши, уԥши, ак ҳҳәаргьы иуам, дабаанага ари абнауаҩы?» Иччон, иччон, ркьатеиах ԥҵәо.
«Уара, изакәытә хәмарга бзиақәоузеи ҳахәыҷқәа рзы», – иҳәан руаӡәк, инапы наирххан иуапа ԥсыртлоит ҳәа далагеит. Убасҟан аҭаҳмада ичҳара хыжжит «Шәнаскьа наҟ, шәарҭ, агәымхақәа!» – дҩаҵҟьеит аҭаҳмада дрықәҳәҳәаны. Мацәысрак еиԥш еимҟьеит иуапа. Ихәда ихшьыз иавтомат ихыччоз аҷкәынцәа ирықәкын, абар-абар даҵхоит уҳәаратәа. Уажәыраанӡа зкьатеиах ԥҵәоз аҷкәынцәа, уажәы шьакәарак рылам уҳәаратәа ицәыш-цәышӡа игылан. Аҭаҳмада иҿаԥшылара иареиџьуан, абрахь алада иҵазар рҭахын дара уажәы «Амашьына аанкыл абружәыҵәҟьа!» – диҵаҳәҳәеит аҭаҳмада амашьынаныҟәцаҩ. Амашьына ирласны иаанҿасит. Иҭатәаз ауаа изаҟаразаалакь бжьык рхылҵуамызт, ԥсызхоу аӡәы дҭатәамшәа. «Шәҭыҵ, абружәыҵәҟьа, агәымхақәа!» – иавтомат шрықәкыз дылбааит иаргьы. Уажәы аҷкәынцәа ирбарҭан абырг иҟәныз егьырҭ иабџьарқәа: итапанча, иҟама, ҩ-гранатақәак, аҟанҭруазқәа еихәыдхашьны. Уажәык дара рыԥсы цаӡеит – ршьамхқәа ҟәар-ҟәаруа, ирыҵаҟәрыло аҟнынӡа. Абырг дахьынаԥшуаз илаԥш иааҵашәеит амҩа наҟтәирахь иҟаз аӡыҭҟәа «Абнахь шәца!» – иавтомат ахала идирбеит
иахьцашаз. Амҩа ааихырҵәан ахы ишҭагылаз аӡыҭҟәа аҿы инеит. «Абра шәҭал, абружәыҵәҟьа!» – дрықәҟааит абырг. «Батоно, ҳаҭоумҵан, ҳара ҳахмәаруан, ҳаухыччрац ҳгәы иҭаӡамызт», – иҳәеит аарлаҳәа иҿы еилго руаӡәк. «Саргьы сыхәмаруеит, дадраа, шәысшьыр сҭахызар, егьарааны шәысшьхьазаарын. Амала исҳәо ҟашәымҵар, шәусқәа цәгьахоит». “Батоно, суҳәоит, иҳанаужьырц, уаҳа ҟаҳҵом ари аҩыза», иҳәеит аиҳабашәа иҟаз. «Аԥыхьа сыбнауаҩын, сгәымхан, уажәы сбатонахан саақәгылеит, ус аума! Шәҭал абру-жәыҵәҟьа!» – иҿаԥшылара иаҳагьы ицәгьахеит абырг. Аҷкәынцәа аӡы инҭалан, уа иаангылеит. «Шәҭала абружәыҵәҟьа!» – иҟарҵахозеи аҷкәынцәа, автомат ахы иҭагылан, иҟарымҵар ҟаломызт. Ахәаԥ-ахәаԥҳәа аӡыҭҟәа рҽынҭарыжьит. Абырг дырхагылан, иавтомат шикыц икны. «Анахь шәнаҳәы, арахь шәааҳәы!» – дрықәымчуан абырг, даргьы ииҳәоз ҟарҵон. Шьҭа иазхоуп анигәахә, абырг даақәгьежьын, амашьынахь дмааиӡыкәа иаԥхьаҟа иҟаз абнара днылаҵәры дцеит. Ари Аԥсны еицырдыруаз аԥсуа абрагь Аҭарба иакәын.
Алхас аус иуан Аҟәатәи атаксопарк аҟны таксистс. Ҽнак Аҟәа аџьырмыкь аҿы дышгылаз ҩыџьа аҷкәынцәа ааидгылт. «Ҵалинџьыханӡа ҳцоит, ҳаузгома?» – Алхас исааҭ днахәаԥшын, дақәшаҳаҭхеит. Ацара-аара аамҭа изхошәа ибеит. Аҷкәынцәа аҩыџьагьы ашьҭахьтәи атәарҭаҿы инатәеит. Акраамҭа аӡәгьы ҿиҭомызт. Амашьына цон имырӷьеҩцәакәа. Ус Кәыдры ацҳа инықәсын Тамшь иазааигәахеит. Убасҟан иаацәажәеит аҷкәынцәа ахьтәаз. Ирҳәоз агыршәан. Рцәажәара иналаҵа-аалаҵаны, ирмааншәа ирҳәон ҳахьҩеиша ҳанҩеилакь ари ҳазго акапеи шиаҳамҭо, ишьҭахь абб алхны дышдәықәаҳҵо ҳәа. Ари зегьы Алхас ибзианы иаҳауан. Ус гәаныла иҳәон: «Ишәсырбап сара, абб алхшьа зеиԥшроу». Алхас даныҷкәыназ аахыс ҷкәына ӷәӷәак, еиларҭәак иакәын. Иара абокс дазҟазан, дныҟәон абокс асекциахь. Аҩны есышьыжь ҭаалым ҟаиҵон, ибаҩ ирҵәон.
Акырынтә абокс аицлабрақәа дрылахәхахьан, аԥхьатәи аҭыԥқәагьы игахьан. Идыруан иара убас самбо, карате рымаӡақәа, рмаанақәа. Уажәы ишьҭахь итәаны ипатҟалеуа аҷкәынцәа реиԥш хә-ҩык ааиқәшәаргьы ашәыха иалаиҵомызт. Амашьына шнеиуаз иаанарҳәын ақыҭамҩа инанылеит. Алхас, иҿаԥха-ҿаччо итәаз аҷкәынцәа рахь дааҳәын ус иҳәеит: «Абна џьаранӡа снеиуеит аказы, ирласны схынҳәуеит, нас ҳамҩа наҳагӡалап. Акыр ианынаскьа, Алхас амашьына ааникылеит, ааигәа-сигәа ҩны ыҟамызт, ақыҭа иацәыхаран, аха Алхас арҭ аҭыԥқәа ибзианы идыруан. Амашьына дааҭыҵын, аҷкәынцәа ахьтәаз ашә ааиртын, ус ҿааиҭит: «Смашьына иаԥхьаӡаз аҩынтә хәы абыржәыҵәҟьа иаасшәыркы». Аҷкәынцәа ари даара ирцәымыӷхеит, аха Алхас ирымшәар имуит. Нас дрыҵаҳәҳәеит: «Шәҭыҵ абружәыҵәҟьа, аҵымҳәҳәарахқәа!» Аҷкәынцәа ишырҭахымыз амашьына иҭыҵит. Алхас амашьына ашә наркны данааҳә, ибеит аҷкәынцәа рҭаҷкәымқәа раҵәаны иара ишҟа ишааскьоз. Ҩыџьа аӡәы ҳашԥеизымиааира ргәахәзар акәхап. «Абхаз, ми тебе сеичас покажем!» Аха акшара рмаӡеит «ыҟ, ыҟ» – илеизыҟәҿын, ԥсы рхаӡамызшәа илеиваҳаит аҩыџьагьы. Алхас имашьына днақәтәан, аус ааирун, дызлааз ала иҿынеихеит, имашьына есааира аласра ацҵо.
Аҟәа астанциаҿ адәыӷба анаангыла, наҟ-ааҟ ҩ-чамаданк кны авагон дааҭыҵит аӡәы. Ичамаданқәа. Икылԥш-кылӡырҩуа, акы абаҳгареи, акы абаҳԥыхьашәареи ҳәа иавоу ауаа ыҟами? Убас иҟаз ҩыџьа аҷкәынцәа ирбеит аӡәы ичамаданқәа ааныжьны хара дышцоз. Ааигәа-сигәа уаҩ дыҟамызт. Адәыӷба анца ашьҭахь инаԥшы-ааԥшуа ачамаданқәа ахьгылаз иааит. Аӡәы дыԥшыхәуан, егьи ачамаданқәа руак амаа аанкыланы дҩахеит, дҩахеит, даҽазнык, аха егьизмырҵысит. Дниасын егьигьы дахеит, аха уигьы ус акәхеит. Нас иҩыза дааиԥхьан, рҩыџьагьы чамаданк иҩахеит, аха ирзеиҭамгеит. Уи аамҭазы ачамаданқәа зтәыз даацәырҵит. Аҷкәынцәа ииасуазшәа ҟарҵан инаскьаны инагылеит. Иааиз ичамаданқәа наҟ-ааҟ иаанкыланы иманы дцеит.
Ашьҭахьоуп ари дзусҭаз аҷкәынцәа ианырдыр. Уи амч ҷыда злоу, адунеи аҿы еицырдыруа Жапотински иакәын.
Хәылԥазык Жапотински Аҟәа апарк аҿы дтәаны иԥсы ишьон. Ус ҩыџьа аҷкәынцәа ааин дзықәтәаз аскам аҿы ҳтәар ҟалома? – рҳәан наҟ-ааҟ иааиватәеит, Ԥыҭраамҭак ус итәан ҿымҭкәа. Нас арыӷьарак итәаз аҷкәын даацәажәеит: «Уара уԥсшьаҩызаап, иубырги, ҳақалақь аԥшӡара адагьы иуҭахи?».
«Ааи, ара аԥсабара даара иԥшӡоуп», – иҳәеит итәаз ахаҵа.  иҳәеит егьирахь иватәаз аҷкәын.  иҳәеит ахаҵа.   – иҳәахт уи ахаҵа.  – иҳәан дҩаҵҟьеит арымарахь итәаз аҷкәын.
Арыӷьарахь итәазгьы дҩаҵҟьан, рҩыџьагьы рнапқәа рхахаӡа ихәцә ҳкуеит ҳәа иалагеит. Убасҟан ауп ассир аныҟала: амч ҷыда злоу ауаҩ дҩагылан, аҷкәынцәа инапқәа рыла рыхәдацәа ааникылан, ацгәы аԥа хәыҷы ахәдацәа аанкыланы ишаго еиԥш, наҟ-ааҟ икәалкәало иҩышьҭихын иман иҿынеихан амилициа инаганы ириҭеит.
Анатоли Возба игәалашәара иазкуп
Аҟәатәи апедагогтә институт аҿы асессиатә ԥышәарақәа ирҿын, Кәынҵал сынтәа аԥшьбатәи акурс далгараны дыҟан. Иҩызцәеи иареи иахьа КПСС аҭоурых акәын ирҭираны иҟаз.
Кәынҵал ари амаҭәар гәыкала дазыҟамызт. Иара итәала ианыз зегьы еилахәа-еилапашьаны иҟоушәа акәын дшахәаԥшуаз. Иагьараан саԥхьоит ҳәа далагахьан уи ашәҟәы, аха даҟьакгьы инагӡаны дзаԥхьомызт: – убри аҟара ианыз иара изы игәыԥҵәаган. Уимоу, уахынла данзмыцәо, убри ашәҟәы аанкыланы даԥхьо иҿынеихар, иаразнак ацәа ааиқәҳаны дакуан. Амала Кәынҵал игәынкылара злабзиаз ала алектор ииҳәақәоз ԥыҭ-ҷыҭк игәалашәон. Аудиториа аҿы днеин Кәынҵал астол иқәыз абилеҭқәа руак аақәихын аномер алектор инаиаҳәаны ҭыԥк аҿы днатәеит. Абилет иигаз ианын х-зҵаарак. Кәынҵал иара излаидыруаз ала урҭ азҵаарақәа рҭакқәа ҟаиҵеит. Расҭа Кәасҭа-иԥа (ус ихьӡын алектор) иҭаххеит ареволиуциа Петроград ишымҩаԥысуаз инҭкааны иаҳар. «Акрыздыроу, Расҭа Кәасҭа-иԥа, зегьы урурҳәа еилан», – иҳәеит Кәынҵал.
Лаҵарамза агәы ҩнашахьан. Амра шьыбжьы илахыҳәҳәан ихааӡа иԥхон. Астудентцәа гәыԥҩык рзеиԥшынхарҭа агәараҟны итәаны акы иалацәажәон. Шьықәыргьы убра дыҟан. Иара ишәагаа аамаҷны, дыхҿыҿшәа дыҟан. Уажәы
ицәажәоз Мака лакәын. Шьықәыр дахьтәаз акы ныбжьеигалт. «Иԥасаны ихҳәаз аџьықәреи еиԥш, уаанымгыло, сажәа салымгари», – лҳәеит Мака. Лара еснагь Шьықәыр датәамбашәа дихәаԥшуан.
«Иԥасахҳәазаргьы лабҟьа бзиак ҿоуп», – иналаҭеикит Шьықәыр.
Камыгә шьыжьы аахыс иаҳауан игәыла Каныгә игәарахь ҟыгә-чыгә быжьқәак, аха изакәыз издыруамызт. Дызҿу збап ааигәахәын днеит Каныгә иҿы. Аԥшәма дыццакны акы аибыҭара даҿын. Аԥсшәақәа анеибырҳәа ашьҭахь, Каныгә амаҵурҭаҿы днеин, аҟәардә ааганы днасҭхашәа Камыгә днаиртәеит. Иара дызҿыз дналагахт. Камыгә акыр дхәыцит, акыр дахәаԥшит, анахь дниасит, арахь диасит, аха изеилымкааит игәыла иҟаиҵоз закәыз.
«Уара, Каныгә, узҿу сзеилкаауам, акы еиԥшуп аха, иахысҳәаара сыздыруам, акы ахы лырханы аргылара уаҿшәа збоит. Измааноузеи ари?” – дҵааит Камыгә. «Измааноу умбои, Камыгә. Ари аҩны иҟоу лабраа рахь дцан дмаацт. Лара даанӡа иҟасҵап ҳәа ауп ас сҽыргәаҟны сзаҿу. Умбои, ҳмаҵурҭа ажәын, аарлаҳәа игылоуп, иахыҵуа анцәа идырп, сабду иқәлоуп. Аҩны иҟоу даанӡа, маҵурҭа ҿыцк ҟасҵап ҳәа иақәскит”.
«Амаҵурҭа, уҳәоу?»
«Ааи, маҵурҭахоит, исзыҟаҵар».
«Ибзиоуп, ахы ларханы изыҟоуҵеи?»
«Ииашоуп, аха ахы ларханы иҟасҵоит, аха ари данааилакь, иаарҳәны илыргылоит», – иҳәеит Каныгә. Камыгә ихы ааирҵысит, еилыскааит, аха уамашәа избеит ҳәа аанарго.
Сабыда 40 шықәса дырҭысхьан, аха аҭаацәара даламлацызт. Зны иара иаҳаит, Калдахәара иҟаз ԥҳәызбак лыӡбахә,
Сабыда ҩызак даашьҭыхны, илықәыршәны дцеит уи аԥҳәыба дызбоит ҳәа. Аԥҳәызбагьы аҩны дыҟан. Асасцәа пату рықәҵаны аԥшәмацәа ирыдыркылеит. Сабыда иҩызеи иареи ауха уа иаанхеит. Адырҩаҽны ашьжьымҭан иҩагылан аҿыӡәӡәара рҽазыркит. Аԥхьа зҿы зыӡәӡәоз Сабыда иакәын, избан акәзар Сабыда иҩыза иаҵкьыс қәрала деиҳабын. Аӡы изылазышьҭуаз дзызнеиз аԥҳәызба лакәын. Ҩынтәҟа аӡы иҿы иақәиҭәахьан акәымкәа, аԥҳәызба ус лҳәеит: «Саҭамзааит, ҵаара ԥхашьарам, абри уцламҳәа узыҟазҵада? (Сабыда ицламҳәа инамцхәны иаун). «Ари саб иидыруаз уасҭак исзыҟаиҵеит, – иҳәеит Сабыда.
«Заҟа ҳәа иузыҟаиҵазеи?»
«Амала ҳәа исзыҟаиҵеит», – налаҭеикит Сабыда.
«Аа, рыцҳа, ус ак шахьыз сымдыри, – амала ҳәа ибзианы иузыҟаиҵозма», – лҳәеит аԥҳәызба.
Физеи Зизеи еиҩызцәа гәакьан, қыҭак иатәын, аха рыҩнқәа акыр еицәыхаран. Убри иахҟьаны лассы-лассы изеибабомызт. Ҽнак Зиза дааит Физа лыҟны, лҭацагьы дызбап, Физагьы сналацәажәап ҳәа лгәы иҭакны (Физа аҭаца дааганы, ачара анылу аахыс Физеи лареи еиқәымшәаӡацызт), Физа лҩыза лааира деигәырӷьан, игәыдибакылеит, ихыдибакылеит, еиманы амаҵурҭахь илеит. Уа итәаны еицәажәон. «Физа, бҭаца дышԥаҟоу, илҟазшьоуи, бгәы дақәшәоу?» – дҵааит Зиза «Ҳаи, сҭаца саалыкәыхшоуп, даараӡа дыбзиоуп, ахәыҷы – аду зегьы дырнаалоит, гәыкала дысҭахыуп. Акәты лшьыцыԥхьаӡа аџьҟәаҟә сара исылҭоит. Сынҭыс-ааҭысуа, снакәша-аакәшо акәтыжь иамоу зегьы аамхны сызхара ыфаны сҩагылоит», – лҳәеит Физа. Убри аамҭаз аҭаца наҟтәирахьтәи ауадаҿы дтәаны акы лӡахуан. Арҭ ирҳәоз зегьы лаҳауан. Уи нахыс аҭаца акәты анылшьлакь аџьҟәаҟә ланхәа уаҳа илылҭаӡомызт, лара илгон.
Аџьынџьтәылатәи аибашьра Ду аан акәын. Днепр аӡиас наҟтәирахь ала рҽырӷәӷәаны итәан алемсаа. Арирахь ала итәан Ар Ҟаԥшь иреиуз архәҭа, акоманда иазԥшны. Ус аӡәы дыҳәҳәаны аӡы далаҳаит. Зҽырмазеины иҟаз ари анырба, ура-аа – рҳәан, аӡы илалаԥалан, ирны аӷа илаҩыжәлан, дахырцеит. Ӡыкәгьы ииулакь ацыхәтәаншәа аӡы дырын иҩызцәа днарылалеит. Акоманда ҟаҵаҩцәа ари рбон. Иҵаауа-иԥшаауа рҿаархан, еилыркааит раԥхьа аӡы иҭаԥалаз Ӡыкә шиакәыз. Аинрал акоманда ҟаиҵеит аибашьцәа зегьы ацәаҳәа иқәгыларц. «Аибашьҩы Лапартҟава Ӡыкә, ацәаҳәа уалҵ!» – априказ ҟаиҵеит аинрал. Ӡыкә аибашьҩы ишихәҭоу еиԥш ицәаҳәа даалҵын, дааин аинрал иаԥхьа даагылт, иарӷьа напы ихылԥа иадкыланы. «Аибашьҩы Лапартҟава Ӡыкә дааит шәприказ ала!» – иҳәеит Ӡыкә.
«Ахаҵареи агәымшәареи аӷа ижәлара аан Лапартҟава Ӡыкә иааирԥшыз рзы ианашьазааит Аџьынџьтәылатәи аибашьра аорден актәи астепен – иҳәеит аинрал.
«Аҩыза аинрал, урҭ зегьы бзиоуп, аха абри исыгәҭасны аӡы салазыжьыз дзусҭа сашәҳәанда, уаҳа акгьы сҭахым», – иҳәеит Ӡыкә.
Ҳабахә иԥҳәыс Царԥица даара зыбыз цәгьаз аӡә лакәын. Еснагь цҭәак лыршалар акәын. Ари Ҳабахә даара игәаԥхомызт. Быбз аанкыл, бҽаанкыл, баҟәыҵ, сгәы нкыдкыланы иԥыбҵәеит ҳәа егьараан Ҳабахә иԥҳәыс длыҵаҟьахьан, аха лара лыбз есааира иаухон. Зны Ҳабахә, игәы анԥҵәаӡа иԥҳәыс дааникылан, лыбз ақәцә атырқҳәа иаахиҵәан дноуишьҭит. «Баса аӡа убит, иаҳәаҭ-аҳәоит-аҳәоит, иаҳәаҭ – аҳәоит» ҳәа лҿыналхеит.
Акомандаҟаҵаҩ ирота априказ риҭеит ижәыларц. Зегьы ҩагылан аԥхьаҟа иехеит. Аӡәы шьҭахьҟа ддәықәлеит.
«Узҿу закәи, Ӡыкә, акоманда умаҳаӡеи, мамзаргьы уҩызцәа ахьцаз умбаӡои?! – акомандаҟаҵаҩ диқәҟааит Ӡыкә.
«Аҩыза акомандаҟаҵаҩ, саргьы сгәы иҭоу уи ауп, аха зны шьҭахьҟа сцаны, аӷьеҩҳәа сыҩны, сжәылап ҳауп!» – аҭак ҟаиҵеит Ӡыкә.
Иаб машәырла данҭахоз, Симон 10-шықәса ракәын ихыҵуаз. Иан Ҳауида даара аџьа баны лыҷкәын заҵә длааӡеит. Симон изҳаит, дарԥысхеит. Шьҭа аӡәы даалыхаргьы цәгьа имбо дҟалеит.
Днаԥшы-ааԥшуан, днаӡырҩы-ааӡырҩуа. Ус Симон зны Гьечрыԥшь иҟаз ԥҳәызбак дызбоит ҳәа Цандрыԥшь данналала иидыруаз уаатәи ҷкәынак ҩызас даашьҭихит. Аԥҳәызба дбаны аҩны данааи иан лгәы хыҭ-хыҭуа диазҵааит:
«Нан, аԥҳәызба дубоу? Дзеиԥшроуи лара?»
«Ааи, дызбеит, аус абжа ҟаҵоуп, иаарласны бымҳаԥ бымыздаша дҟалап», – иҳәеит Симон.
«Ишԥа, ас иааралсны? Ааи лҳәама? Анапеимдахь еимыжәдама?» – иџьашьаны даагәырӷьеит ан.
«Мамоу, сан ус акгьы ыҟам макьана, сара дысгәаԥхеит. Шьҭа ларгьы сылгәаԥхар уаҳа акгьы аҭахым”.
Аџьынџьтәылатәи аибашьра Дуӡӡа иалагеижьҭеи ҩымз инареиҳаны иҵуан. Ақыҭаҿы зықәра аҵанакуаз аибашьрахь идәықәырҵахьан. Аха Ӡыкә илакьысуамызт. «Иудыруеи, ус
инасхыҩрны ицаргьы», – дхәыцуан Ӡыкә, дагьеигәырӷьон маӡала. Аха ҽнак игәыиҽанӡамкәа икылххы изааит апоевтска. Ӡыкә ибӷа аҿақҳәа иааԥҵәеит. Аповестка излаҳәоз ала Ӡыкә уаҵәыҵәҟьа асааҭ 11 рзы арратә комиссариат ахь днеир акәын. Аухантәарак лацәааихьшь изыҟамҵеит иара. Ҿыцҵгас иҟасҵари срымгартә ҳәа аухантәарак дышхәыцуаз дшынаҳәы-ааҳәуаз акараҳәа илкылшеит. Аҵыхәтәаны дазкылсит иара «Сарӷьа напы хьараџьушәа иҟасҵап исгәыдкыланы.
Ӡыкә иарӷьа напы ырхьараџьны аҳақьымцәа ахьтәаз ауада дныҩнашылт. Иарма напы иакыз апоевстка астол инықәҵаны шьҭахьҟа дааиҭаҵит. Астол иахатәаз аҳақьымцәа аӡәы уи аповестка аақәихын: «Лапартҟава Ӡыкә уара уоума», иҳәеит.
«Ааи, сара соуп», – аҭак ҟаиҵеит Ӡыкә.
Аҳақьым дҩагыланы Ӡыкә иахь дааскьеит.
«Ари унапы ас изукыуи, иахьи», – дҵааит иара. «Ихьараџьхеит, аҳақьым ухацкы».
«Аҽы уканажьма, акраахама, акралалама, мамзаргьы џьаракыр иҵакшама?»
«Мамоу, аҳақьым ухацкы, аҽгьы сканамыжьит, акгьы амаахеит, џьаргьы иҵамқшеит, уахык сахьыҩаиаз санааԥш, абас ишыҟаз збеит».
«Ҵыҟә-ҵыҟә-ҵыҟә, ҳаи ари даара ичымазара бааԥсуп удыруоу!» – ихы ирҵысуан аҳақьым, Ӡыкә лаԥшыла деимдо.
«Иҵуеи, нас, абри унапы ус ахьижьҭеи?
«Имҵыкәа, шьҭа хәы-шықәса инареиҳауп».
«Ҳаи, ҳаи, ас иҟоу ауаа аибашьрахь иаҳзышьҭуам. Уаргьы иаҭахыу ашәҟәқәа узыҟаҳҵап... Амала сара исызхаҵом абри унапы хәышықәса раԥхьаҟа ишыбзиаз. Иаҳурбандаз, абас ахьаанӡа ишыҟаз. Ӡыкә азнык азы даалак-ҩакын, аха нас инапы «хьараџь» неиҵыхны аҳақьым иахь инаирххеит. Астол иахатәаз егьырҭ аҳақьымцәа ааибарччеит. Дԥышәырччон Ӡыкә идгылаз аҳақьымгьы. Ӡыкә инапы иазиура, иахьигара изымдыруа даақәхеит.
Хымш ҵуан, саб дыԥсны дыкҿеижьҭеи, аха дахьыржышаз аҭыԥ макьана еилкаамызт. Ҳауацәа, ҳҭынхацәа уи азҵаараҿы еиқәшәомызт: џьоукы ҩахьхьи дахыҵны дахьынтәааз дыжтәуп рҳәон, егьырҭ ара уажә дахьааиз джызааит рҳәон. Абас еимаркуан урҭ ҩымш раахыс.
Сара усҟан сыҵәрышкәаӡа сыҟан, 15-16 шықәса ракәын исхыҵуаз. Ганха сгыланы сырзыӡырҩуан. Ус сшыӡырҩуаз ҳқәачақәа рыбжьы слымҳа иааҭаҩит: «Ацаҵҟа, ауаҵҟа. Цәгьарамзар бзиара уаҩ дахыччом ҳәа сахьгылаз самхаччарц аԥсык аасыгхеит. Изакәи, мшәан, ацаҵҟа ауаҩы дыржуа збахьада? Ашәашәиқәа ракәзар, урҭ ирымаркуан: Калақәлықә, Калақәлықә. Саб Калақәлықә иҟаиҵози, аратә мышныҟәарак бжьоуп. Уик аччара санаркӡон.
Абар иахьоуп аԥсыжра аҽҳәара, амра акыр иҩхалахьеит, аха макьана еилкаам саб иԥсыжырҭа.
«Дадраа, ак шәасҳәоит», – ибжьы аагеит уаанӡа ҿымҭ итәаз аҭаҳмада Ҭемыр, ихы дҩаханы, иҭеисԥыҳәгьы аилырхра дааҟәыҵны. Зегьы ааӡырҩит. «Шәара шәхала аиаша шәазааиуа џьышьа сышәзыӡырҩуан уажәраанӡа... Аԥсуа ианакәызаалакь данԥслакь дахьыржуаз иара дахьынхо иҭыӡҭыԥ аҿы акәын. Араагьы аԥсуаа иаҳтәуп. Анкьа, амҳаџьырра ҟалаанӡа, абра, нахьхьи, Лоу икәаранӡа, иҭырҭәааны ҳабдуцәа, урҭ рабдуцәа нхон. Рнышәынҭрақәагьы ароуп иахьыҟоу. Иашоуп, аурыс иахьирҩашьақәаз ыҟоуп, аха еиҳарак еиқәхеит. Шәымбои аҭыԥхьыӡқәа: Лоу икәара, Кәанача иӡыхь, Шьмаф иӡыхь, Гәагыџь иӡмыџь – арҭ иҳарҳәо рацәаӡами. Изхысҳәаауа, ари ақыҭагьы, аҳаблагьы ҳара ҳауп изтәу. Убри аҟнытә, иахьа зыԥсҭазаара иалҵыз Мсоуст хәаша, макьана аԥсра ихәҭамызт, аха ҳазшаз ус ианиҭахха, абра, ҿыц нхараҳәа дахьааиз адгьыл аҿы анышә дамадазааит».
Ари аҭаҳмада Ҭемыр ииҳәаз, ԥыхьа иамызкқәозгьы рхаҿы иаарган иақәшаҳаҭхеит.
Аҟәа ақалақь аҿы иҟоу ахәҳахәҭра иатәу наплакык аусзуҩцәа зыҩны харақәоу ашьыбжьонтәи аԥсшьара аамҭазы, џьоукы-џьоукы рыҩныҟақәа рахь ицаӡомызт. Рааигәара иҟаз акакалкырҭаҿы инеины акы инацҳауан. Нас уа еицәажәон. Иалацәажәон аполитика, ирҳәон доусы иидыруаз ажәытә ажәабжьқәа, изықәшәақәахьаз ахҭысқәа.
Уажәыгьы урҭ еицәажәо абра еидтәалоуп.
«Уара, ани Қарҭынтәи ҳасас шаҟа амц иҳәоз гәашәҭоу?» – иҳәеит Даҭа, иҩызцәа даарылаԥшны.
«Амцҳәара уҳәеит ҳәа, ансҵәҟьа мыцҳәашьа убахьоу» – иҳәеит уи иватәаз Еснаҭгьы.
«Амц анышәҳәа, уажәы ак сгәалашәеит, ишәасҳәашт», – даацәажәеит Бадра Никәа-иԥа – рнаплакы анапхгаҩы. Уи даараӡа дуаҩ хатәран. Иара ажәабжьҳәара дазҟазан. Зегьы ааӡырҩит.
Усҟан сара уполминзагаа рҿы аус зуан. Ҳара дҳаман машьынаныҟәцаҩыс зықәра акыр инеихьаз аԥсуа хаҵак Кәатала ҳәа аӡәы. Уи иус даараӡа дазҟазан. Имашьына пату ақәҵаны иныҟәигон. Жәашықәса инареиҳаны аус иуан ҳара ҳҿы, аха зныкгьы имашьына џьара жрак иҭеимыжьит, ихимыршәҭит, аӡәы димаахеит, изаҟаразаалак авариак џьара иҟаимҵеит. Абас дыҟан Кәатала, аха гра бааԥсык иман – амцҳәара идыруан. Иареи сареи Аԥсны араионқәа рышҟа лассы-лассы аныҟәарақәа ҳақәшәон. Ҳахьцоз – ҳахьаауаз иҟам-ианым амцқәа сеиҳәон, еиҳарак Ешыра ҩадахьтәи амҩа ҳанықәлалакь. Зны уахынла абра сышнеиуаз жьак ҟәыҟәӡа амҩа агәҭаны иштәаз збан, смашьына аанкыланы снеины ажьа кны аҩныҟа исыманы сааит иҳәаларын. Зынгьы амҩан ачақәа антәалак, снеины сыкәа аазна ҟаҵаны аҩныҟа изгон. Зныхгьы абра ақәыџьма збан иҳәаларын. Урҭ ииҳәақәоз шымцыз здыруан, избанзар урҭ збеит ҳәа аниҳәоз аамҭазы Ешыратәи амҩа ҟаҵаӡамызт. Уи аныҟарҵа аибашьра ду ашьҭахь 1948 шықәсазы ауп. Аха сара уи имаскӡомызт, исгәахәон, иҳәалааит, ус игәы иаҭахызар.
Зны иареи сареи Гәдоуҭантәи ашьыбжьышьҭахьшәа ҳаауан. Абри сара еснагь амцқәа сеиҳәауеит, саргьы зны мцык иасҳәар иҟалои сҳәан Афон ҳалсны Ешыра амҩа ҳаннықәла иаацәырзгеит. Кәатала, уара есқьынгьы абра иубаз, иуаҳаз соуҳәоит, саргьы зны избаз уасҳәап. Амала умашьына амҩа уаԥшла, исҳәо уазыӡырҩуа. Уи сара избап, иҳәеит иара. Абри уара уаԥхьаҟа 1931 шықәсазы машьынаныҟәцаҩыс дҳаман аԥсуа ҷкәынак Никәала ҳәа. Уи Кәтолтәын. Усҟан амашьына ласқәа даара имаҷын. Ҳара иҳамаз аидара мҩангага машьына газик ҳәа изышьҭаз акәын. Зны иареи сареи абружәаанеиԥш Ешыра аресторан ҳавсны ԥыҭк ҳахьыҩаскьаз харантәи иаабеит амҩа арыӷьарахь ала қыдбажәк гылоушәа. Абри ақыдбажә абра изыргылада ааҳгәахәоит, аха ҳанааизаигәаха иаабеит уи шымшәыз. Иара ашьҭахьтә шьапқәа ирықәгыланы, абри ауаҩы амашьына ааникылар аниҭахыу еиԥш, аԥхьатәи арӷьашьапы иҩышьҭыхны иакын.
«Уаннавалалакь амашьына аанкыл, иҟанаҵо аабап. Аҽарыцәгьар, атапанчақәа ҳамоуп, илагәыдҵаны иаҳшьоит», – сҳәеит сара. Амашьына анаангыла амшә ааин арыӷьарахьтәи аборт аԥхьатә шьапқәа рыла иаанкыланы, ашьҭахьтә амашьына акәыр инақәыргыланы иҩыхәнан, аҽырқьақьаны илантәалт. Шьҭа уцала, сара сахәаԥшлоит сҳәан ҳҿынаҳхеит, аха амшә ишынатәаз еиԥш итәан. Ус ҳахьааишаз ҳааит. Амашьына анаангыла амшә ахы ҩышьҭыхны инаԥшы-ааԥшит. Нас излахалаз ала илалбаан ақалақь иналалеит. Ари збаз ауаа еибарыҩны рҽырҵәахит, аҳәсақәа арҵәаа-сырҵәаа ҳәа иҳәҳәон. Ҳамшә урҭ акымзарак амбошәа, инаԥшы-ааԥшуа аулица хада арыӷьарахьтәи атротуар ианыланы ицон аҩада, ацҳа Ҟаԥшь ахь. Уааи, ҳашьҭалап, сҳәан, ацҳа Ҟаԥшь аҿы иҩаӡарц хәыҷык шагыз ҳахьӡеит. Амашьына анаангыла, ҳамдыри, уара, иааин ҩахьхьи Ешыра ишақәтәаз еиԥш, ҳмашьына илантәалт. Сара исыӡбеит иганы Асовет Еидгыла анҭыҵгьы еицырдыруа агыгшәыгқәеи аԥстәқәеи рыбжьаҩы Дуров иганы исҭарц. Усҟан иара ицирк иманы гастроль ҳасабла Аҟәа дааны дыҟан. Ацирк аҿы ҳаннеи, сара слалбаан Дуров дыԥшааны иасҳәеит амшә шизаазгаз. Иара абӷьааҳәа иҩызцәа ҩыџьа иманы дааин, амашьына иҩыхәнан, амшә
нахәҭаҵас иҟаз акы нахарҵан, ацламҳәы ааихаҿаҳәаны, ирыманы илбааит. Амшә нарган асцена ааигәара инадыргылт. Уи аамҭазы асцена иқәланы икәашошәа иаҿын алеи, ацгәи. Амузика иаҳәон авальс кәашара амелодиа. Ус алеи ацгәи акәашара иалгеит. Дуров иҩызцәеи иареи амшә наганы асцена инықәдыргылт. Амузика аҳәара иаҿын, аха амшә шгылац игылан. Сара Дуров снаидгылан ус иасҳәеит! «Ари аԥсуа мшәуп. Валь-чальсқәа иара иаздырӡом”. Убасҟан Дуров дцан аԥсуа филармониа аҟнытә иааигеит аԥхьарца арҳәаҩи, аҿарпын арҳәаҩи, адаул асҩи. Сара урҭ ирасҳәеит иадырҳәарц амшә кәашара «Иааирума». Урҭ натәан амелодиа аацәырыргеит. Раԥхьатәи абыжьқәа амшә алымҳа ишынҭасызҵәҟьа ахы иҩахан иаалахҿыххеит. Нас ашьҭахьтә шьапқәа иҩрықәгылан, иԥырны асцена иаақәлеит.
Зны амелодиа иақәыршәаны рапа-рапа ҟанаҵон, даҽазны ичаразуан, даҽазныхгьы цыгәхыршәҭ ҟанаҵон. Ари збаз ахәаԥшцәа хагахет, анапеинҟьара, атыршә асра, иззымчҳақәазгьы, еиҳарак аԥсшьацәа иреиуаз аӡӷабцәа аҳәҳәара ҭарҵон. Ус акраамҭа ианыкәаша, амшә аагылан ахәаԥшцәа рахь иԥшуа иалагеит, џьарак алаԥш кыдхаланы. Сара издырит уи иаҭахыз. Дуров схы нидкылан ус сҳәеит: «Ари зцыкәашаша аԥҳәызба даҭахуп, уԥши, нахьхьи итәоу аԥҳәызба дубоу», – анысҳәа, Дуров дцан уи аԥҳәызба лани лаби ақәыршаҳаҭны диманы дааит. Сара амузикантцәа ирасҳәеит аркәашага «Шьараҭын» адырҳәарц. Даргьы иаацәырыргеит илахҿыхны, игәышьҭыхганы, аԥсы даргыларатәы. Аԥҳәызба даара еинаалаз аӡә лакәын. Акәашара мацараз дизшәа акәын дшыҟаз. Дԥырны даақәлеит маалықьҵас, нцәахшак леиԥш. Убасҟан сымшә зынӡа ихагахеит. Ишдыру еиԥш амшәқәа рацәак рцәа рзыласӡам, анаҳә-ааҳәра хәыҷык ирцәыуадаҩуп, аха иара убас иласхеит, убас еилххахеит, акәашара иазҟазоу арԥыск еиԥш, ишьацәхыртәуа, аԥхьатәшьап рџаџаны аԥҳәызба иналышьҭалеит. Ари збаз ахәаԥшцәа зынӡаск ихагахеит. Зегьы ҩагыланы анапеинҟьара иалагеит, иаҳагьы иӷәӷәаны аҳәҳәара ҭарҵеит, џьоукы «Шьараҭын» иацдырӷызуан. Урҭ зегьы асцена иқәгыланы икәашозшәа акәын рхы шырбоз. Ус аԥҳәызбеи амшәи даара акыраамҭа еицыкәашон. Амшә
уамашәа иубаратәа пату лықәҵаны илыцкәашон аӡӷаб. Рҩыџьагьы анааԥса, иаангылеит. Убасҟан амшә неин аԥҳәызба даагәыдкыланы, ақьышә лхагәҭ инаднакылеит. Арик зынӡа иархагахаӡеит ахәаԥшцәа: дыдраҵас анапеинҟьарақәа, аҳәҳәара, атыршә асра, еихсыӷьуамызт. Дуров ихы аасыдкыланы дсзаҵааит: шаҟа уҭахыузеи абри амшә азы ҳәа. Сара акымзарак сҭахым, амала сызлауҳәо агастрольқәа рахь уанцо афишаҿы Аԥсуа амшәкәашара ҳәа ианызааит. Ус иагьыҟеиҵеит. Асовет Еидгыла аҿы ақалақь дуқәа зегьы ирхысит. Иахьнеилакь хԥибаҽҽран, ирызхомызт абилеҭқәа, атетарқәа иркуамызт, џьара-џьарагьы астадионқәа рҿы акәын иахьымҩаԥыргоз. Нас идәықәлеит егьырҭ атәылақәа рышҟагьы: Лондон, Париж, Берлин, Мадрид. Аиспанаа ирхашҭит рыцәеибашьра (боҟ быков) , иҟан Рим, Лиссабон, Ниу-Иорк, Вашингтон, Мексика, Канада, Латынтәи Америка. Ирҳәоит Фидель Кастро ихаҭа дахәаԥшуан гәахәарыла. Иҟан Индиа, Китаи, Иапониа.
Ҟох, дужьаӡеитеи, убаашәт», – иҳәеит Сиҭ. «Иаҳҳәеит ҳәа, излеиҿауртәи абырсҟак», – ихы ирҵысуан Басиаҭгьы. Амц ҳәаа амаӡам... Аҵабырг – ҵабыргуп, егьуззацҵом, егьузагырхом. Абри исҳәаз иҵегь ацуҵаргьы ҟалоит.
«Ҳаи, алакә сир ҳауҳәеит, амшын аҿы сцаны лыхәҭала аӡы аазгаанӡа анцәа уимшьааит», – иҳәеит Кәасҭа. «Шьамхыла Ерцахә ақәцәан сцаны саанӡа умԥсааит», – иҳәеит Даҭагьы.
Абри аниасҳәа ашьҭахь, Кәатала ус иҳәеит: Сара акрызбаз џьысшьон, уара уакәзаап ассирҵәҟьа збаз.
Уи нахыс Кәатала имцҳәарақәа дырҟәаҵит. Абас, сара схаҭагьы исзымдырӡакәа, амцқәа мыцла иҿаԥысҽит.
Ақырҭқәа Аԥсны иахапапаны ианыҟаз акәын. Зны ҳқыҭан аколнхара хантәаҩыс даарышьҭит Важьа ҳәа қырҭуа хымхаԥагьак. Шықәсқәак аус аниу ашьҭахь диаргеит ҳқыҭа иаду даҽа қыҭак ахь. Уаагьы аколнхара хантәаҩыс. Убри амаҵура ныҟәызгашаз аԥсуак дыҟам џьушьап. Сара уи ақыҭан ашкол аҿы аусура саналага, лассы-лассы иареи
сареи ҳаиқәшәалон амҩан. Иахьааига сыздыруам, аемигрант ҳәа дсышьҭан. Зны иҳәан – ақәҿысымҭит, ҩынтә иҳәан – ақәҿысымҭит, аха иара дааҟәымҵӡит. Аҵыхәтәан сычҳара хыжжит.
– Важьа, ҳауа дарбан иемигранту, уара уакәу, сара сакәу? Сара ара сиит, ара сызҳаит, сыдгьыл сшьапы ықәгылоуп, сабгьы аракәын дахьыҟаз, сабду, уи иаб, уи иаб. Уҭахызар рыхьӡқәагьы уасҳәап. Уара иацоуп Қырҭтәылантәи Аԥсны уанааи. Уаб ара дыҟамызт, уабдугьы... Ари адгьыл аҿы уара утәымуп... Иемигрантҵәҟьоу уара уоуп! – сҳәеит сара.
Апырпыл еиԥш дҟаԥшьӡа деицрашәеит, аха ҿимҭит. Акы иҳәар, еицәоу шиаҳауаз идыруазаарын. Уи нахысгьы акырынтә ҳаиқәшәахьан, аха уи ажәа заҟа иҿымшәарыз.
Расими Ҭаасими еигәылацәан. Дара анхара бзиа избоз, акрура иацәымаашьоз џьоук ракәын. Рыҩны-ргәара, рырахә-рышәахә, рҽы-ркәадыр, руардын, рыцә уҳәа, абарҭ еицлабома уҳәаратәы зегь рыла еиқәшәан. Ас еизааигәаны инхо, шамахамзар еимактәык змоуа дҟалом. Ироуит арҭгьы аимак. Аҩыџьагьы акырынтә ҭынч иалацәажәеит уи реимак, аха акаҿы изымааит. Расим – иара диашоуп ҳәа игәы иаанагон. Ҭаасим иакәзар, уигьы сара соуп ииашоу ҳәа дыҟан.
Ас еиԥш ианыҟоу абжьаҟазаҩ даҭаххоит. Уи зылшап уҳәаратәа аҳаблаҿы инхоз, зықәрахь инеихьаз абырг Зосим иакәын.
Ҽнак Расим иҿынеихан Зосим иҿы днеин аимак атәы еиҳәеит.
«Сгәылеи сареи уи акырынтә ҳалацәажәахьеит, аха ҳауа ииашоу ҳзеилмыргеит. Зосим, уара уҟәышуп, акреилызцо аӡә уоуп, исоуҳәандаз, ҳауа ииашоу».
Зосим даахәыц-хәыцын, уара уиашоуп иҳәеит.
Адырҩаҽны Зосим иҿы дааит Ҭаасим. Дыззааиз атәы анеиҳәа, уара уиашоуп ҳәа иауҳәеит.
«Уара, измааноу сзеилкаауам: Расим дааин, уара уиашоуп ҳәа иауҳәеит, аригьы – уара уиашоуп ҳәа иауҳәеит, рҩыџьагьы ииашаны ишԥаҟало?» – лҳәеит Зосим иԥҳәыс Малед, Ҭаасим данца ашьҭахь.
«Баргьы биашоуп!» – иҳәеит Зосим даахәыцшәа.
Фардосиеи Кьынтыси еицынхоижьҭеи ҩынҩажәижәаба шықәса инареиҳаны иҵуан. Рыхшаара-рыԥшаара – анцәа ишиҳәара иҟан. Кьынтыс иаалырҟьаны иԥсҭазаара далҵит. Иҭаацәа, иуацәа зегьы ргәы далсит. Абар хымшын аҩнаҭа џьабоижьҭеи – чгьахьамзар уаҩы акгьы ифомызт. Агәылацәа-азлацәа аԥсыжра аҽазыҟаҵара иаҿын. Агәылацәа аԥшәма ԥҳәыс аказы илазҵаарц рҭаххан, руаӡә амаҵурҭа ашә аартны данынаҩнашыла, Фардосиа акҿаҩра дыгҿаланы акы даҿын.
«Уа бызҿуи, бара?» – лҳәеит лгәыла ԥҳәыс.
«Џьыбшьҭ, сызгалакь уахь акы сагандаз», – лҳәеит Фардосиа, лыбз лқьышә иаақәшьуа, хаак шылфоз мҩашьо маӡала.
Камсыс ааигәа Зизараа рҿы дымнеицызт. Уи иара иҭаца ду лакәын. Зиза лабхәында хәыҷы акризылуит.
«Нан, цыфла смаҷуп, уԥхамшьакәа ухәы иарбаны акрыф», – лҳәеит аԥшәма ԥҳәыс. Камсыс ибысҭа ҿаҵа аамхны ашәса ааигәа инаганы иҿы инҭаҵо ибысҭа зегьы ыфаны даалгеит.
«Унан сашә шыҟәнысшьоз, уакьымсӡитеи!» «Ыы, иарбаны иф бымҳәази», иҳәеит Камсыс.
Ҽнак Қәаблыхә џьа сцоит ҳәа дышнеиуаз, амҩақәа ахьеихагылоу даннеи аџьныш дааиқәшәеит. Аԥсшәақәа анааибырҳәа, рҩыџьагьы ахьцоз џьарак шакәыз еилыркааит.
«Изаманоуп, ҳаицәажәо ҳаиццап», – иҳәеит Қәаблыхә. Хәыҷык ианынаскьа аџьныш даагылан ус иҳәеит: «Ак схәыцын, уара иақәуҵо сыздыруам».
«Изакәызеи, иухәыц?» – дҵааит Қәаблыхә.
«Уааи, ҳамҩа ҳаркьаҿп».
«Ишԥа?» – иџьашьаны аџьныш днаихәаԥшит Қәаблыхә.
Ашәаҳәашьа умдыруеи?» – Ҟох, ишԥасзымдыруа!
«Ус акәзар, уааи, ҳаинаалап: зны уара усықәтәаны ашәа ҳәо ҳцалап уашәа аанҵәаанӡа, зны сара.
«Азамана», – дақәшаҳаҭхеит Қәаблыхә.
«Амала, аԥхьа сара суқәтәоит, иҳәеит аџьныш. Ус иагьыҟарҵеит. Аџьныш Қәаблыхә иҟәаҟә днықәтәан ашәа аҳәара дналагеит. Ус ԥыҭк ианынаскьа, аџьныш иашәа аанҵәеит, Қәаблыхәгьы даангылеит. Уажәы Қәаблыхә аџьныш иҟәаҟәа днықәтәан иашәа аацәыригеит: «Уа рада, сиуарада, уа рада сиуарада ҳәа ажәақәакгьы налаҵо. Аџьныш ацара даҿуп, уажәы-уашьҭан Қәаблыхә иашәа нҵәап ҳәа дыԥшуп. Аха ашәа ҵыхәаԥҵәара аимоуӡеит, иахьнеиша инеиаанӡа, аџьныш уаҳа иламкәа дааԥсеит, дкарахеит, аха акгьы изҳәомызт, изхәыцыз иара иакәын. Абасала Қәаблыхә аџьныш иацкьысгьы хыла даиааит.
Аинститут дҳацҭан Қәача ҳәа ҷкәынак. Уи даара дыԥсыҽын аҵараҿы, аиҳаракгьы аурыс бызшәеи алитературеи рҿы. Иԥынҵа инамцхәны иахьауз азы «Аԥынҵа» ҳәа ҳишьҭан. Иара уи даара игәаԥхаӡомызт, изҳәаз дгәааны дизыҵҟьон.
Зны аурыс литература аԥышәарақәа ҳаман. Иара еснагь аԥышәарақәа рыҭира аан аҵыхәтәанӡа акәын данлеиуаз. Уажәгьы ус акәын. Қәача дныҩналан, билеҭк аақәихын, аномер наҳәаны столк днахатәеит аҽазыҟаҵаразы. Абилеҭ ианыз аԥхьатәи ҩ-зҵаарак хар амамкәа идыруан, аха ахԥатәи ахы ахьынаирхоз ҳәа акгьы издыруамызт. Аԥышәара здызкылоз ҩыџьа иаԥсуамыз аҳәсақәа ракәын. Ахԥатәи азҵаара аҿы даннеи даҿахеит. Уи Гоголь – «Петербургтәи аповестқәа» ҳәа ианын.
«Нас, иҳауҳәандаз убрахь иаҵанакуа аповестқәа рыхьыӡқәа», лҳәеит руаӡәы, астудент ииҳәара изымдыруа данықәха.
Иҵрааны иҟаз аудиториа ашә аҟнытә, уа иадгылз иҩызцәа иҵарҳәон: «Уара, аԥынҵа, аԥынҵа» ҳәа. Қәача деилашәеит дахьгылаз, ржьы имазар ифашт, ихьӡыртәны ирҳәо џьишьоит.
Акы изымҳәаӡошәа анырба алекторцәа ҳицхраап ргәахәын, уаԥхьахьоума «Аԥынҵа» захьӡу аповест ҳәа иазҵааит. Қәача «ҵыҟә» иҳәан ихы ааирҵысит.
«Нас уаҳа повестс иаҵанакуеи уахь» – лҳәеит руаӡәы.
Қәача ҭаалым ҟаиҵошәа, ишьапқәа леивых-ҩеивыхуа дгылан, ашәахьгьы илымҳақәа кыдҵаны дӡырҩуан.
«Акәырҷыжь хәы, уара, акәырҷыжь», – игон ашә аҟнытә.
«Тачка, тачка», – иҳәеит иара. Ари даара иарччеит алекторцәа.
«Тачка акәым, колиаска ауп иахьӡу», – рҳәеит алекторцәа, рыччара рызнымкылауа.
Ааи, ааи, ус сҳәар сҭахын, аха исгәаламшәеит.
Нас, уаҳа повестс иаҵанакуеи уи ацикл», – иҟәаҵуамызт алекторцәа.
«Амҩаду, амҩаду ҳәа уара!» – иаҳахт иара ашә аҟнытә. Кәача даалак-ҩакын иҳәеит «Большаӷ дорога». Уик зынӡа иарччеит алекторцәа. Ус акәым, «Невскиҟ апроспект» ауп иахьӡу, – даадыриашеит алекторцәа.
«Ааи, ааи, ус акәын саргьы исҳәарц исҭахыз».
«Тарас Бульба» дзусҭа ҳауҳәандаз?»
Тарас Бульба ҳәа уаҩ дсыздыруам, сара издыруа Ҭарашь Быҭәба иоуп.. Уи Ҟәланырхәа дынхоит, даҳгәылоуп. Сара исзымдыруа сызҳәом, издыруа ауп исҳәо», – иҳәеит Кәача.
Уи ҟазшьа бзиоуп, шьҭа узачотка ааҳауҭар, ахәшьара узанаҳҵоит!», – рҳәеит алекторцәа.
«Исышәҭо сашәҳәа зны» – иҳәеит Кәача дахьгылаз. «Хԥа еиҳаны иҳазуҭом», – рҳәеит дара Қәача иџьыба дынҭалан, азачотка ааҭиган инарымҵеиҵан, ахәшьара анҵаны иааидыркит.
Қәача данындәылҵ иуауи, иуауи ҳәа иҩызцәа ааикәшеит. «Исоухи, исоуц ауп... «международни».
Чаҳмаҭ аҩыжәра инааломызт. Ԥыҭк анижәлакь, аиҳабы дизымдыруа, аиҵбы дизымдыруа, иакәымқәа рҳәара далагон. Иашоуп, уи деиқәԥомызт, деисуамызт, аха ииҳәақәоз инычҳалара уадаҩын.
Аиҳабацәа изныкымкәа иарҳәахьан, убри дызҿу даҟәыҵырц, уи шхәарҭам, дызҭахыугьы иаргьы шарԥхашьо, аха Чаҳмаҭ уи дзаҟәыҵуамызт.
Ҽнак иашьцәа аиҳабцәа ааизан, дрыманы аныха аҿы ицеит ддырқәырц. Чаҳмаҭ аныха днаҵагылан дқәит, иахьанахыс хԥа инареиҳаны ишимжәо ала.
Уи нахыс акраамҭа Чаҳмаҭ аӡәы иакәым еиҳәеит ҳәа аӡәгьы имаҳаит. Амала иара дахьнеиуа, ичаразааит, иԥсхәразааит, маӡала ахаҵгыла еиҳәон, ауараш зларжәо акәрышка, ма литрабжак зкуа абанка сзаага ҳәа. Чаҳмаҭ дызҟәаҵны дыҟаз иҟазшьа бааԥсқәа аацәыригахт.
Ҩыџьа аԥсуаа еидыгланы еицәажәуан.
«Уара ажәабжь ҿыц уаҳахьоу» – иҳәеит руаӡәк. «Мамоу, изакәи, бзиароу?» – иҳәеит егьы.
«Ирҳәоит Акитаи Аԥсны дабашьырц аҽазыҟаҵара даҿуп ҳәа», – иҳәеит актәи.
«Акитаи уҳәоу? Ирацәоу дара? – дҵааит аҩбатәи.
«Ирацәамкәа, урҭ ҵҩа змам жәларуп», – миллиардк инареиҳаны иҟоуп рҳәоит», – иҳәеит актәи.
«Ҟох! Уиаҟараҵәҟьоу?! Ибзиоуп, иҳақәлар урҭ зегьы ҳшьып, аха иабаажуа», – иҳәеит аҩбатәи.
Убри ауп иуҳәаша.
Ақыҭа аҩадара аҿы еизарак ҟалараны иҟан. Иааиуаз, аизара иалагаанӡа, ауаа гәыԥҩык агәараҿы еидгыланы еицәажәон. Рааигәара итәан ҩыџьа абыргцәа. Ицәажәоз ирҳәоз мшаԥымза 9, 1989 шықәсазы Қарҭ иҟалаз ахҭыс акәын.
«Шәанаџьалбеит, Қарҭ иҟалаз аԥсуаа роуп изхароу ҳәа иқәгылеит ақырҭцәа.
«Дад уи уиаҟара омашәа ибатәӡам. Анцәа иџьшьоуп, аԥыхьа иахьынхақәоз аԥсуаа ҳахырцеит ахьырымҳәо», – иҳәеит аҭаҳмада Шҳангьери, илабашьа иаԥхьа иҵакшо.
«Умццакын, уигьы рҳәара иҟоуп. Ауаҩы иҿы дацәԥхамшьар, мыцла деибаркызар, ацәгьаҳәареи амцҳәареи дашьцылазар, аҳаиуан, акасыжәфара иашьццылаз даҩызахоит.
1958 шықәса лаҵарамза 5 азы акәын. Уи аҽны Самтредиатәи адәыӷба аанҿасырҭаҿы иҷаԥшьоз амилициа аусзуҩцәа Кәарацхелиеи Мебониеи ракәын. Москватәи Қарҭҟа ицоз адәыӷба аангылан, џьоукы авагонқәа ирҭыҵуан, џьоукы ҭалон. Аҵыхәтәаншәа вагонк дааҭыҵит ԥҳәызбак, чамадан жыцәк кны.
«Абри лоуп», – рҳәан, аперрон агәҭаны иналԥылеит Кәарацхелиеи Мебониеи.
Аӡӷаб, бдакументқәа! – иналыдырҵеит лара. Аӡӷаб лпаспорт аацәырылган инадлырбеит. Ԥыҭраамҭак инарҳәы-аарҳәуа иахәаԥшуан апаспорт.
«Бабанӡацо», – иналазҵааит аӡӷаб.
«Ҵҟалтып, асанаторихь сцоит путиовкала.
«Иабаҟоу бпутиовка?» – аӡӷаб иаацәырылган инарылҭеит. Акраамҭа инарҳәы-аарҳәуа иахәаԥшуан.
«Ари апаспорт зтәыда?» – дҵааит Кәарацхелиа. «Сара истәыми», лҳәеит аӡӷаб.
«Ари бара бпаспорт акәӡам, амц бҳәоит! Ара иану афотографиа бара ибеиԥшӡам».
Ишԥасеиԥшым, нас изеиԥшыда?”, – лҳәеит аԥҳәызба, арҭ иҟарҵо џьашьо.
“Уи еилкаатәуп, уажәы бҳацны баалароуп!» – рҳәан наҟ-ааҟ лмахәарқәа аанкыланы дрыма мчыла рҿынархеит. Аԥҳәызба дыҳәҳәар ԥхалшьеит.
Сара аинрал сиԥҳауп, ус сзыжәымун», – лҳәеит лара, аха уи заҳауаз дабаҟаз. Аӡӷаб дышхьышьарххоз авокзал аганахьшәа уада хәыҷык дрыма иныҩналан, ашә асапат надыркит. Уа игылаз адиуан днықәдыртәеит. Кәарацхелиа астол хәыҷы днадтәалан акы аҩра далагеит, даналга аӡӷаб даалыԥхьан абри бнапы аҵабыҩроуп ҳәа налыдиҵеит. Аԥҳәызба ақьаад аанкыланы днахәаԥшит.
«Ара иануи? Ари сара снапы сзаҵаҩуам», – лҳәеит аӡӷаб, избанзар уи ҩын қырҭшәала. Ара иануп уаҳа арахь бшықәымло ҳәа. Бнапы аҵабҩыр, нас боуҳажьуеит.
Аԥҳәызба уи анапаҵаҩра лҭахымызт, аха уаҳа царҭа лымамызт азы лнапы аҵалҩит. Мебониа уи ақьаад иманы ддәылҵит аначальник иирбаразы акәушәа. Кыраамҭа дыҟамызт. Ашьҭахь дааит Кәарацхелиа аначальник диԥхьошәа иеиҳәеит. Уи иаразнак ддәылҵит иҩызеи аԥҳәызбеи еизааныжьны. Мебониагьы Кәарацхелиа ихымҩаԥгашьа акәын имаз. Абас инеиҭас-ааиҭасуа аҩыџьагьы аухантәарак аԥҳәызба лцәа аԥҽра иаҿын. Ашьжьымҭан днаганы абахҭа дҭаркит. Абас рзыруан арҭ амилициа аусзуҩцәа «хазынақәа» зымацара ирԥыхьашәоз аҳәсақәа. Аха, ишырҳәо еиԥш, амҟәыб еснагь аӡы аанагом. Ахымш раан абахҭаҿы дҷаԥшьон урыс ҷкәынак. Убри ила аԥҳәызба лаб адырра илҭеит дзықәшәаз. Дкылҟьа дааит аинрал. Иара дышиашаз Самтредиатәи апартиа араиком актәи амаӡаныҟәгаҩ иҿы днеит.
Ацәгьоуцәа рыԥшаара иадымхалеит. Кәарацхелиеи Мебониеи наганы инҭаркит.
«Абарҭ ирыхәҭоу ианақәымшәа ижәдыруазааит, Никита Сергеи-иԥа ишиасҳәо. Уи иареи сареи ҳанацәа еиҳәшьцәоуп», – абас аинрал дмақарны, иԥҳа диманы дцеит.
Иаарласны аус ӡбан Самтредиатәи араион жәлар рыӡбарҭа аҟны.
Аӡбарҭа ахантәаҩы априговор даԥхьон: «Самтредиатәи апартиа араиком ақәҵара инақәыршәаны Самтредиатәи жәлар рыӡбарҭа иақәнаҵеит: амилициа аусзуҩцәа асержан Кәарацхелиа Ӡыкә Буӷун-иԥеи, асержант еиҵбы Мебониа Амброс Беглар-иԥеи арежим ӷәӷәала 25-25 шықәса аҭакра рықәзааит.
– Вах Кәарцхелиа!
– Вах Мебониа!
– Инеидашшылеит аҩыџьагьы.
Ари априговор аиҭахәаԥшра иаҵанакӡом.
– Вах!
– Вах!
– Уи ауха ҳҩыџьагьы ҳзымԥсзеи ҳәа рхы рықәыжь итәан Кәарацхелиеи Мебониеи.
Ашара акыр шагыз дааԥшит Бадраҟ. Иҽааилаҳәаны адәахьы данындәылҵ, џьара-џьара ажәҩан аҟны, инаскьага-ааскьаганы икәеицеиуан аеҵәақәа. Ашарԥыеҵәагьы акыр иҩаскьаганы икыдын.
Ааԥынран. Апрель мза анҵәамҭахь инеиуан. Ари ааԥынра анхаразы иҽеимхеит. Апрель мза аныҩагыла инаркны, мышбааԥсымзар, угәы иахәаратәы, мшык ааҟамлеит. Арахә аҷыхь иарӡыӡуан. Адгьылқәа ақәа еиланацалт. Ашәырҵлақәа ишәҭыз ԥхасҭахеит. Аха иахьа ари ажәабжь ахы анцәырҵуа аҽны, амш еилгеит. Амрагыларахьтәи ажәҩан аган иаҵалахьаз ашьыжь шәаԥшь, усҟак иҟаԥшьыуаркалеиуамызт. Ашьхақәа рахьынтә иасуан аԥша хьшәашәа. Арҭ зегьы амш абзиахара иазҳәан.
Бадраҟ асоф дықәгылан дхәыцуа, даара акы игәы иалоуп уҳәаратәы. Дазхәыцуан, зны ргәыла ҷкәын Мкан, «изуасҳәозаалак уаҳәшьа дыхьчала» ҳәа иеиҳәаз. Ари Бадраҟ ихы иҭагьежьуа иҭан. Иахьак ҭыԥ инамҭауа иалагеит. Миназ лашьа ицәылҵәахуаз лхәыцрақәа, Бадраҟ изы маӡак иаҩызамызт, лара акгьы леиҳәомызт умҳәозар. Миназ лцәаныррақәа илныԥшуаз, Бадраҟ зегь реиҳа дрыцәшәо далагеит даазқәылаз.
Бадраҟ дидыруан Ҭелеҭ даныхәҷыз аахыс. Абар, уи иааигәалашәеит ҽнак ила иабаз хҭыск: аҟәара иазааигәаны иааӡыхгылт ҩ-ҭырқәа ӷбак. Аӷбақәа рыҩбагьы рыҟнытә ашхәақәа рыла аҭырқәцәа ԥыҭҩык ӡхыҵит. Лассы-лассы аҭырқәа ҭуџьарцәа амал рыманы иаалон. Араҟа рмал рыԥсахуан ацәазы, ацхазы, абназы, арахә рзы, Арсаул ақыҭан инхоз зегьы амшын ахықәан еизеит. Анхацәа ашә, ацәа, аласа ааргеит. Аџьықәреи аазгазгьы дубарын. Аҭырқәцәа иреиуаз, егьырҭ дреиҳабуп ззуҳәаратәы иҟаз, асҭаршын днаскьеиԥхьан, ак наиҭаны, дыниацәажәеит. Асҭаршын анхацәа ус реиҳәеит: «Ишәымоу зегьы ашхәақәа ирықәшәҵа, нас аӷбақәа рыҟнытә ишәҭахқәоу, шәшеилацәажәауа еиԥш, ишәзааргап». Уи агәра згаз анхацәа, рыҭитәқәа ашхәақәа рахь анагара иаҿын. Амаҵуцәа ашхәақәа амал рықәырҵауан. Урҭ руаӡәы, асҭаршын днаскьазыԥхьаз аҭуџьар днаидгылан, – «Ирымашәкузеи?» ааиҿыҵшәеит Аҭуџьар аҿаҩ ааиҿыҵиргеит. Уи амаҵуҩы дхышәҭын дынкаҳаит. Ари гәазҭаз анхацәа неихәаԥшы-ааихәаԥшит, аха иақәырҵарыз акгьы рзымдырит.
Ашхәақәа амал рыман рдәықәламҭаз аҭуџьар дааччан ус иҳәеит: «Уажәы ишәаҳҭауа акгьы ҳамам, аха ҽааны ҳаиҭашәзаахуеит».
Анхацәа рыԥсы еилахәеит, рмал рыла ишабоз ижьаны ирцәыргауазшәа анырба. Уажәоуп ианырдыр аҭырқәа маҵуҩы дзыхҟьаз. Џьоукгьы гәаан ҳрышьҭалоит ҳәа иақәыркит, аха ашхәақәа изрыхьӡозма?
Асҭаршын анхацәа ргәы ирӷәӷәан, «шәымшәан, урҭ шәмал зынӡа ишәцәыргаӡарым, изыԥсоу аҟара уашьҭан ианаауа ишәзааргап» ҳәа. Аха асҭаршын ииҳәоз мцын. Ашьҭахь анхацәа ишеилыркааз еиԥш, аҭуџьар асҭаршын аԥара ииҭеит, анхацәа ржьараҿы дицхраарц. Ари ус шакәыз анхацәа иразҳәаз Шьефкьи иауп. Иара аҭуџьар даниҿас, дгәаан Аԥсны даангылт, Ҭырқәтәылаҟа дымцакәа. Шьефқьи уи инаркны аԥсуа нхацәа ацхыраара риҭауа далагеит, даргьы ешьак иеиԥш пату иқәырҵауан, бзиа дырбон.
Бадраҟ аҭырқәа ҳәынҭқарра аԥсуа жәлар абзазара шырзаарымгауаз аҟара агәра ганы дыҟан. Абас еилыкка иахьа еиԥш ихаҿы имааицызт. Абарҭқәа рзоуп Минази иареи хара имгакәа арыцҳара ирзыҟалаз зыхҟьаз.
Бадраҟ асоф дналбаан амаҵурҭахь днеит. Араҟа илашьцан: ажәҩан алашара иаҵалахьаз араанӡа изымааӡацызт. Бадраҟ агәагәым аадәылганы, ахы ларханы снапы иақәсҭәоит ҳәа иҽыназикуан еиԥш, Миназ дааин агәагәым ааимхны аӡы изылашьҭра далагеит.
Бадраҟи Минази зыхшаз нхацәан. Ианыхәыҷқәаз инаркны даара аџьабаа зхызгахьаз џьоук ракәын. Раб Хәашьыҭ диит иԥсадгьыл дацәыхараны, атәым дгьыл аҟны – Ҭырқәтәылан. Хәашьыҭ иани иаби Ҭырқәтәылаҟа имҵарсны иргеит. Уаҟа иахьнаргаз хәаџьа дук тәыс иҟаиҵеит. Уи иҷкәын, ахәаџьа ҵара зҵахьаз, аҭырқәа хәаџьара аҵасқәа рышьақәыргыларазы Аԥсныҟа данаауаз,
Хәашьыҭ иани иаби ицҵаны даарышьҭит. Араҟа иахьааиз ԥацхак ргыланы анхара напы адыркит. Ахәаџьа ҷкәынгьы аџьаама ргыланы аԥсуаа рыҷкәынцәа ахәаџьа ҵара дырҵара далагеит.
Хәашьыҭ ԥҳәыс дааигеит ҩажәа шықәса анихыҵуаз. Иани иаби идыргылаз аԥацха дыҩнан акраамҭа. Хәыҷык иԥсы анеивига, кәасқьашәагь ак иргылеит.
Хәашьыҭ иԥҳәыс дыԥсит, аҵыхәтәантәи ахшаа данлоуаз. Илоузгьы Миназ лоуп. Хәашьыҭ уаҳа ԥҳәыс дааимгеит. Дук мырҵыкәа, иԥа еиҳаб Иасон захьӡыз ажь шиҭаауаз аҵла далҟьан дҭахеит. Иаргьы агәырҩа иахҟьаны ачымазара ихьыз дагеит. Иаанхеит Бадраҟи Минази. Усҟан Бадраҟ ихыҵуан жәохә шықәса, Миназгьы жәаха дырҭагылан. Арҭ аӡәи-аӡәи рыгәқәа цәибаҟьар ҳәа ишәаны, хаа бызшәамзар, ак еибырҳәомызт.
Амала аҵыхәтәаны, ари ашьыжь аламҭалатәи амшқәа рзы, Бадраҟ игәы лцәыхьшәашәахозшәа лбауа далагеит Миназ. Лара амалахазгьы лгәы иаанагомызт имаӡаз лус атәы лашьа илымҳа иҭасхьеит ҳәа. Миназ лгәы иаанагон лашьа џьара ԥҳәызбак бзиа дибазар акәхап ҳәа. Аха нас лгәы азҩо далагеит, лус лашьа ишидыруаз, избанзар, иахьа зынӡа егьырҭ амшқәа аасҭа еиҳа дыхьшәашәан. Ианбыкәыз ажәак иаҳәшьа иламҳәакәа данылԥылахьаз? Ларгьы сус атәы иаҳазар ҳәа дызиазҵаауамызт дшәаны. Ԥыхьа даниазҵаалакь, иааркьаҿны, «сгәы еиқәшәам» иҳәон. Абри азоуп Миназ лгәы изаанагоз, лашьа џьара аӡәы бзиа дибозар, акәхап, ҳәа. Аха Бадраҟ абзиабара дацәыхаран зынӡа.
Миназ лгәы нҭыԥсаа ицеит, лашьа, иахьа амш каууа ианыҟала, ицәқәа ҵамкӡакәа, амҩа данықәла.
– Мшәан Бадраҟ, иахьа ацәқәа ҵаукуаз џьысымшьази, ари еиԥш иҟоу амш анцәа ианҳаиҭа, – лҳәеит Миназ, ак зцәа иалаӡам леиԥш.
– Уск сымоуп, џьара сымцар ҟалом, – иҳәеит Бадраҟ, ихьшәашәара аҟара нацҵаны.
Бадраҟ данца ашьҭахь, Миназ ԥыҭраамҭак дшанханы, иҟалҵара лзымдыруа дгылан, нас илыӡбеит иахьаҵәҟьа Ҭелеҭ дыԥшааны аус ирласратәы иалҳәарц. Аха излаиалҳәозеи, дабалбои?! Лара илдыруан, Ҭелеҭ ашәарыцара бзиа ишибоз, есымшагьы шәарыцара дышцалоз.
– Џьара дсықәшәаргьы иудыруазеи? – лҳәан, дахьыҟалаша ҳәа лгәы иахьаанагоз ахь ддәықәлеит. Уи аамҭазы аккараҿы аҳәыҳә рацәан. Миназ аккара дыҵаланы ԥыҭрак днаскьеит, аха уаҩы длықәымшәеит. Амҩа нымҩахыҵ игылан ааигәа иԥырҟаз ҵлак ашьапы.
– Усгьы дсымбеит, аха хәыҷык сыԥсы ааиҭакны схынҳәып, – аалыӡбан, уи аҵла шьап днықәтәеит.
Лыԥсы ааиҭакны дҩагылан (аҩныҟагьы дыццакуан), днаԥшы-ааԥшуа, лышьҭахьҟа амҩа дықәларц лгәы ишҭаз, ԥыҭк набжьаны ахысбжьы геит. Миназ иаразнак даалахҿыххеит, лылақәагьы аакәеицеит. Лгәы ҭыԥрааны ддәықәлеит ахысбжьы ахьгаз.
Аккара аҵарақәа рашәаҳәабжь ыҵыҩуан, амра ахьыԥхаз даара еигәырӷьеит уҳәаратәы. Амра ашәахәақәа хааӡа зыбӷьы аптра зҽазызкхьаз аҵлақәа рықәцәқәа ирықәԥхауан. Аԥша шьыжьымҭан нахыс иҵысыз, амра хала-цыԥхьаӡа иԥсыҽхауаз, урҭ рымахәқәа арҵысуан. Ҵла еимҿаԥак иааҟәымҵӡакәа аҿыжра иаҿын. Миназ азнык азы уардын бжьыз џьылшьан, дшанханы даанхеит. Ауардынмҩа днымҩахыҵны, дааҭгыланы данааӡырҩы, агәра лгеит аҿыжбжьы илаҳауаз шҵлабжьыз. Уи аҵла еимҿаԥа даннаҵыс, кәара ҭбаак дныҽԥынгылт. Араҟа дангылан аӡырҩра далагеит. Ллымҳа аҟынӡа иааӡеит амахә-ҩа аԥҵәабжьы. Миназ дыҭрысны уахь данынаԥш, Мкан ишәақь ижәҩахыр ихшьны дышнеиуаз лбеит. Миназ аҵла лыҽнавалкит. Мкан днықәԥала-аақәԥалауа, хара данца, Миназ аҵла даавҵын, акәара днырын, наҟ аасра днылагылт.
Дук мырҵыкәа лаԥхьаҟа шьҭыбжьқәак лаҳаит. Аӡӷаб лыԥсыԥ аанкыланы аӡырҩреи аԥшреи далагеит. Даҽа минуҭқәак рышьҭахь амҩаҿы аасра даалҵит лылашара, зда дхәарҭамыз. Миназ лгәы аҭыԥ иҭыԥаны ицауан. Миназ, Ҭелеҭ данаалывала, лыбжьы ныҵакны изҿылҭит.
«Араҟа, абнаҿы аԥҳәыс сыхьӡ зҳәа дызусҭада, мамзаргьы дабаангеи араҟа аԥҳәыс?» – уамашәа ибеит Ҭелеҭ.
Аасра неимҭхааны, хәбаҟа шьаҿа дахьынаскьаз, даҽа убри аҟара набжьаны дгылан Миназ. Аԥсык ааигхеит Ҭелеҭ дыҳәҳәарц. Аха иааигәалашәеит Мкан ааигәа дшыҟаз.
– Миназ! – иҳәеит дналԥыланы. Дааигәыдиҳәҳәалеит аӡӷаб.
– Аӡәгьы дуцӡами? – дҵааит Миназ.
– Мамоу, сылашара, – иҳәеит Ҭелеҭ.
Ҭелеҭ иаразнак игәеиҭеит Миназ хәыҷык лылахь шеиқәыз.
– Ибыхьзеи, сызкәыхшоу, баазцазеи аранӡа?
– Ҭелеҭ, – лҳәеит Миназ лыбжьы аахыџхыџын, лнапала икьаҿ рҽеиуа, – иаарласны ҳмеицәажәар ҳашхәарҭамыз атәы уасҳәарц сааит.
– Изакәызеи, иҟалеи?
– Иҟоу умбои, Ҭелеҭ – далагеит Миназ, – сара иахьа ашьыжьымҭан агәра згеит, ҳус сашьа ишеиликааз. Иахьанӡагьы, дшысцәыхьшәашәахаз агәра згон, аха иахьа иҟазшьақәа исарҳәеит уи. Иаарласны иҳаӡбароуп, хара имгакәа иҟаҳҵаша... Бадраҟ дааиҩырҵәҵәозаргьы, уи шимуа здыруеит...
– Миназ сара сахьыҟоу, сара сыԥсы ахьынӡаҭоу, акы бацәымшәан, – иҳәеит Ҭелеҭ. – Ус анакәха... – даахәыцит иара, иахьа хашами?.. Асабшанӡа саб сиҳәоит, баргьы уи аамҭазы бҽеиқәыршәа. Баҭым дынхоит сан лаҳәшьа. Ҳцоит лара лахь, – ихы-иҿы ихаччо, даалгеит Ҭелеҭ иажәа.
– Абас иаарласну? – дааилауаҭырит Миназ.
– Ааи, Миназ, абас еиӷьуп, – иҳәеит Ҭелеҭ, дааччаны, лыла ҭбаақәа дырхыԥшылауа.
– Хымш рышьҭахь сыԥсадгьыл саԥырҵуеит, сашьа заҵә дааныжьны, сашьа за... – лылаӷырӡи лгәи илыдмырҳәеит илҭахыз.
– Миназ сара убарҭ зегь реиҳа бзиа сбымбаӡои? – дҵааит Ҭелеҭ, лхахәы инапы алшьуа.
Миназ, алаӷырӡ лҿаҳәҳәы, лхы игәы инадылҵеит. Ус игылан ԥыҭрак.
– Миназ! – иҳәеит Ҭелеҭ, – араҟа ҳгылара акгьы иаԥсам, аӡәы ҳаибаргьы алшоит. Аԥхьаӡагьы сбызҵаарц акәын, аха исхашҭит. Мкан џьаргьы дбықәымшәаӡеи? Иахьак ҳаицын, ашьҭахь дсыцрыҵит, арахь саԥхьаҟа даазар ҳәа сыҟоуп.
– Ааи, Ҭелеҭ, дызбеит, аха иара симбаӡеит. Абас диасны дцеит, – лҳәеит зыла алаӷырӡ хаҟәҟәала ихыз Миназ. – Ҳаиԥырҵып. Уара хазы уца, саргьы сызлааз ала аҩныҟа сгьежьып.
– Ишысҳәаз еиԥш ауп, сылашара, уажәтәи ала уаҳа еибаҳҳәари, башьа ибыҵихыр, бымаҭәақәа быздәылымгар, бырҟәаҵ. Бзиала, сылашара, хара бцаанӡа сбыхәаԥшуеит.
– Бзиала, Ҭелеҭ, – лҳәан акәара дынҭалт. Акәара данныр, Ҭелеҭ иахь лнапы аалҟьеит.
Миназ уажәы зеижә шықәса дырҭагылан, лара лцәалжьы усҟаҟ иԥшқамызт, аха игәкын. Лыхцәы акыр иаашәпаны лыбӷаӡара маҿак аҟара илахысуан. Лылақәа еиқәаҵәан, иҭбаан. Лыла ахәыцқәа ырхәаны, лыџьымшьқәа ирыҵасуама уҳәо иҟан. Ажәак ала, Миназ ԥҳәызба ԥшӡан.
Ҭелеҭгьы лара акала длеицәамызт. Ак згым аҵеи бзиа ҳәа аӡәы изырҳәауазар, уи иара иакәын. Ҭелеҭ деилҟьан, ааӡара бзиагьы иман. Иара ааигәа акәын Сҭампылынтәи аҵара ду далганы иаб иахь данааз. Ҭелеҭ Сҭампылынтәи даанӡагьы, данаа ашьҭахьгьы, Миназ лахь ибзиабара хәыҷык еиҭасит.
«Миназ бзиа дызбошәа сыҟоуп, бзиа дызбаҵәҟьоу, схазы дысҭаххаратәы?» – дхәыцлон Ҭелеҭ.
Ҭелеҭ уажәы аккара дыҵаланы данцозгьы, абри еиԥш иҟоу азҵаарақәа деимҽхакны дрыман. Иахьа иара иаҳа иналкааны иеидикылеит Минази Гулизари.
Гулизар, Ҭелеҭ Сҭампыл аҵара данҭаз зҿы дыҟаз аԥшәма иԥҳа лоуп. Ҭелеҭи Гулизари изныкымкәа хәылԥазыла еицны инеи-ааихьан Сҭампыл ақалақь абаҳча ԥшӡақәа рыҟны. Аҵыхәтәаны, Ҭелеҭ Аԥсныҟа данаауаз аламҭалазы, илеиҳәеит бзиа дшибауаз.
– Гулизар, сара уажәы бааныжьны сцоит, аха хара имгакәа, сгьежьуеит. Бара быҟнытә исаҳар сҭахуп, шықәсык аҟнынӡа сзымаар, бысзыԥшуоу, бысзымԥшуоу?
Гулизар лыла ахәыцқәа ҩышьҭыхны дҵааит аҭак ацымхәрас:
– Ҭелеҭ, уаанзырхауазеи шықәсык, уани уаби убар умхынҳәуеи?
– Гулизар, сани саби рбарадагьы аусқәа сымоуп, – иҳәеит, аҵыхәтәантәи аҩ-ажәак ибжьы нарықәырӷәӷәаны.
– Закәтә усузеи иумоу? – дҵааит лара, Ҭелеҭ иблақәа дырхыԥшылауа.
Ҭелеҭ уажәы, ԥаса иеиԥшымкәа, ихәаԥшуаз Миназ лылақәа ракәушәа ибон. – Аԥсны иҟақәоу сҩызцәеи сареи
ҳҳәынҭқарра аҟнытә аус дуқәа ҳадуп. Урҭ аусқәа, санааилак ибасҳәап. Уажәы сара сызҵаара ибысҭаз аҭак сзыҟаҵа, – лнапы ааникылт Ҭелеҭ.
Гулизар, акгьы мҳәакәа, лылақәа ааихмырсыӷьӡакәа Ҭелеҭ иҿаԥшра далагеит. Ҭелеҭ идырит аӡӷаб лылақәа ирҳәауаз. Аӡӷаб дааигәыдиҳәҳәалан, амцабз зыхҟьауаз лқьышә ирӷәӷәаны днагәӡит. Бзиа еибабауаз уаҳа акгьы еибырымҳәеит, амала ианеиԥырҵуаз, Гулизар лылаӷырӡ аахаҟәҟәалеит.
Арҭ асахьақәа акакала Ҭелеҭ иаԥхьа ииасуан уажәы. Иара абарҭ ахәыцрақәа ирыхҟьаны ҩынтәҟагьы амҩа дацәхҟьеит Ҭелеҭ. Аҵыхәтәаны Гулизар еиҳа бзиа дшибоз агәра игеит. Аха Миназ игәы дизҭыхуамызт. Иара зегь реиҳа изышьҭымхуаз, Миназ дижьараны дахьыҟаз ауп. Ҭелеҭ игәы нҭыԥа ицеит, Миназ дшижьахьаз анигәалашәа.
«Ибзиоуп, дызгап Миназ, аха дысхашҭуама Гулизар?» – дхәыцуан иара.
«Мап дысхашҭуам! Нас Миназ?.. Сзылҟәаҵуама Миназ?! Мап!» – ибжьы рдуны ҿааиҭит Ҭелеҭ изымдырӡакәа. Уи даназхәыцлак, Ҭелеҭ игәы Миназ лнапы ԥшӡақәа рыла иааимлалырӷәӷәазшәа ихьуан. «Мап, – иӡбит аҵыхәтәаны, – дызгап Миназ. Аха наҟ-наҟ?..»
Минази Ҭелеҭи уаҟа ианеиԥырҵуаз амра ҵлак ашәара инеихьан. Уажәы аԥша еиқәтәеит. Аҵла рымахәқәа рҿы аӡаӡа мбацызт. Аҵарақәа рыбжьы уажәы еиҳагьы иӷәӷәан. Ҟәарасак ааин, амҩа ааигәа игылаз аҵла инықәтәан, ашәаҳәара иалагеит, иара аҵасала Миназ лгәы дасыргап аҳәоушәа.
Миназ аҩны данааи, Бадраҟ дыҟамызт. «Уи ма дмаацт, ма дааины даҽаџьара дцахьеит», – лыӡбеит лара.
Миназ ажәқәа нҭыжьны, лыԥҳал аашьҭыхны дцан аӡы лыманы дааит. Уи акырҵуан Бадраҟ, Ҭелеҭ дшицәымӷыз лдыруеижьҭеи, изныкымкәагьы илаҳахьан лашьа аҭуџьарцәеи ахәаџьацәеи цәгьала дышрыхцәажәауаз, дналкааны Ҭелеҭ анхацәа дҳаӷоуп ҳәагьы леиҳәахьан. Лара уажәы илгәалашәеит Бадраҟ иажәақәа:
«Урҭ аҭуџьарцәеи ахәаџьацәеи ҳара ҳахь изаауа ахашәала рымоуп азоуп, ҳара иҳахәара ак ҟарҵауам. Дунеи сықәны исхашҭран сыҟам, аҭуџьарцәа ҳжьаны ҳмал
аныргоз, амаҵуҩы Шьефқьи «Ирымашәкәузеи ирыцҳами» ахьиҳәаз азы ихьыз».
Бадраҟ иажәақәа зегьы абзиабара иаҵанарӡуан. «Мамоу, Ҭелеҭ ус дыҟам. Ҭелеҭ уи еиԥш иҟоу ацәгьахәыцрақәа илам. Ҭелеҭ дқьиоуп, игәы асаркьеиԥш ицқьоуп», – дазхәыцуан Миназ амца еиҿакуа.
Ҭелеҭрааи Бадраҟрааи нхарала еизааигәан, рыҩнқәа рацәак рыбжьамызт. Минази Ҭелеҭи еицрызҳауан, еиқәлацәан. Рхы рдыруа ианыҟала аахыс еицын: еицыхәмаруан, арахә еицырхьчауан, аӡы еицҭалауан, мышкы ахала-аҵыхәала ианеиқәымшәалакь, мызкы еибамбазшәа еиҿыгәкаауан. Ахәыҷқәа гәыкала бзиа еибабауан.
Ҽнак Миназ лаац хаԥыц аҵысра иалагеит. Аҽнынтәарак Ҭелеҭи лареи ажәқәеи акамбашьқәеи еицрыцын есымша еиԥш. Ашьыбжьон арахә ашәшьыра ианыҵагылаз, Миназ лҩыза иалҳәеит лхаԥыц шыкәаткәатауаз.
– Ибыхьуама? – длазҵааит Ҭелеҭ.
– Мамоу, исыхьӡом, аха иҵысхыр сҭахуп... Ҭелеҭ, уара унапқәа хаауп, уара иҵухыр исыхьӡом, – лыҿ хәыҷы ааихыхны инаилырбеит лхаԥыц иҵысуаз.
Ҭелеҭ инапы лҿы инҭаҵаны лхаԥыц ааникылт – Сахар, ибыхьру?
– Мамоу, уах.
Аҷкәын ахаԥыц днаха-аахан, илмырхьӡакәа иааҵихит.
Ҭелеҭ ахаԥыц иҵихыз нарҳәы-аарҳәуа илкын акраамҭа, ирыцҳашьаны илзкамыршәуа. Нас иааирыцқьан, Миназ иналиркит. Миназгьы цқьа днахәаԥш-аахәаԥшын акаршәра «шыҟамлоз» лхашҭын, акаршәра лҽыназылкуан еиԥш, Ҭелеҭ лнапы ааникылан, длыҳәеит:
– Икабмыршәын, Миназ, сара исыҭ, дунеихаан исырӡуам.
Миназ ари уамашәа деигәырӷьеит.
– Ус акәзар, усҭ, – лхаԥыц неилыркит.
Ҭелеҭ исахҭантә ԥараҭра ҟаԥшь хәыҷы иџьыба иааҭиган, лхаԥыц нҭаршәны иџьыба инҭеиҵеит. – Нас иумырӡӡои, Ҭелеҭ?
– Мамоу, исырӡӡом.
– Шықәсыкгьы иумазаауоу, ҩ-шықәса, х-шықәса рышьҭахьгьы иумазаауоу?
– Ааи, бара ибтәу сыԥсаанӡа исырӡӡом.
Миназ лхаԥыц лгәалашәалон лассы-лассы. Лара Ҭелеҭ диазҵаалон: «схаԥыц умоу?» ҳәа. Ианхалымҵалак, иџьыба иааҭганы илирбалон. Ус ицон амзқәа, ашықәсқәа. Ҭелеҭ, Миназ лхаԥыц пату ақәҵаны акыр исзаԥсоуп ҳәа ишимац иман.
Абас ишхәыҷқәазнатәы абзиабара рыбжьаны ирызҳауан Ҭелеҭи Минази. Ари Бадраҟ ибон, аха ихәыҷқәоуп ҳәа хрыҩ азиуан.
Ҭелеҭ Сҭампылҟа дцеит аҵара наигӡарц. Араҟа иара илаҽит ахәымгара. (Идырҵозгьы уи акәын). Иара идунеиқәыԥшылара аҽаԥсахит Сҭампыл дахьынӡаҟаз.
Абраҟа иҩызцәа ашкол ицҭази иареи иддырҵауан атәым дгьыл аҿы аусушьа, ажәлар ржьашьа, насгьы дара ирарҳәон ихараха, иааигәаха Аԥсны Ҭырқәтәыла иадымлар шыҟамлоз. Зынгьы (ари ашкол ианалгашаз аламҭалоуп) асулҭан ихаҭагьы драцәажәеит. Асулҭан ахсаала днадгылан ус иҳәеит, Аԥсны даахыкәшан инадырбаны: «Ари шьҭа ҳара иаҳтәу акы иаҩызоуп, уажәшьҭа даҽазны ахсаала анҭаҳхуа, Ҭырқәтәыла иаҵакны иарбатәуп. Ауаа иқәынхауагьы уи адгьылгьы ҳара иаагап!»
Ҭелеҭ Аԥсны данааи, анхацәа ржьара далагеит. Ари Миназ илыздыруамызт. Ҭелеҭ данхәыҷыз ибзиабара шыцқьаз еиԥш, уажәгьы ицқьоу џьылшьон лара.
Бадраҟ дахьнеиз дзызцаз диқәымшәеит. Уи иибарц ииҭахыз Мкан иакәын. Мкан иан Шьамсиа лымала лакәын аҩны иҟаз.
– Нан, арахь уааи, аҷкәын имаџьар аашьҭыхны ас дныҵҵит, уажәыҵәҟьа дааишт, – лҳәеит лара, Бадраҟ Мкан аҩны дыҟоума ҳәа данҵаа.
– Ибзиоуп, нас, сааԥшып, – иҳәеит Бадраҟ. 178
– Дыззуҭахузеи, нан, иауҳәозеи? Насгьы хәыҷык улахь еиқәушәа збоит, угәы бзиоу? – дҵааит аҭакәажә, Бадраҟ иҟазшьақәа анылгәамԥха.
– Мамоу, баша ак иасҳәон, сыгәгьы цқьоуп, – аҭак ҟаиҵеит Бадраҟ.
Шьамсиа Бадраҟ ииҳәаз лызхамҵеит, аха уаҳа зҵаара ҳәа акгьы ҟамҵакәа Бадраҟ днеиҿаԥшын, амаҵурҭахь лҿыналхеит, лхы рҵысуа.
Мканраа ахьынхауаз акыр илаҟәыран. Амрагыларахь хәҳаракыраны иҟан, харантәи амахҩ еиԥшын. Мкан аҩны дааит, амра уи ахәы иҩавҵуан еиԥш.
– Бзиала уаабеит, Бадраҟ, – иҳәан инапы ааимихит.
– Мкан, ак уасҳәар сҭахын, уаала ас абаҳча ҳныҵалап, – иҳәеит Бадраҟ, аԥсшәақәа аанааибырҳәа.
– Ибзиоуп, дақәшаҳаҭхеит Мкан.
– Мкан, уара уҷкәын ҟәышуп, – иҳәеит Бадраҟ, абаҳча ианныҵала, – амала зны исоуҳәаз ухәмарны иуҳәоу, ииашаны, акыр дырны иуҳәазу иахьа иааилыркканы исоуҳәароуп. Саҳәшьа сара сахьлыхәаԥшуа ак лыдызбалауам.
Бадраҟ ари аниҳәауаз, Мкан иахьа иибази иаҳази ртәы иеиҳәару иеимҳәару иӡбон. Аҵыхәтәаны ихәыцт: «аиаша, зегьы акы аанмыжькәа, иасҳәап».
– Бадраҟ, сара схәыҷӡам, – иҳәеит Мкан, – сара исҳәо схы иҭҳәааны исҳәом. Сара издыруеит Миназ лыԥсы еиԥш Ҭелеҭ бзиа дшылбо. Даарагьы сгәы иалоуп аԥсуа ӡӷаб уи аџьныш дахьижьаз. Уаҳәшьа хымш рышьҭахь уҩны ддәылҵраны дыҟоуп.
– Ишԥа? – дҩышьҭыԥеит Бадраҟ, амаҭ ицҳазшәа. – Иалудырааи? Исаҳәа ирласны иудыруа зегьы! – даашаҟьшаҟьеит Бадраҟ.
Мкан, ақьаад еиԥш дцәышӡа дгылан.
– Иахьа Ҭелеҭи сареи аккараҿ ҳаиқәшәеит. Ашьҭахь сара сицрыҵны, Ԥаӷәаа дахьыршьыз ала скылсуеит ҳәа абна сылаланы сышнеиуаз акәымкәа, саԥхьаҟа, гагаҵас, аӡәы сналхьыԥшит. Цқьа снаԥшызар, Миназ ауардынмҩа даныланы ашыр-шырҳәа ацара даҿуп. Сара дсымбаӡазшәа ҟасҵеит. Ԥыҭк данынаскьа, сааҳәын, ари дахьцо збап сҳәан, хара-хара слышьҭалт. Ҭелеҭ изы дшаауазгьы иаразнакы
сцәа иалашәеит. Акәара бааԥсы, зны ууардын ахьхышәҭыз данныр, иаалырҳәын алада аасра дылалан, дахьынаскьаз даагылт. Саргьы ашьшьыҳәа снеин, лааигәара игылаз ашәҵла снаҵатәеит. Ԥыҭрак ҵхьан еиԥш, Ҭелеҭгьы амҩа даныланы дааиуан. Данылба, ҿылҭын, еиԥылт. Реиԥылара хыс иамаз ҳәа еилыскааз убри ауп: Миназ уҟазшьақәа рыла лымаӡа ус шудыруаз лцәа иалашәан, иҟарҵаша атәы иалацәажәарц акәын. Уброуп иахьсаҳаз хымш рышьҭахь уаҳәшьа дышцауа. Амала дахьиго ҳәа акгьы сзеилымкааит, уигьы рымҳәакәа иҟам, аха уеизгьы асабшазы бҽеиқәыршәа ҳәа шлеиҳәаз саҳаит.
Бадраҟ деилашәеит, аха хәыҷык иҽызланикылаз, Мкан ииҳәаз цқьаҵәҟьагьы изхамҵеит, избанзар Мкан Миназ длышьҭалахьан, Бадраҟгьы иҭаххан, аха лара илымуит.
– Мкан амц соуҳәозар, нас аҭак ҟазҵаша уара уакәхап!
– Сара џьаргьы сцом, уаргьы џьара уцашам, иубап амала ус акәымхозар, – иҳәеит Мкан, даамақаршәа.
Мкан иагьа иундаз, Бадраҟ аҩныҟа дизаамгакәа димпыҵыҵны дцеит.
Бадраҟ аҩны данааи, Миназ шьыжьхьа лырхиахьан. Абысҭа алҩаҵә ахылззо икнаҳан. Лара, ахәшҭаара дыҽҳәатәаны, лабыҵәк ала ахәа аимырттара даҿын.
Бадраҟ ашә данынхыҵ, Миназ, дыҭрысны даахьаҳәын, – уҳ, сышԥауршәеи! – лҳәеит.
– Бзызхәыцуадазшь араанӡа сааиаанӡа, сбымбаӡакәа? Иҟалап, быҭырқәа ҷкәын иакәзар бзызхәыцуаз, – иҳәеит Бадраҟ.
Миназ лцәа-лжьы дшеибакәыз амца аԥырқьҳәа иҩалыхҟьеит. Уажәада лара илмаҳацызт лашьа ас длацәажәауа, насгьы Ҭелеҭ иӡбахә ахьцәыригаз адгьыл дыҵанаҵеит. Лара знык лашьа изымдыркәа дызцозар, нас хәыҷы-хәыҷла ихашҭып ҳәа лгәы иаанагон. Аха уажәы Миназ ацәҟьа иакыз ацыблыкь даҩызахеит.
– Мамоу, акгьы сазхәыцуамызт, уара уаара сазыԥшын акәымзар, – лҳәеит Миназ, лылақәа ҭырхаха, лашьа дихәаԥшуа.
– Сара исамҳәаӡакәа, хаҵа бцоит акәу? – иҳәеит Бадраҟ, ари уажәраанӡагьы иалацәажәозшәа.
Миназ дындәылҵын, абарҵа агәашьа лыҽнадҵаны, аҵәыуара далагеит.
Бадраҟ иԥсы илӡааны, арымӡ хәхәа днықәтәеит.
– Миназ, сара бара ибеиӷьасшьо адунеи аҿы аӡәгьы дсымам. Ҳани ҳаби анԥсы ашьҭахь, иаҳхаагаз, ибдыруа ауп. Уажәы, урҭ ахьанҭарақәа зегьы ҳашьҭахьҟа ианаанха, хәыҷык абзабаа аабап ҳәа сгәы ианаанага, сыхәда ҳәызба цагәыла иаахыбҵәеит. Уи зегьы бзиоуп, мышкы зны бымцар ҟалом, аха, – Бадраҟ ибжьы есааира ишьҭихуан, – бзыццо цқьа дыбдыруоу, деилкааны дбымоу?!. Дыбдыруоу дызусҭоу Ҭелеҭ? Исаҳәа дыбдыруоу?! Ҭелеҭ х-капеик ҳәа аԥсуаа зегьы ҳаиҭиуеит, илшозар! Мап, ибдыруазааит, уи ҟалараны ишыҟам ахаан! Ажәакгьы басҳәомызт Шьефки иакәзар бзыццо, аха Ҭелеҭ!.. Мап! Дыбхашҭроуп уи! Мамзар, бахьхәуеит! Бахьхәуеит, Миназ! Уи сара цқьа дыздыруеит!
Миназ лылаӷырӡқәеи лгәынқьрақәеи хәыҷык иаанкыланы, лашьа иахь дааҳәын: – Бадраҟ, иумҳәан, исылшауам, ажәа сҭихьеит сара, уашьҭа уара узы ԥсык сиҩызоуп, – лҳәеит аарлаҳәа.
– Ус анакәха, Ҭырқәтәылаҟа бцаны быҽзыбшьуеи, ара снапала бышьны, быԥсадгьыл аҿы анышә басымҭои, – ихаԥыцқәа еихарӷӷаны, ҿааиҭит Бадраҟ.
Миназ лылаӷырӡқәа лҿыҵкьаса, ак акәын илҳәоз, лара лымала лзакәушәа иззылҳәауа: «Ҭелеҭ?.. Ҭелеҭ дысхашҭырцу?.. мамоу, зегь сылшап, аха уи мамоу, уи сылшом. Исымам уи аҟара амч...»
– Миназ! Анцәа иахь исҭоубоуп, уаҩ иҟаимҵац шысбыруа! – иҳәан, иҟама 0ԥааны, дналыдххылеит иаҳәшьа заҵәы. Лнапы нҭарсны иаанкыланы, аҩны дныҩнаирԥалеит.
Лашьа изқәикыз анылдыр, Миназ аҵәыуара дааҟәыҵын, лылаӷырӡқәа аалрыцқьеит. Лара дхәыҭхәыҭуа, аарлаҳәа лқьышә ԥшӡақәа рыла дааҟәымҵӡакәа аҳәара даҿын: «Бзиала, сылашара, Ҭелеҭ. Бзиала, сыԥсаанӡа ухьӡ сымоуп, санԥсуагьы исыманы сцоит нарцәы».
– Абра бтәа! – Миназ арымӡ днықәтәеит, лқьышә ырқәацқәацауа, лашьа иахьада длымбаӡацызшәа, диҿаԥшуа.
Бадраҟ иаҳәшьа дналхагылан, иарма напала лыхцәқәа аанкыланы, иҟама лыхәда ԥшӡа инаҵеикит... Аха...
илшауазма, иара иаҳәшьа заҵә лышьра! Инапы кәадахеит, иԥсы илӡааит, иҟамагьы импыҵыҩрны, аҽыгәҳәа аҩныргәы иналакшан иқәацәӡа иаанхеит. Бадраҟгьы дхышәҭны дынкаҳаит.
Бадраҟ данааԥш, Миназ аӡы кны, лылаӷырӡқәа лҿашы, дшихагылаз ибеит.
– Миназ, – иҳәеит иара, дҩагыланы, арымӡ даннықәтәа, – иббоит, бысзымшьит, исылымшеит уи сара, аха Ҭелеҭ бышисымҭо бдырааит.
Миназ, арҭ ажәақәа акгьы рхымҳәааӡакәа, аҳәҳәыҳәа дҵәыуа дындәылҵит.
Ари аныҟала ашьҭахь, Бадраҟ уахгьы-ҽынгьы дихьчауан иаҳәшьа. Асабша ауха, Миназ ддәылҵраны даныҟаз, Бадраҟ арымӡ хәхәа ду ааиган, Миназ лиарҭа инадыргыланы дықәиеит, Бадраҟ хахан дмыцәеижьҭеи.
Аҵх акыр инеихьан, Бадраҟ илацәақәа еиқәаҳауа иалагеит. Ианамуӡа дҩагылан, аӡы хьшәашәа иҿы инақәҭәа-ҩақәҭәаны, илақәа ааҭырҟәҷааны, дырҩегьых арымӡ днықәиеит. Иара уажәы ахәыцраҵәҟьа илшомызт. Знызынла илақәа нҭаауан, аха Миназ данааҳәцымцлак, дыҭрысны дааԥшуан иара, дҩаҵҟьан Миназ дахьышьҭаз ахь днаԥшуан, дыцәоушәа анибалак, ихы нықәиҵахуан.
Аха ацәа мыжда ииааит. Амра каууа иԥхауан, Бадраҟ иҽизмырҵысуа, дычмазаҩ гәаҟны арымӡ дықәиан. Миназ имԥахьгьы дааиуамызт. Лара ашыр-шырҳәа, лымаҭәақәа реидкылара даҿын. Миназ џьара данцоз илшәылҵақәоз амаҭәақәа ракәын илшәыз. Лыхцәы шьқьыруа, лыбӷаӡара инадҳала-аадҳалауан, дааҵысы-цыԥхьаӡа. «Шаҟа дыбзиоузеи саҳәшьа, дышԥаԥшӡоу лара» – игәахәуан Бадраҟ иаҳәшьа дахьлыхәаԥшуаз. Иахьаҟара Миназ дыбзианы димбацызшәа ибауан иара. «Аха сара сахь дзымааиуазеи, саргьы абри арымӡ аҿы сызиоузеи?» – дазхәыцуан иара, аха иақәиҵарыз изымдыруа, илақәа ҭраа Миназ длыхәаԥшуан.
Миназ лчамадан аанылкылан, Бадраҟ дахьықәиаз днеихагылан: «Бадраҟ, умш аабзиахааит, Ҭелеҭи сареи хара ҳцоит, ас уааныжьны сахьцо, усзымгәаан», – лҳәан, лылаӷырӡқәа чабрала ирыцқьауа, ашә дынхыҵит. Миназ дахьцауаз Бадраҟ даара ицәымӷын, дымцар иҭахын, аха
дызгылауамызт, арымӡ иҽизадхуамызт. Данзымгыла, аҳәҳәара далагеит: Миназ, бабацауеи, бгьежьы?! Мамоу, бсышьҭуам!.. Миназ бгьежьы!.. Бадраҟ дгыланы, иаҳәшьа диргьежьыр иҭахуп, аха дызгылауам. «Миназ бымцан, бгьежьы!..» Ибжьы даанарԥшит Бадраҟ. Дырҳаны дҩаҵҟьазар, Миназ дубар даахә, дцахьан. Бадраҟ ашә ааимԥааны, адәахьы данындәылҟьа амра ҩыҵхахахьан, адунеи зегьы алашара ықәырҷҷауа.
Бадраҟ дышиашаз Ҭелеҭ иаб иҩны дцеит. Ахәаџьа акгьы ицәа иалаӡамшәа, акгьы изымдыруашәа Бадраҟ диԥылт.
Аҭаҳмада рыцҳа иԥсы данақәԥш ус иҳәеит: – Сыҷкәын дахьцо дахьаауа зегьы сара исеиҳәауама, дсызҵаауама? Сеидроу, иаха ахәылԥаз иҩызцәақәак ааин, дрыманы ицеит, иахьца ҳәа акгьы сыздыруам.
Аҽны хәлаанӡа Бадраҟ анахь иҳәеит, арахь иҳәеит, аха зегьы башан. Миназ лхабар џьаргьы имаҳаит, Бадраҟ дкарахан, дхынҳәны аҩны данааи, амра аӡы илӡаалахьан. Амра ахьҭашәауаз аԥарда аӡәы дҩахазшәа, уаҟа ажәҩан ааԥшуан. Бадраҟ иҩны ашәқәа амыркӡакәа дцан (ашәқәа игәалашәауа дыҟамызт), уажәы данааи, аҩны қәықәма-шәықәмаха игылан, ашәқәа еимыртаӷа иаартны.
Бадраҟ дзықәшәаз убри аҟара игәнигеит, убри аҟара иҩны хьшәашәаны иԥылт, адунеи зегьы баша гәаҩарак акәызшәа акәын дшахәаԥшуаз. Ауаҭахқәа дынрыҩныс-аарыҩныст, аха ԥыхьеиԥш диԥымлеит иаҳәшьа. Иара џьара дыҟан, ма аусурахьынтәи данааилакь, Миназ длахҿыхӡа, – «уааԥсама, уаҳәшьа дааукәыхшоуп» ҳәа даниԥылалак, егьа дааԥсаны дыҟазаргьы, акгьы имуазшәа, иааԥсара ныҵаӡ ицон.
Уажәы дабаҟоу Миназ?.. Миназ дцеит, дыӡит, дҭахеит хьӡыда-ԥшада. Арҭ зегьы анааидихәыцла, Бадраҟ илаӷырӡқәа аахаҟәҟәалан, ашәхымс днықәтәаны, аҳәҳәыҳәа аҵәыуара далагеит... Нас дҩагылан, иҿы инапы ааӡәӡәаны, иаб ишәындыҟәара иааҭигеит аҟәырҟан. Ауаҭах аҿы илашьцахьан азы, ацәымза ааиркын икаба шкәакәа ааишәҵаны, аҟәырҟаныи ацәымзеи аанкылан, дындәылҵит Бадраҟ. Ацәымза, ашҭа агәҭаны игылаз аҵлаԥшӡа ашьапы инадҵларкны, аҟәырҟан аахиртын аԥхьара далагеит. Знызынла ашәҟәы аԥхьара дааҟәыҵны, ахәаџьацәа ишыҟарҵауала еиԥш, иқьышә ыркәамкәамуа акы иҳәон игәанылашәа. Убас аныҟаиҵоз аамҭазы, иахьаанага уаҩы изымдыруа, иаакылст ԥшацәгьак. Иааиуан уи амрагылареи аладеи рыбжьарахьынтәи. Бадраҟ икәасқьа ақә ҟаурк ақәнажәан, ирхьархьаруа иаманы абаҳча иныҵалеит. Аԥҭақәа есааира еиқәаҵәахауан. Уи инақәырццакны, адунеи зегьы арлашеит уҳәаратәы, егьаамацәысит. Адыд агәгәа арган, бжьы цәгьала иааилаҭҟәацт, ажәҩан кыдбгеит ҳәа угәы иаанагаратәы, ақәагьы аҽырҳәа аура илалагеит.
Бадраҟ ицәымза аԥша иааҭҟьаз иарцәеит, аха иара ҩаԥхьа акраамҭа дгылан аҵлаԥшӡа амҵан, ишәҟәы изнапык ала икны, егьи инапала ихы-иҿы ӡатәуа, иқьышә ыркәамкәамуа, дыдыз, мацәысыз, қәаз, ԥшацәгьаз – иара изы акгьы ыҟамшәа. Бадраҟ ари ауха аҭоуба иуит Миназ уаҳа дшимбара адунеи дықәнаҵы.
Миназ деиқәымшәеит, лара лгәы ишаанагоз еиԥш. Лыҩны ддәылҵижьҭеи бзиарас илбаз ҳәа илгәалашәоз акы акәын: Ҭелеҭи лареи афаитон иақәтәан, Миназ лхы Ҭелеҭ ишьымхы иқәын. Иара иарӷьа напала лыџьымшьқәа ашьшьыҳәа ишьшьуан. Аӡӷаб ари убриаҟара ихааӡа илнырын, ашьшьра даҟәыҵыр ҳәа дшәаны инапы аанылкылт, еиҳагьы илақәырӷәӷәаны. Афаитон, аканџьа амшын ихыу еиԥш иҵысуан. Аҽқәа ршьапышьҭыбжь, урҭ ирхаз аҵәҵәақәа рыбжьы, афаитон аҵысрақәа – Миназ игәазырҳагазшәа лбон. Лара илҭахын уажәы Ҭелеҭи лареи шыҟоу еиԥш енснагь иҟазарц.
Ҭелеҭ иан лаҳәшьа ԥҳәыс ҟыж-ҟыжк лакәын, акызҭахӡам азы абӷьааҳәа аӷьра-ацәҳара далагон. Ҭелеҭ мызк аҟара «усурҭа имоуа» дыҟан. Иара шьыжьымҭан дындәылҵуан, ҵхыбжьонынӡагьы даауамызт, данымааӡозгьы ыҟан. Миназ игәалҭауа далагеит Ҭелеҭ есааира дшылцәыхьшәашәахауаз. Иара «ихәыцрақәа», «игәҭыхақәа» аԥыхьақәа реиԥш илеиҳәауамызт уажәы. Миназ аказы даниазҵаалак, иаахжәаны акәын аҭак шыҟаиҵоз. Ари Миназ лгәы нҭкааны илнархьуан. Лара лассы-лассы илгәалашәауа далагеит дахьиз лқыҭа, лыҩны, лгәара, лашьа заҵә, Бадраҟ, Ҭелеҭ
изиҳәақәаз, аԥхьа илзеилымкаауаз уажәы лхаҭа илбеит, илцәанырт. Миназ лгәырҩақәа зегьы Ҭелеҭ иҽырхьшәашәаны дырԥылон.
Ҭелеҭ ҩба-хԥа мшы аҩныҟа данымнеиуаз ыҟан. Аҵыхәтәаны зынӡагьы дылцәыӡт иара.
Миназ ианылзымчҳаӡа Ҭелеҭ иан лаҳәшьа длызҵааит, Ҭелеҭ дабацеи ҳәа.
– Ҳы, бара разҟыда, – далагеит аҭырқәа ԥҳәыс лхаԥыцқәа хырџьаџьаны, – Ҭелеҭ дыбхыччон акәымзар, ԥҳәысс бааига џьыбшьома? Ҭелеҭ иԥҳәыс дхазуп, бара арыцҳа закәыхи бызлоу!.. Ибҭахызар, иахьыбҭахыу бца, амала Ҭелеҭ уаҳа арахь бара бзы дшымаауа бдыруазааит...
Миназ азнык азы илҳәара, иҟалҵара лзымдыруа дгылан дшанханы. Аха уи минуҭбжак акәын. Нас арҵәааҳәа дыҳәҳәеит, дыԥан иакәым лазҳәаз лыхәламшәа днамҵасны иаанылкылан, дышгылаз лыхәаҽра далагеит. – Исаҳәа абыржәыҵәҟьа абри еиԥш базҳәаз? – лҳәеит Миназ аԥсҭазаара иалҵырц зҽазызкуаз аҭырқәа ԥҳәыс лылақәа дырхыԥшыло.
– Иара иауп исазҳәаз, сара акгьы схараӡам, аллаҳ даахәаны сбыҳәоит, сбымшьын, – лымч зегьы еизганы еергьҳәа ҿаалҭит.
Миназ ас анлаҳа, лнапқәа аалыркәадан, дааулышьҭит.
– Аԥсахра! Ҭелеҭ! О, анцәа думаӡам, Ҭелеҭ! Ахәымга!.. О Бадраҟ, уҳәатәы шԥахасымҵоз сара, сара...– лҳәон Миназ зны быжьгәаҩала, зны лыбжьы ларҟәны, аҭуан ахь дыԥшуа. Ус шылҳәоз, агәараҳәа деиҵыхәхәа адашьма длықәҳаит. Уи лкаҳара иалагӡаны аҭырқәа ԥҳәыс лыԥсы ааивылган дҩагылт, дзазауа днеин Миназ дналхагылт. Миназ иарбанзаалакь ҵысра лымаӡамкәа ҿыцха дышьҭан.
– О, аллаҳ, ҳрыцҳашьа, лыгәнаҳа Ҭелеҭи сареи ҳахь иааумган... Дыԥсит... Лгәы ԥжәаны дыԥсит... – аҟәардә днықәтәеит аҭырқәа ԥҳәыс.
Миназ зны лнапала лҽылшьырц иақәылкит, даҽазынгьы Ҭелеҭ сишьҭаланы дсыԥшаап, нас ма иара сишьып, ма сара дысшьып ҳәа, аха урҭ акгьы лзынамыгӡеит. Даҽа ҩымшҟахымшҟа дааԥшын, нас лымаҭәақәа ааидкыланы Аԥсныҟа амҩа дықәылт.
Шьыжьымҭанын. Ақалақь-уаа џьоукы анахь ицон, џьоукы арахь иаауан, иццакы-ццакуа. Миназ ԥыҭрак дахьынаскьаз даангылт, фаитонк збозар ҳәа днаԥшы-ааԥшуа. Аха акгьы лықәымшәеит. Нас лчамаданқәа аанкыланы лҿыналхахт ақалақь агәахьы. Ус дышнеиуаз лыжәҩа аанкыланы аӡәы лышьҭахьҟа даахьалырԥшит. Миназ дааҳәызар – ԥҳәызбак лывараҿы дгылоуп. Миназ илҳәара лзымдыруа аӡӷаб длыхәаԥшуан, лхаҟнытә лшьапаҟынӡа деимдо. Аԥҳәызба шьалжәк ала лхы-лҿы ҭаҳәҳәан. Асатина еҵәа иалхны ҵкык хахаӡа илшәын. Лшьапқәа хтын, лылақәа ахьҭоу иаакәыршаны ишәытан. Миназ лгәы иаанагеит Ҭелеҭ аҩны дааины аӡәы длышьҭеиҵазар ҳәа. Аха аӡӷаб лҟазшьақәа данрыхәаԥш, ус шакәмыз лдырт. Уеизгьы Миназ иақәылкит цқьа деилылкаанӡа лхы лмырӡарц.
–  – дҵааит Миназ ҭырқәшәала.
– Сеиламгозар, баԥсыуоуп ҳәа сыҟоуп, лҳәеит аӡӷаб аԥсышәала.
– Ааи, сара саԥсыуоуп, аха бара бызусҭада? – дҵааит Миназ лчамаданқәа ларгыланы.
– Сара...– аԥҳәызба лылаӷырӡқәа аалҿаҵәеит – сара саԥсыуаҭыԥҳауп. Хәышықәса раԥхьаҟа Ҭырқәтәылаҟа сытҟәаны сҭиин. Аҩызцәа ԥыҭҩык ҳаҟан. Шьоуки сареи ҳабналеит Аԥсныҟа ҳцарц, аха сҩызцәа исыцыз зегьы амлеи ахьҭеи иагеит. Сара заҵәык саанхеит... – аӡӷаб дгәынқьны аҵәыуара далагеит.
Уи адагьы згәы ԥшқаз Миназ лылаӷырӡқәа аахаҟәҟәалеит, аха иаанкыланы, аӡӷаб даалгәыдылҳәҳәалан, лылақәа неимда-ааимданы днаргәӡит.
– Саргьы бара сыбҩызоуп, аха, урҭ алахшақәа уажәоуп изусҭцәаз аныздыр. О, анцәа уҟазар, Ҭелеҭ сыгәнаҳа уимыргааит!..
– Ишԥабҳәеи? Ҭелеҭ бҳәоу? Ҭелеҭ ихьӡын саргьы сытҟәаны сызгаз.
Ҭелеҭ ԥшрала дзеиԥшрақәаз аӡӷаб ианылҳәа, Миназ агәра лгеит уи лара дызжьаз шиакәыз.
– Бымшәан, амаҭәа сымоуп, иаҳҭир ирыҭнаҳхуа Аԥснынӡа ҳагап, – аӡӷаб лгәы аалырӷәӷәеит Миназ. Лчамадан аахыртны ҵкыки шьаҵақәаки ааҭылган, – бысҭ, ари бышәҵа, аригьы бышьаҵа, – лҳәеит.
Аӡӷаб ишылымуаз, Миназ ашьаҵақәа налышьалҵеит, аҵкгьы налшәылҵеит.
– Акгьы сыхьуам, уажәраанӡа акгьы ансмыхь, ахьҭеи амлеи срышьцылеит, – лҳәеит аӡӷаб дыԥхашьа-ԥхаҵо.
Аха, ус имариамхеит рныҟәара. Бжеиҳан шьапыла амҩа иқәын. Мчыбжьык аҟара иадхалт, Баҭымынтәи Аԥсны аҳәаа аҟнынӡа аара. Амҩа иахьынӡақәыз Миназ деилылкааит аӡӷаб илықәшәаз дызусҭаз.
Аԥҳәызба Шьазина лыхьӡын. Лара Абжьыуаа рахьтәын. Анхаҩы Алиас Кьларба диԥҳан. Ашьжьымҭан ажәқәа ахьынҭылцаз хҩык рхы-рҿы ҭаҳәҳәаны иаахәыҵҟьан, деимлагәа даанкыланы дрыманы бнала амшын аҿы икылсит. Уаҟа Кәдры амшын иахьалало, аҭырқәцәа рыӷба хгылан. Аӡӷабцәеи аҷкәынцәеи (Шьазина лыда иҵегь ыҟан) аӷба инақәртәаны ирыманы ицеит. Уи аӷба Шьазина излалҳәаз ала еиҳабыс иамаз Ҭелеҭ иакәын.
Шьазина лаб Алиас имацара иҽизымшьит акәымзар, уаҳа акы игымхеит, иԥҳа лыӡра данақәшәа, аха уажәы ибаргәи, иԥҳа дхынҳәит. Илыгуп, аха уи егьаурым.
Алиас, Миназ хҩык арԥарцәа лыцҵаны Гәдоуҭаҟа ддәықәиҵеит.
Миназ Аԥсны данааи Шьефки ила илаҳаит Ҭелеҭ араҟа дшыҟаз, насгьы иҭаацәа заанаҵы Ҭырқәтәылаҟа ишдәықәиҵаз, аурыс ҳәынҭқарԥҳәыс Екатерина II-тәи лыр аинрал Тотлебен инапхгарала Имереҭиаҟа иҵысыз дрыцәшәаны. Иара Ҭелеҭ иабгьы иҽеиқәыршәаны дыштәаз атәы лаҳаит Миназ.
Миназ лаԥсуа шәақь лыжәҩахыр ихшьны Ҭелеҭраа ргәара дынҭалт. Лара ауаҭахқәа дынрыҩныс-аарыҩнысуа дышнеиуаз, уаҭахк аҟны лабхәа аламаз шикуаз дылбеит. Иара дшьамхнышгылан, акаблахьы иҿы рханы.
Миназ, ивҵрааны иҟаз ашә аартны, ашьшьыҳәа дныҩнашылт. Ахәаџьа аллаҳ диҳәон: «Еҳ, аллаҳ, сани, саби,
саҳәшьеи еибганы иушьҭырц суҳәоит... Гулизари сареи ԥшӡала ҳаиқәыршәа, ҳаицәумырӡын»...
Миназ дныҩныҵәааит хагаҵас. «Ахәаџьа» дыҭрысын дааҳәызар, аӡәы ишәақь ахы иқәкны дихагылоуп.
– Усзусҭада, ара иуҭахыузеи? – дҵааит илақәа ырҟәысҟәысуа.
– Ҳы, сузымдырзаап, уара ахәымга? Цқьа уаасыхәаԥши, сугәалашәозар!..
«Ахәаџьа», ихагылаз ихаҟнытә ишьапаҟнынӡа дынихәаԥшын, ихы ааирҵысит:
– Мамоу, узусҭда, усзымдырт?
Миназ ирласны иаалхылԥааит лыхҭарԥа лхы-лҿы ҭаҳәҳәаны излаҟаз, лыхцәқәагьы шьқьыруа лыбӷа инадҳалт иԥшӡаӡа.
– Миназ! – ихаԥыцқәа еихарӷәӷәа ҿааиҭит Ҭелеҭ, ижакьа еиԥшны иҿы иамазгьы ламижәеит.
– Бара Миназ бакәзар, сара Ҭелеҭ соуп!
– Ҭелеҭ, сара сгәы зфаз, игәгьы сфароуп! – лҳәеит лаԥсуа шәақь аахаршаланы. Сара сымацара сзакәӡам ари. Уи амацара акәзар, суқәыжьцәаны сцаргьы ҟаларын, аха уара аԥсуаа згәы уфаз рацәаӡоуп, урҭ ршьагьы сара сшьагьы уажәы еицызуроуп. Угыл уҽыриашаны! Иургәаҟхьоу зегь рыхьӡала иҭсырҟьоит схы! Иуҭахыу акыр ыҟазар иҳәа, уԥсра аҟнынӡа иаанхаз минуҭқәак роуп! – аҵыхәтәантәи ажәақәа рыҟны Миназ лыбжьы хәыҷык илалырҟәит.
– Миназ, ибдыруазааит, сара саныбшь ҳ-султан аԥсуаа ҳәа иҟоу аӡә дшаанимыжьуа, – иҳәеит Ҭелеҭ ииҳәаз усҟак дақәымгәыӷуашәа.
Ҭелеҭ шьа кәарак илам уҳәаратәы дцәышҟаҟараӡа дгылан, иқьышә ырқәацқәацо Гулизар лыхьыӡ алаҵаны акы иҳәон иузеилмыргаратәы.
Миназ лшәақь аалгәыҵарсны аҵықь ааҭлыргеит. Ҭелеҭ аԥҳә нымҩа еиԥш, дынкаҳаит. Даауазырын илацәақәа неиқәиԥсеит.
Миназ Аԥсныҟа дхынҳәижьҭеи иҵит ирыцқьаны жәаф шықәса, аха лыҩныҟа анеира дақәиҭымызт. Ииҳәаз иаҿаршәны, иаҳәшьа дибомызт Бадраҟ.
Бадраҟ ԥҳәыс дааигеит, Миназ Баҭымынтәи данааи ашықәсан. Уажәы иԥа еиҳаб жәаха шықәса ихыҵуан, уи иеиҵбыз ихыҵуан жәа-шықәса. Иԥҳа хәыҷы быжь-шықәса дрықәын.
Бадраҟ иԥҳәыс Мадина даара згәы разыз, згәы былуаз ԥҳәыск лакәын. Асас, аҭынха, агәыцхәы рзыҳәан еснагь лгәы аартын, лыблақәа ччон. Бадраҟ игәы злеиҟычуаз ихшареи иԥҳәыси рыла акәын. Аха Миназ лымбара, лаб иҩны дыҟамкәа дынкыдгәгәалауа рҭынхацәа дахьрылаз, ҭыԥ инаҭомызт.
Мадина лхаҵа лассы-лассы иабжьалгалон иаҳәшьа аҩныҟа дааиртәы азин лиҭарц, аха Бадраҟ уи анаалара ахәаԥшьахьгьы снеип ҳәа игәы иҭаӡамызт, иԥҳәыс ахәгьы аҿгьы аалымпыҵихуан, уи аӡбахә аниаҳалакь Мадина даара игәырҩалгон ари: дҵәыуан-дыхьуан, еҳәшьа заҵәык думоуп уигьы дубом ҳәа. Уахык уи аҭыӡшәа ааимакны хаҵеи ԥҳәыси аилыҵра аҟнынӡагьы инеибагеит.
Убри нахыс иара иҟны Мадина даҟәыҵит уи алацәажәара, акгьы алымҵӡошәа анылба, аха лара иақәылкит иашьцәа, иҭынхацәа рыла даԥхьлырҟәарц Бадраҟ иҭоуба. Изныкымкәа-иҩынтәымкәа аешьара аизарақәа, ачарақәа ма аԥсрақәа рыҟны Бадраҟ днаскьаԥхьаны иацәажәахьан. Ҩынтәҟагьы иҩны еизахьан уи аҵыхәала, аха Бадраҟ дазыразхомызт иҭоуба аԥсахра.
Аҵыхәтәанӡатәи аешьара реизара аан, аҭаҳмада Муҭы даара дгәааит, Бадраҟ аԥыхьақәа реиԥш имуӡошәа аниба. – Изакәызеи, ага иикыз икит ҳәа, закәытә ӷьатама хжәоузеи, аиҳабы ииҳәо хаимҵо, аиҵбы ииҳәо имаҳауа, – иҳәеит иара.
Бадраҟ ԥыхьа аасҭа кыр игәы хьаԥссеит, аха Миназ данцоз ауха анааигәалашәалак, дхагахон. Амала егьа ус иҟазаргьы, Бадраҟ иҩныҵҟа ақәԥара ӷәӷәаны иман. Знызынла игәаныла абасгьы иҳәауа далагеит аҵыхәтәан: «Зынӡа лымбара сзычҳарым, шьҭа иазхоуп, уажәшьҭа дызбаргьы хьымӡӷ сыдым, лшьа лара лхала илуит, сара ишысҭахыз аиԥшҵҟәьа».
Бадраҟ иҩныҵҟа иҟаз ақәԥара аӡәгьы изгәамҭеит, игәоуҭартәгьы иҟамызт. Аиашазы, Бадраҟ Миназ дибар иҭахын, аха иҭоуба ииуз дадхьымӡӷкылашәа ауаа рыҟнытә
акәын дзимбоз. Иара уажәы изхаҵомызт анцәеи аллаҳи ҳәа џьоукы рыҟазаара.
Ҽнак Бадраҟ ахәаџьа ишизигалоз еиԥш, ҷынкәатә саанк азна ахырҵәы изигеит. (Аҷкәынцәа аџьаама иҭаз зегьы, ахәаџьа ус изнаргалар акәын). Бадраҟгьы усҟан аџьаама дҭан. Аџьаама аҟнытә Бадраҟ аҩныҟа данаауаз хәлахьан. Исаан, ахәаџьа ахырҵәы злеизигаз, иарӷьа напы иакыуп. Имҩа аԥыхьан ахҵысҭақәа ыҟан. Хҵысҭак дшахыҵуаз, быцак ишьапы илаҿаԥан, ҿыцха дҟьаҟьаӡа дкаҳаит. Бадраҟ данҩаҵҟьа, ибеит цгәык иаҟараны акы иаԥхьаҟа иҟаз ачықь ишылалаз. Даара бжьы бааԥсыкгьы ахылҵуан иибаз. Бадраҟ ахәаџьа есқьынгьы иҳәо иаҳауан аџьныш ҳәа аӡәы дыҟоушәа, аҩсҭааҳәагьы аӡәы дыҟоушәа, аԥсцәа уахыла игылоушәа, урҭ урылашәар уркуашәа.
Бадраҟ даара дшәеит. Аҩныҟа дызлацашаз мҩак ада уаҳа мҩа ыҟаӡамызт. Уи ала дызлацауеи: уаҟа мамыршәагак леины имҩа кны итәеитеи. Бадраҟ, хаҳәла иџьыбақәеи икәеи рҭәны, реиҳа идуқәаз хаҳәқәак аанкыланы ашьшьыҳәа дазнеиуа далагеит амамыршәага златәаз ачықь. Ачықь агәҭаны Бадраҟ игәеиҭеит ишкәакәаӡа ак шылатәаз. Бадраҟ ишимчыз ала ихаҳәқәа иикыз аԥыр-ԥырҳәа илажәиҵеит ашкәакәа. Уи ашкәакәа ҩышьҭыԥан, еимтҟәацп уҳәаратәы аҿҿа ахгауан. Бадраҟ хаҳәыс имаз зегьы агәыдиҵеит, иагәыдиҵалакгьы иара иавсуамызт, иақәшәауан. Бадраҟ инаршә хиан ианакәзаалак, аха ачықь илатәаз шә-ԥсык ахоуп уҳәаратәы иԥсуамызт, ахаҳәқәа ааха-цыԥхьаӡа иҩышьҭыԥаны аҷҷа-3ҷа ахгауан. Иамуит, изымшьит, ачықь илатәаз. Савсны сцоит ҳәа далагар – ус дшәауан, избанзар ачықь амҩахәасҭа зынӡа иазааигәан Ахәаџьа излеиҳәауаз ала уи дыџьнышзар, данизааигәахалак, дыԥаны ихәцә икыр ҟалауан. Бадраҟ инапқәа кыджәеит ахаҳәқәа ширшәуаз. Дкарахан, аԥхӡы ахәараҳәа илыҩрны ицауеит. Бадраҟ икәша-мыкәша хаҳә аанимыжьит, аха дзыцәшәауаз шьаҿак инеиҭамҵит. Ииурыз Бадраҟ?! Аҵыхәтәан ус иӡбеит: исыргәаар еиҳагьы еицәахап, еиӷьуп ԥыҭк саазԥшып, имцар, схынҳәып. Ус ҟаимҵаргьы амуит, избанзар ашкәакәа џьаргьы ицарц агәы иҭамызт. Иара аҽырхианы итәан, Бадраҟ дазааигәахауазар, иԥарц.
Бадраҟ дхынҳәны ахәаџьа иҩны данааи, аԥшәма сышьҭалауеит ҳәа даҿын. Бадраҟ иибаз, дзықәшәаз зегьы ахәаџьа иеиҳәеит. Нас ахәаџьа ус иҳәеит:
– Умбои, умбои, уи дыџьнышын, ара уааскьеи, аллаҳ иныс, уажәгьы ухы-уҿы дшанызбалауа иара. Дыухысцароуп акәымзар, уи аџьныш уикыр ҟалоит, уаха ианахыԥа уалыргара даара ицәгьахоит, узалымгаргьы ҟалоит. Уи сара уаха духысцап. Нас изыԥсоу аҟара суҭап...
Ахәаџьа даалаган, Бадраҟ анахь днарҳәуа, арахь даарҳәуа, диҭәҳәаны «дихәшәтәит». Бадраҟ уи ауха агәылара дыҟан.
Ашьжьымҭан иҿылеихан, аџьныш дахьибаз длеизар исаан рыцҳа ҟәаҟәаса ачықь иларшәуп. Бадраҟ ихы даст, игәы даст, ссаан шԥасгәаламшәаз ҳәа, аха иҟалаз ҟалахьан. Уи инаркны Бадраҟ аџьаамахьы ацареи ахәаџьацәеи ирҳәоз ахаҵареи дырҟәаҵит.
Уи адагьы ааигәа, Бадраҟ ахәаџьа иҵихит аҟәарҟан ишаҳәоз ала дшымныҟәоз.
Зны Бадраҟ иҟны иааит Мадина лыуацәақәак. Урҭ ирҭахын рыҷкәын ахәаџьа дидырбарц. Аҷкәын иӷәӷәаны дшәахьан, убри иахҟьаны иара ацәажәараҿы деихәлахон, ибз акуан. Ахәаџьа иџьаама ашҟа дцаанӡа ҳихьӡап рҳәан, Бадраҟгьы иааизгьы аҷкәын дрыманы ицеит ахәаџьа иҩны. Агәара ианынҭала, аԥшәма инапқәа рыцқьо аишәа даахыҵуан. Ԥхынран. Аҩны ашә аартын. Аишәа уахьнахәаԥшуа иубаратәы иҟан. Ахәаџьа иԥҳәыс аишәа ажәжәаҳәа акы ықәылхуан. Бадраҟ иаразнак ахәаџьа иԥҳәыс лҟазшьақәа гәҩарак ирҭеит. Ахәаџьа иуаҭах аҟны ианылатәа, Бадраҟ илаԥш нараахеит аишәа иқәгылаз аҵәцақәа. Цқьа дахәаԥшны еилиргеит аҵәцақәа ирҭаз шҩыз, ахәаџьагьы иирдырт, аҩы шижәуаз шидырыз аҟара.
Даҽазныкгьы Бадраҟ џьарантәи дхынҳәны даауан. Аҵх лашьцан, ула аҵәыршы ҭакызар иумбо. Иара аԥсыжырҭа давсны дцон. Анышәынҭрақәа рҿы акы гиууа ишкәакәаӡа днахәаԥшит. Иҽы дылҽыжәҵын, аанда инадҳәаланы, анышәынҭрақәа днарывс-аарывсуа иҿынеихеит, ила ааихмырсыӷьӡакәа ашкәакәагьы дахәаԥшуа. Ашкәакәагьы ԥсҵас игииуа, анышәынҭрақәа инрықәгыла-аарықәгылауа, иара иахь иааиуан. Акыр ианеизааигәаха, ашкәакәа ааҳәын
наҟ аҿынанахеит. Бадраҟ днашьҭалт уи ахьцоз. Ашкәакәа ахьцалак иара дашьҭан, аԥсыжырҭа ҩынтәҟа-хынтәҟа иакәшеит. Аҵыхәтәан ашкәакәа апҟаҩҳәа иҩит. Бадраҟ итапанча ааҭԥааны, – уаанымгылар, усшьуеит, – ибжьы наиқәиргеит ибалыбаҭауа иҩны ицоз. Ашкәакәа иаразнак иаангылт. Бадраҟ уи дышуаҩыз уажәы цқьа идыруан, аха дызусҭахарыда ҳәа игәы еибафон. Зыҽмырҵысуа ашьаршьаф зҽылаҳәаны игылаз, ашьаршьаф ааихихзар, уи рхәаџьа иакәын.
«Изхьымӡӷысшьозеи нас сара. Ауаа зегьы Бадраҟ, иҟоуҵо ҽеим ҳәа сарҳәозар?» – дазхәыцуан Бадраҟ мҽышак аҽны, акәасқьа асоф аҿы дтәаны. Амра ажәҩан агәҭа ааиҩшаны, шьыбжьы лхыҳәҳәахьан. Ари аамҭазы Бадраҟ адырра иауит ргәылара аҭаҳмада Муҭы иҩны ишиԥхьаз. Иара иаразнак ицәа иалашәеит закәытә усыз иззиԥхьаз. Иахьа Бадраҟ ари аус игәы иаламкьакьеит, уажәраанӡа уи атәы аниаҳалак еиԥш. Иара иааигәара уажәы аӡәы дыҟазар, инимбаалар залшауамызт аиҭакра ӷәӷәаны ишиныԥшыз.
Бадраҟ амҩа дықәланы данцауазгьы, дазхәыцуан аҭоуба ииухьаз. Уажәы иара агәра ганы дыҟан дазымхәыцӡакәагьы ишилшауаз иҭоуба аилагара. Ари азакәын Бадраҟ аԥыхьақәа реиҳа ицәа ицәыласызшәа зибоз. Иара уажәы ҩажәеи жәаф шықәса дырҭагылан, аха уахьихәаԥшуа еиҳа иуҭон, избанзар иара иқәра ианумшьалартә, ицәеижь акыр икыҷхьан.
Бадраҟ Муҭы иҩны ауаҭах даныныҩнашыла, ауаҭах ҩнырцәажәаауа, ауаа еикәша, итәаны еицәажәауан. Араҟа дыҟан Бадраҟ ианшьадугьы.
Ианшьа иара иҩны дымнеиӡакәа, ара дахьыҟаз уамашәа ибеит Бадраҟ, аха азнык азы иақәиҵарыз ҳәа акгьы изымдырт. Минуҭқәак рышьҭахь ауп ихаҿы ианааи уи зыхҟьаз.
Аԥсшәақәа анааибырҳәа, Бадраҟгьы аҟәардә днахан днатәеит. Ԥыҭраамҭак ааҭынчрахеит. Уи аҭынчра еилеигеит аԥшәма Муҭы.
– Дад, Бадраҟ, – иҳәеит иара, – иахьа арҭ ауаа реизгара зыбзоуроу уаншьаду иауп. Уара абра уааижьҭеи, уазхәыцуазар ҟалап, саншьа абжьааԥны аԥхьа сыҩны дымнеир иуӡаломызт, иахьа иҟаиҵа закәи ҳәа. Ари зыхҟьаз иахьа уажәраанӡа иҳазмырҽеиқәаз ҳагхақәа роуп.
– Уи, ыҟами, абзиара шәықәзааит, сара исзымдыруа сыҟам, – иҳәеит Бадраҟ ианшьа, иҭаҭынжәга ааиҿыҵхны алҩагьы хачыла инаушьҭны, – заҟа аус азыжәухьоу. Сара иахьа шәара ишәымҳәац, ижәымуц ак сҳәоит, ма ак зуеит ҳәа акәым ара сыззаа, амала, шәара саашәыкәыхшоуп, абарҭ шәара зегьы ишшәаҳауа, саҳәшьаԥа ажәак аҟара иасҳәарц сҭахын азоуп ауадаҩ шәзаласҵаз...
– Издыруеит, саншьа, иуҳәарц иуҭахыу, ара уахьыҟоугьы, ҳаҩнеиԥш иахьаҳԥхьаӡо ауп, аха аԥхьа са сҿы уанымнеи сцәа иалашәаны сыҟан, – агәырӷьареи аԥхашьареи изеиҟараны дҩагылт Бадраҟ, – иахьа уажәраанӡа Миназ лымбара зхароу сара схаҭа соуп, сымдырроуп, сыхьымӡӷшьароуп, – ааҳәаны, Бадраҟ иџьыба иҩҭигеит шәҟәы жәпакы. – Насгьы ахара амоуп абригьы, – иҩышьҭихит аҟәырҟан. – Иахьарнахыс саҳәшьа саҳәшьалоуп. Ари аҟәырҟан, шәара шәыла ишабо, иаԥырсхуеит, – иҳәан аҟәырҟан абӷьыцқәа аныжәжәаны, ауаџьаҟ аҭаԥсара далагеит.
– Ҟоҳ, ҟоҳ, уаангыл, Бадраҟ, ҳаи, уара умсит, уи иану хәыҷык ушҳзаԥхьара, – ҿааиҭит еснагь алафҳәара зҭахыз Мкан. Зегьы ааибарччеит.
– Аҩсҭаа даԥхьааит, ари сара уаҳа саԥхьаанӡа, – иҳәеит Бадраҟ.
Бадраҟ иеиҭасра, хымԥада, зегьы иргәаԥхеит, егьидырныҳәалеит. Бадраҟ ианшьа ҩбаҟа хԥаҟа лаӷырӡы иԥаҵа шла иналаԥсеит. Бадраҟ днеин ианшьа дахьтәаз, даагәыдикылт.
Бадраҟ аҩныҟа данаауаз, деиҵакны дызмаз еидара дук иҟәаҟәа иқәхны инкаижьызшәа дласӡа даауан.
Амра хааӡа иԥхон. Ашәаԥыџьаԥ рбыӷьқәа ԥдыртхьан. Абҳәасақәа быбышккараӡа ишәҭны игылан. Аҳаскьын еиҵәала ихнаҟьеит адгьыл зегьы. Амшын ҭынчын. Иара иахьабалакь, ацәмаҭәақәа рыла ацәшьҭрақәа лалҳәа-ҩалҳәаны иаахысызшәа, ацәаҳәақәа алданы иҟан. Абаҳчақәа рыҟны аҵарақәа ҷырҷыруа ашәа рҳәон.
Бадраҟ агәара дынҭалауан еиԥш, ишьҭахьҟа агәашә абжьы иаҳаит. Уи Миназ лакәын. Лара лыҩни-лгәареи рымбара лзымчҳакәа, Бадраҟ ма сишьып, ма ахара исыду санаижьып ҳәа ӡбаны даауан лыҩныҟа.
Бадраҟ даахьаԥшит – илаӷырӡқәагьы леиҿашит. Игәыдибакылт еишьеи еиҳәшьеи.
Минуҭқәак рышьҭахь Бадраҟи Минази ашҭа агәҭа, еиҿаԥшуа, ирхашҭыз ак ргәаламшәауашәа, рыҩџьагьы рылаӷырӡқәа хаҟәҟәала игылан.
Бадраҟи Минази ирцәаныруан ҩадантәи иааиуаз аԥшаҟәанда.
– Иуҳәозар, Бадраҟ, иабантәаауа ари аԥшаҟәанда? – диазҵааит Миназ хәыҷҵас.
– Ариу?.. Ари аԥша сыздыруам иахьынтәаауа, аха уи ԥша ҳалалуп, – иҳәеит Бадраҟ Миназ дылҿаԥшуа.
– Бара ибдыруама?
Миназ ҿымҭ «мап» ҳәа аанаго лхы аалырҵысит.
Ас даҽа ԥыҭраамҭак игылан еишьеи еиҳәшьеи, аԥшахаа злаауаз ахь рҿы рханы. Аԥша ҟәанда еиланаршәшәон рхахәқәа.
Аҵыхәтәантәи февраль амшқәа ниакәкәа ацара иаҿын. Ҽынла бжеиҳан амра ԥхон. Уахынла хьҭахон, ианҵаауазгьы ыҟан. Аха ажәытәуаа ишырҳәо еиԥш, «адгьыл аԥхара аҵалахьан». Ашәаԥыџьаԥ «аӡы» рылалон. Араса амахә улаханы цқьа уахәаԥшыр, иубаратәы иҟан ахықәцәқәа абыҟәхара ишалагахьаз. Реиҳа иахьхбарҭақәаз аҭыԥқәа рыҟны адәыкрыни, ашәирыӡаӡи, ҿбаарыкакаҷи аахьан, аха урҭ макьана убырсҟаҟ имаҷын, хықәкыла урҭ ирышьҭоу аӡәы имбозар, егьи абжьара машәырла ргәаҭара цәгьан.
Хәлаԥазын. Амра Ҭасраҟәа ахә амшын ахь ала иахьаанҵәо илавашәкәа ицеит, ала ҭырхаха, иаарыцҳаушьаратәа. Аилашәшәра иналагеит. Арахә гәарлахьан. Игәарымлацгьы рыбжьқәа нароуны иҟаауа рыҩнқәа рахь амҩақәа ирықәын. Абгалаџқәа рыбжьы гәаҩаӡа џьара-ҩыџьара Аӡыцәгьа шыҟаз иаагеит рыбжьқәа, урҭ инарықәрццакны иаацәырыргеит идырӷзуашәа, бжьы рацәала абга сса акьиу-сыу, акьу-сыуҳәа иҳәҳәауа; урҭ рнаҩс, акыр иаарцәыхараны, даҽа бга гәарҭак убасҵәҟьа иҳәҳәо инеилалеит. Убас, абнақәа рҿы, ана-ара, абгақәа ишрылшоз иҟаауан, шьҭа абаҳара ҳара иаагеит рҳәозшәа.
Убри аамҭазы агәашә хәыҷы аҷараҳәа иаартны агәарԥ дааҭалеит быжьбаҟа шықәса зхыҵуаз ӡӷаб хыхьԥштәыла қымфафылк, лылақәа ҭиқәаҵәааӡа. Ахәыҷы лнапы азнаҵәҟьа ашәирыӡаӡ лкын. Лыԥхацк харԥык наҵаҵаны илшәызи, нас лшьаҵақәа аӡы рҭыжжы қылԥадда илышьази ахьҭа дызламкуеи ааугәахәрын, уахьлыхәаԥшуаз. Лшьахәарқәа ҟаԥшь-ҟаԥшьӡа, ирықәыз ахәы хәыҷқәа хаххала ахьҭа шрылалаз мҩашьо иҟан.
– Унан, иахьак сбышьҭоуп, бабаҟаз, Тапка? (Туча акәын илыхьӡыз, аха лан хәыҷыхьыӡны ус длыԥхьон), – дӷьаҵәы-ӷьаҵәуа даалԥылеит лан.
– Ашәҭқәа сыҟәшәон, сан. Бафҩыи, шаҟа ихаау ббап, – лнапы ашәирыӡаӡа зкыз ҩышьҭылхит Туча.
– Бхы бымсааит, иабабҟәшәа арҭ? Рыфыҩгьы шбабзиоу! – илгәарԥханы дафыҩуан Мсыгәда ашәирыӡаӡа ашәҭ.
– Лоу икәара сыҟан. Уу, уа икажьу бдыруоу ашәҭқәа! – аӡӷаб хәыҷы лан дналҿаԥшит.
– Лоу икәара бҳәоу?! Бызгада Лоу икәаранӡа?
– Сымала сымцеи.
– Бхы бымсааит, бара ахәыҷы, бымшәаӡакәа уаанӡа бызлацазеи! – лхы аалырҵысит ан. – Акы бафар, ишбабуаз! – нацылҵеит Мсыгәда.
Лоу икәара Мсыгәдараа акыр ирцәыхаран. Иара илҭаҳараны иҟан; аганқәа хыџьра-мыџьраны, наҟ-ааҟ, илаӷьыраны ихбарсҭан, аҵан акәара ахьхьаҳәа ииасны ицон. Араҟа иахьабалакь ихҩан: амрагыларахьи амраҭашәарахьи ахәқәа иара акәара иҟанаҵаз ихырҩон, аладеи аҩадеи абнаршәыра иахьчон. Убри аҟнытә Лоу икәара шамахамзар ԥша зҭасӡомызт, еснагь ԥхаран.
– Ахьҭа быԥсит, бхы бымсааит, Тапка, бшьапқәагьы бааӡоуп ҳәа сыҟоуп, баала ирласны, бшьапқәа шбахьшәашәоу, лнапы аанкыланы дындәықәлеит Мсыгәда.
– Мамоу, сан, ахьҭа зынӡагьы самкӡеит! – Туча лыблақәа ҭырхаха лан дналзыԥшит.
– Бамкӡеит, аа, бԥынҵа ҳарбаӷь чымазаҩ аика аиԥш ихыиаҵәааӡа иахьыҟоу! – дааччеит уаҟа итәаз ргәыла ҷкәын Закан.
– Уи уара уус алам! – Туча лылақәа аамацәысит.
Арҭ ахәыҷқәа еиқәлацәан, еигәылацәан. Аха ӷаҵас еихәаԥшуан: Туча уи аҷкәын гәыкала дылҭахымызт, иаргьы лара диҭахымызт, лара дахьылҭахымыз азы. Ианакәзаалакгь Закан иҟаимҵацызт игәыла ӡӷаб хәыҷы Туча лгәы иаамыхәашаз, ларгьы илгәалашәомызт цәгьак ари аҷкәын илзиҳәахьаны, мамзаргьы илзиухьаны, аха лара ус цәаҩала дылҭахымызт. Ари амаӡа ранацәеи нас даҽа џьоуки рыда ԥсызхоу уаҩы издыруамызт: (ус акәын дара анацәа ргәы иаанагоз). Аха асабигьы акреиликауазаап! Асҟак ҳаналанагала, иаҳҳәап арҭ ахәыҷқәа ирыбжьаз аизгәымра ахьаанагаз.
Мсыгәдеи лгәыла ԥҳәыс Назиеи уахык иааицрыгхеит. Рҩыџьагьы рган ахшараиурҭа аҩны аҿы ишьҭарҵеит. Аухаҵәҟьа рҩыџьагьы ахшара еицроуит. Мсыгәда длоуит
аԥҳа, Назиа – аԥа. Арҭ аҳәсақәа доусы ироуз хәыҷык-хәыҷык акәым, иаахҵәаны, иргәамԥхеит, избан акәзар Мсыгәда аԥҳа длоухьан, Назиагьы аԥа длыман. Мсыгәда илҭахын аԥа длоурц, Назиа – аԥҳа. Илеилацәажәан ирыӡбеит, рыхшара еимырдарц. Ус егьыҟарҵеит. Назиа лԥа Мсыгәда дылгеит, лыԥҳа Назиа длыҭаны.
Анацәа доус «рыхшара» рыманы аҩныҟақәа иааит. Ицон аамҭа. Ахәыҷқәа рызҳауан. Мсыгәда дрықәгәырӷьон «лԥеи» лыԥҳаи, Назиагьы ус. Ахәыҷқәа есымша еибабон, еиҿцаауан, еихәмаруан. Лассы-лассы Туча (ус лыхьӡыртәит аӡӷаб) даалон Мсыгәда лыҟны, лызхара дыхәмарны «лыҩныҟа» дцалон.
Ахәыҷқәа хәы-шықәса ирҭагылан. Ҽнак шьыбжьон амцашоура анкатәаз Мсыгәда ргәарԥ агәҭаны иқәгылоу ара ашәшьыраҿы дтәаны лыԥсы лшьон. Лшьамхы дықәтәан лассы-лассы дара рышҟа иааилоз Туча. Мсыгәда лнаҩсан ауасцәа дықәианы дыцәан икараха иҟаз Кәанас, Мсыгәда лхаҵа. Уи иааигәара даҽа уасцәа хәыҷык каршәны дхәапӡа дыцәоуп уҳәаратәы диан Закан (ас ихьӡырҵеит аҷкәын).
Мсыгәда Туча лхы бырфынра еимарттаауа далаԥшауан. Ус дшаҿыз, хәыцырҭак дынҭанагалан, Туча лхахәы лнапы алшьра дааҟәыҵит.
– Бзаҟәыҵи, ишьышьла, сара бзиа избоит, бара бнапқәа сара сан лнапқәа реиҳагьы ихаауп, ишбасҭахыу бара са сан бакәзарц, – лылақәа ҭырхаха Мсыгәда дналҿаԥшит.
Мсыгәда адых аалыхгеит, дҩаҵҟьеит, лылаӷырӡқәагьы лылҿашит, Туча дҩышьҭылԥаан, дырӷәӷәаны лгәы днадылкылан, лыгәӡра далагеит: дагәӡуан лхы, лнапы, лыжәҩахыр лҿы; дагәӡуан дахьаақәшәаз. Тучагьы иҟала лзымдыруа, лнап хәыҷқәа Мсыгәда лыхәда иакәыршаны, ишлылшоз илырӷәӷәауан, бзиа ибаны; лых хәыҷы нхыршәҭны Мсыгәда лыжәҩахыр иқәын. Мсыгәда лҵәыуара аанылкылоит ҳәа далагеит, аха иара иаҳа аҽарӷәӷәауан, деиԥсханарчуан, илзымчҳауа лгәы иҵачуан. Аҵыхәтәаны илымпыҵҟьеит: дгәынқьны, лыбжьы излауаз ала ихәаҽны аҵәыуара далагеит, иаҳагьы Туча дылгәыдырӷәӷәалауа, дыгәӡуа. Ахәыҷы ҿымҭ лан длылаԥсны дылкын, доулышьҭыр, лыгәӡра, лгәыдкылара даҟәыҵыр ҳәа дшәаны.
Мсыгәда ахәыҷы ус дшылкыз Назиараа рахь лҿыналхеит.
– Уахь сбымган, ара иаҳа еиӷьасшьоит, – Мсыгәдараа рахь дхьаҳәуан Туча.
– Туча, бара сара быстәуп, сара бсыԥҳауп, сара сцәа-сжьы балҵит, сара быстәуп! – лҳәон Мсыгәда иаҳагьы лыбжьы лызнымкылауа. – Мап, изыҟалом ас, исылшом уаҳа, сгәы иалшом.
Мсыгәда дкәарны дцон Назиараа рахь. Кәанас Мсыгәда лыбжьы даанарԥшын, дҩаҵҟьеит, илаԥшгьы налыхьӡеит иҩны ицоз аԥҳәыс. Налықәҿиҭит уи, аха Мсыгәда илмаҳазар акәхап, дышцац дцон.
Мсыгәда Назиараа ргәара данынҭала лыбжьы заҳаз Назиа даадәылҵын, – иҟалазеи, Мсыгәда ибыхьзеи? – лҳәан Назиа лгәыла днылԥынххылт.
– Назиа! – ҿаалҭит Мсыгәда, – сара уаҳа исылшом, сара сыԥҳа дызгоит, сыԥҳа сара дыстәуп! Бца бласны, бԥа даага! – Ах! – лыбжьы мырдуцәакәа дааҵәааит Назиа, – саргьы исзымчҳауа аҟны снеины сыҟан, аха бара аԥхьа ибылсзаап, – лылаӷырӡқәагьы лылҿашит.
Уи аамҭазы Кәанас иҟала изымдыруа, Назиараа ргәара дынҭаххит. Аҳәсақәа еибарҵәыуа Кәанас иарҳәеит рҵәыуара зыхҟьаз атәы.
– Ных, аф шәҿасааит, шәарҭ аҳәсақәа, иаашәымчаԥо акы ыҟаӡамкәа, – иҳәан аҩныҟа иҿынеихеит.
Уи инаркны ахәыҷқәа доус изтәыз иргеит. Ари закәыз, нас иаҵанакуаз ахәыҷқәа ирыздыруамызт, аха уи инаркны уанӡа ирыбжьаз агәеизыҟамра иаҳагьы еиҳахеит. Закан аԥыхьеиԥш зны-зынла дааилон Мсыгәдараа рҿы, иҟалап иааӡаҩ лыбзиабара изаанхазар. Тучагьы днықәлалон Назиараа рахь, амала уи иаҳа дыхьшәашәан лааӡаҩ лахь.
Тучеи Закани дара рҵас ала даара рылақәа рыцәгьаны акраамҭа еихәаԥшуан.
– Ахьҭа самкӡеит, бҳәеит, уи бзиоуп, аха бымшәаӡеи, абгақәа анууаз?
– Уара суҩызоу џьушьоу, сшәаны? – лыла хәыҷқәа аалырмацәысит.
Уи аамҭазы, Закан, нан, уаха уахь уаангылома ҳәа Назиа лыбжьы геит.
Туча дҩаҵҟьаны, дындәылԥан:
– Днеир иҭахыуп, аха дшәаны дызнеиуам, шәааины дыжәгароуп, – лҳәеит.
– Лара дахьшәо, саргьы сшәо џьылшьоит, – Закан дҩагылан, агәарԥ агәҭанынӡа иааихьаз иан днылԥылеит.
Аибашьра иҟалаз атәы бзарбзан бжьы цәгьак аиԥш ажәлар инарылаҩит. Уахьнеилакь излацәажәоз уи акәын.
– Ирҳәоит, адговор ҟаҵан, нас дызҳақәлазеи? – рҳәон аҭаҳмадацәеи абыргцәеи.
– Уи адоговор мчы аиуам, ауаҩы аламыс аницәыӡлакь. Гитлер амч аниау, уи адоговор аҿаԥхьа даангыло дыҟоума. Иԥижәеит рҳәеит уи иара.
– Ҟоҳ, џьушьт, ишԥаҟало ус, аҳәынҭқар дуӡӡа ус ҟаиҵар ԥхашьарами?
– Иԥхашьо ауаҩ иоуп, ани дуаҩым, умбои.
– Ҳара ҳҳәынҭқарра ача ирҭон, рҳәоит.
– Ихәлттаит ҳча иифаз. Ари дыԥхашьозар ҳча ыфаны ҳара дҳақәлозма имҳәа-имырӡа?!
– Изларҳәо ала, Гитлер имч цәгьа идууп, аҳәынҭқаррақәа рацәаны игахьеит, бџьарла деиқәшәоит, ҳар ахьаҵра иаҿуп.
Абас рҳәон ауаа иахьынеидтәалалакь, иахьынеидгылалакь. Ҩыџьа амҩан иааиқәшәаргьы аибашьра акәын излацәажәоз.
Аҿарацәа зышқәс аҵанакуаз ицон аррахь, аӷа иҿагыланы иақәԥарц. Уахгьы ҽынгьы ауаа еилысуан авоенкоматқәа рыҟны. Урҭ рышәҟәқәа еиқәыршәаны идәықәырҵон ар хәҭақәа рахь. Арра иргоз арԥарцәа гәыԥ-гәыԥ еилагыланы ашәа рҳәон, ргәырҩа уи ала ирхыргон, ранацәеи раҳәшьцәеи иныҵакшәа иҵәуон. Абацәа урҭ ирылабжьон.
Аибашьра ианалага адырхаҽны Кәанас иԥхьеит иԥсадгьыл ахьчаразы аррахь. Ақалақь аҟнынӡа иццеит днаскьаргарц Мсыгәдеи Тучеи. Ача, Туча леиҳабы, аҩны даанрыжьит. Кәанас иҩызцәеи иареи згоз амашьына анааи, иԥҳәыс дналылабжьеит:
– Зегьы зықәшәо ҳаргьы ҳақәшәап, аҳаҳаи, бгәы кабмыжьын, аџьабаа ббашт, аха... – араҟа хәыҷык даангылан, иԥҳәыс днылҿаԥшын инациҵеит: – ҳхәыҷқәа ирыгбмыжьын, абааԥс, иагьа џьа ббаргьы!
Амашьына данақәтәоз Туча дҩышьҭыхны, ԥыҭраамҭак дигәыдҳәҳәалан дикын, лхахәы бырфын дагәӡуа.
– Баба, ирласны уаа, сынтәа сара ашкол сҭалоит, аҵара сҵар, нас аԥара усҭалоит, ирласны уаа амала, – лҳәеит Туча Кәанас дахьигәыдкылаз, лыбла ҭырхаха диҿаԥшуа.
– Ибзиоуп, Туча, ибзиоуп, аӷа данықәҳхлагь адырҩаҽныҵәҟьа саауеит, – дырӷәӷәаны даагәыдикылеит иԥҳа хәыҷы.
– Данбақәшәхуа, баба, аӷа? – дҵааит Туча.
– Иаарласны, ирласны, – иҳәан Туча днаргылан лхы даҽазны инапы налшьны, Мсыгәда лахь днаԥшны, дыццакны амашьынахь иҿынеихеит Кәанас, избанзар иҩызцәа агәгәаҳәа амашьына ақәтәара иалагахьан.
– Баба, ирласны уаа! – лыбжьы ҵарыхәҵәаӡа инаихьылгӡеит Туча.
Кәанас дааҳәын, иԥҳа илҳәаз қәшаҳаҭрыла ихы ааиҟьеит.
Амашьына аҿанынаха, уаанӡа изычҳақәоз аҳәсақәеи аҳәсахәыҷқәеи рылақәа рчабрақәа надкылауа рылаӷырӡқәа дрыцқьон. Мсыгәдагьы лылаӷырӡқәа зҿаазхаз рыцқьо Кәанас дихәаԥушан, зегьы дрылкааны. Иаргьы лара длыхәаԥшуан, ихылԥа ихыхны иҟьо.
– Сан, бзырҵәуои, мшәан, баба ирласны саауеит, иҳәеитеи, – лнап хәыҷқәа шьҭыхны илҟьон лаб изы.
«Ирласны сашьҭамызт, мышкызны деибганы дзаауандаз», – лҳәеит Мсыгәда гәаныла, аха лыԥҳа хәыҷы дналықәшаҳаҭхеит лыбжьы аарганы:
– Ааи, нан с-Тапка, уи ирласны даауеит.
Кәанас лассы-лассы иааишьҭуан асалам шәҟәқәа. Урҭ рыҟны дрызҵаауан акы аанмыжькәа: ргәабзиара, рынхара-рынҵыра, рырахә-рышәахә. Иара ихаҭа изы иҩуан: «Хар сымам, бар сымам, аҽны снықәҵи уажәи рыбжьара хыхькгьы смыхьцт». Уаҳа акгьы.
Зышықәса аибашьра иалагаз ашықәсан сентиабр ак азы Туча лҩызцәа хәыҷқәа дрылагыланы ашкол ахь дцеит.
Убри ашықәсан Закангьы ашкол дҭарҵеит. Раԥхьаӡа ашкол аҿы инеиз ахәыҷқәа арҵаҩ ԥҳәыс Елена Бадра-иԥҳа акласстә уаҭах аҟны иналган артәара далагеит. Закани Тучеи партак аҟны еидлыртәалеит астол ахьгылаз,
лаԥхьаҵәҟьа. Арҵаҩы ахәыҷқәа иралҳәеит иштәашаз, ашкол аҿы рхымҩаԥгашьа аԥҟарақәа. Зегьы ӡырҩуан рхы зегьы арҵаҩ ԥҳәыс илҳәоз иазышьҭны». Ахәыҷқәа џьоукы-џьоукы Елена Бадра иԥҳа ишылҳәаз ианымтәалакь, урҭ ирыдтәалақәоу рҩызцәа иныҵакны ирарҳәоз ртәашьа шиашам, мамзаргьы иҟарҵо шиашам.
Туча хәыҷы арҵаҩы иалҳәоз зегьы бзианы игәнылкылон, акы аанмыжькәа иагьыналгӡон. Раԥхьаӡатәи амш ашкол аҟны илхылгаз, нас Елена Бадра-иԥҳа илҳәақәоз ахаангьы илхашҭраны дыҟам. Аҩны данааи дҷыр-ҷыруа лан илалҳәон илбаз, илаҳаз, рырҵаҩԥҳәыс дшылгәаԥхаз убас иҵегьгьы.
Уадаҩрас иҟаз Кәанасраа ахьынхоз рҳаблеи ашколи ахьеицәыхараз ауп. Урҭ ирыбжьан ԥшь-верск инареиҳаны. Иааԥҵәаны, аккарала уцозар, усҟан иуркьаҿуан х-верск рыҟнынӡа. Аха ари амҩа рацәак иманшәаламызт, избанзар ақәа анлеиуа, аҳәынҵәы ӷәӷәаны иҟалон. Лада-мҩала ианцало амашьынақәа ианыргалоз ыҟан. Амала уи еиԥш иҟоу анасыԥ аиура мариамызт. Рнап хәыҷқәа рхахаӡа амҩа нымҩахыҵ игылалон Туча лҩызцәеи лареи машьынак анылрывалалакь. Аха иаангылоз маҷын. Машьынак аангыланы иақәыртәаны ианыргалакь, цәгьашәа игәырӷьон ахәыҷқәа. Ус изгаз амашьына аномер ишахәаԥшра рхашҭуан ианылбаалакь.
Зны аӡынра ҷыхь бааԥсык иқәнакын мҩабжа илеиаанӡа еилысит. Туча лыцқәа еихамгыло дыхьҭшьит. Ачагьы дыхьҭшьит цәгьашәа. Иҵегьы ибааӡон, аџьабаагьы рбон анцәа иҵаԥшуаз шоферк даарықәымшәар. Тучараа аӡәгьы рнапы шьҭырымхит, аха арҭ даныларывала амашьына ааниргылан, иаргьы имашьына дааҭыҵын, ахәыҷқәа ҩышьҭых-ҩышьҭыхны хыхь инақәиртәан ҩыџьа иара инаивартәаны иманы дааит.
Туча лыхьҭшьра хәыҷык илхыҵит, амашьына аматор иаанашьҭуаз аԥхара анлылс. Уажә рымҩа иҵегьгьы ихаразар лҭахын лара. Лҭыԥ ԥха ааныжьра лҭахымызт. Тучараа рҳабла ианамаиашаха, ашофер амашьына ааникылеит. Ԥыхьа ианақәиртәоз аиԥш уажәгьы дааҭыҵын, хыхь иақәтәаз ахәыҷқәа дрыцхрааны илбааигеит. Тучараа ари амашьына зырныҟәоз ашофер бзиа ҳәа ихьӡырҵеит. Уи ашьҭахь ҩынтәҟа-хынтәҟа дрықәшәеит иара. Иага
дыццакуазаргьы имашьына ааныргыланы иақәыртәаны ма ашколахь игон, ма ашколахьынтә аҩныҟа иааигон. Егьырҭ ашоферцәа Тучараа шьҭызымхуаз ашофер бааԥсқәа рыхьӡын.
Убысҟан аҷыхьцәгьа ахьҭа илыланаҵаз иахҟьаны Ача даачмазаҩхеит. Амца шоура ӷәӷәаны илоуит. Лыхәда аҩнуҵҟа ичны иҟан. Уи ачыра есааира иазҳауан. Лыԥсыԥ алага-ҩагара лцәыуадаҩхон. Аҳақьымцәа хәшәқәак лырҭеит, аха илмыхәеит. Лымцашоура аҩада ихалауан. Мсыгәда уи даалыдымҵӡакәа уахгьы-ҽынгьы длыдтәалан. Ачабра ырбааӡаны уажәи-уажәи Ача лылахь иақәылҵон. Ахәыҷы дҭанагалан апатара даҿын: «Сан, баба даама? Сара сышҟа дзымааиуазеи? Сара иансызҳалакь, Руф сиццоит, симгаргьы ҟалаӡом, уи сара бзиа дызбоит. Сан, бара бымшәан, сара сыԥсӡом, ибгәалашәо зны санычмазаҩхаз, усҟан сымԥсӡеит, уажәгьы сыԥсӡом, акымзаракгьы сыхьом, бымшәан, сан...»
Ача мчыбжьыкгьы дзымнеит. Лыхәда аҩнуҵҟала иҩеималан, лыԥсыԥ алага-ҩагара ааԥнаҵәеит. Агәырҩа, аҵәыуара-ахьра Кәанасраа рыҩны иныҩналт.
Афронт ахьтә жәабжь ҽеи аауамызт. Алемсаа Урыстәыла агәы рҽагәылархалон есааира. Лассы-лассы Аҟәа иахаԥыруан анемец-фашисттә ҳаирпланқәа. Урҭ ақалақь иаларыжьуан абомбақәа. Хәылԥазык аилашәшәразы Туча фахь аагара Лоу икәарахь дцеит. Афахь ԥыҭк еизылгахьан акәымкәа ажәҩан ахьынтә ллымҳа иааҭасит ууҳәа бжьыцәгьак. Ари закәыз Туча иаразнак илдырит: анемец-фашисттә ҳаирплан акәын. Уи Аҟәа иақәкны ицон. Аҟәа ақалақь ианазааигәаха, ҳҵәинҵәытә бзарбзанқәа аҟәҟәа ааилдыргеит. Туча урҭ рыбжьқәа ирылыҩны илаҳауан аҳаирплан абжьгьы. Лфахь еизылгаз аамҵарсны акәара даныҩҭыҵ, Аҟәаҟа хырзаманла еилан: абзарбзанқәа рыбжьы, урҭ рыхқәа рҭҟәацра абжьқәа, аҳаирпланқәа рыбжьы еилалан убас имамыршәаган, Туча лцәа дынҭӡыӡааит. Жәабаҟа минуҭ рышьҭахь абжьқәа ааихсыӷьын, афашисттә ҳаирплан аууы ахго, абжьы цәыршәагаха излааз
ала ицеит. Туча аҩны данааи, Мсыгәдагьы ажәқәа хьаны, ахш лыманы аҩныҟа дааиуан.
– Бымшәаӡеи, с-Тапка, мыжда? – амаҵурҭахь рҿынархеит рыҩџьагьы.
– Мамоу, сан, сымшәаӡеит, аха ус баша исцәымыӷхеит, – лҳәеит Туча.
Туча леидара абарҵа инкажьны алампа аалыркит. Мсыгәда лведра абарҵа ақьарсҭа иалаз аҵәымӷ аҿы инкнаҳаны амаҵурҭахь длеит. Нас ауаџьаҟ амца нҭаҵаны ахьурӡы нкналҳаит. Туча лырҵага шәҟәқәеи лтетрадқәеи аацәырганы астол днадтәалеит.
Уи аамҭазы агәашә абжьы ааган, агәара аӡә дааҭалт. Алагьы ҩагылан ишуа уахь аҿынанахеит, усҟаҟ аҽымрыцәгьакәа. Мсыгәда дындәылҵит.
– Хәылбзиа, – иҳәеит иааиуаз.
– Бзиала уаабеит, – лҳәан днеиԥылеит Мсыгәда. – Ах, Бадра уаума, мшәан, дызусҭа сҳәоитеи, уааи, нан, арахь, – дааеигәырӷьеит лара. Амаҵурҭахь илеит. Туча лҭыԥ даахыҵын, днагылеит, Мсыгәдеи Бадреи аныныҩнашыла.
– Аа, Туча, бышԥаҟоу? Быдҵақәа ҟабҵоит акәу, – лыхцәы бырфын инапы налишьит Бадра. – Бтәа, бтәа, иҟаҵала, – нациҵеит иара.
– Зны шәара шәтәа, нас саргьы стәап, – лыбжьы ҵарӡа иаалыргеит Туча.
– Уи аҟәардә ашьапқәа ҽеим, уканажьырҳәа сшәоит, усҭ абри уқәтәа, нан, – лҳәан Мсыгәда аҟәардә ҿыц наиҵалыргылеит.
Мсыгәдеи Тучеи аалахҿыххеит. Иҽынлазааит, иуахынлазааит, абас аӡәы данааилак, Мсыгәдеи Тучеи даара ргәы иаахәон.
– Кәанас ихабарузеи, акыр иҩхьазар? – Мсыгәда лахь ихы наирхеит Бадра.
– Мамоу, нан, акгьы ҳмоуцт, – лылахь ааиқәнаҵеит ари азҵаара.
Кәанас иҟнытә шәҟәык рмоуижьҭеи ҩымз ҵны хымз ирықәын.
– Агазеҭқәа ирнузеи, нан, ирҳәозеи? – лыхьурӡы шызар гәаҭо Бадра днеиҿаԥшит Мсыгәда.
– Ирҳәо ҳзеигәырӷьо акгьы ҳамам, алемса Ҭҟәаԥс дааихьеит, ҳашьхақәа рыла дыхәнан, Гәнырхәа дықәтәоуп, Сталинград акәзар зны алемсацәа иргоит, зны – ҳара ҳтәқәа, Маскәа акәзар аӷацәа неины иамҵатәоуп, Ленинград иакәшоуп, ирҳәоит, уаҟа ажәлар амла иакуеит ҳәа, аха аӷа иҿагыланы иқәԥоит...
Туча хәыҷы лҵатәқәа дырҟәаҵны ицәажәоз дизыӡырҩуан. – Ыых, анцәа дзықәшәииз, амҵарсцәа, ирҭахузеи!
Аа, даара ҳуадаҩуп, алемса даара дбааԥсуп, нагарҭа амамкәа бџьарла деиқәшәоуп, аха иагьа дааскьаргьы, мышкызны дхьагәгәа дымцар ҟалом, избан акәзар ҳара иҳахьчоит ҳтәы, зтәы зыхьчо ианакәзаалакь аиааира игоит, аиаша дазықәԥоит азы, насгьы жәларык аӡәк еиԥш еидгыланы ианықәԥалакь, аӷа иагьа дыӷәӷәазаргьы, имиааир залшом...
Арҭ ажәақәа хәыҷык Мсыгәда лгәы ааныркылеит. «Анаџьалбеит, Кәанас ҳаԥсадгьыл амҵарсцәа ахцаны дааргьы, иудыруеи, – лҳәеит лгәаныла.
– Нас, ҳара ҳтәқәа аиааип, угәахәоу? – аҟьатҟьат амҳаԥ аҵшьуа дгылан Мсыгәда.
– Уи сыхәнацәак реиԥш издыруеит! – инышьақәирӷәӷәеит Бадра иажәақәа.
Мсыгәдагьы иҵегь даалах-ҿыххеит.
Бадра Аџьынџьтәылатәи аибашьра ашьҭахь, ақыҭан раԥхьаӡа аррахьтә ихынҳәыз аӡә иакәын. 1939 шықәсазы иԥхьеит арра. Аибашьра ихьӡеит Брест ақалақь ааигәара. Усҟан иара афицар аҵара далганы Ар ҟаԥшь рыхәҭак аҿы ротак дреиҳабын, алеитенант еиҵбы чынс иман. Амҵарсцәа ҳтәыла ианақәла, раԥхьаӡатәи ажәылара аан, аӷа инеиҿагылаз аӡә иакәын Бадра. Архәҭа, иара дызлаз, хьамҵыр ҟамлеит. Ӡиаск ирын аарцә итәеит Бадра иҩызцәеи иареи. Анемец иааишьҭуеит, аха ишԥааишьҭуеи. Ар ҟаԥшьаа аҭабиақәа рыҟаҵарагьы иахьымӡеит: аӡы ианаар, доусы иахьаақәшәаз рҽынкарԥсеит. Иара Бадра, иҳәалоит еиԥш, дара, омашәа иубаша, шаҟа ауаҩы иԥсихологиа дырны еибашьуаз. Аминомиотқәа рминақәа тҟәацны аарцә ана-ара икаԥсуан. Ус иааихсыӷьуан, аха рыхқәа анҩышьҭырхҵәҟьо иақәыршәаны атҟәацра иалагахуан. Усҟан зегьы рыхқәа шьҭарцалон, ԥыҭраамҭак, аха
иарбан ԥыҭраамҭоу. Аибашьцәа, «аҳыҳ», шьҭа ҳахқәа ҳарҩахап ҳәа иӡбны ианыҩрыхалакь аамҭазыҵәҟьа инақәыршәаны аҟәақ-аҟәақҳәа аминақәа рываԥжәо иалагон...
Бадра ихьыз зегьы ахьеиликаа агоспиталь аҟны ауп. Иара илацәақәа анаахит, ихьоу-хьоууа иарӷьа напы ихьуан. Дҩахеит инапы, дагьынаԥшит уахь, аха инапы убар иаахә – ижәҩахыр инҿакӡаны, инапы захьӡыз ҳәа акы ыҟамкәа инҿахҵәаны иамхын. Убасҟан ауп Бадра ианигәалашәа иарыӷьарахь ала изааигәаӡаны амина шытҟәацыз. Уажәи уижьҭеи ирыцқьаны мызкы рыбжьан. Даҽа ҩажәаҟа мшы дҭахеит Бадра агоспиталь. Ашьҭахь даурышьҭын дааит аҩныҟа.
Ԥыҭраамҭак ааҭынчрахеит Мсыгәда абысҭа агәӡа наҵаԥсаны лмысҭхәаг ала аҟыгә-аҟыгәҳәа аилырхара даҿын. Тучагьы днаҳәын лҵатәқәа днарылагеит. Бадра дхәыцуа дтәан. Иара игәалашәеит аррахьтә раԥхьаӡа данаа амш. Агоспиталь аҿы раԥхьа ихы идыруа даныҟала ашьҭахь иҽазикит иармала аҩышьа аҽаршьцылара. Шаҟа иуадаҩыз уи аԥхьа иармала акарандашь анааникыла: уажәи-уажәи имҟәыҵшәаны икашәон, иара ишиҭахыз ицныҟәомызт, анбанқәа ицәеилагон. Аха уи агәхьаа мкыкәа есымша дыҩуан. Жәабаҟа мшы рышьҭахь иарӷьа нап ишеиҩуаз акыр иазааигәаны арымала дыҩуа далагеит. Уи ус иҽадцаланы иззиҵо ҩ-мзызк аман. Раԥхьатәи, аҩныҟа иара ихала ашәҟәы ҩны ишьҭыр иҭахын, иаҳәшьеиҵбы уахи-ҽни ишәҟәымҭа дшазԥшыз идыруан, насгьы уи иара иҩымҭа (ипочерк) зқьы хкыла ирылазаргьы иаарылылхуан, иара иҩышьа иаиԥшымкәа иҟалар, иҭаацәа ицәшәар ҳәа дшәеит. Аҩбатәи, дхынҳәны аҩны даннеилак, баша дымтәакәа, жәлар рымаҵ аура далагарц иҭахын. Бадра ихашҭӡом раԥхьаӡа иарӷьа мыӷра калкалуа иаб игәара дышҭалаз. Ишиԥылаз иҭаацәа, игәылацәа. Уи уажәшьҭа ихашҭхьазар ҟаларын, аха ихазмыршҭуаз акы ыҟан. Агәашә аартны агәарԥ даннықәгыла, иаҳәшьеиҵбы дахьҭаз ауҭра дыҭҟьеит.
«Бадра даауеит, Бадра дааит!» – арҵәааҳәа дыҳәҳәан дыҩуа дшааиуаз Бадра ихәда днахьынҳалт Ница.
Бадрагьы иарма напы заҵә ала дигәыдырӷәӷәаланы лылақәа, лҿы, лхы, дахьаақәшәаз дигәӡуан. Ница азныказ
илызгәамҭаӡеит, Бадра иарӷьа напы шамамыз. Лызхара дангәыдылкыла, данылгәӡ, ихәда иакәыршан илкыз лнапқәа аулышьҭын, цқьа дихәаԥшырц днагылеит. Убасҟан ауп Бадра инапы шамамыз анылба. Ница лгәаҵаҟынтә «ыҟ!» лҳәан дааиҵанакит, нас «Бадра, унапы абаҟоу?! Унапы абаҟоу?! – дӷыз-ӷызуа аҵәыуара далагеит. Бадра иарма напала дааигәыдиҳәҳәалан, дижьжьон. «Ница, ус бымҳәан, смаии, бымбои, сааит, сара соуми, иббап, сарӷьа еиԥшҵәҟьа сармагьы мыҩуазар».
«Мамоу! Бадра, сара суцәыԥсыр иаҳа еиӷьымзи!» – лылаӷырӡқәа лҿхәраауа илеиуаз Бадра игәы дырбааӡон. Бадра дрыгәӡон лхагәҭ, лаӷырӡыла иҭәыз лылақәа, аԥенџьыр асаркьа, аҵаа злашәны иҟаз аныԥсасилак, ихәхәа-хәхәаӡа ацәыкәбар шьҭақәа шаныло еиԥш, лылаӷырӡ цәыкәбарқәа зҿашыз лыӡӷқәа. «Ус бымҳәан, Ница, аҳыҳ! Шьҭа баҟәыҵ, саабыкәхшоуп! Бҽаанкыл!» – ԥшьала иҳәон иара.
«Ааит! Аирныг! Ибҳәо закәи!» – аагеит ибжьы раб Саид, рыбжьқәа заҳаны иааиуаз. Аллаҳ иџьшьоуп, дад, уԥсы ҭаны уахьааз!» – иаагәыдибакылеит аби аԥеи. Ница ари анылба, иаҳагьы иаужьны аҵәыуара далагеит.
«Ааит, бара аирныг, баҟәыҵ ҳәа басымҳәеи, бара! – дналықәцәҟьеит Саид. – Ас дахьааз анцәа иџьымшьаӡакәа, илҳәо, шәаҳауоу, уара!» Аха Ница лҽылзынкыломызт. Лыгәынқьрақәа хәаҽо аҩны ауада дныҩналан лиарҭа ҿыцха лыҽныналалыжьит.
Ԥыҭк анҵы, агәылацәа иааизи Бадреи аԥсшәақәа анеибырҳәа, иҿынеихан Ница дахьықәиаз ауада дныҩнашылт Бадра. Ница уажәы лҵәыуара хәыҷык еихсыӷьхьан, амала ацәарҭаӷәы дахьықәиаз дҵыс-ҵысуан. Бадра днеин лхы, лыжәҩахырқәа ааишьышьын дсыргылоит ҳәа далагеит, аха Ница дышиац диан дҵыс-ҵысуа... Ари асахьа, Бадра ахаангьы ихашҭраны дыҟам.
– Нан, Бадра, анцәа дузыразхааит, ҳҿы ааурцәажәеит, – лҳәеит Мсыгәда Бадра чаншьҭахь аҩныҟа данцоз.
Ус ицон амшқәа, амш хьанҭақәа ҵҩа змам Ар ҟаԥшьаа цон алада, афронт ахь. Иаҭахызаргьы ақәа кыдбганы илеиуаз, илеиуаз асы, иҵаауаз, асолдаҭцәа цон ԥхьаҟа, ицон шьапыла, ицон машьынала, ицон ҽыла, ицон ишаақәшәалакь, ицон ҽынла, ицон уахынла. Усҟан Шәачеи Аҟәеи рыбжьара аихамҩа ҟарымҵацызт. Убри иахҟьаны ар ари абжьарак рҵысра акыр еиҵанаҟьон, иаруадаҩуан.
Мсыгәда даара ирыцҳалшьон арҭ асолдаҭцәа афронт ахь ицоз. Лара дахьынхоз лҳаблаҿы ԥсеиҭакра ҳасабла иаанҿасуаз архәҭа аҟнытә рыҩны ааигәара иаатәоз аҩныҟа иаалгон, ирԥханы, акрырҿаҵаны идәықәылҵон.
Уахи-ҽни дхандеиуан Мсыгәда: иаалрыхуан аџьықәреи, аҟәыд, ауҭраҭых. Есышықәса аҳәынҭқарра иалалгалон аҭаҭын. Уи аарыхраҿы зегь реиҳа аденгьра акәын дыззыманшәаламыз Мсыгәда. Уи рдыруан лгәылацәагьы. Зны Бадра дааны илзиденгьларын, зны – Кәынҵал, зны – Миха. Лгәылацәа ахацәа иаанхаз дрыцҳаршьон, изларылшоз ала илыцхраауан.
Аибашьра аҩбатәи ашықәс иҭан. Ҽаҩраҭагалан акәын. Ноиабр мза анҵәамҭа егьагмызт. Мсыгәда лҭаҭын илденгьыз Гәдоуҭа афермзауад аҿы илгар акәын. Уа акәын араион аҿы иаадырхуаз аҭаҭын зегьы ахьрыдыркылоз. Аха уанӡа жәа-денгьк аҭаҭын агара аԥҳәыс лзы акәым, ахаҵа изгьы иуадаҩын усҟан. Уардынла акәын ишыргоз уахь аҭаҭын. Мсыгәда Кәанас еибашьра данца ашьҭахь иага умҳәан, аԥҳәыс дыԥҳәысуп илцәыԥхасҭахеит лыцәуардын, лхаҵа еиҵааӡаны имаз ацәқәа ҩба рахьтә уажәы илымаз цәык акәын. Ацә аҩыза лоур, ауардын лоуамызт, ауардын ауаара лоур, ацә лоуамызт. Аха лгәылацәа, дара русқәа аанхаргьы агәхьаа мкыкәа, дызрыдгылалакь азы мап лцәыркуамызт. Уажәгьы убас иҟарҵеит Басиаҭ ауардын ауаара лиҭеит, Камыгә – ацә. Миха иакәзар уи иҷкәын ашкол дамхны диманы дааит, ацәқәа раԥхьа дгылан, машәырк амҩан иҟамҵакәа Гәдоуҭанӡа ауардын ганы иааигарц. Миха ихаҭа ауардын аҭаҭын денгьқәа ақәҵаны, икамҳаратәы, цқьа
иҿаҳәаны ирзыҟаиҵеит. Ауардын ахәда дықәиртәеит Туча. Хьырсон, Миха иҷкәын, ауардын аԥхьа аша кны дгылан, Мсыгәда ауардын ашьҭахь днеиуан. Лара зегьы лбарҭан: ацәқәа рцашьа, ауардын џьара имҩахыҵуазар. Имариамызт Хьырсон ироль, избанзар, амҩа даара илакьын, ацҳа хәыҷқәа рацәан, иҭшәан. Ацәқәа амҩа еимаркуан, еиҳараӡак ацҳақәа рыҟны. Асфальт аҿы иқәшьқьрааны икаҳаларын дара. Насгьы ар алада ицоз анрыхьӡалакь иуадаҩхон русқәа: амашьынақәа рыбжьы, аҽыуардынқәа рышьҭыбжьқәа, рота-ротала ицоз ар ршьапышьҭыбжьқәа – арҭ зегьы ацәқәа рцәшәон, наҟ-ааҟ еинархон. Знызынлагьы ацәқәа шәаӡо ианалагалакь, раԥхьа игылаз Хьырсон ауардын ааникылон ҳамҭакы, ар ыиасаанӡа. Ицон ус еибакеибашьҭуа.
Мҩабжа илеихьанеиԥш ротак ар ларыхьӡеит. Уи арота зегьы инеибанеиԥшны аҷкәынцәа қәыԥш-қәыԥшӡа иҟаз рыла ишьақәгылан. Арота ауардын ианлавала, аҭаҭын фҩы лаҳа-/лаҳуа иаарҿаҳаит. Раԥхьа инеиқәоз аӡәы-ҩыџьа аарылҵын аҭаҭын рԥынҵақәа надкыланы инафҩын, нас Мсыгәда лышҟа ихьаԥшны ус рҳәеит: «Мамаша шәҭаҭын афҩы заҟа ибзиоузеи? Ари шәара шәхала иаашәрыхма?» – иҵаауан дара.
– Ааи, нан, сара снапала иҟасҵаз ауп, лҳәеит Мсыгәдагьы.
– Ах, ахаразы егьа ибзиамкәа иҟам, афҩы шаҟа ихаау! – рыԥсы ахьынхәхәа иахәаԥшуан аҭаҭын асолдаҭцәа.
Мсыгәда ари лзымчҳакәа лденгь дналасын лнапазна аҭаҭын аалылхын асолдаҭцәа руаӡәы инаизлырхеит:
– Усҭ, нан, ари шәара шәзоуми изыҟасҵа.
Асолдаҭ қәыԥш дгачамкханы Мсыгәда длыхәаԥушан, игару имгару иҟаиҵара изымдыруа.
– Ига, уԥхамшьан, нан, ҳара шәара шәзоуп адәы ҳзықәу, – лҳәан илкыз аҭаҭын асолдаҭ иџьыба инҭалџьгәеит. Ус аӡәы, ҩыџьа, хҩы, ԥшьҩы еиҳа зылаԥш лҭаҭын иадхалоз асолдаҭцәа ишрылҭоз, лденгь абжаҟынӡа длеит. Ас уажәадагьы иҟалҵалон Мсыгәда. Лгәы ирыцҳанашьон ауаа зыԥсадгьыл ахьчаразы ицоз, занацәа рыхьчаразы аӷа иҿагыларц ицоз.
Туча хәыҷы арҭ асолдаҭцәа дрылаԥшуан лаб џьара урҭ дрылазар ҳәа. Знызынлагьы лан лахь дааҳәны ус длазҵаауан:
– Сан, баба абарҭ дрылаӡами! Цқьа брыхәаԥши дрыцзар.
– Мамоу, нан, баб арахь дабаҟоу. Уи хараӡа Урыстәыла џьара деибашьуеит, – лҳәон Мсыгәда, лыԥҳа лаԥш хаала дылзыԥшуа.
Аҭаҭын фермзауад аҟны рҭаҭынқәа лазгаз ауаа рацәан. Мсыгәда лҿы ианааи лденгьқәа ауардын иақәхны акакала инаганы Хьырсони лареи еицхырааны акапанга иақәырҵон. Ус ибжатаз аденгь аҿы ианнеи, адкылаҩ иџьашьаны ҿааиҭит:
– Ари закәи? Амҩан ибцәыӡма абжакы?
– Мамоу, нан, асолдаҭцәа рыцҳашьаны исымхарыҭеит, лҳәеит Мсыгәда. – Зегьакоуми аҳәынҭқарра иасҭагьы, дара ирысҭагьы, – нацылҵеит аԥҳәыс қьиа.
– Нас ишԥаҟаҳҵо уажә ҳара? – дааҭгылан даахәыцит адкылаҩ. – Сара сзы акымзарак, аха шәара шәзаралхоитеи: – Акымзарак, нан, урҭ рзы сзаралхаргьы егьаурым, икапан иаанхаз шаҟа ҟало арба, – Мсыгәда адкылаҩ бла разыла, бла хаала дихәаԥшуан.
– Ус акәзар, шәаангыли, зны еибгақәоу ҳкапанп, – иҳәан адкылаҩ акапанга днаха-аахан иааикапанит.
– Шьҭа абжата ақәшәҵа, – иҳәан, уигьы ааикапанит. Мсыгәда ари иаанагоз лзымдыруа адкылаҩ дихәаԥшуан. – Нан, ас еихыхны изукапани сҭаҭын? – дҵааит лара.
– Ус изыҟасҵа, бҭаҭын асолдаҭцәа ирыбҭаз инықәырԥшшәа акәзаргьы шаҟа кьыла ыҟаз здыррацоуп.
– Ыы, нан, уи иалухи, шаҟа рысҭаз?
– Иаласхыу убри ауп, ди, убарҭ акьылақәа абра иҟоушәа асырбар, сҭахыуп, – Мсыгәда дналҿаԥшит адкылаҩ.
– Унан! Уи ус сара ирысҭеит, бзиа ибаны ирысҭеит, мчыла иаусымырхых! – лылабжышқәа аахаҟәҟәалеит Мсыгәда. Мсыгәдараа ахьынхоз аҳабла даара иҭыԥ ԥшӡан, иманшәалан. Амҩа иазааигәан, амшын иацәыхарамызт, рааигәаӡа ииасны ицон аӡиас. Ркәасқьа асоф уқәгыланы уԥшыр, алада ишьҭан амшын, аҩада – ашьхара, ашьха ҳаракқәа. Урҭ ашьхақәа зегьы ахы ҩрылҳәҳәо аҽырԥагьа игылан Ерцахә. Уажәы алада ицоз арҭ рыхәҭак убрахь
ашьхаҟа, акәын иахьцоз, избан акәзар аӷа хәымга иақәикит, шьхала дхыҵны Амшын Еиқәа ашҟа дкылсырц. Аӷа ирхәҭақәа акаҵәарақәа Гәнырхәеи Санчареи рҟнынӡа иааихьан. Лассы-лассы ҳҳаирпланқәагьы уахь ицон. Ашьха здыруаз, уи иашьцылаз абыргцәа ҳар ирыцхраауан, амҩа ддырбон, рхәы-рыԥхь, рышәҵа рџьаԥҳаны ҽыла, гәыжьла уахь инаргон. Ус ацхыраара ҟазҵақәоз иреиуан Миха, Басиаҭ, Саид, Уаҳаид убас егьырҭгьы.
Уахык ахәылԥаз мышцәгьа бааԥсык азы длаҳәны Мсыгәдараа рҿы дааит Миха. Иара дахьынхозынӡа ибжьан даҽа ҩбаҟа верс. Снымҩахыҵып, Мсыгәдагьы дшыҟоу збап, игәахәын агәар дааҭалеит иара. Амҩанатәгьы иара иаҳауан игәамԥхашаз быжьқәак, аха аҩны дазааигәахацԥхьаӡа урҭ абыжьқәа шҵәыуабыжьқәаз еилиргон. «Ҳаи! Иҟалеишь! Ара иҟаз ак рыхьхыу, Кәанас акыр ихьу!» – игәы аахьу-хьаут Миха.
Агәарԥ аҿы ауаа ԥыҭҩык еилагылан, аҳәса аҩны иҩнан, рыбжьқәа ныҵакшәа амыткәма ҳәо.
Миха дшааиуаз агәарԥ аҿы игылаз даарыдгылеит. – Иҟалеи, уара, ара? – дҵааит иара.
– Кәанас дҭахеит ҳәа ашәҟы ааит, умбои, Миха, – иҳәеит игылаз иреиҳабыз Басиаҭ. – Уара Гәныхәаҟа уанца адырҩаҽноуп ари ашәҟәы еиқәаҵәа анааз.
Миха, ихҭарԥа ааихыхны, инкаижьын, ичабра ааиҿшьо Кәанас еишәа ахьеиныз днеин дҵәыуеит. Уи дызбаз аҳәсақәагьы инароуны иааиларԥсеит ауази амыткәмеи.
Абас Кәанас иҩнаҭа уажәы ҩынтәны аҵәыуареи агәырҩареи ааҩналеит. Аҭынха, ауа, аҩыза, ақәла – зегьы ираҳәан ԥсрак ахьыҟалаз аиԥш. Иааиуан урҭ зегьы агәакьацәа ирыдашшылон.
Туча хәыҷы илҳәара лзымдыруа, илура лзымдыруа лыла ҭиқәаҵәаақәа уажәы иаҳагьы еиқәараны дынкыдԥшыла-аакыдԥшыло зны амаҵурҭаҿы дыҟан, зны акәасқьа дыҩнатәан.
Мсыгәда уажәраанӡа лҽырӷәӷәаны дыҟазҭгьы, уажәы лара иаалнубаартә еиԥш лҭагылазаашьа лгәырҩауа далагеит. Ҽынла аусура хәыҷык илханаршҭуан уи. Аха илызхымгоз аӡын ҵых ауқәа ракәын. Аԥҳәысеиба лыхәҷы заҵәи лареи уаха иқәықәма-шәықәмаха инааидтәалалакь,
дыгәжәажәо далагон. Аха уи лыхәыҷы излауала илцәылҵәахуан.
1943 шықәса ианвар мза анҵәамҭазы акәын. Мсыгәдеи Тучеи рырахә-рышәахә ҭакны иҭышәынтәалахьан. Даара ихьҭан. Адәахьы ақәабаа-сабаа леиуан. Амаҵурҭаҿы ауаџьаҟ амца агәгәаҳәа иҭан. Туча уаҵәтәи лурокқәа лҵон, астол дадтәаланы. Ала абора аганаҿы иԥхьалоз ахыухыуҳәа иаашит. Мсыгәда хәыҷык даагәырӷьан ашә аартны адәахьы дындәылҵит – ф-ҩык ар маҭәа зшәыз агәара иҭаланы иааиуан.
– иҳәеит раԥхьа игыланы иааиуаз, иарӷьа напы ҩышьҭыхны ихылԥа ԥха инадкыланы.
– Бзиала шәаабеит, нан, арахь шәааи – лҳәан Мсыгәда, асасцәа аҩныҟа инаԥхьо.
– иҳәеит урҭ руаӡәы, имшьымба ишәыхуа.
– Ааи, нан, арахь амцахь шәааскьаны шәтәа, шәлаҳәит, закәытә мыш бааԥсузеи, уаҳа аҿы ааиханакуам, анцәа сикәхшоуп, – аҟәардәқәа ааскьаганы иааиз рыцԥхьаӡа еиварӷӷа иналыргылеит Мсыгәда. Туча уажәы лҵатәқәа дырҟәаҵны асолдаҭцәа маӡала дрыхәаԥшуан.
Хәыҷык ианааԥсасиқәа Мсыгәда илбеит арҭ еилаҳәашьалеи ҭеиҭԥшылареи илбац асолдаҭцәа ишреиԥшымыз. Арҭ даара ибзианы иааӡаз џьоук ракәын. Инеибынеиԥшны рыф-ҩыкгьы иҭаҳаҭыӷьаны, иӡаӷраԥшь-ӡаӷраԥшьӡа иҟаз арԥарцәан, роура, рыҭбаара наӡаны. Амала руаӡәк егьырҭ реиҳа дауын, ижәҩахырқәа ҟьаҟьа-ҟьаҟьаӡа, егьиԥшнын цәгьашәа. Урҭ рхы инаркны ршьапынӡа иршәызгьы, ирышьазгьы – зегьы ҿыцҳаҳараӡа ицырцыруа акәын ишыҟаз. Зегьы амагә бзиақәа еихаххаа ирышьан. Абџьар урҭ ирымаз еиԥш Мсыгәда илымбацызт. Убарҭгьы цырцыруа ахьхьа рыхго акәын ишыҟаз.
Мсыгәда аурыс бызшәа хәыҷык лаҳауан, аха аӡәы урысшәала диацәажәартә, лгәы иҭоу лҳәартә аҟара лҿаҿы иааиуамызт. Ас данақәшәалакь Туча лакәын ҭырџьманс илымаз.
– дҵааит арԥарцәа руаӡәы ԥыҭрак ашьҭахь, Туча лахь днаҳәны.
– Туча, – лҳәеит аӡӷаб хәыҷы дыԥхашьаны лхы длаханы.
– Туча?! – омашәа ибеит арԥыс –
– Ааи, уахатәи амш даара ианаалоит ари ахьӡ, – иазгәеиҭеит даҽаӡәы.
Зегьы наҳәын уажәы Туча лакәын изхәаԥшуаз, ларгьы дыԥхашьаны дҟаԥшьӡа дтәан уаҳа илҳәара лзымдыруа.
Мсыгәда даагьагьан ахьурӡы нкнаҳаны лысасцәа акрырзылуит. Аҟәыд лырԥхан, ашәха абысҭа иагәылаҵаны аишәа инықәлыргылт.
– Туча, шьҭа рнапқәа дырӡәӡәала, абааԥс, – лҳәан Мсыгәда дцан ампахьшьы цқьа аалгеит.
Туча аирыӡ аанкыланы аҳамам аҿы днагылеит. Аха асасцәа аԥшәмацәа изқәыркыз цқьа ирзеилымкаакәа инеихәаԥшы-ааихәаԥшуа итәан. Мсыгәда ишырзеилымкааз анылдыр, ҟыжә-быжәк илдыруаз лоурысшәа аацәырылган, ҿаалҭит:
– иҳәан инапқәа нарҳәы-аарҳәуа днарыхәаԥшит зегь реиҳа иҳаракыз арԥыс.  лҳәан аишәахь иналырԥшит Мсыгәда лысасцәа.  – нацылҵеит лара.
иҳәан, дҩагылеит зегь реиҳа иауз.
– иамалкуан Мсыгәда.
– иҳәан раԥхьа напыӡәӡәара иҿынеихеит арԥыс ау.
Зегьы рнапқәа аарыӡәӡәан аишәа илахатәеит. Мсыгәда дцан аҩы ҭыганы аирыӡ азна аалгеит. Асасцәа тәоуп рнапы амыркӡакәа, инеихәаԥшы-ааихәаԥшуа.
– Унан! Арҭ абысҭа рымфацзар, афашьа рзымдыруазар акәхап, Туча баргьы бнарыдтәаланы афашьа дырбеи, – лыԥҳа хәыҷы лхы налықәылкит Мсыгәда. Туча дааин аишәа днадтәалан лнапала абысҭа аамхны аҟәыд инӡаашьны акрыфара дналагеит.
– иҳәан, арԥыс ау Туча ишыҟалҵаз аиԥшҵәҟьа ибысҭа ҿаҵак аамихын, иҟәыд инаҵшьны иҿы инҭеиҵеит.  – инацәақәа ааирбзеит.
Зегьы иара еиԥш акрыфара иалагеит.
Мсыгәда аҵәцақәа аалган аҩы ԥхеи-ԥхеиуа инарҭалҭәеит.
– арԥыс ау инаидылкылт раԥхьатәи аҵәца.
– иҳәан, мап икырц иақәикит иара.
– илуамызт Мсыгәдагьы.
– иҩызцәа днарзыԥшит иара.  – иҳәан дҩагыланы аҵәца ижәит.  – нациҵеит аҵыхәтәаны.
Ус ҩба-ҩба, хԥа-хԥа ҵәыца ржәит арԥарцәа, иагьаалахҿыххеит.
Мсыгәда аҩы рызҭаҭәо, дырхагылан, аҟәыд зыгхаз иҭо, арҵәы иҵегьы ааганы ирымҵаҵо.
– иҳәеит, аҷкәынцәа руаӡәы.
– лҳәан илымуит Мсыгәда.
– иҳәеит арԥыс ау.
– иҳәеит руаӡәы.
– Мамаша, – иҳәан дҩагылеит арԥыс ау,  – ирҭәны иқәгылаз аҵәца аақәихын Мсыгәда иналыдикылеит.
Мсыгәда аҵәца ааимылхын илдыруаз ала дааныҳәеит:
– лҳәан Мсыгәда аҩы днаҿыхәаны, ԥыҭк ыжәны инықәлыргылеит.
– рҳәан Мсыгәда лныҳәашьа омашәа ирбеит дара.
– иҳәан аҵәца нҭыркәкәаны ижәит арԥыс ау. Иржәит уи аныҳәаҿа зегьы.
Ашьҭахь Мсыгәда излеилылкааз ала, уи арԥыс ау еицыз дреиҳабын. Дара ишырымуаз, Мсыгәда акәасқьаҿы хазы-хазы риарҭақәа ҟаҵаны, ишьҭалҵеит.
– иҳәеит реиҳабы.  – ҳәарала Мсыгәда дналҿаԥшит иара.
– Нан, ҳаҩны шәара ишԥашәхаҳбаауа! Шәыҟаз, нан, шаҟа шәҭахыу! – лҳәеит Мсыгәда.
– Арҭ ажәақәа рыҟнытә асолдаҭцәа акгьы рзеилымкааӡеит, аха урҭ зҳәаз шаҟа агәы рыҵаҵаны, шаҟа иԥханы илҳәази рыла дара еилыркааит, ирҭахыз Мсыгәда лақәшаҳаҭра амацара акәым, уи лара гәык-ԥсыкала ишылҭахыз.
Ашьыжь шаанӡа Мсыгәда данааԥш, амш хыхьынтә акгьы леиуамызт, аха ажәҩан аԥштәы даара ибааԥсын. Алақәа ҵырхәны, даара игәааны иҟазшәа акәын ишыҟаз.
Туча хәыҷгьы дҩагылан аҿыӡәӡәара даҿын. Уигьы дыццакуан, лымҩа харан, ашкол рцәыхаран даара. Убри азы лара заанаҵа ддәықәымлар, ашкол дагхар ҟалон.
– Ҳаи, ҽаанбзиала инеиша, лԥхала еилгаша, тапка, Ҭасраҟәа асы пашәӡа иахьықәу ббоу, – лҳәеит Мсыгәда рнаҩсан, аӡнырцә иҟаз ахә ду дахәаԥшуа.
– Шьыри, абрахьгьы илеиндаз, асы иаҳа еиӷьасшьоит, ақәа аҵкьыс, – Ҭасраҟәа ахәахьы дыԥшуа ҿаалҭит Туча хәыҷы.
– Унан, сысасцәа схашҭны сышԥагылоу, акрырҿаҵатәыми! – даашаҟь-шаҟьеит Мсыгәда.
– Ишыцәақәоу збап, лҳәан, Мсыгәда ԥшьаала лшьапы ашьҭыбжь мыргаӡакәа амардуан дҩыхәнан, лысасцәа ахьлыриаз ауада иамаз аԥенџьыр аҵкар дныҩнаԥшит, аха урҭ ара иаха уаҩ дыҟаӡамзшәа, ауада ҭацәын, риарҭақәа кәаԥ-кәаԥӡа ирҽеины, еилырганы иҟан.
– Унан! Аԥхашьара шбасыхь, ианцоз сымбаӡакәа, – лҳәан, Мсыгәда лхы даара гәыбӷан алҭеит.
Амш уи аҽны шьыбжьонынӡа аҽеиԥсхарчны иҟан, ак шампыҵҟьоз мҩашьо. Ашьыбжьышьҭахь иаҳагьы иаахьҭахан, аԥхьа сырҳәны илалагеит, нас уапажә-уапажә аҿыланахеит.
Туча ахьҭа дакны, лԥынҵа хәыҷы хшәаа даакылсит. Мсыгәда ас амшцәгьақәа раан аӡы рԥханы илыман амаҵурҭаҿы. Ишыҟалҵалоз еиԥш, лыԥҳа ибааӡаны илшәыз лымаҭәақәа аалшәыхны, ибаз налшәҵаны, амца ааигәара дналыртәан, алагьан азна ԥхаҵәы-ԥхаҵәуа лшьапқәа еилыхны инӡаалыргылеит, ахәыҷгьы иаразнак лыхьҭакра ныҵаба ицан, лыԥсы ааҭалеит. Нас лхәы рԥханы акрылҿалҵеит.
– Сан, асолдаҭцәа рхабар уаҳа ибымбаӡеи? – дҵааит Туча акрыфара данылатәоз.
– Мамоу, нан, рхабар ыҟаӡам, русқәа рахь иҟазаап, – лҳәеит ан аҭакс.
Ахәылбыҽха, ааилашәшәонеиԥш, дрыгә-дрыгәҳәа шьҭыбжьқәак раҳаит Мсыгәдеи Тучеи зыҩнатәаз рмаҵурҭа абарҵаҿы.
Мсыгәда ашә аартны данындәылҵ, лысасцәа еидарак-еидарак иааргаз амҿы амҿҟәараҿы еидҳаргылоит ҳәа иаҿын.
– аԥсшәа иҳәеит Сергеи! (ус ихьӡын еицыз иреиҳабыз арԥыс ау).
– Бзиара жәбааит, нан, амҿы ҳамоупеи, – лнапы амҿҟәарахь иналырххеит Мсыгәда.
– иҳәахт иара, имшьамба ршәшәаны асы ақәхуа.
– Арахь шәааи, шәлаҳәит, – лҳәан Мсыгәда амаҵурҭахь лнапы налырхеит.
– дҵааит Сергеи.
– излалдыруаз ала, урысшәала даацәажәеит Мсыгәда.
– аԥҳәыс еиба лгәы ҟазҵаша бзиарак лзырур рҭахын аҷкәынцәа.
Аха Мсыгәда илымукәа аҩныҟа илыманы длеит.
– рҳәан аԥсшәа ларҳәеит аӡӷаб хәыҷы.
Туча дҩагылан аҭакс аԥсшәа лҳәеит. Лара, иаха арҭ арԥарцәа анааиз еиԥш, уажәгьы лыстол хәыҷы дадтәаланы лҵатәқәа лҵон.
– Туча дналхагылеит арԥыс ау, лара акы шылцәыуадаҩыз мҩашьо, дыҳәцы-мцошәа аниба.
Ари ииҳәаз Туча омашәа илбазшәа днеиҿаԥшит.
– иҳәан аҟәардә даахан Туча дналыдтәлеит.  – иҳәан аҽаршьцылара адҵа даԥхьеит зны, нас даҽазны. Ус ҩынтә-хынтә даԥхьеит, иҟаҵатәу Туча еилылкааит игәахәаанӡа. Аԥҳәызба хәыҷгьы леилкаара зегьы еизганы уи дазхәыцуа дтәан. Нас иаалырҟьаны лнап хәыҷқәа ааинҟьаны,  – лҳәан, лтетрад даахан аҩра далагеит.
Арԥыс игәы иаахәаны Туча длыхәаԥшуан, илыҩуаз иашоу иашаму гәаҭо.
– иҳәан инапы Туча лхы иналишьит.  – дналылабжьеит иара аӡӷаб хәыҷы.
Уи аамҭазы Мсыгәдагьы адәныҟатәи лусқәа даарылган, амаҵурҭахь дааит. Амца ҩеиҵханы ахьурӡы нықәлыргылеит лара.
– иҳәеит арԥарцәа руаӡәк, Мсыгәда длызԥшуа.
– илдыруаз ала ҿаалҭит Мсыгәда.
Абар ҩахан Мсыгәда лгәылацәа уаҩ дылҭамааиуеижьҭеи.
Лара уажәы даара илҭахын абарҭ аҷкәынцәа рхы-рҵыхәа
аилкаара. Далагар ларгьы урҭқәа еилылкаартә дразҵааргьы лылшон, аха лара еиҳа еиӷьылшьон хар амамкәа аурыс бызшәа здыруа аӡә драцәажәар. Шамахамзар уахык рыбжьара уахык аӡә лыҩны дмааикәа изыҟаломызт. Убри аҟнытә лара уажәы лгәы илнаҭон абар-абар аӡәы дааип, ҳәа. Лаш бжьык гацыԥхьаӡа, ашырҳәа ашә аартны адәахьы ддәылԥшуан Мсыгәда. Зынгьы лаԥықәшәа лоузшәа лбеит лара.
Дук мырҵыкәа инаӡеит аԥҳәысеиба лгәаҳәара. Абысҭа агәӡа аҭаны аилырхра дшаҿыз акәымкәа ашә аартны дааҩнашылеит Бадра.
Мсыгәда ҳәаак амамкәа деигәырӷьеит Бадра иааира. Лара уи длымбеижьҭеи митә ҵуазшәа дгәыдылкылеит-дхыдылкылеит. Арԥарцәагьы ҩагылан Бадра иарма напы ааныркылан, аԥсшәақәа еибырҳәеит.
Асасцәа бҭазаап, Мсыгәда, шаҟа иарԥарцәа ҟасақәоузеи! – иҳәеит Бадра аҷкәынцәа шәтәа ҳәа раҳәо.
– Абарҭ ҩахоуп, нан Бадра, абра иҳалаԥхьоижьҭеи. Даара ааӡара бзиа змоу џьоук роуп, – лҳәеит Мсыгәда, арԥарцәа блахаала еимдо.
Даргьы ааԥхашьеит, дара дышрылацәажәоз рдырын.
Бадра длатәан хәыҷык иҽанааирԥха, асасцәа маӡалашәа лаԥшыла ианааимида, идырит арҭ арԥарцәа иаабац архәҭа акәымкәа, иалкаау рхәҭак ишатәу. Иара даара иҽазишәеит, дара дырмазҵаакәа рпагонқәеи рымаҭәақәеи рыла еиликаарц арҭ иарбан рхәҭоу изҵазкуа, аха Бадра урҭқәа рыла акымзарак изеилымкааит. Иара аррахьтә ихы данақәиҭыртә ауп ихаан иҟаз апетлицақәа апагонқәа рыла ианырԥсахыз. Иҟалап убасҟан ирԥсахзаргьы егьырҭ адырга ншьанқәагьы.
– дҵааит Бадра ԥыҭк ашьҭахь.
– иҳәеит арԥыс ау, Бадра ишҟа дааҳәны.
Мсыгәда ари ииҳәаз лзеилымкаакәа Бадра иахь дааԥшын, нан, ииҳәа закәызеи ҳәа дҵааит.
– Ииҳәа бымбои, Мсыгәда, шәара рхәҭас шәызтәуи ҳәа саниазҵаа, ҳара иалкаау архәҭа ҳатәуп, иҳәеит. Даара
имаӡоу акы акәымкәа иҟам. Уи азы ҳразҵааргьы, зегь акоуп иҳарҳәаӡом, – иҳәеит Бадра.
– дҵааит арԥыс ау.
– рҳәеит арԥарцәа.
– дҵаахт арԥыс ау.
– иҳәеит Бадра.  – итәаз днарҿаԥшит Бадра.
– дыццакны ҿааиҭит арԥыс ау.
Бадра дырҩегьых ила иаахгылахт аибашьра аԥхьатәи амшқәа. Иара анемецетә-фашисттә Германиа ҳтәыла ианақәлоз аамҭазы Амраҭашәара Украина аҳәаа азааигәараҵәҟьа дыҟан Ар Ҟаԥшь ахәҭақәа руак дрыланы. Игәалашәеит уажәы раԥхьатәи рхьаҵрақәа, нас ихәра, нас агоспиталь. Уаҟа данышьҭазтәи аамҭа. Арҩышьыга даналҵ, раԥхьатәи аминуҭқәа. Иарӷьа напы ихьоу-хьоууа абаҩ иҭаланы ихьозшәа ибеит. Иарма напы нымҩаниҵан, аха иарӷьа нап ахьҿаҵәҟьаз иларкны акымзарак амамызт. Убасҟан ауп иара ианидыр, иарӷьа напы шамхыз. Уи ашьҭахьгьы акыраамҭа иарӷьа напы ихьуазшәа ибон.
– иҳәеит Бадра уажәы уи омак иаламҵаӡакәа.
Нас арҭ иреиҳәеит, арымала аҩышьа шиҵаз, уажәы арымала арыӷьала аиԥшҵәҟьа дшыҩуа.
Арԥарцәагьы даара ҳаҭыр иқәҵаны Бадра ииҳәоз иазыӡырҩуан.
Бадра аибашьра атәы адагьы арҭ ар-уаа иреиҳәон аԥсуа жәлар рҭоурых, рҵасқәа, рқьабзқәа. Арԥарцәа уажәы-уажәы азҵаарақәа ирҭон, иаргьы урҭ азҵаарақәа дрызҿлымҳаны рҭакқәа ҟаиҵон.
Арԥарцәагьы ирҳәон иахьынӡатәқәаз, раб, ран, рҭаацәа ртәы. Ас ишцәажәоз ирымбаӡакәа аҵых акыр инаскьеит.
Арбаӷьқәа ҩынтә-хынтә ҿырҭхьан Бадра игәалаҟа– ихалаҟа аҩныҟа данцоз. Дзацәажәозгьы убас илахҿыхын, Бадра иреиҳәақәаз даара ишыргәаԥхаз мҩашьо.
Афымш рзы арԥарцәа аԥыхьақәа реиԥш шьыжьӡа имгылеит. Мсыгәда раԥхьа дгылахьан. Илуз абысҭа алҩаҵәа ахылзза аԥшшы ахго икнаҳан.
– хәыҷык игә-илахь еиқәны ҿааиҭит арԥыс ау рыҿқәа андибарӡәӡәақәа.
Еикәшаны илатәан бзиа ибаны акрырфеит, акрыржәит. Сергеи пату ақәҵаны Мсыгәда лныҳәаҿа ааникылеит, даараӡа иҭабуп ҳәа леиҳәеит лысасдкыларазы, лчеиџьыказы, лыҳалалразы. Мсыгәда лгәы хьау-хьауа илыхьуан арҭ ахәымшқәа рзы дзышьцылаз аҷкәынцәа қәыԥшцәеи лареи уажәы еиԥырҵраны иахьыҟаз азы. Лара ицарц рҿанынархалакь, дамхаҵәыуарҳәа дшәон азы сгәы сырӷәӷәоит ҳәа даҿын.
Арԥарцәа раԥхьаӡа ианааиз аухеиԥш рҽеибырҭеит.
Зегьы ндәылҵын рҽеиқәырԥшьыхаа иаагылеит. Сергеи ашә данынхыҵ ҩбаҟа шьаҿа ныҟаҵаны дааҳәын, иҽынеиҵихын иарӷьа нап ҩышьҭыхны ихылԥа инадикылан ус дгылан ԥыҭрак Мсыгәда лԥыраҳәа лыблақәа иаарҭшьо даара илызгәакьоу џьоуки лареи еиԥырҵуазшәа инеимаҭәаны дышҵәуара ашә дылагылан. Лара цәала илдырит Сергеи иҟаиҵоз иаанагоз, уи ирацәаӡаны ишаҵанакуаз.
– Мҩамш шәықәзааит, сыҷкәынцәа, машәыр наҟ анцәа ишәҟәиблааит! – лыбжьы еицакны инарышьҭалҳәеит, ларгьы агәашәахь акыр днаскьеит, арԥарцәагьы еишьҭагыланы агәара инҭыҵит.
Мсыгәда зқьы шықәса лхыҵыргьы илхашҭраны дыҟам Сергеи иҽеиқәырԥшьыхаа дангылазтәи исахьа.
Ус аӡынра инӷыҵсын ааԥынра инҭагылеит. Афронт ахьтә иаауан ажәабжь бзиақәа. Ҳсоветтә Ар ԥхьаҟа ишцац ицон, асоветтә қалақьқәеи ақыҭақәеи аамҭала аӷа импыҵеихалақәаз рхы иақәиҭтәо. Аибашьра аԥхьатәи аамҭазы ажәлар ргәы каҳаны иҟазҭгьы, уажәы ргәы ӷәӷәан, ҳәарада,
шьҭа аиааира дара ишыргоз рдыруан. Убри азы зегьы ргәы ацԥыҳәаны аус руан.
Уажәшьҭа аӷа иҳаирпланқәа Аԥсны иахаԥыруамызт, игомызт уаҳа урҭ руыу быжьқәа.
Мсыгәдагьы аԥыхьақәа раасҭа уажәы иаҳа имаҷны асолдаҭцәа лҭаауан, избан акәзар Шәачеи Аҟәеи рыбжьара аихамҩа ҟаҵаны иалгахьан, Бақәеи Қарҭи еиқәдыршәоз архәҭақәа ешелонла еихамҩала афронтахь идәықәырҵон. Аха ус егьа иҟазаргьы иналаршә-ааларшәны илҭаауан дара.
Маи мза анҵәамҭазы акәын. Мсыгәда есымша амра гылаанӡа дышгылалоз еиԥш шьыжьымҭанк даныҩагыла ассир лыбла иаахгылт. Ргәара шынеибакәу нацәылакырҭак амамкәа ауаа еилахха ицәан ркаруаҭқәа ирыниаланы. Азныказы дшәеит Мсыгәда, аха Асоветтә Ар лара ишылԥырхагамыз, лара дшырыхьчоз атәы даназхәыц, дааиқәтәеит. Асоф длалбаан лыжәқәа ахьҭакыз ажәгәараҿы днеин илбеит. Урҭ акымзарак ҟамлаӡазшәа ргәы рҭынчны итәан. Мсыгәдараа рыжәқәа зегьы ран Гарбза зегьы раԥхьа иҩагылан иааӷызы-мызын, аҽаарххеит. Уи агылара иазԥшызшәа егьырҭгьы адруҳәа иҩагылт, урҭгьы рҽаадырххеит.
Мсыгәда амаҵурҭаҿы днеин, аҳамам аҿы лҿы-лнапы лыӡәӡәеит. Нас лныга аашьҭылхын жәхьара дцеит. Ажәқәа рхьара дшаҿыз агәашә ахь уҟьан-чаҟьан быжьқәак лаҳаит. Дызҵаз ажә хьаны данаалга, лныга нкнаҳаны агәашә ахь лҿыналхеит. Убасҟан ауп Мсыгәда иангәалҭа ргәашә ашәақь кны аҟарул дшықәгылаз. Насҭхашәа, агәашә ааигәара, ифырмахьц кны ацәқәа раԥхьа дгылан Рауф. Кәанас арра данырга нахыс Мсыгәда лымхқәа зцәаӷәоз, илазҵоз, арашәараҿгьы илыцхраауаз лгәыла ҷкәынцәа ракәын. Мсыгәдараа рбаҳча ааигәа иҟаз уажәы иссаны ишьҭаз адгьыл, итыхны алаҵара иаԥскымҭаны иҟан. Убри азакәын Руфгьы дзаауаз. Аха агәашә илагылаз аҟарул уи ааигәарагьы дааир имуит. Руф агәашә даназааигәаха, аҟарул ишәақь дҩаханы ҿааиҭит: «Кругом марш!» Руф анс иҳәеит, арс иҳәеит, аха аҟарул ииҳәоз акы акәын: «Кругом марш!» Имуӡошәа аниба, Руф уа иҽааникылеит, Мсыгәда ари омашәа ибаны днеиуан.
– Банаџьалбеит, сахьынармышьҭуа ббоу, – иҳәан днашшит Руф Мсыгәда дначальнику џьушьап.
иҳәеит аҟарул.
– дҵааит Руф.
– ихы наирхан индирбеит аҟарул.
Мсыгәда уахь данынаԥш апалаткақәа цәыш-цәышӡа иҵаӷӷа иҟарҵеижьҭеи акыр ҵӡошәа иҵагылан. Уаҟаҵәҟьа аҵлақәа рыбжьарақәа џьара-џьара иҟаҵан аҽхарԥарҭақәа. Мсыгәда уахынла рааигәа-сигәа аҷытбжьы заҳауаз иаха илмаҳаӡакәа абриаҟара ахьыҟаҵаз иџьалшьон.
Рауф аҟарул иирбаз апалаткахь иҿынеихеит, аха асолдаҭ днеиԥхьхәыцаан, дызлагылаз Мсыгәдараа ргәашә ааиртын, ицәқәагьы иаргьы ноиужьит. Рауф ицәқәа днарысын агәара дынҭалеит. Устәи ада уаҳа ҭаларҭа амамызт уажәы Рауф итыхны иласҵоит ҳәа дыззаауаз. Уи амхурсҭа Мсыгәдараа апара ҳәа иашьҭан. Ирацәамызт иара: абас чеҭверҭк аҟара акәын иҟаз. Илеицыхәхәаны иԥшьыркцаны амҩадуи Мсыгәдараа рбаҳчеи ирыбжьан иара. Агәарԥала ада уаҳа неирҭа амамызт, избанзар Кәанас иаакәыршаны ихаргьагьаны, аҵыс захымԥраауа, аанда кны иман. Араҟа Кәанас есышықәса аџьықәреи ԥаса леиҵон. Амала сынтәа алаҵара хәыҷык Мсыгәда илыцәкьасахоит, аҵактәы ахьлымамыз иахҟьаны. Кәанас арра ицара Мсыгәда лынхамҩа даара ианыԥшит. Абар хышықәса ҵуан лызхара аџьықәреии аҟәыди лзаамрыхоижьҭеи. Кәанас данца ашықәсан арха ирымаз амхы ҩбаҟа-хԥаҟа калаҭ рыда аалызҭымгеит, избанзар ииасуаз ари аихамҩа иаҿыз аусуратә баталион аџьықәреи ҩаанӡа уахык-ҩаха рыла еимҵәаны иргеит. Иҟарҵарызеи, амла иагон ауаа, еиҳаракгьы аихамҩа ҟазҵоз абаталион иалаз ауаа. Ҵыԥх уигьы лцәыргеит. Иҟалҵахуаз Мсыгәда аԥҳәыс еиба рыцҳа! Кәанас инапала еихааӡаны имаз ицәқәа нықәганы илҭиит, амла дакуа даналага. Убри
адагьы Мсыгәдараа ахьынхоз ажәлар ирымҩан. Инхон дара амҩақәа ахьеихагылаз. Ақалақь аҟнынӡа араантә хәба-фба верс ракәын ибжьаз. Алада ицогьы, аҩада ицогьы ара имҩахыҵуан. Аԥыхьа Кәанас даныҟазгьы асасцәа даара ирысуан дара. Зны ҵхыбжьон џьоукы еицхашьшьы о аԥшәма ҳәа иҽыжәҵларын, зны руардынқәа ҿыжжы-сыжжы рыхга агәара иҭаларын. Кәанас аиҳарак изышьҭымхуаз урҭ рыҽқәеи ркамбашьқәеи, рыцәқәеи рныҟәгара акәын. Урҭ асасцәа ирзааиуаз акрырҿаҵара-акырдыржәра, ртәарҭа риарҭа аҿы узаангылондаз сукәымхшози. Дара инарываргыланы пату рықәҵаны ибатәын урҭ иртәыз ирхӡыз зегьы.
Иҟан знызынла Мсыгәда уахык ҩынтә-хынтә акрура анлықәшәалоз. Џьоукы акрырҿасҵеит шылҳәо, даҽа џьоукы аакылсуан.
Иара уажәгьы Мсыгәда асасцәа рацәаны илҭаауан. Лара аԥҳәыс гәыраз замана заҟа илынлмырԥшрыз изаҟаразаалакь џьара гәынамӡарак. Уаха шә-ҩык лзааиргьы деилхха лхы-лҿы хтны деихаччо дырԥылон.
Шықәсыки бжаки раахыс даара аџьа лбеит Мсыгәда. Бжеиҳан ҵхыбжьон дгыланы ақалақь аҿы дцаны ачеиқәаҵәа аахәаны иаалгон. Уа улеины адәқьан уныҵаланы иааухәондаз, иаҳауеи! Уаҟа аочеред ҳәа мыждарак ыҟан. Ача маҷын, ауаа рацәан. Знызынлагьы Мсыгәда ача лмоукәа дхьагәгәа, дкара-уараха лыҩныҟа даауан шьыбжьон еиԥш, лыфа ыҟамкәа, лыжә ыҟамкәа. Убас ишыҟазгьы лара лыҩны аӡә данааилакь, изхара ҟалас лыздырӡомызт – убри аҟара дчеиџьыка ԥҳәысын.
Уи аҽны Рауф уи апара тыхны ажәла ақәԥсаны аҳәҳәага ахьшьны далгеит.
Мсыгәда даара сасцәа дахьқәак лҭазшәа Руф ихәы аҟаҵара даҿын. Акәты лшьит, арашых сызбал арашы кәалкәаџьуа ихҭәаланы инықәлыргылеит, иҭылгеит аҵаҵындыр фҩы зхышәшәоз аҩы аирыӡ азна.
Ааилашәшәонеиԥш, Рауф ицәқәа ноужьны дааит амаҵурҭахь. Иара аҳәҳәага ахьшьны даналга аҩныҟа сцоит ҳәа далаган, аха Мсыгәда илымуит. Дқәо-дшәо длыргьежьит. Рауф иоуит аҩызцәагьы. Иара инапы ааӡәӡәаны длатәонеиԥш, иааит ҩыџьа афицарцәа. Ашьҭахь Мсыгәда излеилылкааз ала, урҭ руаӡәк артилериатә корпус
аначальник иакәын. Уи уаҩы шәпа-жәпак иакәын, ибжьы гәаҩаӡа иара иплан даара ианаалон, егьи зарԥысра инахыԥаны иҟаз, ԥшралеи сахьалеи даара еиҿкааз иԥшӡаз аӡә иакәын. Уи акорпус аштаб аначальник иакәын. Азныказы арҭ рҩыџьагьы акрыфара мап ацәыркит, аха Мсыгәда илуазма лыҩны иааиз акриҿамҵакәа дцар. Астол иахатәаз бжа-бжа ичахьанеиԥш, ауаҩы шәпа-жәпа дҵааит араҟа аԥшәыма еиҳабыс иҟоу. Аҭак аниоу, иара иҳәеит, иара ишиҭахыу акорпус аштаб азы иҭбаау уадаки, насгьы ателефонисткацәеи арадисткацәеи рзы уада хәҷыки. Мсыгәда аштаб азы идлырбеит акәасқьаҿы залс ирымаз, иреиҳаз ауада. Ателефонисткацәеи арадисткацәеи – урҭ ҩыџьа аӡӷабцәа ыҟан – раппаратурақәа нарыдкыланы асоф аҿы иҟазаарц азыӡбан. Убри анаҩсан аначальник иҭаххеит, абра акәасқьа аҵаҟа Мсыгәдараа рыҩцара ахьыҩназ афатә шьҭаҵарҭас ирылҭар. Аригьы Мсыгәда мап ацәылымкит. Аначальник излеиҳәаз ала, Мсыгәда илыгхарымызт афатә-ажәтә. Аӡыс иԥсыша амахә азылаҟәоит ҳәа Мсыгәда лгәы иҭамкәа, лхы иҭамкәа афатә азы лгәы ааҭынчхеит. Афицарцәагьы ирҳәаз нарыгӡеит. Мсыгәда илырҭон аԥрынџь, ашыла, акрупақәа, еиуеиԥшым аконцентратқәа. Урҭ хкы рацәала ар рзы иаарышьҭуан Еидҵоу Америка Аштатқәа рыҟнытә.
Уажәы Мсыгәда зықьҩык аӷацәа лымазаргьы, аӡәы арахь дааираны дыҟамызт, избан акәзар аштаб уахгьы ҽынгьы иԥсахны ирхьчон, ачасовоицәа, уахынла афатә ахьыҩназ хазы аҟарул дықәдыргылон. Убри анаҩс, ргәашә дылагылан уахгьы ҽынгьы ачасовои.
Мсыгәда аԥыхьақәа реиԥш уажәгьы асасцәа лысуамызт. Ар итәаз ихнаҽу даҽа мзызк амазу, идырым. Лара арҭ ар ааижьҭеи хәыҷык дааинылеит. Еилалҵаз ашәхақәа хәба-фба лдулаԥ иҭан.
Ҽнак ашьыжь даныҩагыла, лышәхақәа руакы ыҟамызт. Аха иԥхалшьан аӡәгьы акгьы иалымҳәеит. Мышқәак рышьҭахь лашәхақәа иреиҳақәаз ҩба нарылӡаа ицеит. Убас даҽа ҩынтә хынтә ацәыӡқәа лоуит. Ара аӡә дааины лашәхақәа изгомызт. Нас изгода? Ари ссирхеит. Мсыгәда лсофаҿы иҟаз ателеграфистка Таниа захьӡыз илалҳәеит дыԥхашьа-ԥхаҵо. Ари акорпус аштаб аначальник иҟнынӡа инеит. Иԥшаауа рҿаархан дыркит аӷьычра ҟазҵаз. Уи ҟарулс
аштаб ахьчаразы иқәдыргылалоз асолдаҭ иакәын. Днаганы дынҭаркит уи асолдаҭ.
Арра дисциплина еилазгақәоз ахьҭаркуаз агаутвахта Мсыгәдараа рбаҳчаҿы акәын иахьыҟаз. Уи иазааигәан Мсыгәда аӡы ахьахылхуаз аӡха. Ӡаагара данцо уи агауптвахта даҩсны дцар акәын. Ҽнак лыԥҳал аашьҭыхны аӡхаҟа сцоит ҳәа дышнеиуаз агаутвахта даннавала, уа иҭакыз солдаҭк ахышә ихы аакылеикын ус иҳәеит: «Мамаша, какоҟ вкусныҟ был ваш сыр!» Мсыгәда азныказы иақәылҵара лзымдыруа даашанхеит, нас абӷьааҳәа лыԥҳал наргыланы аҩныҟа дыҩт. Амаҵурҭа дныҩнашылан адулаԥ дынҭалан лышәхақәа иреиҳаз акы аарылылхын илыманы дыҿҟьаса агауптвахта шыҟаз лҿыналхеит, лашәқәа рӷьычразы иҭакыз асолдаҭ дрыцҳашьаны исҭоит ҳәа. Аха уаҟа изыхьчоз ачасовоицәа уи имԥахьгьы днармышьҭит. Илухоз Мсыгәда. Лылабжышқәа хаҟәҟәала даагьежьит. Убриаҟара лгәы дрыцҳанашьеит уи асолдаҭ қәыԥш. Лара дшәон, иара дизашшны дҭалкит ҳәа игәы иаанагар ҳәа. Уажәы-уажәы асолдаҭ иахь дхьаԥшуан лара, иаргьы уи изыразра еиликаазар акәхап, Мсыгәда дахьцоз ҭынч длыхәаԥшуан.
Мсыгәдараа рҳаблаҿы инхоз хәыҭӡа заҵәык ракәын. Арҭ ахәҭӡакгьы аколнхара иахыԥхьаӡалаӡамызт, избан акәзар ақыҭа агәҭа дара ирцәыхаран, абас хәба-фба верс инаскьаган. Нахьхьи, ақыҭан, уаҟа неиҩымсрада зегьы аколнахара иалан. Дара ахәҭӡакгьы еицәыхараны инхон. Есымша аколнхацәа ҳрылагыланы аус аауеит ҳәа иалагар, иауамызт, есымша жәаба-жәаҩа верс ҟаҵаны нас уа акруны ҳәарада, ирылшомызт аӡәгьы. Хаз бригадак ма звенок еиҿыскаауеит ҳәа улагаргьы иауамызт. Убри аҟнытә ари аҳабла иқәынхоз ԥхьаӡан ахазынхацәа ҳәа. Амала дара есышықәса аҳәынҭқарра иаларгалон аҭаҭын, акәац, ахш, акәтаӷь. Мсыгәда, Кәанас арра данырга ашьҭахь, урҭ ашәахтәқәа лыбӷа ааԥырҵәеит. Аколнхара иалаз реиҳа ҩынтә-хынтә еиҳаны ашәахтә рықәын, арахь адгьыл ирыдшәалаз аколнхара иалаз раасҭа ҩынтә еиҵан.
Мсыгәда есышықәса аҳәынҭқарра иалалгалараны дыҟан хынҩажәижәаҩа килограмм акәац, шәлитрак ахш, ма жәа-килограммк ашәха, шә-кәтаӷьк. Ари Мсыгәда, аԥҳәыс еиба, даара илықәыӷәӷәон. Есышықәса цәҟатак нықәганы аҳәынҭқарра иагон. Убарҭ рнаҩс ажәлар зегьы ҭӡацыԥхьаӡа азаиом рызҭыҵуан, уиа уаҩы игәаԥхарала ахьӡын, аха иумгар ҟалаӡомызт. Хазы адгьылгьы ашәахтә ақәын. Уигьы аколнхара иалаз иршәоз аҵкьыс хараӡа еиҳаны илшәон Мсыгәда. Илшәонгьы, лыҩны иааины иргонда, иаҳауаи! Ахши акәтаӷьи ақыҭа агәҭаны иҟаз адәқьан ахь иганы иауҭар акәын. Ахш рыҟьаш-ҟьашо хәба-фба верс шьапыла агара даарак уаҩы игәаԥхартә иҟамызт.
Акәац ахьрыдыркылоз ақалақь аҟны акәын. Мсыгәда агәылацәа дрыҳәо-дырчо ацә кны илырҭон. Зегь реиҳа ихырзаманыз уи адкыларҭахь агара акәын. Аша иашьцылам ацәҟата ахы ианкны ф-верск агара даара иус хьанҭоуп. Ахы аӡәы иркны, лара ашьҭахь дгылан, џьамыӷәа цәгьа баны, ацә аҭаны, ахәлараз аҩныҟа даауан Мсыгәда.
Аха лара бзанҵыкгьы лгәы каҳаны, лыла уаҩы дамбо, лҿы уаҩы дамбо дҟамлеит. Мсыгәда илдыруан, уажәы егьа аџьа лбаргьы, уашьҭан ишылԥылоз. Лара еилылкаауан арҭқәа зегьы зыхҟьоз аибашьра хлымӡаах шакәыз. Уи аҿы аиааира агаразы быҩны бналҵны, иҳаҭ рҳәаргьы, мап лкуамызт.
Арадисткацәа руаӡәы Тониа зыхьӡыз даара ӡӷаб гәкык, ӡӷаб еинаалак лакәын. Деиқәаны, лылақәа ҭиқәаҵәааӡа, лхахәы еиқәаҵәа кьаҿны игьежьӡа иҵырффаны, лқьышәқәа ԥахә-ԥахәӡа, ҟазшьалагьы даара днаалан лара. Мсыгәда иаразнак дналылаҵәан бзиа дылбеит уи аӡӷаб қәыԥш. Тониагьы гәык-ԥсыкала бзиа дылбеит аԥҳәыс раз, аԥҳәыс қьиа.
Тониа лассы-лассы дылбааны амаҵурҭаҿы дтәаны Мсыгәда абысҭа анылуа длыцклаԥшуан. Лара даара илгәаԥхон абысҭа, иагьылҭахын илҵарц уи аушьа.
Мсыгәдагьы бзиа ибаны иллырбон абысҭа аушьа. Мсыгәда ари аӡӷаб абри аҟара бзиа дзылбоз лҟазшьа бзиа, лнаалашьа, лыԥхашьара, лыламыс ахьыҳаракыз азоуп. «Ҳаԥсуа ҭыԥҳацәа рцәа лхыскаауеит», – лҳәон Мсыгәда лассы-лассы уи лзы.
Рауф аԥыхьақәа раасҭа уажәы Мсыгәдараа дырҭаауан, аха аԥшәма ԥҳәыс уи мзызс иамаз амалахазгьы лгәы иҭамшәеит. Рауф жәохә шықәса ракәын ихыҵуаз. Хәылԥазык зны дааит иара Мсыгәдараа рҿы. Мсыгәда абысҭа аура даҿын. Тониа аҟәардә ау дықәтәаны уи дылзыԥшуан. Аӡӷаб цәала илныруан, Рауф лара лахь ацәанырра ҷыда шимаз. Рауф диасны аҟәардә хәхәа Тониа дзықәтәаз аҵыхәан днатәеит. Иара уажәы-уажәы лаԥшҵыхәала аӡӷаб длыхәаԥшуан. Ларгьы бла хаала днаихәаԥшуан.
Зны убас еизааигәаны иантәаз Тониа лнапы аҿыналырхан Рауф иҟәаҟәа аалышьшьит. Рауф днеилуааит, аха иҽмырҵысӡакәа дтәан. Убри аҟара ихаан, иҟәымшәышәын Тониа лнапқәа. Рауф зықьнашықәса иԥсы ҭазаргьы урҭ асекундқәа ахаан ихашҭраны дыҟам. Иҟәандашьышьараӡа иҟәаҟәа икыдын дара.
Мсыгәдараа рыҩни амшыни рацәак рыбжьамызт. Амшын еҵәҟаҟараӡа иубон. Иара есааира игәыбзыӷхон, иухон иара ашҟа. Амшын аҵкьыс ирзааигәан аӡиас. Уи макьана ихьшәашәан.
Ҽнак шьыбжьонеиԥш Рауф Мсыгәдараа рҿы дааины даныҟаз, Тониа амшынахь ацара иабжьалгеит. Рауф игәырӷьара ҳәаа амамызт, аха ихы аԥшнымҵаӡакәа дақәшаҳаҭхеит.
Рауф амшын ицәа-ижьы ашьцылахьан. Уи иҩызцәеи иареи рхазы иаԥҵаны ирыман есышықәса апрель акы азы амшын ҭалара иалагахьан.
Тониа лҽааилыхны амшын ахь лҿаныналха лшьаргәацә ҟәымшәышәқәа абӷанҷ сса алакьакьон аҟнытә ҩбаҟа-хԥаҟа шьаҿа ахьааҟалҵаз уааҵәҟьа длатәеит, уаҳа дзымцо. Рауф ари лҟазшьа омашәа ибаны длыхәаԥшуан. Тониа лнапы ррхан Рауф диҳәон длыцхраарц, аха иара уи лнапы акра акәым, лааигәара анеира ицәыуадаҩын, изыгәаӷьуамызт, уажәы еилыхны ианыҟоу акәым, ианеилаҳәоугьы. Акраамҭа длак-ҩакуан иара. Тониа гәк-ԥсыкала дыччон. Лара
илдыруан уи илак-ҩакра зыхҟьоз. Лара зны, ҩынтә илҳәахьан Рауф ишиаҳауаз абри аҭыԥ ашәа аҟнытә:  Рауф игәы ҭыԥаны ицон, иблахаҵ гьежьуан. Тониа уажәы дахьтәаз илҳәон уи ашәа абри аҭыԥ инақәырӷәӷәаны, ҩынтә-хынтә еиҭаҳәо. Аха ус егьа иҟазаргьы игәаӷьит Рауф. Ашьшьыҳәа, аҽацә хәыҷы ицәцарҳәа дшәошәа, дналзааигәахан, инапы наирххан иналыиҭит, амцагьы аԥырқьҳәа илеихҟьеит. Тониа ари зегьы ибзиаҵәҟьаны илбон, еилылкаауан. Лара Рауф иаҵкьыс ԥшьышықәса деиҳабын. Убри аҟнытә аҽынкылара, ахы анапаҿы аагара иаҳа илзымариан. Тониа илҭахын аҷкәын қәыԥш игәы дамыргакәа, изцәырҵыз ацәанырра ҳаракы пату ақәҵаны дизныҟәарц. Аха лара Тониагьы Рауф ишҟа илыман убри инахыҳәҳәо ацәанырра. Уи макьана аҽамырҵасыцкәа, кәицк иаҟараны, нахьхьи џьара лгәаҵаҿы иҵәахын. Уи хәыҷык иадамхаргьы ахы инаужьзар, ишаԥ-шаԥуа, иԥырӷханы, нас аԥырқьҳәа имцабызха иҩаҵҟьон. Тониа Рауф инапы џьаџьа лыҩнапыкала иаанкыланы дҩеихан, лшьапқәа днарықәгылеит. Еиуеиԥшым, ԥштәыла еилыџьџьоз аххьа дырган ишьаргәыҵ инаҵакәымпылт. Адырҩегьых иаалзымчҳакәа иаадырчахәчыхәт. Аха уажәы Тониа илулакь илычҳаит. Аӡы аҟнынӡа ҩбаҟа шьаҿа ракәын ибжьаз. Раԥхьа аӡы данынӡаагыла, аҵаа аиԥш ихьшәашәазшәа лбеит, дагьыҩныҵәааит. Аха аӡы есааира «Иԥхахон», раԥхьаӡа еиԥш лцәа-лжьы иалакьакьомызт. Рауф инапы иаҳа-иаҳа илырӷәӷәауан иахьылкыз. Абар шьҭа шьамхахьы илызҩеиуа аҟнынӡа аӡы дналагылеит. Уа ԥыҭк даанҿасын, Рауф инапы ааулыжьын, аӡы лнапқәа нӡаалкылеит. Уи уажәы иаҳагьы иԥхазшәа лбеит. Нас уаҭәашәпара аҿынӡа дынҭалеит. Маҟаҿаҳәара, нас гәаҵаӷара; лыԥси-лыԥси еивахо иҩеин лгәы иҩыҵачын, арҵәаа лырган дылхәӡарҵәит. Даныҩхәыҵ аӡы зынӡагьы ихьшәашәамызт. Тониа аӡсара хар амамкәа илдыруан, аха амшын уажәада дҭамлацызт. Амшынаҿы аӡсара ахатә ҟазшьақәа амоуп. Уи Тониа илыздыруамызт, ҳәарас иаҭахыузеи. Убри аҟнытә лара уажәы-уажәы аӡы лыхәласуан, амшынӡы ҵаахәҵәараӡа илымхалбаадауан. Рауф хара-хара уи длышьҭан, ацхыраара аҭаххозар, иаразнак длыхьӡартә еиԥш. Аха Тониа хәыҷык данынаскьа,
дааҳәын аҟәарахьы деихеит. Лара иаразнак илбеит амшынаҿ наҟ ацара иаҳа ишымариоу, арахь аара аасҭа. Тониа иџьалшьон амшын аԥшӡара, аҟәараҿы абӷанҷқәа реилаԥсашьа, рыԥшӡара. «Ари шԥаԥшӡоу, ани шԥаԥшӡоу» – шылҳәоз лџьыбақәа хаҳәла илырҭәит.
Уи нахыс есымша Рауфи Тониеи амшынахь еиццон. Амшын ашҟа иааихҵәаны амҩа аман. Уи амҩахәасҭа Мсыгәдараа рбаҳча иҵганы иган. Рбаҳча ахьаанҵәоз ахҵысҭа ыҟан. Уи уанынхыҵлакь дҳәыԥшраны инашьҭын, адәҳәыԥш анаанҵәалакь, амашьына мҩа унангылоит, уи иазааигәаӡаны амашьына мҩа иаваршәны инаган аихамҩа. Аихамҩеи амшыни шәки-бжаки, ҩышә метра ракәын ирыбжьаз, уаҳа рыбжьамызт.
Зны Рауфи Тониеи Мсыгәдараа рбаҳча инҭысын, адәҳәыԥш ианнықәгыла, Тониа даанҿасын омашәа ибаны акы дахәаԥшуа далагеит. Адәҳәыԥш агәҭаны ҭырас чықьк зазо иқәгылан. Тониа иаразнак илдырит, ари ачықь аԥыхьақәа ара ианиасуаз, ишыҟамыз. Омашәагьы изылба убри азоуп. Тониа дшәаны Рауф инапы аанылкылеит, ари ачықь заза-мазо еиҭаҵуашәа анылба. Ииашаҵәҟьаны иара закәу узымдыруазар, уаацәшәартә иҟан. Аҭырасқәа ашәпақәа аҩада ирханы ашьшьыҳәа еиҭаҵуан. Уи «ачықь» агәҭаншәа иалагылан лабак даара иауны, ипаны. «Ачықь» анаҩсан иҳәо иқәын ашамыхьажь (абжьобжьык) аԥынҵа ау анышә иныҵаҵо, нас иааҵхны ахы чқәарҭылра арбаӷь аикеиԥш иԥшӡаны, иааиҵыхны чԥхьхь аҳәон. Рауф иаразнак иауимдырхуаз ари змааназ. Ас иаргьы иклон ашамыхьажьқәа. Уажәы уи аҵыс ԥшӡа скуеит ҳәа иаҿыз иара иқәла Мирод иакәын. Тониа быҽбмырҵысын ҳәа налеиҳәан, иҩыза дизԥшуан, изкрыушь ҳәа интересс икны. Ус аҭырас зхарԥаны изаза-мазо инеиуаз алаба ашамыхьажь аҟынӡа инаӡартә даназааигәаха, илаба ԥшьшьала алаҟәра далагеит. Ашамыхьажь ахы иҩаханы ачԥхьхь анаҳәоз аамҭазҵәҟьа илаба рыҭрасны дҩахеит, ашамыхьажьгьы ԥаҭԥаҭуа алаба ахы иаадхалеит. Мирод аҭырас неихырҩрны инкажьны ашамыхьажь аҵыхәа иадԥаҭ-ԥаҭлоз илаба даахо, даахо иааиган аҵыс ааникылан алаба аҵыхәан аҽхәыц иамаз ахәда иаамихын, иааникылеит. Тониа ари аепизод омашәа илбеит. Лара ахаангьы илмаҳацызт ас маанала
ҵыскшьа. Рауф дыццакны Мирод ишҟа иҿынеихеит, Тониагьы макьана иҟала цқьа илзымдыруа, дкәаны-зануа дгылан. Тониа лҭыԥ дахымсӡацызт, Рауфи Мироди ашамыхьыжь рыманы ианаалыдгыла. Аԥҳәызба иџьалшьеит, ари аҵыс аԥшӡара. Мирод Тониа ашамыхьажь даилаҳазшәа аниба, лара илиҭеит. Тониа лгәырӷьара ҵҩа амамызт. Уи зны илшьышьон, зны лӡамҩа иадкыланы игәыдылкылон, зны ахы чқәарҭыл лнапала еиҵылхуан.
Рауф, хымшҟа убри ашьҭахь Мсыгәдараа рыҩны даназааигәаха, ак шыҟалаз ицәа иалашәеит. Асолдаҭцәа уаҭыруан: аӡәы анахь дыҩуан, егьи арахь дыццакуан. Мсыгәдараа рбаҳча иҵагылаз апалаткақәа кьау зҳәара ыҟамкәа иқәыргахьан. Амашьынақәеи аҽыуардынқәеи ар рымаҭәа-рҩыҭәақәа рыла иҭәын. Џьоукы амашьынақәа ирықәтәахьан.
Рауф дшанханы агәарԥ агәҭа даақәхеит. Иара илаԥш дааҵашәеит Тониа лҩызеи лареи амашьына амаҭәақәа зқәыз хыхь иахьықәтәаз. Мсыгәда лнапқәа лгәыҵаԥса агәараҿы дгыланы зҽеидызкылоз ауаа дрыхәаԥшуан Лара иџьалшьоз дук рыбжьы мыргаӡакәа абырсҟатәи уаа ирымази-ирыхӡызи иаарласны иахьеидыркылоз акәын. Уажәы лара лгәы хьау-хьауа илыхьуан. Ари аԥхынрак дзышьцылаз ауаа абас иаалырҟьаны иахьцоз лзыхгомызт.
Рауф дыццакны Тониараа зықәтәаз амашьынахь иҿынеихеит. Аха уи аамҭазы аматор аус ааун, амашьына аҿынанахеит.
Тониа лнапы ҩышьҭылхын иаалҟьеит. Рауф игәы былбылуа дааҭгылт. Уажәы иара игәы зыҳәоз абни бзиа иибо аԥҳәызба дызго дыҩны амашьына дахьӡаны иаргьы дцарц лара дахьцо. Аха убри аамҭазгьы иара идыруан, уи аибашьратә устав ишаҵанмкуа, насгьы Мсыгәда дылцәыԥхашьон. Игәы еимларӷәӷәа акы иакызшәа ихьау-хьауа, ибыл-былуа ихьуан. Дгәаҭеиуа, дыҳәҵәы-ҳәҵәуа даанхеит арԥыс хәыҷы. Ари збоз Мсыгәда Рауф цәгьа дрыцҳалшьон. Лара илдыруан, Тониеи иареи реизыҟазаашьақәа ԥыҭчыҭқәак. Аха лгәы иаанагомызт жәохә шықәса зхыҵуа аҷкәын абриаҟара иӷәӷәаны абзиабара илсуеит ҳәа.
– Анцәа сукәхшоуп, иаразнак илықәӡәӡәаа ишбаца! – лҳәеит Мсыгәда Рауф ишҟа даахьаҳәны. – Абружәоуп априказ ҟалеит ҳәа Тониа ианаасалҳәа, – нацылҵеит лара.
Ари амш ахаангьы Рауф ихашҭраны дыҟам. Ииуль 19, 1943 шықәса амш аҽны акәын иара. Илхашҭуам ари амш Мсыгәдагьы.
Рауф уажәы дҭынчны дзаангыломызт. Мсыгәда лҽага аашьҭихын, илеиҵаз амхы апара ҳәа изышьҭаз аџьықәреи гәаҵаӷаранӡа иҩеихьан, аҩынтәы рашәа инахыԥаны акәын ишҭагылаз. Иҽага ажыҩ-жыҩҳәа имҩанҵо уи амхы дааҭалеит. Заҟа ирӷьеҩны иҽага иҟьоз аҟара игәы аԥсы ашьон, иҭынчхон. Ус иԥсы мшьаӡакәа уи амхы абжеиҳара ирашәеит, аџьықәреи шьапқәа анышә чаҟәаӡа ирыдҳәҳәало.
Амра акәапаҳәа илҭашәеит, Рауфгьы, агьиабжьааԥны акәзар ҽнак изымрашәоз, апара зегьы рашәаны дааҭыҵит. Уажәааныла, даара ҭаацәара дук ахьхьа-џьџьаҳәа ианааилатәо еиԥш, Мсыгәда лмаҵурҭа уаала илах-ҿыхын. Аха уажәы Мсыгәда даара илызгәакьаз џьоуки лареи еиԥырҵызшәа лыгә-лылахь еиқәын. Туча хәыҷгьы акыр-кыр дыччо уажәааныла Тониа длахәмаруан, ма морзе азбука ллырҵон Туча луаҭәа Тониа лнацәа нақәыргыланы. Днақәсны иаақәылхыр, уи акәаԥ аанагон, инароуны лнацәа ақәлырӷәӷәар, усҟан уи атире аанагон. Тониа Туча иллырҵон анбанқәа зегьы кәаԥлеи тирелеи ишышьақәгылоу. Знызынла арҭ «аурокқәа» ихы рылаирхәуан Рауфгьы. Уажәы Мсыгәда лмаҵурҭаҿы даара иҭынчран. Аԥшәма ԥҳәыс акҿаҩра дыкҿан, алампа асаркьа рыцқьаны иасыркуеит ҳәа даҿын лара. Туча аҟьатҟьат амҳаԥ аҵылшьуан. Рауфзаҵәык иакәын усда итәаз. Ӷьеҩла аусура ихнаҽыз ихьаа уажәы данаатәа, иҿыцха адырҩагьх иаацәырҵхт иара. Аҷкәын қәыԥш еиликаауан, Тониеи иареи еинасыԥхараны ишыҟамыз, лара ара даанхаӡаргьы, избан акәзар қәрала лара акырӡа деиҳабын, аԥсҭазаара аԥышәагьы еиҳа лыман. Арҭқәа Рауф изеилымкаауа дыҟамызт, аха игәы мыжда иауамызт, игәы былуан раԥхьаӡа бзиа иибаз аԥҳәызба абас иаалырҟьаны дахьицәыӡыз азы.
«Уажәыҵәҟьа дабаҟоушь Тониа, дызҿуишь лара?» – дхәыцуан Рауф дахьтәаз.
Рауф ихәыцрақәа даарылҵит, Мсыгәда ллампа амаҵурҭа бла ҭаала ианааҩналаша.
Мсыгәда лгазтә лампа астол агәҭаны инықәлыргылан, Туча лымҳаԥ аалымылхын ачуан днахагылеит. Аҟьатҟьат ашәах шкәакәа хбалахьан, уи иаанагоз ашыла џьаџьа сахьан ауп.
– Тапка, агәӡа сзылашьҭи, абааԥс, – лҳәан Мсыгәда лымҳаԥ лассы-лассы аҵшьра далагеит.
Туча ихәны асаара ианыз ашыла аалган лаԥшаҵәыла ачуан аҭаԥсара далагеит. Мсыгәда аӷьеҩ-аӷьеҩҳәа еиллырхуан.
Адәахьы ишыхәлара ихәлахьан. Ҽынла икаҭәоз ашоура уажәы акыр иаахҽхьан, аха уи макьана акыр амч аман. Ашәаԥыџьаԥ ақәа иаҳәон, избанзар кәыркә ашоура иқәнакыз дара уажәы илахҿыхмызт. Ақәа млеижьҭеи абар мызкы иазынаԥшуан. Аҳаракырақәа рҿы уахынла аӡаӡа леиуамызт. Аџьықәреиқәагьы уаҟа шьҭа џьара-џьара аҵшлара инақәыркуан. Аԥсабара ҭынчӡа игылан, ԥшакгьы џьаргьы иҵысуамызт.
Мсыгәда лбысҭа лун, иаахрапаны инықәлыргылт. Аҟәыдгьы аалган илырԥхаразы иныҽҳәалыргылт. Убри аамҭазы агәашәахь џьоукы рыбжьы ааган, алақәагьы нареишит. Мсыгәда ашә аартны данындәылԥш, агәашә џьоук шадгылаз лбеит. Аԥшәма ԥҳәыс алақәа дынрыҵаҟьан илзааиз днарԥылеит. Урҭ ар иреиуаз џьоук ракәын. Дара аҳәон аҩныҟа алеира азин. Мсыгәда еснагь еиԥш уажәгьы иаалыԥхьеит аҩныҟа. Дара хә-ҩык ыҟан. Аӡәы дреиҳабуп уҳәаратәы ичынқәа цырцыруа ижәҩахыр иқәын. Мсыгәда амаҵурҭаҿы иналган иналыртәеит.
Мсыгәда абысҭа анылуа ианакәзаалакь аҭаацәа рхәы инамцхәны даҽа х-ҩык-ԥшьҩык ирызхаша аҟара ацҵаны илуан. Уажәы иааизи лҭаацәеи ирызхарашәа лбан, абысҭа аахәаны анҵара далагеит. Иааиз асолдаҭцәа рыбжьы ныҵакшәа уажәы-уажәы акы неибырҳәон. Мсыгәда лысасцәеи Рауфи акрыфаразы инеидыртәаланы аҩцараҿы дцан аҩы ҭыхны иаалгеит.
Асасцәеи Рауфи аныҳәаҿақәа ркуан, аха Рауф дааныҳәаны иаҵәца ԥыҭк ыжәны инықәиргылон. Асасцәа иржәуаз нҭыркәкәаны иржәуан, уаха абри аҩы рмоур ихәарҭамызт уҳәаратәы. Абар хынтәын Мсыгәда аҩы ҭыхны иаалгоижьҭеи. Аха лысасцәа шьҭа ҳгылап ҳәа рыгәгьы иҭамызт. Дара шьҭа даара рқьафқәа ҟалахьан. Мсыгәда ари даарак илгәаԥхомызт, аха дыԥхашьаны шьҭа шәгыл ҳәа лызраҳәомызт. Рауф аишәа дахыҵхьан, зынгьы аҩныҟа сцоит ҳәа иақәикын, аха Мсыгәда дымцарц лылақәа илырбан, иҽааникылеит. Асолдаҭцәа есааира рыбжьқәа духон, ирҳәац неиҭаҳәо аҵәцақәа ркуан, инҭыркәкәаны ижәуа. Шьҭа раҵәцақәа анҭацәлакь, Мсыгәда илырҭәырц налыдырҵаргьы цәгьа ирымбо аҟнынӡа инеит.
Мсыгәда леирыӡ иҭаз аҩы анаанҵәа уаҳа аҩы сымаӡам анылҳәа реиҳа излысны иҟаз дҩагылан дыбӷаӷо Мсыгәда илкыз аирыӡ аалымижәаан дындәылҵит, егьырҭгьы ҩагылан индәылҵит. Агәарԥ инықәгылан аҟәҟәаҳәа аракеткақәа рыла ихысуа иалагеит. Мсыгәда ари аибашьра иналагеижьҭеи иагьаҩ асолдаҭ ныҟәылгахьан, аха арҭ рҩыза абыржәада илымбацызт. Лара илбақәахьаз иԥхашьа-ԥхаҵо рызхара анырфалакь, ашьҭаларахь рхы дырхон. Шьҭа уаҩы ибон арҭ еиқәшәаз џьоук шракәмыз. Еиҳарак уажәы рқьафқәа аныҟала.
Мсыгәда Рауф дырццакны ддәықәылҵеит Бадра адырра ииҭарц. Лара Туча даашьҭыхны агәылацәа рахь дыҩт.
Бадра идыруан, аҩы иашьу асолдаҭцәа дрылалар имч шыдмырхәоз ацәгьарахь рхы дырхар , бзиалагьы иҳәатәы шхарымҵоз идыруан. Убри аҟнытә иара иӡбеит ақалақь аҿы дцаны апограничникцәа ааигарц.
Мсыгәда агәашә дахьынҭыҵыз даагылан лыҩны ашҟа днаԥшит. Уахьынтә аума бжьы аауан: аӡәы аракьетницала ашә дасуан ишимчыз, егьи агәарԥ агәҭаны дықәгыланы аракьетақәа ишша-шшаӡа ажәҩан ахь иауижьҭуан, даҽаӡәы автоматла аҟәҟәаҳәа дхысуан, аҩада ахы рханы, аӡәых дхәаауан ишилшоз, ажәакала арҭ иржәыз рхы иҭалан, иҟарҵозҳәа аӡәы акы издыруамызт.
Туча хәыҷы ари анылба аҵәыуара далагеит.
– Нана, ҳаҩны рблыр ишԥаҟаҳҵои лҳәон лара дахьҵәуоз.
Бадра дкылхх дааит.
– Шәара аҩныҟа шәца, урҭ сара идсырбап, – иҳәан ақалақь ахь ишилшоз деихеит иара.
Усҟан амашьына абаҟахыз – шьапыла дцар акәын ақалақь аҟынӡа. Бжеиҳан дшыҩуаз длеит ақалақь аҿы. Апогранзастава аначальник еиҳәеит аусқәа зеиԥшраз.
Аначальник иаразнак акоманда ҟаиҵеит амашьына дырхиарц. Ф-ҩык асолдаҭцәа аашьҭхны, Бадрагьы днаивартәаны иааит Мсыгәда лыҩны. Асолдаҭцәа иакәым ҟазҵоз изҿыц иаҿын. Мсыгәда данца ашьҭахь аҩы иҵегьы ржәызаарын, уажәы аххы инеилаҳауа лыҩны иҩнан ишырҭахыз аиԥш.
Азаства аначальник исолдаҭцәа Мсыгәда лыҩны иакәыршаны иргылеит. Иара ҩыџьа иманы агәарԥ дынҭалеит. Иакәым ҟазҵоз асолдаҭцәа апограничникцәа еиқәхаԥса иӷьазӷьазуа ианырба, иаразнак иржәыз нархыԥсаа ицеит, зынӡа аҩы иашьны ицәаз ида, иагьыҭеислымхеит иаразнакы. Аначальник урҭ иаразнакы рабџьарқәа рымихит, иагьыбаандаҩитәит.
Ашьҭахь излеилкаахаз ала, арҭ аибашьра иалагаанӡагьы ахулиганра, иакәым аура иашьцылаз џьоук ракәзаарын. Дара хара ихәыцуаз џьоук ракәмызт – ус ргәы иаанагозар, акәхап, ҳара усгьы афронт ахь ҳцоит, ҳаибганы ҳҟалоу, ҳҟамлоу, анцәа итәуп, убри аҟнытә иахьауа, излауала аамҭа «бзианы» иаҳхаагалап ҳәа.
Аԥхасҭа Мсыгәда илырҭаз ахә шьаны иддыршәеит раԥхьа инаргыланы. Даргьы иҟарҵаз ацәгьара иақәнагоз ала рус ӡбан арратә трибунал иаҭаны.
Мсыгәда лыҩны данааи илбаз ҳаӷоу иҩны ибааит. Амаҵурҭа ашәқәа иҭыҿҿа-ҭыҿҿа аракьетницақәа ахьаадырхауаз рҭыԥқәа рнын адәахьалагьы, аҩунҵҟалагьы. Аԥенџьырқәа рсаркьақәа ԥыхха еилан, абжьаратәи ашә ҿҳәаны икажьын, лдулаԥ аарҳәны ҿыцха икажьын, ачанахқәеи аҵәцақәеи еилаҟәаҟәа аҩнаргәаҿы еилажьын.
Бзиашәа акәасқьашҟа уаҩ дхамлеит. Амала акәасқьа аҵаҟа Мсыгәдараа рчанеи руалырқәеи ахьгылаз данынҩнала ицәаакӡа адгьыл днықәлеит. Ари закәыз иаразнак илдырит Мсыгәда. Ауалыр ду аҩы зҭаз аҩы ҭаҳхоит ҳәа иаадырҳәызаарын хәыҷӡак ада егьи зегьы лҭакәкәа ицеит.
Акәасқьа аҵаҟа аҩнаргәы зегьы ҟаԥшьӡа шьаҵас иалсны иҟан. Џьара-џьара адәахьалагьы иацәылжж иубон. Даара лгәы иалсит ари Мсыгәда. Аиҳаракгьы аԥхасҭа илоуз анаҩсан абас ҳара ҳазхьчаша ҳаруаа ишԥаҟарҵоз ҳәа игәнылгеит лара. Абриаҟара жәлариқәара абра ииасны ицаз, лыҩны инеины илҭаауаз инарымадыркны акәндрахәыц аҟара аԥхасҭа лырымҭеит. Абаҳчаҿгьы ажь ианаамҭоу, азин лымымхкәа дзусҭазаалакь аӡәы инапы наргӡаны акы дакьысуамызт.
«Ҽы ԥхҭи ҽы ԥхҭи еибабӷоит ҳәа, рҽабеидыркылеи урҭ аҷкәынцәа, аӡә иаҵкьыс, аӡә деицәаны, – иџьалшьон Мсыгәда. – Хә-ҩык рыҟнытә аӡәы ихы иҭамшәеит абри иҟарҵо шхәарҭам, ишаангылара».
Лара уажәы илгәалашәеит арха лымхы еимҵәаны ишыргаз. Урҭ лџьықәреи згаз усҟак гәыбӷан рылҭаӡомызт, амла иагон. Згәаӷ лымаз абарҭ ракәын. Ирҭахыи дара?! Рызхара ыфаны, рызхара ыжәны, нас иааҳәны ирбалакь ҟарҵо!
Мсыгәда ԥсабарала ауаҩы дрыцҳазшьоз, ауаҩы бзиа дызбоз аӡә лакәын. Аха абарҭ аҷкәынцәа абас лчеиџьыка ианаӷрагыла абружә икнаҳаны иаҳшьуеит рҳәар, мап лымҳәар ҟаларын.
Аамҭа иамфо ҳәа акгьы ыҟам. Мсыгәдагьы амаҟәмабара дзықәшәақәаз ԥшьаала илхашҭуан, аамҭа цацыԥхьаӡа.
Кәыркәа нҵәан нанҳә инықәлеит. Амзаҿа аҩагыламҭазы илеиз ақәа аԥсабаразы ихәарҭа дуны иҟалеит. Аарҩара иқәнакны иҟаз аџьықәреиқәа, ашәаԥыџьаԥ, ихҩаахьаз аҳаскьын оҳ гәышьа рҳәан рыԥсы ааивыргеит. Уахынла хәыҷык ихьшәашәарахон.
Хәылԥазык Туча фахьқәак аазгоит ҳәа рбаҳча аҵыхәахь дцеит. Лфахьқәа лыманы дышҩеиуаз, лышьҭахьҟа лықәҿҭуа аӡәы дышлышьҭаз лбеит. Уи дыӡӷабын, жәаф-жәибжь шықәса раҟара лхыҵуан. Туча иаразнак илдырит, уи аӡӷаб дышиаҭымыз, аибашьра иариаҭымыз аӡә шлакәыз. Аӡӷаб даҳәон уахык иадамхаргьы аҩны дрыдыркыларц. Туча
длыманы аҩны дааит. Мсыгәда даагьагьан ақәаб азна аӡы рԥханы аухаҵәҟьа аҳамам дылҭартәаны дылкәабеит, акранырфа ашьҭахь. Ирацәан Мсыгәдараа ас ирыднагалоз ауааԥсыра. Џьоукы афатә-ажәтә иаҳәаларын, џьоукы – ашәҵатәы. Урҭ зыҩнқәа рыҟнытә аибашьра иахнацаз ракәын. Урҭ «беженцы» ҳәа ирышьҭан. Џьоукы ҭаацәала ицон ҽыуардынла, џьоукы – шьапыла. Дара амла иакуан, ахьҭа иакуан, иршәымызт, ирхамызт.
Уажәы Мсыгәда илыднагалаз аӡӷаб қәыԥш даара илыгын. Лыцкы хәыҷы илшәыз аҩаза ахьыкәкәо ицәашьын. Таниа лыхьӡын лара. Иахьынхоз рқыҭа анемец-фашисттә мҵарсҩцәа рнапаҿы ианнарга, уаҟа инхоз ауаа иахьақәшәаз амрагыларахь идәықәлеит. Таниа лаб амҵарсҩцәа дырҿагыланы дықәԥон. Анемеццәа рқыҭан ианааи аамҭазы Таниа лҭаацәараҿы иҟан лани, леиҵбацәа ҩыџьа – лаҳәшьеи лашьеи. Абомбакажьрақәа раан бомбак рыҩны иақәҳаит. Таниа бзиашәа аҩны дыҟаӡамызт. Лани леиҵбацәеи уа иалаӡит. Уи ашьҭахь лара арахь, Аԥсныҟа, иаауаз џьоукы лыҽрыдкыланы дааит. Абар шьҭа ҩышықәса ҵуан лара ара дыҟаижьҭеи. Уажәраанӡа дахьыҟаз аԥшәма ԥҳәыс данԥсы, лара дашьҭалеит дыздызкылашаз даҽа ҩнык. Убас дшыԥшаауаз ауп ахәылԥаз Тучеи лареи шеиниаз.
Мсыгәда лыӡӷабцәа рҩыџьагьы нарианы (лара шьҭа аԥҳацәа ҩыџьа лыман), Таниа лыцкы нӡааҵаны илыӡәӡәеит, нас амца ааигәара инкнаҳаны илырбеит.
Таниа данынаиа, иаразнак дынҭаҳаны дыцәеит. Ацхабжьон лыбжьы Мсыгәда даанарԥшит. Аԥҳәызба арҵәаа, арҵәаа ҳәа дыҳәҳәон, дԥаҭԥаҭуан, дмахаԥсахуан дахьиаз, нас дҩаҵҟьан дыҩны ддәықәлеит. Мсыгәда длышьҭаланы дыкны дааганы длыриахт, аха Таниа убасҟангьы дахьыҟаз анеилылкаагьы дгәынқьны аҵәыуара даҿын, лылаӷырӡқәа лҿашы. Мсыгәда Таниа дылгәыдҳәҳәала илулакь деиқәылкит.
Таниа есс ҩаха-хаха рыбжьара абас лыхьлон. Уи зыхҟьоз абри акәын. Таниа дызлаз ихҵәаз ауаа иахьаауаз амҩан лассы-лассы анемецтә-фашисттә ҳаирпланқәа рыхьӡаны абомбақәа рықәрыжьуан. Зны «Мессершимттк» Таниа дызлаз ацәҳәыра иқәнакит. Зны иара абжьы цәгьа ҭцаны хланҵы ирзааигәаӡаны илеиуан, абомбақәа кажьны нас ҵәианҵәы ажәҩанахь ихалон, нас иааҳәны дырҩегьых
хланҵы иҭаланы ирыжәлон, пулемиотла иреихсуа. Абри ахҭыс Таниа ԥхыӡырла илбон, убри азы акәын абасгьы дзыҟалалоз.
Таниа Мсыгәда лҿы даанагеижьҭеи хымш ракәын иҵуаз, аха аурыс ӡӷаб иаалнубаалартә лҽеиҭалкит. Ицәышӡа иҟаз лхы-лҿы уажәы хәыҷык иааҟаԥшьхеит, иҭашәашәаз лӡамҩақәагьы аҭҭәаара рҽыназыркит. Аӡӷаб есымшааирагьы дыҭҭәаауан, ауаҩы ԥшра аалхәон. Уахынлагьы есааира лыцәа ҭынчхон. Есуаха рыбжьара илзааиуаз ашәара шьҭа есааира инаскьон. Араҟа дааи уажәи рыбжьара зынӡа илмыхьӡацызт.
Таниа уаҩы омашәа дааибаратәа дыӡӷаб ҟәыбҷан. Мсыгәда даара длыхәон аҩн усқәа рҟны акәзааит, адәныҟатәи аусқәа рҟны акәзааит. Абри ҟаҵа ҳәа уаҩы илеимҳәаӡакәа иҟаҵатәу лара лхала идырны иҟалҵон. Аӡы аагара, аҩны аԥссара, аилыргара, амҿы-амца – зегьы дрымаран лара. Мсыгәда, уи адагьы аԥҳәыс еизада замана, аԥҳәыс гәыраз, ари машәыршәа илыднагалаз аурыс ԥҳәызба лара лцәа-лжьы даалҵызшәа дылҭахын, бзиа дылбон.
Нанҳә мза иқәын. Мсыгәда аурычра дыҵан. Ҽынла изаҟаразаалакь акы лфомызт. Ааилшәшәара ианналагалакь (Аурычра иҵоу уи аамҭа ҿыртын ҳәа иашьҭоуп) Мсыгәда адулаԥ дынҭаланы какалк лкуан, нас абысҭа луан, уаҩҵас акрылфон. Ашара акыр шагыу дгыланы акруны ибзианы акрылфахуан (уи ҭымҷыҭ ахьӡын).
Мсыгәда аурычра дзыҵаз уи акы иахәап ҳәа лгәы иаанаганы акәӡамызт. Лара ус дашьцылашәа акәын адинхаҵара аганахьала иналгӡақәоз аҵасқәа зыҟалҵоз. Иаҳҳәап, аӡырҩра аҵас аҿгьы уи акгьы шаанамгоз лдыруан, аха нанҳә аныҳәа ауыха даамӡырҩыр луӡомызт.
Изларҳәоз ала, иӡырҩуа иқыҭан иҟалараны иҟоу иаҳауан. Иаҳҳәап, ачара ҟалараны иҟазар, усҟан аӡырҩы ашәаҳәабжьқәа, анапеинҟьарақәа, акәашара быжьқәа иаҳауан. Ус акәымкәа аӡәы дыԥсраны иҟазар, усҟан акәыпа ҟазҵо реихақәеи рчакәҷқәеи рыбжьы иаҳауан. Аха аӡырҩра иахьабалакгьы иҟаломызт. Уи инаскьагоу, ахьҭынчроу хәык аҿы акәзар акәын, ма маӷазак, ма цак аҿы. Аха аӡырҩра ахатәы закәанқәа аман. Урҭ анынагӡамха, иӡырҩуа акгьы иаҳараны дыҟамызт. Убарҭ азакәанқәа рахь иаҵанакуеит,
иаҳҳәап, иӡырҩуа аӡырҩра аҭыԥ аҿы днеины данынатәа нахыс дцәажәар ҟалаӡомызт, иара убас иҟаломызт деимсар, деимҳәар, ицәа дафаргьы ибӷыр ҟалаӡомызт.
Раԥхьаӡа Мсыгәда Таниа ӡырҩра данылгоз абарҭ азакәанқәа цқьа илаҳәаноуп дшылгаз.
Мсыгәда ӡырҩрҭас илымаз рца акәын. Уи гылан ркәасқьеи рмаҵурҭеи инарцәыхараны. Убра ҩызак длыманы дынҭаланы дӡырҩуан.
Ажәлар зегьы зызҿлымҳаз аибашьра акәын. Уи ауаа ргәы нкыдкыланы иафахьан. Мсыгәдагьы уажәы дӡырҩырц ззылҭахыз аибашьра сынтәа еилгоу еилымгоу еилкаашьак аласзыҟаҵозар ҳәа акәын.
Чаншьҭахьеиԥш Мсыгәдеи Таниеи Тучагьы дрыманы инеин аца инҭатәеит. Ари Таниа даара илгәаԥхеит, ҳәарада, уа иҟалаша акы саҳап ҳәа акәым, иара ус баша уахынла ацаҿы аӡырҩра интересс илкит.
Ҵхагәҭанеиԥш аӡырҩцәа рлымҳа иамжьо ираҳаит мраҭашәарахь инаскьагаӡаны гәыргәырҳәа абыжьқәа. Ари Мсыгәдла лтәала иаанагоз аибашьра сынтәагьы аҵыхәа ԥҵәараны иҟам ҳәа акәын.
Уа аца ишҭатәаз арбаӷьқәа иааиларԥсеит. Мсыгәда Таниеи Тучеи ганы акәасқьаҿы ирианы, лара акрура далагеит. Лара уажәы дыццакуан, избанзар макьана ишылашьцоу акруны акранылзымфа, нас аҽны хәлаанӡа фарада даанхон.
Аацәылашонеиԥш, Мсыгәда акрыфаны дҩагылеит. Нас ԥыҭк лыԥсы ааиҭакны ҭаҭынҿыхра дцеит.
Таниеи Тучеи анааԥш, амра акыр иҩаскьахьан. Аха макьана иахьабалакь аӡаӡа каҳәҳәы иҟан, имбацызт. Мсыгәда лҿы ианнеи, лара даара сира дук ҿыхны далгахьан. Еицхырааны аҭаҭын аалырган, инаганы амаӷазаҿы инышьҭарҵеит. Арыԥхра шьҭа рацәак илцәыхьанҭамызт Мсыгәда, Таниеи Тучеи даара илыцхраауан араагьы. Таниа аҭаҭынрыԥхга агәыр ахаан илымкыцызт, аха иаарласны илҵеит арыԥхра. Мсыгәда цәгьа дазыласын аҭаҭын арыԥхра. Илрыԥхо лымазар ҽнак хынҩажәа-хынҩажәижәаба шашәа рыԥхны иҩышьҭылхуан. Таниагьы уи дналываҟәылауа илрыԥхуа далагеит аамҭақәак рышьҭахь.
Аибашьра афронт ахьтә ажәабжьқәа аауан. Курсктәи аидыслара ду ашьҭахь ҳар Ҟаԥшь ажәылара ишаҿыц иаҿын, аамҭала афашистцәа ирымпыҵархалахьаз ақалақьқәеи ақыҭақәеи рхы иақәиҭтәо. Убас нанҳә 5 рзы асоветтә еибашьыҩцәа рхы иақәиҭыртәит ақалақьқәа Ориоли Белгороди. Нанҳә 23 рзы ахы иақәиҭыртәит Харков. Арҭ реиԥш иҟаз адыррақәа Мсыгәда лҿынӡа иаазгоз Бадра иакәын. Иара мчыбжьык ахала-аҵыхәала зны Мсыгәда лыҟны данымааиуаз имаӡамызт. Бадра заҵәык иакәын урҭ ахҭысқәа ииашаны аԥхьареи аҩреи ззымдыруаз рҟнынӡа иназгоз уи аҳаблаҿы. Бадра иауан агазеҭқәа, урҭ дрыԥхьон, уи аҳаблаҿы инхоз иреиҳәон имҩаԥысуаз, хадара злаз ахҭысқәа ртәы.
Мсыгәда лзы ныҳәак иаҩызан Бадра иааира, избан акәзар, уи иҿцәажәарақәа лара илырҭон амч, агәыӷра, ахшыҩцара ласқәа. Убри азоуп уажәгьы Бадра иааира деигәырӷьаны дзаԥылаз.
– Бадра, уанаџьалбеит, угәхьаазгеит, арахь уааишь, иҟоу акы насаҳәишь, – лҳәеит Мсыгәда Бадра агәара данааҭала. – Бзиароуп, Мсыгәда, ҳар Ҟаԥшь ԥхьаҟа ацара иаҿуп, – иҳәеит Бадрагьы. – Шьҭа аӡиас Днепр иазааигәахаӡеит. «Бзиароуп» иҳәеит Бадра, аха иара идыруан, уи ԥхьаҟа ацара, аибашьра ессымша, ес-сааҭ, ес-минуҭ шаҟа ԥсҭазаара агоз. Балтика инаркны Амшын Еиқәа аҟнынӡа еиҿагылан иқәԥон ҩ-мчык, еинышәашьа змамыз. Руак иаҭахын атәым мал, атәым џьа, ажәларқәа зегьы рнапаҿы иааргарц. Егьи уи амч иаҿагылан, уи қәԥон аиашазы, ажәларқәа рхақәиҭразы, ахьыԥшымразы, ажәларқәа реиҟараразы. Абри бзиаҵәҟьаны идыруан Бадра, дзацәажәозгьы рыҟнынӡа инеигон иара шыҟаҵәҟьаз.
Нанҳә анҵәамҭаз акәын. Бадра Мсыгәдараа рыҩны даназааигәаха, иаҳаит уаҟьан-чаҟьан быжьқәак. Ишьаҿақәа ааирццакын, агәашә днадгылеит. Мсыгәда леиха кны агәарԥ агәҭаны дықәгылан, уи деимырхха дыркын Рауфи Таниеи. Мсыгәда леиха лыманы деихон ргәашә ааигәара игылаз аҵәа ҵла хагьежьаа жыцә ашҟа, иԥҟаны икасмыжьыр зуам
ҳәа, Рауфи Таниеи ируамызт. Бадра, ҳәарас иаҭахыузеи, ари змааназ иаразнак идырит. Ус ҟарҵо ибахьан ажәытә уаа. Ашәыр ҵла духаны ианазҳалакь, акгьы ҿамло ианыҟалалакь (ишдыру еиԥш, аԥсуа ӡынҵәа аира даара инаскьагоуп), абри аҵла хысымҵәар ҟалом ҳәа еиха иманы ддәықәлоит, аԥшәма нас џьоукы уи дыкны «мчыла» еиха имырхуеит, ҳаԥыхьа имир, нас ихыуҵәап ҳәа иаҳәаны. Абри акәын уажәы Мсыгәдараагьы зҿыз. Бадрагьы дааин, ибуеи, сынтәа иҿамлазаргьы ҳаԥыхьа иҿамлои иҳәан, ихы ааԥшнымҵаӡакәа, леиха «аалымхны» иганы амҿҟәарраҿы иҟаиҵеит. Абас аныҟарҵалакь ашьҭахь уи ихырҵәараны ихдырԥаз бжеиҳан адырҩашықәсан икыдҳаны ииуан.
Афатә азы Мсыгәда аамҭала ар ара иантәаз илоуз аԥсеивгара есааира илцәыӡуан. Сентиабр мза даннықәла, лыџьқәреи аанҵәеит. Ача ақалақьынтә аагара уажәы зынӡагьы уаҩы дзақәгәыӷуамызт, избан акәзар ача талонла изауаз ақалақь уаа рымацара ракәын. Иара убас талонла ирырҭон ашьақар, ахәша, ачашыла. Даара иуадаҩын усҟан аџьыкхыш аԥыхьашәара. Џьара еиҭарсҩык (Усҟан урҭ каҵкәыраа ҳәа акәын ишрышьҭаз) хәдула имумхозар, егьи абжьара иоураны иҟамызт. Иуадаҩын иара убас агаз аԥыхьашәарагьы. Ақалақь аҟнытә хәба-фба верс агаз ведрала ирҟьаш-ҟьашуа аагара аԥҳәыс еиба Мсыгәда лзы акәым, ахаҵа наӡа-ааӡа изы мчы аҵанакуан.
Зны Мсыгәда лгаз анаанҵәа Таниа даашьҭыхны газ аахәара ақалақь ахь дцеит. Иахьлеиз ауаа аочеред иқәгылан, ахы аҿы угылазар, аҵыхәа улаԥш ахьымӡо. Иҟалҵахуаз Мсыгәда, днеины аочеред днықәгылеит. Лара леиԥш егьырҭгьы ирҭахымзи! Аочеред ишықәгылаз ахәлара иалагеит. Абас жәаҩык раҟара рҿы ианааи, агаз аанҵәеит. Аҽнынтәарак ҿашәоу змоуцыз чаншьҭахьеиԥш, имидагәидаха аҩны иааит Мсыгәдеи Таниеи.
Тучагьы, лыфа ыҟамкәа лыжә ыҟамкәа амаҵурҭа еиқәылашьцаҿы армыӡ дахьнықәиаз, днықәԥс дцеит.
Мсыгәдараа анааи ԥшьаала лаарԥшра иалагеит, аха лара аӷәы лылсны дыҟамзи, данааԥш лымаха-лышьаха зегьы еилархха акы иакын, дӷьаҵәы-ӷьаҵәуа аҵәыуара далагеит.
Дҩышьҭыхны даагәыдылҳәҳәалеит Мсыгәда: «Унан, саабымбхааит, с-Тапка, бышбасшьи иахьа! – длырӷәӷәон дахьылгәыдкылаз. Туча аҵәыуара дааҟәыҵын, дқьыпшәыпуа, лылақәа ҭаргьежьуа, иаалрыцқьеит. Ахәыҷы лан лгәы аԥхара анаалылс, зынӡа аҵәыуара дааҟәыҵын, ацәажәара дналагеит:
– Агаз аажәгама, нана?
– Мамоу, аочеред ҳшықәгылаз иаанҵәеит, уаҵәы ҳаиҭацахроуп, – лҳәеит Мсыгәда лыԥҳа асаара днаргылауа.
– Уаҵәгьы ишәмоур?! – лан днылҿаԥшит Туча.
– Уаҵәы хымԥада иҳауеит. Иаанхаз ҳанеидыҵуаз ҳведрақәа рцынхәрас ахаҳәқәа шьҭаҵаны ҳақәҵит.
– Излеиҩыжәдраауеи нас ахаҳәқәа? – лызҵаарақәа нҵәомызт ахәыҷы.
– Доусы ихаҳә идыруеит. Сара стәы шә-хаҳәык ирылазаргьы, иаарылсхуеит, сара сеиԥш егьырҭгьы дара рхаҳәқәа рдыруазар, акәхап.
– Аа, шьҭа еилыскааит, – лҳәеит Туча.
– Амлагьы бамгеи, с-Тапка?! – абжа зҵаарашәа лхы аалшьшьит Мсыгәда.
– Ааи, амла цәгьашәа сакуеит, – лҳәеит имӡакәа Туча.
Мсыгәда хәыҷык лыԥсы ааиҭакны Таниеи лареи ааицхырааны ажәқәа рхьеит, нас амца неиҿакны ахьурӡы кнарҳаит. Аӡә дааиуазар ҳәа иҵәахны илымаз ашыла ааиҩылшан, ихәны абысҭа алалуит.
Таниа амлеи, ахьҭеи, иҟоу зегьы зхызгахьаз арҭқәа даарак иуадаҩрақәаны илԥхьаӡомызт. Иҟан хымш-ԥшьымшгьы акымзарак анылмоуаз. Аԥсны данықәнагала ауп цәгьамбзиам акрыфара даналага. Таниа аҳәара ԥхалшьон цәгьашәа, акәымзар амла сакуеит ҳәа ара зыҩны унеилагьы узхара уҿеиҵон, амҩаныфагьы уиҭон. Арҭ ашықәсқәа рзы Аԥсны амла иакуаз шаҟаҩ рыԥсы ҿықәнархада. Аха наҟ инаскьацыԥхьаӡа иаргьы иалӡаауа иалагеит, избан акәзар аибашьра ианалагоз ашықәсан ажәлар иҭаргалараны иҟаз абжаҟароуп иҭаргалаз. 1942 шықәсазы акраазрыхраны, инхараны иҟаз зегьы арра иргеит. Ақыҭанхамҩа аалыҵ уи ашықәсан иаҳагьы еиҵахеит. Аԥсны шамахамзар анхаҩы бзиа ашықәсан ҩ-цак аџьықәреи ааирыхуан. Аџьықәреи акәын усҟан зегьы ныҟәызгоз: ауаҩы,
арахә, ала, аҳәа, ацгәы инаркны. Аҿеи ажәи ззеиԥымгылоз анхаҩы дынхаҩуп ҳәа дрыԥхьаӡомызт. Уажәы даара ҭаацәара ӷәӷәак акәымзар, еиҳараӡак рџьықәреи рызхомызт. Убри анаҩс ашьаҵа аума, ашәҵа аума, аџьыка аума, агаз аума – зегьы злааихәоз иара ала акәын. Убарҭқәа ирыхҟьаны Мсыгәда лызхара аџьықәреи лзаарыхуамызт. Кәанас даныҟаз рца абжа шыҟоу аҿа ахьхьаҳәа инҭарԥсон. Аха уажәы абар хышықәсоуп Мсыгәда лымгәахә аџьықәреи лмоуижьҭеи. Ҵыԥхцәа иреиӷьыз рыжәхьа нықәганы илҭиит аџьықәреи азы. Ҵыԥх – ажәҿақәа ҩба. Сынтәа аӡынра ианынӷыҵалоз даҽа жәхьа бзиак лҭиит. Ишԥамарҭдоу уца иааҭыганы, иҿырпны аӡлагараҿы иганы илаганы иааумго, уи иаразнакы иаанҵәон. Мсыгәда уажәы инықәҵаны илхәыцуаз убри акәын. Ар ара иахьынӡатәаз фатәы-жәтәыла илыцхраауан. Зны америкатәи аконцентратқәа лырҭон, зны – аԥрынџь, зны ашьақар уҳәа даара илыцхраауан урҭ. Абар нанҳә нымҵәаӡацт, лара лца лапҟьак аџьықәреи ҭаршәымызт.
Аџьықәреии афатәи рыхә есымша ирыцлон. Ажәхьа бзиа азы уҽушьыргьы, жәа-ԥуҭк еиҳаны аџьықәреи уаҩы иуиҭомызт. Мсыгәда асасцәа злалысуаз ала жәа-ԥуҭк аџьықәреи ҩымзгьы илызхомызт. Кәанас еициааӡаз арахә рхыԥхьаӡара есымшааира иацӡаауан. Ашәахтә, ауал, азаиом, азагатовкақәа дыхдырҵәеит зынӡа. Иабаалгоз уи аҟара, ԥҳәысеибак! Илҭахын ашәҵа, ашьаҵа. Џьара днеир акәын, џьара дааир акәын, иахьлыхәҭоу. Ақалақь амагазинқәа рҿы акымзарак ықәмызт. Тучагьы абар ашколахь лцара аалыдгылеит. Уигьы деиқәыршәатәын. Аԥара укызаргьы, иааухәоз ҳәа акгьы ыҟамызт. Дәқьансгьы магазинсгьы иҟаз атолкәычка ҳәа изышьҭаз акәын. Ақалақь аџьармыкьа ааигәа амла иакыз ауаа, мамзаргьы аиҭарсыҩцәа ашәҵашәых маҭәақәа рыманы икылсуан. Уа еизон ҵҩа змам ауаа. Ашарԥазы инаркны аахәлаанӡа уаҟа еилысуан ажәлар. Џьоукы гылан рымаҭәақәа кны аулицаҿы, егьырҭ леиҩеиуан доус ииҭахыу ԥшаауа. Аԥхьақәа раан атолкәычка аныҟаз мҽышла акәын, аха ишнеиуаз егьырҭ амшқәа рызгьы иаԥшьаргеит уи ахәҳахәҭра форма хкы.
Мсыгәда ааигәа илҭиз лӷаац иаҭнылхыз лыҟәрышьқәа хәыҵаршәны иҵәахны илыман. Аха уажәы ицәырлымгар ада ԥсыхәа лмоуит.
Мҽышак шьыжьӡа дҩагылан атолкучкахь дцеит Туча длыманы. Аҽнынтәарак иԥшаауа атолкучка ишалаз икарахеит аҩыџьагьы. Аха ҳаи шьыри уҳәаратәы ирыхәашаз акгьы рымбеит. Аҵыхәтәан зеиӷь рмоуз цкыки шьаҵаки лзаархәеит Туча. Ишԥаҟалҵарыз – лшьапқәа хырҷҷаа ашкол ахь лыԥҳа дылзымшьҭит Мсыгәда. Насгьы уи амҽыш нанҳә амзазы иҵыхәтәантәин. Ашкол аҭаларазы хәымш заҵәык ракәын иаанхаз. Сынтәа сентиабр акы азы Туча х-класск рҿы дтәон.
Дарбанзаалакь ауаҩы иналкааны бзиа ибоит иара дахьынхо иҳаблаҿы иҟоу кәакьк. Иҟалоит уи акәакь, ма аҭыԥ егьырҭ зегьы иреиӷьымзар. Аха уи бзиа избо иззибо аҳәара аницәыуадаҩхо рацәоуп. Аӡә бзиа ибоит, иаҳҳәап, дәҳәыԥшк, егьи – абнара, аккара, ахԥатәи ҵлак ма ӡиаск, ма амшын аҟәараҿы ҭыԥк. Ари омашәа ибатәӡам, избанзар ауаҩытәиса зегьы ирзеиԥшу цәанырроуп. Иҟалоит ҳаблак аҿы иҟоу ҭыԥк уи ааигәа-сигәа инхо зегьы бзиа еицырбо.
Абас Аӡхаԥшьаа зегьы бзиа еицырбон Гәагәыџь иӡмыџь захьӡыз аҭыԥ. Уи бзиа ибон Рауфгьы. Ссиршәа иҟан уи аҭыԥ. Гәагәыџь иӡмыџь ашҟа анеирҭақәа ҩбаны иҟан. Акы мҩадуҵас иҭӷәыхаа иара ашҟа илаган. Уи амҩала акәын арахә ӡыжәра шьыбжьонла излалбаауаз. Егьи мҩахәасҭа хәыҷын. Уи аӡмыџь салҵас иналахаланы иҟаз адгьыл ҿаҵа хәыҷы азқәа иқәырданы инашьҭын. Амҩахәасҭа ахьаанҵәо, аӡәы инапала еиқәиҵазшәа, еиқәын ахаҳә-цаҟьа дуӡӡақәа. Урҭ еиқәын еихык-еиҵык, мардуанҵасгьы аӡахьы илбаауан. Уи адгьыл ҿаҵа агәҭаны дәҳәыԥш хәыҷык ыҟан. Аха аганқәа рҿы наҟ-ааҟ иахагылан ашә-ҵла ҟьантаз дуқәа ҩба. Акы ладатәирахь игылан, егьи – ҩадатәирахь. Наҟтәирахьтәи аԥаҩ ааигәараҵәҟьа бнаран. Уаҟа игылан аҷандар-ҵлақәа жәпакы, алымшә-ӡахәеи, аҵысжьы-ӡахәеи, азши. Урҭ аҵлақәа рыбжаранӡа иҩеины, еилаԥаны ирықәын. Аӡмыџь даара иҭбаан, насгьы цәгьашәа иҵаулан. Џьара убриаҟара иҵаулан аӡсаҩцәа бзиақәа акырынтә рымч азԥыршәон ихәӡаарҵәины аҵанӡа ҳцаны ахаҳә аагоит ҳәа, аха уи аӡәгьы
илымшеит нанҳә мза аӡиас реиҳа ианмаҷугьы. Игьежьӡа, иеишьылӡа, иԥшӡаӡа иҭатәан иара.
Аԥхынра ашоурақәа раан ара арахәи ауааи ԥсшьарҭас ирыман. Аӡхаԥшьаа рырахә рызхара иҳәны ашьыбжьонеиԥш еиԥхеибаҵа арахь иаауан, аӡәы иааицозшәа. Араҟа рахәы зқьы ыҟазаргьы, аӡыжәырҭа, атәарҭа, агыларҭа мачхәума. Зны дара аӡы ахықә еицырхәхәа иныҽԥынгыланы рызхара аӡы ыжәны, уа ԥыҭк иааҭгыланы, нас ихагьежь-хагьежьӡа аӡиас аԥаҩ аҿы игылаз аԥслышқәа рыҵаҟа ицаны инатәон, ахәапаҳәа ижаҳәо. Акамбашьқәа ракәзар, урҭ рҭыԥгьы заманаха иҟан. Аӡыжь аҟәҵәак ладатәирахь ала ипаны инашьҭын. Акамбашьқәа, адоумбеиқәа реиԥш, рымгәацәақәа рчны, ԥыф-чыф рыхга, агәырџҳәа ижаҳәо уи аӡҟәцәа иҭажьын ахьшәашәара рылсаанӡа.
Урҭ акамбашьқәа ирылан камбашьк. Иахьӡын иара Буска. Уи аԥстәы иааџьоушьаратәа акәын ишыҟаз. Ауӷә аҿы иацназгоз камбашь ыҟамызт. Ақәԥараҿы зегьы ирыҵахон. Аха уи амацара акәмызт уи аҟазшьа егьырҭ излареиԥшымз. Омашәа ҟазшьа ҷыдак аман иара. Ишнеи-шнеиуа аӡмыџь иналалон. Иналалон ус имӡсаӡакәа аӡы илхәыҵабга ицон, атанк еиԥш. Ус уаҳа ихәыҵымҵӡакәа егьи аԥаҩ аҿы иҩхәыҵыҩруан, аӡмыџь ҩынҩажәижәаба-хынҩажәа метра аҭбаара шамазгьы.
Уи аԥсы ааиҭакны дырҩегьых илхәыҵаланы ари аԥаҩ аҿы иаахуан. Убри ашьҭахь акәын аҩызцәа рҿы инеины ианрылатәоз.
Аԥхынра ӡсарҭас иахьрымаз ара акәын. Еицлабны иӡсон, иԥон. Џьоукы хыла ихәӡаарҵәиуан, џьоукы ус шьапыла иалаԥалон. Еиҳарак ара ирацәан ауаа шьыбжьонла. Урҭ рыбжьы, руаҟьан-чаҟьан шьҭыбжьқәа хара ицон.
Аҭыԥантәи ауаа рнаҩс арахь имҩахыҵуаз маҷмызт. Иара хымҩак ахьеихагылоу иазааигәан. Убри аҟнытә амҩа иқәу араҟа дылҽыжәҵны, иҽгьы аӡы аржәны, иаргьы иҽырхьшәашәаны ҩаԥхьа имҩа дықәлон.
Уи аӡмыџь акәша-мыкәша аҟәара рацәа шьҭан. Аԥхынра ара аӡхаԥшьаа рыҳәсақәа иӡәӡәон, ирышҳауан. Ирӡәӡәози идрышҳауази ахьдырбара рмоур ҳәа ушәозма. Аҟәараш цқьакәакәараӡа, иԥхаӡа еиужьны ишьҭан шаҟа уҭахыу. Идрышҳауа ма ирӡәӡәауа инкадыршәаанӡа ибахӡа иаашьҭырхуан.
Ари аҭыԥ цәгьашәа бзиа ибон Рауф. Иара лассы-лассы даалон ари аӡмыџь ахь. Иҽааилыхны хыхьӡатәи ахаҳәцаҟьа аҟнытә хыла аӡы дазцон, нас изхара дыӡсаны дааины амархәага иҽаҭаны ахаҳәцаҟьа дықәиалон, аӡы дӡааԥшыло.
Нанҳә мза анҵәамҭазы акәын. Амра акыр иҩхашлахьан, Рауф ари аӡмыџь аҿы данааи. Иара уажәы даазқәылаз, еиҳаракгьы Тониа даницәыӡ ашьҭахь, ихала џьара аҟазаара бзиа ибо далагеит. Иара игәаҳәон аӡә дахьиԥырхагамхаша, имала дтәаны, ахәыцра аҽалахалара. Иара даара игәы иалан абри еиԥш иҟаз аҭыԥ ԥшӡа, аҭыԥ лԥшаах Тониа иахьылзимырбаз. Уажәы араҟа имала ахаҳә дықәианы аӡы данӡааԥшылогьы, уи ацәанырра хьоу-хьоууа игәы иааҵалон. Ишдыру еиԥш, нанҳә мзазы аӡиасқәа рҿы егьырҭ аамҭақәа зегьы реиҳа ицқьахоит. Уажәы Рауф ибон уи аӡмыџь, џьара-џьара рыда, аҵанӡа иккаӡа. Ибон иара аԥсыӡқәа ҳәылмышьуа аӡмыџь аҵан иахьҭаз. Џьоукы-џьоукы аԥсыӡқәа рҽынарҳәы-аарҳәуа, ацаҟьа рҽадкыланы акы иашьҭан, иԥшаауан. Урҭ рҽанынадырҳә-аадырҳәуаз, амра ашәахәа анрыдҷҷалалакь, иаҳагьы идуушәа, ицырцыруашәа иубон. Аха Рауф уажәы дзызхәыцуаз уи акәмызт. Дара аԥсыӡқәа цас руазшәа ҩба-ҩбала еишьҭаланы акәын ишаауаз. Иара ус уажәы игәы инаҭон (уажәраанӡагьы урҭ ус егьараан ибахьан, аха) абарҭ ҩба-ҩбала еицқәоу бзиа еибабақәо ракәзар ҟалап ҳәа. Урҭ зны-зынла убас еизааигәахон, игәыдеибакылома, уҳәартә аҟнынӡа. Арҭ асахьақәа Рауф ицәаныррақәа еиҳагьы ирыцырҵон, игәы дырԥшаауан, аҵәыуара аҟнынӡа днеиуа. Ах, заҟа иҭахызи иара уажәы Тониа абра иааигәара дыҟазар! Иҟалап зны иҟәаҟәа лнап ҟәанда шкыдылшьылаз еиԥш, уажәгьы иҟәаҟәа лшьшьыр!
Рауф арҭ ихәыцрақәа даарылырхт харантә иаҳаз ацәажәабжьқәа. Ихы ҩыҵырззаны данынаԥш, аӡмыџь ахь албаарҭа амҩа ианыланы илеиуан Мсыгәдеи лгәыла Насиеи. Мсыгәда саара дук иаҟараз ҷынқәтә саанк, иӡәӡәатәу амаҭәақәа зныз лхы иқәыргыланы иаалгон, напыла имкӡакәа. Назиагьы еилаҳәарак лкын. Уигьы ӡәӡәатәқәак лымазаарын. Урҭ дрыцын Тучагьы, аҷҷаҳәа дцәажәо, акы дазҵаауан.
Рауф арҭ аниба, иааԥхеишьан ажәжәаҳәа аҽеилаҳәара далагеит, дзызхәыцуаз урҭ уажә иааиз ирдырыр ҳәа дшәазшәа.
Туча лыцкы хәыҷы аалышәхлырҵәраан, аҟәара инықәыршәны, аӡы лҽынҭалыршәит. Уи шьҭа аӡсашьа хар амамкәа илдыруан. Аӡаҿы аҽаанкылара лылшон, амала лыжәҩа ҭыганы дзыӡсаӡомызт макьана. Илдыруаз гәыԥ-гәыԥҳәа, мамзаргьы адаӷь ӡсара ракәын.
– Туча, хара бымцан, аӡы багоит, уахь иахьеилагьежьуа бымцан! – налықәҿылҭит лан.
– Сан бымшәан, сара шьҭа аӡсара бзианы издыруеит! – ҿаалҭит Тучагьы.
Аха аӡӷаб илымбаӡакәа аӡмыџь агәахьы дагон аӡӷьыра. Лара шьҭахь ддәықәларц далагеит, аха лара леиҳа амч змаз акы лыхон, наҟ, агәахьы. Туча лымчқәа есааира икаԥсон, аӡы лыхәлаҵәон. Ари збаз Мсыгәдеи Назиеи арҵәаа-сырҵәаа дырган, Туча ҳлыцхраауеит ҳәа рҿынархеит ишеилаҳәаз.
Рауф ари зегьы бзианы ибон. Ашырҳәа ииқәа ааишьхны икьаҿгьы ааишәхырҵәрааны инкажьны, шәымшәан! Туча, бымшәан, иҳәан аҵәыртҳәа хыхьынтә дыԥаны дылхәӡаарҵәин абырсааҭк ала Туча лҿы днаӡеит, Мсыгәдагьы Назиагьы Рауф данырба рҽааныркылт гәаҵаӷара аӡы иахьналагылаз.
– Туча, бымшәан, сара сбымкын, бымацарагьы бцоит шьҭа, – иҳәан Рауф лымгәацәа инапы ҩаҵаҵаны дҩышьҭихит.
Туча лыԥсы ааивылган, лнапқәеи лшьапқәеи рҵысуа, дыӡсо, лҿыналхеит. Рауф инапы ӷәӷәа лҽаҭаны. Ус аӡеилашыра дналганы, шьҭа бхала бца, иҳәан, дналыгәҭасны дноуижьит. Туча ашьшьыҳәа Мсыгәдеи Назиеи ахьыҟаз аҿынӡа даннеи, иналымҵасын, дыкны аӡы дааҭыргеит, шәыскьымсын, сымала сцоит шылҳәоз.
– Бымбои, Рауф абружә абра дыҟамзар, аӡы баҳцәамгози, нас сара сабацоз! – лҳәан Мсыгәда лылаӷырӡқәа рҿылархеит. – Рауф, сукәухшоуп, ҳаԥсы уабаԥшәымаха, уабаакылҟьа, ас иаразнак, – нацылҵан, аҷкәын иныҳәара далагеит, лылаӷырӡқәагьы рыцқьо.
Назиагьы ари ахҭыс даара илцәымӷхеит, аха ас лԥхала ианеиқәха, уигьы Рауф ихацкы камыршәуа даалныҳәеит.
Рауф дыӡсо ашьшьыҳәа ацаҟьа дазааигәахон. Иара уажәы иааигәалашәеит: ҵыԥх аԥхынра иахьеиԥш абра
ацаҟьа дықәиан. Амархәага хааӡа иқәԥхон. Илацәагьы знызынла инҭаауан. Иара дахьықәиаз ацаҟьа наҟтәирахьала, акамбашьқәа ахьҭатәалоз азааигәара, аӡы иҭан ҩыџьа аӡӷабцәа. Руаӡәы акыр даахбыџын, илхыҵуазар ҟаларын жәахаҟа шықәса, егьи жәаба дреиҳамызт. Рауф урҭ аӡӷабцәа ибарҭаӡамызт, рыбжьқәа ракәын иаҳауаз. Дара еихәмаруан, аӡы ҭҟьаны ирықәибаҭәо. Рауф урҭ дырзыӡырҩуан. Иара идыруан урҭ Рауфраа рҳабла шаҟнытәмыз. Иҟалап, дара даҽа қыҭак аҟнытәқәазар. Рыбжьқәа рыла иара ус игәы иаанагон. Ус акраамҭа ишеихәмаруаз, рыбжьқәа иамхацәгьахеит Рауф. (Аӡәы ихбыџыз) дгәааны лыбжьы гон: «Соужь! Соужь!» Егьи лыбжьы гаӡомызт, аха Рауф иаҳауан аӡаҿы дышбалыбаҭуаз, насгьы дара арахь, иара иахь, есааира иааскьозшәагьы ибеит. Дҩаҵҟьаны ахаҳәцаҟьа даннықәгыла, ибеит, аӡӷаб еиҵба аиҳаба лыхәда лнапы акәыршаны ишылкыз, аиҳабы уи лнапы сыхәда иамсхуеит ҳәа дахон, аҩыџьагьы напылагьы, шьапылагьы ибалыбаҭуан, аха рҭыԥ иаахыҵны аҟәарахь изцомызт, есааира аӡмыџь агәахьы иагон акәымзар.
Рауф дымԥшӡакәа хыла дыԥан аӡы далаԥалт. Даныҩхәыҵ, аӡӷабцәа дырзааигәаӡан. Зноуп инапы аниҟьа урҭ рҟнынӡа днеиразы. Уи аамҭазы аӡӷабцәа рҩыџьагьы рыхқәа умбо аӡы ихәыҵалахьан. Рауф раԥхьаӡа рҩыџьагьы ааидгәаланы аҟәарахьы иршәит, уи аиҳабы хәыҷык аԥсеивгара лнаҭеит, нас аиҵбы лнапы аиҳабы лыхәда иахаршәны илкыз аамихит, ахәыҷы диманы аҟәарахьы деихеит. Уи дныӡхыганы, аиҳабы лҿы дааин, уигьы диманы лҩыза лҿы дааит.
Аӡӷабцәа аӡы ԥыҭк-ԥыҭк рыжәхьан, аҟәара иқәтәан, еиҵамгыло, ихьҭшьуа. Аха кәыркәа амза цаны иԥхон аҟнытә, хара имгакәа аӡӷабцәа ршьара иқәлеит. Рауф урҭ дырмазҵааит ишәыжәлоузеи, шәабанӡатәиқәада ҳәагьы. Амала иреиҳәеит, аӡы ахәмарра бзиа ишамбо. Иаргьы агәра игеит, урҭ уи шеилыркааз. Ашьҭахь аӡӷаб аиҳабы Рауф излаиалҳәаз ала, лҩыза аӡсашьа зынӡа илыздырӡомызт. Бҟәаҟәа сықәыртәаны снаскьага хәыҷык анылҳәа, дақәшаҳаҭхан лҟәаҟәа дықәыртәаны данынаскьа арахь ахынҳәра лцәыуадаҩхеит, арахь лҟәаҟәа иқәтәаз лыхәда лнапы аларԥсны илкит (Аӡы иаго, усоуп, мчыла уҽимумхозар, уаргьы уаиргоит, иаргьы иҽаиргоит).
– Аӡсашьа бҵар бҭахызар, абасоуп ишҵатәу, – иҳәан Рауф елементқәак налырбаны, инхыршәланы дцеит ицаҟьа ашҟа.
Убарҭ иаҳҳәахьоу рнаҩс ари аӡмыџь иадҳәалан ҵҩа змам ахҭысқәа, ажәабжьқәа, легендакгьы ахҳәаамкәа иҟам, аха уи здыруа ҳәа шьҭа аӡәгьы дыҟамзар, акәхап.
Рауф макьана дқәыԥшӡоуп, аха уигьы, жәымбои, шаҟа хҭыс абраҟа дрықәшәахьоу! Урҭ зегьы макьана ишәаҳамҳәақәацгьы ыҟоуп.
Аибашьра иалагаанӡа, ақыҭаҿы арԥарцәа маҵәаҟьа ӷәӷәақәа арра иргаанӡа, ара закәытә хәмаррақәази, закәытә еицлабрақәази еиҿыркаауаз. Аӡсара уҭахыума, ахәӡаарҵәира уҭахума, аиқәԥара, ахаҳәрԥара, аӡаҿы аиқәԥара, аҵәыргыла ахыԥара, ҽадарԥара, аԥара, иқәсны аԥара, аӡаҿы кьаанс убас ирацәаны.
Имашәырмызт ақырҭуа кинофильм «Икьасахаз аԥҳәысҳәаҩ» анҭырхуаз абри аӡмыџь иара акәша-мыкәша арежиссиор изалихыз.
Усҟан Рауф зынӡа дхәыҷын, аха ихамышҭӡо игәалашәоит, уи афильм иалоу афырхаҵа абри аӡы зегь реиҳа иазааигәоу ахаҳә дшықәгылаз днаԥҟьа-шьапҟьо, дбалыбаҭуа уи ахаҳә далыҩрны аӡы дшалаҳаз. Нас аӡмыџь нырцә аӡӷӷара аҟәара иҽԥынтәаланы ҩыџьа аҳәсақәа шыӡәӡәоз. Акраамҭа игәалашәон иара урҭ еибырҳәақәозгьы (қырҭшәан урҭ злеицәажәоз абызшәа) аха уажәы ихашҭит акәымзар.
Рауф уажәы игәалашәеит, араҟа иҟалаз даҽа хҭыскгьы. Аӡмыџь ҩадатәирахь ала, ишаҳҳәахьоу еиԥш, иахагылан шә-ҵла ҟьантаз дук. Уи абас жәохәҟа метра аҩахыс еимҿаԥаны, ҩ-мызгәыҭкны иҩашьҭын. Убри аимҿаԥара аҩахыс амазгәыҭқәа рыҩбагьы изаҟаразаалакь махәык рымамызт: ишәпаны, ахаҵа наӡа аарлаҳәа инапқәа аакәшаратәы иҟан Аимҿаԥареи, хыхьӡа, урҭ амазгәыҭқәа рықәцәан, рымахәқәа ахьеилалози ибжьан абас ҩажәа-ҩажәихәба метра. Убарҭ амазгәыҭқәа ахьеилалоз аҟәраанқәа рҭыԥ ҟаҵаны ирыман. Есышықәса уа аҟәраанқәа хыланы ахәыҷқәа хырхуан. Урҭ аҟәраанқәа аӡхаԥшьаа даара аԥхасҭа рырҭон: акәҷара хәыҷқәа мҵарсны иргон,
аџьықәреи агәы анынҭалалакь инаркны архақәа рҿы афара иалагон. Есааира иҿкуан дара, рхыԥхьаӡарагьы иацлон.
Зны шьыбжьонк ӡҭалара аҷкәынцәеи арԥарцәеи рацәаны еизеит. Аӡы рызхара иҭалан, аҟәара иқәыӷӷаа иқәтәан, амра рҽаҭаны. – Шәааи, абарҭ аҟәраанқәа рҭыԥқәа ԥҳаргап, иҳәеит арԥарцәа руаӡәы.
– Излаԥҳаргои, уа ҳазлахәнои?! – иҳәеит егьи.
– Убра сыхәнар, аԥыргаразы сара избап, – ҿааиҭит алафҳәара бзиа избоз Баҭал.
Иааибарччеит.
– Убра сыхәнаны убарҭ аҟәраанқәа рҭыԥқәа ԥырганы аӡмыџь иаласыжьыр исышәҭои?! – ҿааиҭит Бадра дахьтәаз. – Иуаҳҭари? – инеихәаԥшы-ааихәаԥшит итәаз арԥарцәа. – Иуаҳҭои? Раԥхьа инаргыланы афырхаҵа ҳәа уаҳҳәалоит, убри анаҩс аӡхаԥшьаа зегьы иҭабуп ҳәа уарҳәалап, арҭ маҷума?! – нациҵеит иреиҳабыз, аӡәы.
– Ажәакала, ахьӡазы! Ибзиоуп, сыҽԥысшәап! – иҳәан Бадра инапқәа ааихьшьны ашәҵла дыҩкыдлеит. Џьоукгьы ирцәымӷхан, уаҟәыҵ, узхалом рҳәеит. Аха Бадра ииҳәаз ма инаигӡар акәын, ма дыԥсыр акәын, ус ҟазшьас иман иара данхәыҷыз аахыс.
Дарак џьа мбаӡакәа аҵла аимҿаԥаранӡа дҩеит. Уаанӡа амахәқәа аӷа-ҿаӷаны иаман. Уа, аимҿаԥараҿы, хәыҷык даанҿасын, иԥсы ааиҭеикын, нас дҩаҵаԥшын, инапқәа днарықәыӷьцәаны, иааихьшьны амазгәыҭқәа руакы дыҩкыдлеит. Ашәҵла ашәпареи амахәдареи рнаҩс уадаҩрас иаман даҽакгьы, – иара аӡәы ичалашьынызшәа акәын ишыҟаз, џьара-џьара рыда.
Хәыҷык иахьџьаџьақәаз Бадра аԥсеивгара ирҭон. Апаҿеиԥш иҽадыршәланы, иҽаласаны маҿа-маҿа дхалон иара аҩада.
Иҵаҟа иҟаз зегьы рыԥсы ӡаны Бадра ихәаԥшуан. Раԥхьа ари аӡбахә цәырзгаз Хьыҵкәыр, ҳаи, иахьбасҳәоз ҳәа дахьхәны Бадра диҵаԥшуан.
Бадра дцон дмыццакӡакәа, зны ишьапқәа еиҭакуа, зны – инапқәа. Иара иеиҭаҵра даара имаран, аха уеизгьы дхалон аҩада. Даара уихәамԥшыр, ԥхьаҟа дышцоз узеилыргаӡомызт: уа дахьыҟац дыҟоушәа акәын ишубоз. Уи уажәы акамыршша даиԥшын. Бадра дахьԥшуаз иаԥхьаҟа амацара
акәын. Аҩада дҩаскьацыԥхьаӡа иҭыԥ дахымҵуашәа акәын ишырбоз ҵаҟа игылаз. Аха Бадра сантиметр-сантиметрла дҩаскьон. Ус иара абжа ааиҩишеит. Уажәы дахьыхьымԥашоу даамҟьар, шәыԥсы ихазаргьы, даанхомызт. Уи рдыруан ҵаҟа игылан изыԥшуаз. Уи идыруан иара Бадрагьы. Иҟаломызт игәы неиҭаԥар, мамзаргьы имчқәа хәыҷык иадамхаргьы имаҷхар. Уи аҟнытә дыццакуамызт, изқәикыз игәы ацәымцакәа дазцон. Иара уахьихәаԥшуа зынӡа џьа мбаӡакәа дцоит ҳәа угәы иаанагарын.
Даара акыраамҭа даҿын Бадра ахәнара. Аҵыхәтәан дҩаӡеит амахәқәа ахьамаз аҟнынӡа. Уи ус ҵаҟа игылаз ирбеит ауп. Усҟан Бадра инапқәеи раԥхьатәи амахәи метрак аҟара рыбжьан. Изнапык аужьны амахә скуеит ҳәа далагар, ишьапқәеи изнапыки дрызнымкылар ҳәа дшәон. Убри аҟнытә иара иӡбеит, зынӡа амахә дҩаҵагылаанӡа, имкырц. Ҵаҟа игылаз омашәа ирбон амахә зимкуазеи ҳәа.
Абар аҵыхәтәаны Бадра амахә ааникылеит. Иҽҩышьҭыхны уи аханы иҟаз амахәгьы ааникылеит егьи инапала. Зыԥсы ӡаны ҵаҟа игылаз зегьы рыԥсы ааивыргеит, абри аҟара аџьа баны ихәназ дара ракәушәа.
Бадра амахәқәа рҿы данҩеи, уа днықәтәан акраамҭа иԥсы ишьон. Нас амахәқәа дынрықәгыла-аарықәгыло, аҟәраанқәа рҭыԥ ахьыҟаз дҩеит. Данхыԥшыла ибеит аҟәраан хәыҷқәа, ҳәынтаԥс-ҳәынтаԥсӡа ишҭаԥсаз. Бадра дыццакны рҭыԥ ԥырганы аӡмыџь алаԥсара далагеит, избан акәзар, аҟәраанқәа рлеишәа шыцәгьаз идыруан. Аҭыԥқәа руак ԥиргеит, аҟәраан хәыҷқәагьы ихыӷӷала аӡы иаман. Егьи рҭыԥ напы наиркуан еиԥш, ҟәраанк абжьы аагеит. Уи инашьҭарххны даҽакы, нас даҽакы, иаразнакы еизеит ҟәрааншәкы. Бадра ажәжәаҳәа аҭыԥ ԥырганы аҟәраан хәыҷқәа аӡыжь алаԥсара даҿын. Аҟәраанқәа ари анырба, Бадра ижәлеит иаразнакы. Дара хланҵы иҭаланы хаԥыцла шьаԥхыцла ҳаиҿасуеит ҳәа иаҿын. Ҟраа! Ҟраа! Ҳәа рышьҭыбжь уамыргыло, есааира ирацәахон аҟәраанқәа рхыԥхьаӡара. Ҵаҟа игылазгьы зегьы аҳәҳәара, аҟаара иалагеит, аха урҭ рыгәхьаа зкыдаз. Есааира ажәылара еиҳартәуан. Хәба-хәбала хланҵы иҭаланы Бадра ихы иажәлон дара. Амахәқәа рҿы даныҟаз урҭ дрыхьчон, аха ашә амахә ахьамамыз данлеи, иҭагылазаашьа цәгьахеит.
Уажәы аҟәраанқәа ижәлон иахьабалакьынтә. Аҟаҿа ҳәа иацҳауан инапқәа, ишьапқәа, изқәа. Аха Бадра, акгьы агәхьаа мкӡакәа, дшыхәноз еиԥш, ашьшьыҳәа дылбаауан. Ус ишихаҟыруаз, аимҿаԥарҭа аҟнынӡа днеит. Нас аӡмыџь ахь ихаз амахә днықәгылан, хланҵы аӡмыџь дазцеит. Убри ашьҭахьгьы аҟәраанқәа акраамҭа ашә-ҵлеи, аӡмыџьи ирхаԥыруан рыбжьы омаха.
Убри ашьҭахь Бадра афырхаҵа ҳәа ишьҭан. Дук мырҵыкәагьы арра иԥхьан дыргеит.
Арҭ асахьақәа зегьы уажәы акакала Рауф ибла ихгылон. Аха аԥсыӡқәа ҩба-ҩбала еицыз анибалакь, дааргахуан ҩаԥхьа иахьатәи иҭагылазаара, иахьатәи амш ашҟа. Усҟан дырҩегьых дааигәалашәон Тониа.
Зны, хԥаҟа шықәса раԥхьаҟа, ақалақьынтә машьынала иааз џьоукы аӡмыџьахь амонал ҭажьны иԥыржәеит. Аԥсыӡ уи иашьыз рацәан. Хыхь иханагалаз амонал ҭазыжьыз икны иҭыргеит, аха аӡмыџь аҵан иаанхаз рацәаӡан. Рауф иҩызцәеи иареи, уа иақәшәақәаз аҭыԥантәи аҷкәынцәеи аӡы ихәыҵаланы аԥсыӡқәа ҭыргон. Еиҳарак аԥсыӡ аанхон аԥашәқәа рҿи, ашә-ҵла аӡ иалажьызи рыҵаҟа. Аҷкәынцәа Рауф иаҵкьыс ихбыџқәаз ихәыҵаланы аԥсыӡ дуқәа аӡы аҵаҟа ирҵәахуан, нас анҭ, амонал ҭазыжьыз, анцалакь, ирҵәахыз аԥсыӡқәа ҭыганы аҩныҟа иргон.
Ааи. Абасгьы ҟалалон. Ус ҟазҵоз аӡәык, ҩыџьак ракәын. Егьырҭ, Рауфгьы дназлаз, намысла аԥсыӡ ҭыганы изшьыз ирырҭон. Нас рџьа-ԥса ҳәа аԥсыӡ рырҭон. Рауф иҩызцәеи иареи гәырӷьаҵәа аҵәқәа ирхаԥсаны аҩныҟа иргон аԥсыӡқәа ҭаацәак ирызхашаз.
Мсыгәдараа ахьынхоз рҳаблаҿы ача ирҭыԥын. Нанҳәа мза аныҩагылалакь инаркны ашьыжь шаанӡа аҷкәынцәа рыбжьы уаргыломызт: ахьшь ҵәҵәа быжьқәеи аиқәҿыҭрақәеи уҳәа еилаланы, шьыжьы иага уҭахәхәа уцәазаргьы, уаадмырԥшыр ауамызт.
Ача бзианы араҟа иахьтәоз азы егьырҭ ақыҭақәа рыҟнытәи ачакра бзиа избоз рыхьшьқәа рыманы арахь иаауан. Мсыгәда илгәалашәон, Несҭор Лакоба ихаҭа иашьцәа Уасили Мишеи ицны ара ачашәара ианаалоз. Зны Несҭор ихьшь рбаҳчан игылаз иреиҳаз ал-ҵла ақәцәан иқәтәеит, ача аназымк. Кәанас аҵла дыхәнаны, ахьшь
лбааганы Несҭор ииҭеит. Несҭор иҭабуп ҳәа еиҳәеит Кәанас, дзусҭазгьы еиликааит: ихьӡ, ижәла уҳәа. Несҭор убраҵәҟьа инацәа иаахыхны Кәанас ҳамҭас ииҭеит ахьы мацәаз. Кәанасгьы уи даара пату ақәҵаны иман. Арра даныргоз, Мсыгәда лгәылҽанҵаны илиҭеит илмырӡырц. Мсыгәдагьы амацәаз ҵәахны илыман рыҩны иҩназ зегьы реиҳа ҳаҭыр ақәҵаны. Несҭор Лакоба ажәлар раӷа ҳәа ахьыӡ иҭаны данықәырга ашьҭахьгьы, ихьыӡ ажәлар рҿы ҳаҭыр ақәын. Шаҟаҩ ҭадырхада усҟан егьызхараӡам ауаа. «Шьа злаз зегьы усҟан иқәрымгеи!» – баша ирҳәом аԥсуа жәлар рҿы. Арҭ ашықәс еиқәаҵәақәа раангьы Мсыгәда дацәымшәаӡакәа иаацәырганы ауаа идлырбон, Несҭор Лакоба Кәанас ииҭаз амацәаз, лгәаздуны.
Мсыгәда ари амацәаз аанылкылацыԥхьаӡа лыла иаахгылон лашьцәа ҩыџьа ажәлар шәраӷацәоуп ҳәа иҭадырхақәаз. Ус шаҟаҩ ыҟадаз лара илдыруаз! Шаҟаҩ ыҟадаз лара илзымдыруаз!!!
Аԥхын ныиасын ҭагалан инықәлеит аамҭа. Ашоура мшқәа рышьҭахь уажәы ауаагьы, арахәгьы аԥсеивгара роуит. Шьҭа уахынла акыр иаахьшәашәарахон, ҽынла амра ԥыхьақәа реиԥш иарцеиуамызт, ихааӡа иԥхон.
Аамҭақәа зегьы доусы рхатә ҟазшьа бзиақәа рымоуп, аха Мсыгәда октиабр амза еиӷьалшьоз аамҭа ыҟамызт. Ааԥынра инаркны уажәраанӡа илықәӷәӷәақәоз аусурақәа уажәы хәыҷык иаҳа имаҷхон. Амхқәа рҿы аџьықәреи аӡа аҵкьыс аҩа еиҳахауан. Кәанас дыҟамижьҭеи Мсыгәда аџьықәреи ажәи аҿеи лзеиԥгаломызт. Алапҟьақәа реиҳа иҩоуп зылгәахәоз ҿацәырҳәны, нас иҿырпны, асоф аҿы амра иаҭаны, ирҩаны аӡлагарахь илгон.
Туча сынтәа аԥшьбатәи акласс аҟны дтәан. Лара есааира адырра дазгәыҳәон. Еиҳарак дрыдтәалан лҵатәқәа, дрыԥхьон акласс анҭыҵ лышықәс иаҵанакуаз ашәҟәықәагьы. Туча лгәырҵҟәыл бзиан, илҵози дзыԥхьози ибзианы игәнылкылон. Убарҭ лҽырхаршәаланы лан длыцхраауан. Ҭаҭынрыԥхра ианылатәалакь, сынтәа лан илаԥылгогьы
далагеит. Мсыгәдараа аԥхын аӡазы даара аџьа рбон. Иашоуп, рааигәара иҟан аӡиаҵәа ҳәа изышьҭаз аӡы, аха уи ззыбзиаз аӡәӡәареи ахыҿшреи рзы акәын, ажәразы иҽеим ҳәа иԥхьаӡан. Аӡхаԥшьаа аӡӷабцәа зегьы ара иааны аӡы ргон ахыҿышразы. Аӡыржәтә азы аӡы ахьахырхоз акыр инахаран. Туча Мсыгәдараа ржәытә еирыӡ аашьҭыхны ҽнак ҩынтә-хынтә аӡыхь аҿы дцаны аӡы аалгон. Иара убас арахәгьы дынрышьҭаԥшлон. Еиҳаракгьы хәылԥазыла арахә ангәарло аамҭазы. Уажәы Мсыгәда илхьоз хыжәк ракәын, аха дара ахш бзианы ирымҵуан, ирымҵуазгьы ахш даара ижәпан, акамбашь хш иааваҟәыло. Дара хәыҷгьы дугьы ицырцыруа алаҳәхӡеиԥш еиқәаҵәан, еснагь зегьы еицын, акы ахьыҟоу агьырҭгьы уа иҟан, акы нарцыршәаны иҟаломызт. Ари ажә жәла Мсыгәдараа ирымеижьҭеи даара акрааҵуан. Иара рыднагалеит Кәанас иашьеиҵбы диҿыҵны Аӡхаԥшьҟа нхара дааижьҭеи.
Мсыгәда уажәы илыман хәыҷгьы-дугьы неилаҵаны аа-хык арахә. Дара зегьы иреиҳабыз, зегьы зыхшааз, ԥызасгьы ирымаз Бза захьӡыз ажә акәын. Џьара ианцо иара зегьы раԥхьа игылан, ианаауагьы, ус акәын. Дара рҽырԥагьаны рхы мҩаԥыргон, егьырҭ арахә ирылалаӡомызт, иҳәуазаргьы хазы рҽеидкыланы иҳәуан, итәазаргьы, игылазаргьы хазы итәан, ма игылан. Ажә-апатриарх ахьӡ Бза ахатә ҭоурых аман. Иара раԥхьа Гарбза ҳәа акәын иахьӡыз, аха Гарбза, Гарбза ҳәа ишааиуаз аԥхьатәи ахәҭа ацыршәан Бза ҳәа иаанхеит. Раԥхьаӡа Кәанас ианиԥыхьашәа, макьанагьы ахьӡ анамамыз Туча леиҳабы Ача дсабины дызгараз агара лассылассы инадгыланы иарбзалон. Убри аҟнытә раԥхьа Кәанас Гарбза ҳәа ахьӡитәит.
Бза аџьаз-ҵәҵәа еихатә даҷла иахан. Туча уи аҵәҵәа абжьы егьырҭ аҵәҵәа-быжьқәа ирылалырҩашьомызт. Мсыгәдараа рбаҳча аҵыхәан ахҵысҭа днықәгыланы даныӡырҩлакгьы, Туча дымҩашьакәа еилылкаауан рыжәқәа ахьыҟаз. Дара хәылԥазыла уи ахҵысҭа азааигәара иҟаз адәҳәыԥш рҽадыркылон. Арстәи нас иҳәуа иахыкәшаны амҩаду ала Мсыгәдараа ргәашә аҿы иҩеиуан.
Октиабр мза анҵәамҭахь инеиуан. Амшқәа даара ибзиан. Аҳауа ҟәандашьышьараӡа ҽынла аԥша ҭынч амшын аҟнытә ахәхәаҳәа иасуан. Амра ҟаԥшьӡа лагьан хык иаҟараны
амшын илӡаалеит ашьшьыҳәа. Амра ахьҭашәаз аҭыԥ инаркны ажәҩан иааҵалеит ашәаԥшь.
Мсыгәдеи Тучеи рҭаҭын маӷаза иахьак амра иамаз аҭаҭын шашәақәа зныз амашьынақәа рыҵаҵара иалагеит. – Сара ахьурӡы кнасҳап, бара ажәқәа бынрышьҭаԥшишь, – лҳәан Мсыгәда амаҵурҭахь лҿыналхеит.
Иахьа ашьыжь аахыс Мсыгәда аттаҳәа алаԥықәшәақәа лоуан. Лара лԥышәала илдыруан урҭ иларҳәоз: ажәабжь ҿыцк ма дыззыԥшымыз сасык дылҭаараны дыҟан. «Изакәхарызеишь? Ма, дзусҭада? – дхәыцуан лара, – Таниа шәҟәык аалышьҭшама, мамзаргьы лара даашама?»
Мызкы инеиҳаны иҵуан Таниа дахьиз дахьааӡаз лыԥсадгьыл ахь дцеижьҭеи, алемса фашистцәа анықәырца. Иҟамызт ҽнакгьы Мсыгәда уи данылгәаламшәоз, еиҳаракгьы, ианеиԥырҵуаз амш. Рҩыџьагьы шлаӷырӡышоз атрасса хадаҿы дкылганы Шәачаҟа ицоз машьынак далҭеит.
Туча дыҩуа рбаҳча иҵгаз амҩахәасҭа даныланы лҿылалхан, ахҵысҭа днықәгылан данааӡырҩы, Бза аҵәҵәабжьы иааигәаӡаны иаалаҳаит. Ахҵысҭа дналбаан, адәҳәыԥш днықәсын, ачықьқәа дынрывс-аарывсуа лҿыналхан Бза ахьыҟаз днеит. Днаԥшызар, ажә ааигәараӡа, ӡӷаб цәрышкәак дышгылаз лбеит. Аҩаза иаганы чыҭ цкык даара изгыз лцәа-лжьы иадын. Туча излалбаз ала, аӡӷаб згәы ԥшаауа, зхы ԥшаауа иҟаз аӡә лакәын. Аибашьра ҟалеижьҭеи ас иҟаз аӡӷабцәа аӡәык-ҩыџьак Мсыгәдараа ирыднагалахьан.
– Хәылбзиа, аӡӷаб, – аԥхьа аԥсшәа лҳәеит Бза ааигәара игылаз идырым аӡӷаб.
– Бзиара ббааит, – аҭак ҟалҵеит Туча.
– Арҭ ажәқәа шәара ишәтәума? – дҵааит аӡӷаб.
– Ааи, ҳара иаҳтәуп, – лҳәеит Туча.
– Бара ибыхьӡуи, аӡӷаб? – дҵаахт идырым.
– Сара Туча сыхьӡуп, – лҳәеит аҭакс Туча.
– Бан уаха ԥхьараҳәа аҩны сналышьҭру? – лыбжьы хыџ-хыџуа дҵаахт аӡӷаб.
– Бзыналмышьҭуеи, бналышьҭуеит, – лҳәеит Туча, ари аӡӷаб лыдкылара мап шацәылымкуаз агәра ганы.
Аӡӷаб лылаӷырӡқәа иаахаҟәҟәалаз аалрыцқьан, деиҭаҵаахт:
– Туча, хароума шәахьынхо?
– Мап, аброуп, – лҳәан Туча лнапы налырххан рыҩны шыҟаз инақәылкит.
Идырым аӡӷаб дыԥшит, деиҭаԥшит, аха еилач иҟаз ашәаԥыџьаԥ ада уаҳа акгьы лымбеит.
– Бара ббежанкоума, биаҭымума? – дҵааит Туча.
– Ааи, сиаҭымуп, – лҳәеит аӡӷаб абар-абар инеимаҭәаны аҵәыуара дышналагара.
– Баала ҳаҩныҟа, сан лгәы ҳалалуп, блыдылкылап, – аӡӷаб лгәы лырӷәӷәон Туча.
Туча ажәқәа хьаалцоз идырым аӡӷабгьы длыцхраауан.
Аилашәшәыра аҽыназнакуан еиԥш, Тучеи, илыцыз аӡӷаби ажәқәа рыманы агәашә иаадгылеит.
Идырым аӡӷаб араҟа лҽаанылкылеит, бан азин сылҭаанӡа агәара сҭалом ҳәа. Туча ас лҳәеит, анс лҳәеит, аха аӡӷаб илымуит.
– Унан, ишԥалыгыу, рыцҳа! – лҳәеит Мсыгәда аӡӷаб аҩныҟа дааԥхьо.
– Тапка, ари дабаҟаз, бара дабабба? – лыԥҳа длазҵааит Мсыгәда.
– Ажәқәа срышьҭаланы сахьлеиз, Бза ааигәара дышгылаз збеит, – лҳәеит Туча, аӡӷаб длыхәамԥшӡакәа.
Аӡӷаб жәохә шықәса дырҭагылан, Тосиа лыхьӡын лара. Лхахәы аҟаԥшьреи ашкәакәареи иааимаркуа иҟаз иркьаҿӡаны иҵырффан. Лылақәа ӷран, ишанхаз аеҵәа аиԥш, ихасҭран. Иахьлыгыз иахҟьаны лнапқәеи лшьапқәеи мыцхәы иауушәа акәын ишыҟаз, лгыларагьы хәхәаӡа, лықәра зынӡагьы ианаалаӡомызт.
Мсыгәда абысҭа аннылҵа, илатәан акрырфеит рыхҩыкгьы.
Мсыгәда аӡха дцан аԥҳали аведреи еивакны аӡиаҵәа аалгеит. Х-ведрак зкуаз ачуан амаҵурҭаҿы иҩкнаҳаны аӡы лырԥхеит. Нас аӡӷаб аҳамам дылҭалыртәан сапыншәахла Таниа леиԥш дылкәабеит, Туча дахьиаз ауадахәыҷаҿы дганы длыриеит. Убри ашьҭахь Мсыгәда Тосиа лымаҭәақәа лӡааҵаны илжәит-илӡәӡәеит.
Адырҩаҽны Тосиа данааԥш, лымаҭәақәа цқьаӡа иӡәӡәаны лаԥхьа игылаз аҟәардә иқәын.
Акрааҵуан Тосиа ас лгәы еихыкка, дҵарӡа дмааԥшижьҭеи. Дҩагыланы лҽааилаҳәаны амаҵурҭахь данлалбаа,
Мсыгәдеи Тучеи ыҟаӡамызт: аҭаҭын маӷаза иҵан, аҭаҭынденгьра иаҿын. Абжьааԥын аҭаҭын аденгьра ианалаго декабр мзазы акәын, аха уажәы идырццакуан, атәыла иаҭахын аалых рацәаны. Убри азакәын ақыҭсовет ахантәаҩы, аписар уҳәа анхацәа Мсыгәда лҩызцәа здырццакуаз.
Ԥыҭрак ашьҭахь иааит Мсыгәдеи Тучеи.
– Ҳаит, иахьа шьыжьхьафара сцәахыԥеит, Тосиа амла дакызар ҟалап, – лҳәеит Мсыгәда, Тосиа атәым ӡӷаб иаха иаарыднагалаз наџьнатә дылдыруашәа длыхәаԥшуа.
Тосиа цәаҩала еилылкааит, Мсыгәда илҳәаз иаҵанакуаз. Лара аибашьра хлымӡаах дарблаҟьеижьҭеи акырџьара днанагахьан, еиуеиԥшым ауаа лбахьан.
– Мамоу, тиотиа, сара макьана амла сакӡом, сара хьаас сҟашәымҵан, – лҳәеит Тосиа, ани ԥҳаи аԥсшәа раҳәо, – сара зны акрысфар, ҩымш-хымш уаҳа сҭахӡам, амла сашьцылахьеит, нацылҵеит лара.
Мсыгәда арҭ аҵыхәтәантәи аӡӷаб лажәақәа даара лгәы дырԥшааит. Лаԥхьа игылаз аӡӷаб цәрышкәа лхы лнапы аалылшьын, даалыхан даагәыдылкылеит, агәыбзыӷразы игәҳәны иҟаз Тосиагьы уи ауаҩратә цәанырра аҭакс Мсыгәда лҽыналгәыдыршәыланы, лнапқәа аалыкәыршаны, дырӷәӷәаны даанылкылеит.
Мсыгәда амаҵурҭаҿы шьыжьхьа анлырмазеиуаз илыднагалаз аӡӷаб маӡалашәа длыхәаԥшуан лассы-лассы. Уажәы уи иаха данааз аасҭа ицәыш-цәышӡа лӡамҩақәеи лқьышәқәеи хәыҷык ашьа аарнықәланы иаацәаԥшьхазшәа лбеит. Аԥҳәысеиба гәыраз ари нагарҭа амамкәа лгәы иаахәеит – ари аеҭым, арыцҳа дахьлыцхрааз лгәы азыҟаны. Тосиагьы ас иԥханы дыздызкылаз аԥҳәыс акала слыцхраанда ҳәа дмазеины дгылан. Аха Мсыгәда уи заҟа аклылмыруша.
Аҽны мҽышан. Тучагьы иахьа аҩны дыҟан. Иацы ашьыбжьышьҭахь ашкол ахьтә данааи, акраарфан, длатәан ашәахьазы лҵатәқәа зегьы лҵеит, иахьа аҭаҭын аденгьраҿы лан длыцхрааларц.
Мсыгәда ари аус хкы егьырҭ аҭаҭын усхкқәа зегьы реиҳа илцәыуадаҩын. Дацәаашьан акәым, ус илыцааиуамызт.
Кәанас иҷапӡа иденгьны аиашьчик ианыҩҭигалакь, уи аҟаҵара мариаӡазшәа лбон, аха лара лхала даналага ауп, уи ус ишымариамыз анеилылкаа. Кәанас иденгьуаз аҭаҭын еиқәҟаца, аҭаҭын быӷьқәа рыхқәа еиҟарахәҵәаӡа акәын ишыҟаз. Мсыгәда егьа сеиҷаҳаны, сымццакыкәаны исденгьып ҳәа далагаргьы, иахьцалакь ма рыхқәа џьара еиҟарахомызт, ма иара аденгь лыцәдадахон.
Мсыгәдеи Тучеи Тосиеи иҟәбаҟәшәо амаӷаза ишыҵаз, дрымбаӡакәа даарыдгылт Бадра.
– Уа бзиа жәуит! – иҳәеит иааиз иарма напы заҵә хәыҷык дҩахашәа, ифицартә хылԥа абз аҟнынӡа дымҩаӡакәа.
– Бзиара убааит, Бадра, – лҳәан Мсыгәда дызҿыз дааҟәыҵын, – арахь, аҩныҟа, уаала, ара, амаӷазаҿы, уабатәо, – дналԥхьеит.
– Мап, мап, сара абра џьара снатәоит, бара бус ҟаҵала, – Бадра аҟәардә лаҟә днахан, аус зуаз рааигәа днатәеит. – Асасгьы дшәымазаап, ари дзусҭада, Мсыгәда, – Тосиа дналыхәаԥшит.
– Дзусҭа макьана ҳаргьы иҳаздыруам, иаха Тапка ажәқәа аасцоит ҳәа дахьлеиз длыцны дааит, Бадра, уанаџьалбеит, зани заби ыҟам иаҭымк лакәзаап, дазрыцҳашьаны сагьылмазҵааит лхы-лҵыхәа ртәы, хәыҷык лшьара днықәлар иҳалҳәап, ҳабахыццакуа...
Бадрагьы Урыстәыла данеибашьуаз, ас иҟаз ахәыҷқәа иагьаҩ ибахьаназы, уажәы уи омашәа имбаӡеит. Иара идыруан, анемец фашистцәа ахьнеиз зыԥсы згаз игеит акәымзар, егьырҭ зегьы ршьуан ма Германиаҟа идәықәырҵон.
– Дыгәнаҳауп, абааԥс, лмаршәа ба. Лныҟәгара бцәыуадаҩзар, ҳара дҳаҭ, – игәы ааԥшааит Бадрагьы.
Мсыгәда, аԥҳәыс гәыраз замана, Бадра иҳәара ззылҭахыхи, лара лхаҭагьы ибзианы илдыруан, ас иҟоу ауаа рызнеишьа.
– Мамоу, ари арыцҳа илфап зугәахәуои, схылфаар ҳәа ушәоу, ҳара иаҳфо лфалап, дыҟазааит ара, – лҳәеит Мсыгәда аҭакс.
– Акгьы даабыцхраалап, бзаҵәыми, – аҟәардә днықәтәеит Бадра насҭхашәа.
– Ааи, аҩны, агәара аалԥссаларгьы, сара сзы акыр иаԥсами, – Бадра днеизыԥшит Мсыгәда, асас дахьтәаз лгәы
азынамӡо. Нас даахәыцшәа инацылҵеит: – Бадра, агазеҭқәа ирҳәои, аибашьра атәы жәабжь ҿыцс иудыруеи?
– Ҳара ҳар афронтқәа зегьы рҿы ажәылара ишаҿыц иаҿуп, – итәашьа ааиԥсахын, иаҳа Мсыгәда лахь дааҳәит Бадра. – Аӷа ҳтәыла дахцаны егьырҭ иара иигахьаз атәылақәа рхы ақәиҭтәра иаҿуп ҳара ҳтәқәа. Анемец фашистцәа иҩны шьҭахьҟа ацара иаҿуп.
– Ыых, ахәымгақәа! Ус ҟалос иҟаӡамызт, шьыри, шьыри! – лгәы аалшьышьит Мсыгәда.
Ус ишеицәажәоз агәарԥ ахьтә амаӷазахь изланеиуаз агәашә ҷыда хәыҷы аартны даарыдгылеит Мсыгәда лашьа иԥҳа аиҵбӡа.
– Унан, Кама, бымацара баама?! Бзиароу, бара? – даагәыдылкылеит Мсыгәда.
– Ааи, бзиароуп, шәызбап ҳәа сааит, – лҳәеит Кама, Бадра иахь лҿынахо.
Бадра дҩагылан аԥҳәызба даагәыдкыланы лхы днагәӡит.
Бадра Кама даныхәыҷӡаз аахыс дидыруан: ара, Мсыгәдараа рҿы, лассы-лассы дибалон. Иара идыруан лашьцәеи лаҳәшьцәеи еиҳабцәагьы. Лашьеиҳабы Иасон арра дыҟан, деибашьуан. Уи еиҵба Ҭагәаџь ишықәс арра иаҵанкуан, аха макьана аҩны дыҟан рколнхараҿы бригадирс аус иуан.
– Иҟоуи, Кама? Шәышԥаҟақәоу? – иҭыԥаҿы длатәеит Бадра.
– Хар ҳамам, – лҳәеит Кама, Мсыгәда лахь днаскьауа. – Иасон ааигәа акыр иҩхьоу? – дҵааит Мсыгәда.
– Ааи, иацоуп ишәҟәы анҳау, хар сымам, бар сымам, афашистцәа рыԥхаҵара ҳаҿуп ҳәа иҩуеит, – Мсыгәда дналҿаԥшит Кама.
– Ҭагәаџь иарҳәои? – зҵаарак набжьаиргылт Бадрагьы.
– Ҭагәаџь жәаха иԥхьан дырган, аха особи ҳәа даанрыжьит, – аҭак ҟалҵеит Кама.
Даҽаӡәызар изеилымкаар ҟалон изахьӡыз особи ҳәа даанрыжьит ҳәа Кама илҳәаз, аха Бадра идырит уи иаанагоз. Аибашьраан арра иргаран иҟаз џьоукы-џьоукы ақыҭанхамҩаҿы, мамзаргьы даҽа џьара акәзаргьы иаанрыжьуан до особого распориажение ҳәа, аха аԥсуаа
абызшәа ҽеишәа иззымдыруаз уи иааркьаҿшәа ирҳәон, иаҵанакуаз рзымдырӡо.
– До особого распорӷжениа бҳәоу? – дааириашеит Бадра.
– Уажәтәи ала уаангыл рҳәеит, – лҳәеит аԥсуаҵас лара ишеилылкаауаз.
Бадра ихы ааирҵысын, иҽааирҭынчит, аԥҳәызба дацәгәаарҳәа дшәаны.
– Шәгәылацәа рахь иҟоуи? – дҵааит Мсыгәда ԥыҭрак ашьҭахь.
– Зегь хар рымам, – лҳәеит Кама.
– Зегь рыгәқәа бзианы иҟоу?
– Ааи.
Мсыгәда лусура налыгӡон. Лара Тучеи Тосиеи лыцырхырааны иӷыӷкымыз аҭаҭын шашәақәа аденгьа иашьчик аҭаҵара даҿын, еиқәыршәаны, еиқәҵа-еиқәҵо. Аиашьчик анҭәы, иара азы иҟаҵаз аӷәы лахаҵаны, нас уа ишьҭаз ахаҳәқәа ақәылҵеит аҭаҭын аҟразы. Ус ԥыҭрак иаатәеит, еицәажәо. Шьҭа иҟит анылгәахә, Мсыгәда дҩагыланы ахаҳәқәа аақәылхын аиашьчик наҟ-ааҟ икны дҩахеит. Аҭаҭын шашәақәа ҵаҟа иааныжьны, аиашьчик ҩахылхын, наҟ инышьҭалҵеит. Абружәшьҭа акәын аҟазара анаҭахыз. Еиқәыз аҭаҭыншашәақәа еихмырҩрыкәа, ҵаҟа акәын заанаҵа иаҵази хыхь иара убас ирықәзи, зыхқәа ҭаҿаҟәаны иҟаз алабақәа хԥа-хԥа еидҵоу шашәала аганқәа рыҩбагьы еидҳәалатәын. Абри акәын Мсыгәдагьы зегь реиҳа илцәыуадаҩыз. Азганк Тучеи Тосиеи инадыркны, лара иршаны еидҵаны илырмазеихьаз ашашәа азхык ҵаҟа аҵкараҿы иаҵаз алаба ахы инадҿалҳәалан, ларма напала хыхь иақәыз алабақәа дылрықәыӷәӷәан алабақәа ахьҭаҿаҟәаз еихыршьны иаркуа лҿыналхеит, аха аденгь ҩеихԥан еилырҩырц аҷыка аагхеит. Насҭха итәаны аԥҳәыс лусушьа иахәаԥшуаз Бадра дҩаҵҟьан, изшьапык еихԥаз аҭаҭын денгь инадыргыланы иарма напы заҵә ала длақәыӷәӷәаны иааникылеит.
– Мсыгәда, ибырӷәӷәаз бшашәа хәыҷык иааркәадеи, – иҳәеит иара. – Убас, убас! Шьҭа уа баангыли, аамҭала ус уа инаркны, егьи аганахь биаси. Шьҭа уа ара ишабыркыз
еиԥш уаагьы иарки. Нас ашашәақәа еизеиԥшны хәыҷыхәыҷла ирххала.
Мсыгәда Бадра ишиҳәаз еиԥш ианыҟалҵа рацәак џьа мбаӡакәа еиқәҟаца лденгь ҿаҳәаны иҩышьҭылхит.
– Умбои, мдыр дрыцҳауп, ззырҳәогьы абри ауми, ари иара ахатәы ҟаҵашьа амазаап, ари ахәаша даныҟаз имала абас еиқәҷаб иҿаҳәаны аденгьқәа ҩышьҭихуан, излаҟаиҵози, сгәахәуан, – лҳәеит Мсыгәда, хәыҷык иԥхашьашәа.
– Ааи, аусқәа зегьы ҟаҵашьак-ҟаҵашьак рымоуп, уус маншәалахоит, уи аҟаҵашьа уақәшәаны иузыҟаҵар. Аха даара аџьа унарбоит, иаргьы ҽеины изыҟалом, атәы уанақәымшәо – ҭынч-ҭынч дцәажәон Бадра.
– Ааи, ааи, усоуп, – лҳәеит Мсыгәдагьы.
Бадра дҩагылан ацара иҽыназикит.
– Иҟоуҵои, Бадра, уцоитҳәау? Анцәиныс, ишызымуа, абар шьыбжьгьы ааигәахеит, кәтыкгьы шәзысшьоит уажәыҵәҟьа, – даагьагьеит Мсыгәда.
Аха Бадра длызнымкылакәа дцеит.
Мсыгәда ари лгәы иалсит, аха иааг. Бадра данца ашьҭахь, лара ахәыҷқәа лыцырхырааны даҽа ҩ-денгьк аҭаҭын ҿалҳәеит. Аԥыхьатәиқәа раасҭа, урҭ иаҳа ирласны иаҳагьы ибзианы иҿалҳәеит лара.
Мсыгәда уажәоуп ианылдыр, Кәанас имацара иҿеиҳәоз аденгьқәа маанас ирыҵаз. Уажәы лара лгәы хьаак хьоу-хьоуа иааҵалт: «Анхараҿы ахаҵа дбырақьаҭуп, аԥҳәыс аҩны дшыбарақьаҭу аиԥш», – лгәы иаанагон лара. Уи амзызқәагьы рацәаны иаман. Кәанас аибашьра данырга ашьҭахь, иара даныҟаз илеиҵалоз аҟара лзыламҵозаргьы, уи иҩахымҟьо амхқәа лалҵон Мсыгәда, аха урҭ зегьы аарлаҳәа ӡынхәык аҟара акәын аҽаҩра иаарышьҭуаз. Аҭаҭын акәзааит, ажь акәзааит – Кәанас данынырхыӡаа зегьы аҵахь идәықәлеит. Кәанас инхамҩа дахагыламижьҭеи хышықәса ракәын иҵуаз, аха иара даара иаанубааларатәа иааӷархеит. Мсыгәда дахеит, дахеит – иауамызт: лынхара лыла ишабоз шьҭахьҟа ицон. Ԥҳәыс заҵәык илылшагәышьозеи. Мсыгәда рыцҳа лакәым, аибашьраан ахацәа ахьеидгылазгьы аарлаҳәа рымгәахә аадрыхуан. Аибашьра амал рацәаны иаҵаӡуан. Ашәҵа-аҟәынҵа, ашьаҵа, аҩны маҭәа рыхә цәгьашәа иҳаракхеит. Адәқьанқәа ҭацәын, иуҭаху акы
узықәхуамызт. Ауаажәлар акрахьаархәоз атолкәычкаҿы, акәын.
Абар аӡын ааигәахон, Туча арԥхага маҭәа иҽеиу ҳәа акгьы лымамызт. Ҵыԥх аӡынынтәарак дхахаӡа, цкы заҵә ашкол ахь дцон. Ианыхьҭахаӡаҵәҟьоз, Мсыгәда лшьал ԥха лыжәҩахыр иқәыршәны акәын дышцоз. «Амш даара ибааԥсуп, аҩны баангыл иахьазаҵәык», – лҳәалон Мсыгәда, амшқәа аныцәгьақәаз, аха Туча душьуазаргьы илуамызт дымцар. Мсыгәда лгәы хьау-хьауа лыԥҳа хәыҷы длышьҭаԥшуан дахьцоз. Ашкол дагхаргьы лҭахымызт, арахь ахьҭа лылаланы чымазара бааԥсык ахылкаар ҳәа дшәон.
Сынтәа Мсыгәда лыуадаҩрақәа даҽа уадаҩрак лзацылт. Тосиа аӡынра иналшәылҵози иналышьалҵози ҳәа акгьы лымамызт.
Мсыгәдагьы дыццакуан. Иҩахьаз аҭаҭын денгьны иалҭар лҭахын, ахьҭақәа ҟалаанӡа. Ҟәрышьқәак уи иаалнаҭо ала Тучеи Тосиеи ахьҭаҵәҟьа иамкуа ӡын маҭәақәак лзаахәозар ҳәа дақәгәыӷуан. Аԥхыннтәарак дымтәа, дымгыла иаалрыхыз аҭаҭын урҭ ирызха-ирзымха. (Аҭаҭын даара ахә лаҟәны иахәҳауан усҟан аҳәынҭқарра. Арахь ахаҭабзиара кылырҳәцааны акәын ишгәарҭоз). Мсыгәда егьа дазеиҷаҳаны, дацклаԥшны иҟалҵаргьы, аԥшьбатәи асорт дзахысуамызт. Убри аҟнытә аҭаҭын дақәгәыӷуамызт, хашәалак снаҭап ҳәа. Дзықәгәыӷуаз лырахә ракәын, аха дара урҭгьы есышықәса иаҳа-иаҳа иаӷахон, рхыԥхьаӡарагьы иацӡаауан. Мсыгәда лгәы камыжькәан дхандеиуан, знымзар зны дышԥашьақәымгылари ҳәа лгәы иаанагон. Абар аибашьра аҵыхәтәахьы инеиуеит, Туча аҵара лҵар, дуаҩхап, нас акахьы икылсып, ҳаӷоу инасыԥ цәгьахеит. Иашоуп, аҩны ахаҵарԥыс, Мсыгәда дзыргәаҟуаз дыҟамызт, аха Туча лгәырҵҟәыл зеиԥшрази, лгылашьеи Мсыгәда агәра лдыргон, лыӡӷаб хаҵарԥыск дышиаҩсоз. Туча ашкол аҿы лҩызцәа даарылукаартә еиԥш аҵара бзианы илҵон, аиҿкаара, абаҩхатәра зланы иҟоу ԥҳәызбаны дгылон. Убарҭ рнаҩсгьы Туча илылан даҽа баҩхатәра ҷыдак. Уи ахәбатәи акласс аҿы дантәаз аахыс аҩра лҽазылкуан. Раԥхьаӡатәи лҩымҭа ажәеинраала хәыҷы ала уаҩы ибартә иҟан, ари аӡӷаб аԥеиԥш бзиа зоураны иҟаз аӡәы шлакәыз. Ус ргәы иаанагон ашкол аҿы дыздыруаз зегьы, ус длықәгәыӷуан Мсыгәдагьы.
Туча лажәеинраалақәа руак ашкол аҭӡы газеҭ ианырҵахьан. Иашоуп, уи ажәеинраала иагқәаз ыҟан. Арифмеи аритми ртәы макьана илыздыруамызт. Абызшәеи алитературеи дзырҵоз рырҵаҩы ԥҳәыс Насиа Селым-иԥҳа хәыҷы-хәыҷла урҭ ртәы лалҳәон, иллырбон аԥсуа поетцәа ражәеинраалақәа ҿырԥшыгас иааганы. Туча ҿырҳәала илдыруан ашкол аҿы изхысуаз аҩымҭақәа рнаҩс Гәлиеи И. Коӷониеи ражәеинраалақәа.
Зны ақыҭантәи аклуб аҟны иҟан алитературатә хәылбыҽха. Уаҟа еиԥылон аԥсуа шәҟәыҩҩцәеи аколнхацәеи. Аԥшәмацәеи асасцәеи иқәгыланы ицәажәеит, еибырҳәеит рыгәҭыхақәа. Апоетцәа ҿарацәа еизаз ирзаԥхьеит ражәеинраалақәа. Аҵыхәтәаны аизара мҩаԥызгоз Назиа Селым-иԥҳа ажәа лылҭоит Туча.
– Ажәа лымоуп абжьбатәи акласс аҟны итәоу аҵаҩы Туча Алашарба! – лҳәеит Назиа Селым-иԥҳа.
Туча асцена дҩыхәнан, агәҭаны даагылеит лҽеикәаԥсаны.
Азал аҿы ҭынчран, зегьы рлымҳақәа кыдҵаны иӡырҩуан.
– Дырмит Гәлиа «Владимир Ҳаразиа изы ашәа», – лҳәеит Туча, лыбжьы мырдуцәакәа.
Даԥхьон лара ҿырҳәала дмыццакӡакәа, зны лыбжьы ҳаракуа, зны иларҟәуа.
Азал аҿы итәаз зегьы рнапқәа ӷәӷәала еинырҟьеит.
Туча дахьгылац дгылан, лылақәа ҭырхаха ажәлар дрылаԥшуа.
– Баграт Шьынқәба ипоема «Аҳәачаԥа» аҟнытә! – лҳәеит аԥҳәызба хәыҷы еинаала, анапеинҟьарақәа анааихсыӷь.
Ҩаԥхьа ааҭынчрахеит. Азал аҿы амҵ ԥыруазар иуаҳауан.
«Адгьыл, абна, зегь рҿы. Афашистцәа абра аԥшәымас, Ишьаарҵәыран ишахылаз...» – дналагеит Туча ҭынч. Нас есааира лыбжьы шьҭыҵуан, ишьҭыҵуан.
«...Иџьашәымшьан – сыҩны сааит!..» Ицырцыруа аҭра иҭҵәрааит... анылҳәоз Туча днеиҭаԥан зыҭра иҩҭылԥааз аҳәа лкыушәа ларӷьа напы дҩахеит.
Заҵа днаскьацыԥхьаӡа иӡырҩуаз лытҟәон лаԥхьашьала, лыбжьы аԥсахшьала.
Аҳәса зегьы рчабрақәа рыла иҭакын. Џьоукы-џьоукгьы ирызнымкылакәаны игәынқьон. Аҳәса ракәым ахацәагьы зылаӷырӡ хаҟәҟәала итәаз маҷҩымызт.
«– Игәыӷырҭан, аҳәа лбон, Лыбла алаӷырӡ уаҟа ибон» – даалгеит Туча.
Уажәы анапеинҟьарақәа усҟак ирацәамызт, аха Туча дзыԥхьази, лаԥхьашьеи асцена лҽанраалан лгылашьеи ажәлар џьашьахәыс иҟарҵеит».
Акраамҭа ақыҭа-уаа ахьынеидгыло ирҳәоз Туча лыӡбахә акәын.
– Ҳаи, анцәа днеигӡааит, дзакәытә хәыҷ бзиоузеи! – рҳәон зегьы.
Мсыгәда илдыруан лыԥҳа хәыҷы ажәеинраалақәа ибзианы дышрыԥхьоз, аха асҵәҟьа жәлари-қәара ахьыҟаз рҿаԥхьа дгылан дымшәа-дмырҳа аԥхьара лылшоит ҳәа амалахазгьы лгәы иаанагомызт. Мсыгәда омашәа илбаз, лыԥҳа асцена дшанаалаз ауп. Туча днеины даннықәгыла, Мсыгәда лыла ҭраа длыхәаԥушан. Лара уажәы, лара лтәы лакәымшәа акәын дшылбоз. Лыбжьгьы, лгылашьагьы, лхымҩаԥгашьагьы – зегьрыла даҽаӡәызшәа акәын дышлыхәаԥшуаз.
– Бхы бымсааит, с-Тапка! Бымшәаӡакәан бышбақәгыла! Сара сакәзар, ҟыт сызҳәомызт, – лҳәеит Мсыгәда, Тучеи лареи аҩныҟа ианцоз.
– Сзыцәшәои, сан, анҭ зегьы ҳқыҭа-уаа роуми. Асасцәагьы ҳара иаҳтәыми, аҭакс ҿаалҭит Туча.
– Ус иага иҟазаргьы, џьара баҿамхаӡакәа, џьара бнеиламсӡакәа бышбаԥхьа!
– Уи аҩымҭа сара лымкаала бзиа избоит. Ибзиангьы издыруеит. Назиа Селым-иԥҳа заҟа аџьа сыдылбала бдыруоу, абас саԥхьо сҟалаанӡа. Ибымдыруеи, хәлаанӡа санымаауаз. Абри акәын ҳазҿыз. Ислырҵон аԥхьашьа.
Мсыгәда рацәак лхы ианлырԥшыргьы лҭахымызт, лыԥҳа уаха ариаҟарақәа ахьлылшаз. Убри аҟнытә абас иаахлыркәшеит реицәажәара:
– Уи Назиа Селым-иԥҳа аллаҳ илԥха лоуроуп, даара дырҵаҩ бзиазаап.
– Ҳасасцәа, зажәеинраалақәа ирыԥхьоз, зегь реиҳа ибгәаԥхада, сан? – дҵааит Туча.
Мсыгәда даахәыц-хәыцын, ус лҳәеит:
– Зегьы дреиӷьасшьеит, ани зышәагаа рацәамкәа, ҷкәына шаҭлаҟьак. Ииҳәозгьы ишиҳәозгьы акы узрыхҳәаауам. Ибзиан даԥхьон.
– Саргьы убри иаҳа дысгәаԥхеит, – лҳәеит Туча. – Уи дпоет духар ҟалап, нацылҵеит ԥыҭрак ашьҭахь.
Абар иҵон мызкы иназынаԥшуа, Тосиа Мсыгәдараа рыҟны дыҟаижьҭеи. Лара уажәы дубар дузымдыруа, лӡамҩақәа 0ҭәааны, аҵәахаҳа аиԥш, иҟаԥшь-ҟаԥшьӡа иааҟалеит. Лцәа-лжьы ԥшӡахан, еинаалаӡа, дыԥҳәызба заманаха даақәгылт. Аиашазы Мсыгәда даара длыхәон Тосиа. Амҿы-амца, аӡы, аҩнеилыргара, аҩнԥссара, аӡәӡәара уҳәа лара лакәын иҟазҵоз. Абысҭаушьагьы лдыруан шьҭа. Зны-ҩынтә илцәхьасахан, аха нас илҵеит. Мсыгәда данеилахаӡо, ажәқәагьы Тосиа ианылхьоз ыҟан.
Мсыгәда шьҭа илдырыр лҭахын, Тосиа дахатәиз, лани лаби зусҭаз, дызхысыз-дызҵысыз, аха дрыцҳашьаны, дзықәшәақәахьаз еиҭарҿыцны илгәалалыршәар, лгәы лнархьыр ҳәа дшәаны, длазҵаауамызт. Дыԥшын лара лхала ицәырганы илҳәаанӡа ҳәа. Тосиагьы уи атәы цәырылгомызт.
Ус аамҭа цон.
Ноиабр аанҵәан, декабр инықәлеит. Мсыгәда лоурақәа лыдылгалеит, аџьа рацәа лбазаргьы. Егьырҭ ашықәсқәа раасҭа, сынтәа цәыӡ рацәак лмоуӡакәа лџьықәреиқәа ҭалгалеит. Лбаҳчагьы агәылацәа лыцхраан илзырҭааит ажь. Уигьы рацәак ԥхасҭа амоуит, избанзар, шьҭа ар шамахамзар ара иаангыломызт. Аихамҩа аныҟарҵа ашьҭахь, ар дәыӷбала имҩаԥыргон. Аԥыхьақәа ар иреиуоу аҵла дықәтәан ажь шифо, Мсыгәда даныниҵалалакь, асолдаҭ дыԥхашьаны аффыҳәа албаара далагон.
«Нан, иф, нан, – лҳәон, зымҩа лҿынаханы, иара аҵла иқәыз еиҳа лара дыԥхашьаны, мамзаргьы дахьзыҩаӡо жьымжәақәак ааҿыхны, «усҭ, нан, иф, ма уҩызцәа ирызга» – инаидылгалон.
Ус ианыҟалалоз, зхала изгоз дубарын, изымгоз еиҳаҩын, аха Мсыгәда уи изкны иҿылхыз илымҭакәа луамызт.
Есышықәса аиԥш, сынтәагьы Мсыгәда аџьынџьыӷә рацәаны иҟалҵеит, илыман алаҳарҩа маҷымкәа, араса. Аӡынҵәа акәзар, ркәасқьа аҭуан абжеиҳара иара акәын иқәыз. Асоф аҿы ирыԥхны икнаҳан аиапонтә хәырма, иара убас ирыԥхны икнаҳан хазы аҵәа. Ажәакала, аԥсуа нхаҩ ԥҳәыс бзиак илымоу зегьы Мсыгәдагьы илыман. Уажәы убри еиԥш иаамҭан, сҿа-маҿа иаасыдызгалаз агьама зсырбаша сасык дысзааиндаз ҳәа аԥсуа нхаҩы агәашә даназԥшу акәын.
Тосиа омашәа илбон арҭ ашәырқәа зегьы агьама ҷыда ахьрымаз. Еиҳаракгьы лара бзиа илбоз аџьанџьыӷә акәын. Сасык дааины, ашьыжь Мсыгәда ачанах азна араса, аџьынџьыӷәа ԥыҵәҵәа-ԥыҵәҵәаны инахаҵаны, ауатка ԥхеиԥхеиуа ианаацәырылгалакь, Тосиа уик даҿхагахон зынӡа. Илгәаԥхон Тосиа иара убас асас ихымҩаԥгашьа: афырџьан аақәхны, дмыццакӡакәаны, дныҳәа-ныԥхьаны (уи ииҳәоз Тосиа илзеилкааӡомызт, аха иара иҳәашьа, ибжьы уҳәа, ԥааимбарк лаԥхьа дгылоушәа акәын дышихәаԥшуаз), иара убас дмыццакӡакәа иуатка ыжәны, расақәак аахыхны афара данналагалакь, аурыс ԥҳәызба ус лгәы иаанагон: «Закәытә милаҭ бзиоузеи, абарҭ аԥсуаа, ишԥаԥшӡоу урҭ рҵасқәа!»
Рауф лассы-лассы дааилон Мсыгәдараа рҿы. Тосиа раԥхьа даниба, зынӡагьы дигәамԥхаӡеит. Аха аӡӷаб есааира илыцлацԥхьаӡа, лцәа-лжьы 0ҭәаацыԥхьаӡа, деинаалахон, лыԥшра аҽеиҭанакуан, иаҳа дыԥшӡахон. Рауфгьы, ԥшьала-ԥшьала игәеиҭо далагеит аԥҳәызба лыбзиарақәа. Аиҳаракгьы лҟазшьа. Рауф уажәы дшааиуаз, Тониа длеиԥшнишьало далагеит. Тониагьы абас деинаалан, лылақәа ӷрамкәа, акаҳуа ԥшшәы иааманакуа, лхахәгьы шкәакәамкәа, иаацәиқәаран. Қәрала Тониа деиҳабын акәымзар, уажәы лара лакәушәа акәын дшибоз.
Аҽны мҽышан. Мсыгәдеи Тучеи атолкучкахь ицеит џьара шьаҵак, шьаҵак ҳауазарҳәа. Тосиа лымацара аҩны дыҟан. Шьыжьхьа ҳәа акрыфаны, лҽааиллыргахьан еиԥш, Рауф агәара дааҭалеит. Аиаша ҳҳәозар, Тосиагьы дылгәаԥхон ари арԥыс қәыԥш. Раԥхьаӡа данылба инаркны дызбаландаз, лассы-лассы дааиланда лгәахәон. Еиқәлацәан дара. Мызқәак рыбжьазаргьы, шықәс рыбжьамызт. Амала Рауф ҩбаҟа-хԥаҟа шықәса деиҳабушәа акәын дшыҟаз. Иара,
ҷкәына ҭаа-ҭыӷьак, деиқәҟаца, ахаҵа-цәа иҟәнылахьан лассы.
– Мшыбзиа, Тосиа! – аԥсшәа аалеиҳәеит.
– Бзиара убааит! Арахь, аҩныҟа, уааи, – лҳәеит Тосиа аҭакс.
– Аԥшәмацәа ыҟаӡами? Иабаца?
– Урҭ ақалақь ахь ицеит иахьа ашьыжь шаанӡа. Ирласны иаауеит.
Рауф даалак-ҩакит азныказы, аха нас длеит аҩныҟа, амаҵурҭахь. Уаҟа амца еиқәын, ԥхаран. Ас аӡә данааилакь, Мсыгәда ишыҟалҵалоз еиԥш, Тосиа дцан ачанах ала араса, аҵәа рҩа, аџьынџьыӷә уҳәа ауаткагьы нацҵаны иаалган аишәа инықәлыргылеит.
– Рауф, арахь уааскьа, какалк аанкыл, лҳәан, даалԥхьеит аишәахь.
«Иаразнакы ҳара ҳтәы шԥалҵа», – ааигәахәит Рауф, аха акгьы мҳәакәа аишәа днахатәеит.
Тосиа насҭха амца ахьеиқәыз ааигәара дгылан.
– Бааи, Тосиа, баргьы. Сара сымала акрысфома, – иҳәеит Рауф.
– Сара абружәоуп акранысфа, уанааиуаз аламҭалоуп счанахқәа ӡәӡәаны санаалга, – лҳәеит Тосиа.
– Саргьы абружәоуп акранысфа, – дааччеит Рауф. Иааибарччеит.
– Бааи, иҟалозар, абра бнатәа, – аҟәардә даахеит Рауф. – Мап, мап, Рауф, иҟалом. Избанзар сара зныкгьы исымбацт Мсыгәда хаҵак дидтәаланы акрылфо, – дааҟаԥшьхеит Тосиа.
Тосиеи Рауфи ус харантәи инеиқәԥшлон акәымзар, иагьымеицәажәаӡацызт ас – рҩыџьагьы рымацара. Уажәы иԥхашьон рҩыџьагьы.
– Ибзиоуп нас. Рауф афырџьан ауатка нҭаҭәаны, иаақәихит. Бысныҳәар сҭахыуп, Тосиа, аха исҳәара сыздыруам. Бан дыҟоума? Баб дыҟоума? Башьа дыҟоума? Баҳәшьа дыҟоума? Бҭынхацәа ыҟоума?..
Арҭ аҵыхәтәантәи ажәақәа аниҳәоз Рауф асаарахьы дышьҭаԥшуашәа ауп ишиҳәа, аха ихы ҩышьҭыхны, Тосиа даныналҿаԥш, иахьбасҳәоз, сҿы ахы ҭашәанда иҳәо аҟынӡа иааицәымӷхеит. Тосиа лылаӷырӡқәа хаҟәҟәала, ашьеи ахши еилаҭәоушәа, иуаркалеиуа, лыӡӷы иахьыкәкәаны акәаԥа-акәаԥаҳәа ҵаҟа икаҭәон.
– Саҭабымҵан, Тосиа! Саҭабымҵан! – аарла иҿы ааихԥхьеит Рауф.
– Мап, мап, уара акгьы ухараӡам, уара узҵаара ԥсабаратәуп. Знымзар-зны исҳәаракәын ара, сара сзусҭоу, сахьатәиуу, сызхысхьоу, сзықәшәахьоу, – лылабжышқәа рыцқьо ҿаалҭит, Тосиа. Уи аамҭазы цәажәашьҭыбжьқәак адәахьынтә иаагеит. Тосиа ашә аартны данындәылҵ Мсыгәдеи Тучеи агәара ааиҩыршахьан. Рауфгьы дҩагылан дындәылҵит Мсыгәда Тосиа дшыналҿаԥшыҵәҟьаз илбеит лыӡӷаб лылаӷырӡқәа шлеиуаз, Тосиагьы урҭ сҵәахуеит ҳәа дашьҭамлаӡеит.
Раԥхьаӡа Мсыгәда лгәы иаанагеит, Рауф иакәымыз ак леиҳәазар ҳәа.
– Иҟалеи, Тосиа, бзырҵәуеи? Рауф ари илоуҳәеи, уара?! – хәыҷык лыбжьы аарымчны аҷкәын днеиҿаԥшит Мсыгәда.
– Шәшыҟамыз здыруазар, сааиӡомызт, сшьапқәа ԥҵәҵәанда, иахьа абра смааикәа! – даара ицәымӷханы даацәажәеит Рауф.
– Уеизгьы! – Тосиа лахь лылаԥш ниалгеит аԥшәма ԥҳәыс.
– Тиотиа Мсыгәда, уи шәиқәымҵәҟьан, акымзарак ихараӡам, зегьы зхароу аибашьроуп! Шәиԥхьыӡ зқәызааша аибашьра!!! – ҿаалҭит Тосиа.
Туча иҟала лзымдыруа, лылақәа нҭарпжы-ааҭырпжуа, зны Тосиа длыхәаԥшуан, зны – Рауф.
– Бабатәиу, бан дабаҟоу, баб дабаҟоу ҳәа санлазҵаа, инеимаҭәаны аҵәыуара далагеит, иҳәеит Рауф, ихы гәыбӷан аҭо. – Сыбз аӡаӡ алаланда, слазҵаарц ианақәскуаз.
Мсыгәда хәыҷык дааҭынчхеит, ас анлаҳа. Тосиа даалгәыдылҳәҳәалан, лхы шьшьуа, дсыжьжьоит ҳәа далагеит.
– С-Тосиа, нан, уи саргьы издырыр сҭахижьҭеи акрааҵуеит, аха бгәы ахәрақәа цәырнагар ҳәа сшәаны сбазҵаауамызт. Даҽакала бгәы нирхаз џьысшьан, даҭабымҵан, изҵаара иаҵанакуаз цқьа дзазымхәыцит, дқәыԥшми макьана, – Тосиа лхы лшьшьуан Мсыгәда.
Тосиа ҩаԥхьа лылаӷырӡқәа аалрыцқьан, Мсыгәда дналҿаԥшын ус лҳәеит:
– Тиотиа Мсыгәда, шәара анык леиԥш бзиа шәызбоит, абас иԥхаӡа сшәыдкыланы сахьшәымоу азы. Усгьы-усгьы
зны ишәасымҳәар ауам, сара сҭоурых, амала сара абри аибашьра ааҟалеижьҭеи сзықәшәақәаз анысҳәо, самхамҵәуар залшом, убри азы саҭашәымҵан. Шәааи аҩныҟа ҳлеип, уаҟа ишәасҳәап зегьы.
– Мамоу, нан, Тосиа, иаҭахым, бгәы бнархьоит, – лҳәеит Мсыгәда.
– Мап, иахьа акәзаарын ҿҳәарас иамаз, иахьа ианаашәасымҳәа, сгәы иаҳагьы исыхьуа иалагоит, – инаҿалыршәит Тосиа.
– Нан, ибзиоуп нас, шәааи арахь, – лҳәан Мсыгәда раԥхьа амаҵурҭахь лҿыналхеит.
Рауф, ихы-игәы ақәцәгьаха, дцарц иҿынеихеит. Аха Тосиа дааилаҳәаҵаны дылкит.
– Абра уажәы иаасҳәо зегьы уаргьы иуаҳар сҭахыуп, – лҳәеит Тосиа.
Рауфгьы даагьежьын, зегьы амаҵурҭаҿы илатәеит.
– Сара сани саби сыздырӡом, – дналагеит Тосиа. – Сахьааӡаз ахәыҷтәы ҩны аҟны хышәҩык ахәыҷқәа ҳаҟан. Урҭ зегьы зани заби ззымдыруаз ҳакәын, аха зани заби ыҟам аиаҭымцәа ҳреиԥшымызт зынӡаскгьы. Ҳара акрыҳҿарҵон, ҳаиларҳәон, аҵарагьы ҳдырҵон. Анысгьы абысгьы иҳамаз ҳааӡаҩцәа ракәын. Ҳааӡаҩцәа иаҳзеиҿыркаауан ахәмаррақәа, аныҟәарақәа хара, ааигәа уҳәа. Насыԥ бзиала ҳазҳауан аибашьра иалагаанӡа. Анемец-фашистцәа ҳақалақь иазааигәахо ианалага, ҳахганы даҽа џьара ҳаргарц иақәыркит. Адәыӷба ҳлақәдыртәан, ҳаманы амрагыларахь идәықәлеит. Ҽнак ҳныҟәахьан еиԥш, ахәылԥызшәа, анемец ҳаирпланқәа игәарҭеит ҳешелон. Рыбжьқәа мамыршәагаха хланҵы илҭалан, абомбақәа ҳақәыжьра иалагеит. Ҳдәыӷба, аӡәы аҳәа дула дласны иааиҟәирԥазшәа, еиҩшаны, иҟәаҟәаса икажьын. Зыԥсы аанхаз ахәыҷқәа, арҵәаа-сырҵәааҳәа ҳаҳәҳәауа, ҳаҩны ҳдәықәлеит. Аха анемец ҳаирпланқәа иҳашьҭаланы иҳаихсуан пулемиотла. Ҳхы абаҳҵәаххуаз – ахьабалакь сакарран. Кәбина асакарраҿы акәзаарын ҳахьықәыркыз, ашьҭахьы излеилаҳкааз ала. Ҳразҟы излакыз, ҳашнеиуаз иаабеит асакарра агәҭаны, ача ахьхырххьаз амхурсҭаҿы, уҳәазаны уныҵалартә еиԥш илаҟәӡаны иҟаз хыҵәахырҭак. Акәҷарақәа ахьшь зласыз реиԥш, убра ҳаҽхәыҵаҳԥсеит агәыԥ зегьы. Даҽа акраамҭа
ахысра абомбакажьра ирҿын анемец-гыгшәыгцәа. Ԥыҭрак ашьҭахь (ахәымгақәа! Зегьы ҳшьит аныргәахә акәхап) аҳаирпланқәа цеит. Иааҭынчрахеит. Ҳдәыӷба аҿҿа ахга алҩа ахылббы абылра иаҿын. Ҳамаҭәа-ҳҩыҭәа ԥыжәжәа, аҳәынҵәы ҳаганы ҳазҵалаз ахыхьчарҭа ҳаҵҵит. Хышәҩык ахәыҷқәа адәыӷба иҭаз ҳаҟнытә иаанхеит жәаҩа-ҩык. Егьырҭ, адәыӷба зырныҟәоз роума, иҳацыз аиҳабацәа роума, аӡә даанымхеит: адәыӷба ааигәа-сигәа, ихыблаа-ҿыблааны икаԥсан ҳҩызцәа шьны... Абри асахьа хлымӡаах анаасгәалашәалакь, сымҵәуар ауам, саҭашәымҵан... – Лылаӷырӡқәа рҿаархеит Тосиа.
Туча хәыҷы инлымаркны итәаз зегьы аҵәуара иаҿын, рылаӷырӡқәа уажәы-уажәы ирыцқьауа.
Ахәларагьы иналагеит. Ажәаҩа-ҩык иаанхаз акәҷарақәа аҟәарҭ зхыԥсааз еиԥш, ҳаанхеит, ҳахьцо ҳзымдыруа, ҳахьаауа ҳзымдыруа. Адәыӷба ҳаазгоз ахьцоз злаадыр, апоровоз ала ауп. Еицыз, ҷкәына заҵәык иакәын иҳалаз, егьырҭ зегьы ҳаӡӷабцәан. Витиа ихьӡын иара. Зегьы дагьҳаиҳабын. Иара жәохә шықәса дырҭагылан. Егьырҭ жәаба инаркны жәаханӡа ракәын иаҳхыҵуаз. Сара усҟан жәаҩа шықәса схыҵуан. Ҳахьцо ҳзымдыруа аҵәыуара ҳаналага, Витиа дааҳалабжьан ус ҳаиҳәеит: «Ҵәыуарыла акгьы ҳзыҟаҵом. Шәааи адәыӷба ахы ахьхаз ала аихамҩа ҳаныланы ҳцалап, ауаа ахьынхо џьара ҳкылнагозар аабап».
Даара акыр ҳныҟәеит иахьынӡаҳалшоз, аха абра аӡә дынхоит ҳҳәаратәы акгьы аамбеит. Ҳанааԥсаӡа, чықьқәак рыҵаҟа ҳаԥхьеит. Октиабр анҵәамҭа акәын, акыргьы ихьҭахахьан. Ашьыжьымҭан ҳааԥшит, ҳаиҵамгыло ҳахьҭшьо. Ҳдәықәлахт амрагыларахь ҳхы рханы. Ус ҳахьынаскьаз иаабеит амашьына мҩа ихарамкәа. Аихамҩа ҳааныҵын уи амҩа ҳанылеит шьҭа. Уажәраанӡа амла ҳгәалашәаӡомызт. Шьҭа уи аӡбахәгьы џьоукы-џьоукы иаацәырыргеит. Сара ианакәзаалакгьы амла сычҳауан. Акранысфауагьы ирацәаны исфаӡомызт. Сҩыза Фросиа лакәын амла ззымчҳауаз. Ахәыҷтәы ҩны аҟны ҳаныҟазгьы, шьыбжьон акрыфара ааинда ҳәа дыԥшын. Ҳантәалакгьы саҟара ҩба лфон. Дбазӡагьы илыцын еснагь. Лара лоуп уажәгьы раԥхьаӡа амла атәы цәырызгаз. Аха иабаҟоу, уԥсуазаргьы акгьы уоуам. Ача ахьҭаргалозгьы рыцқәак рцәаанымхеит,
цас руашәа. Ус шьыбжьон еиԥш қыҭа дук аҿы ҳнеит. Ҩныцԥхьаӡа ауаа ргәашәқәа ҳанрыдгәгәыло, ҳҳәаны ача ҽыҭқәа рымҳхуан. Џьоукы-џьоукы аԥшәмацәа иҳарҭоз иазыҳалалны иҳарҭон, џьоукы ишырҭахым мҩашьо акәын ишҳарҭоз. Зны ахымш рзы, исхашҭӡом хаҵак дҳаҵаҟьаны агәара ҳҭицеит. «Иҳамаӡам! Шәарҭ зегьы шәхәы абааго, шәрацәаҩцәоуп! Иахьа шәҩык ааихьеит!» Шәышықәса сыԥсы ҭазаргьы дысхашҭӡом уи ахаҵа. Кьаҿк, шәпа-жәпак, иӡыӷқәа ҭахә-ҭахәӡа. Аибашьра дзыҟамыз, сыздыруам. Ҳнаскьацыԥхьаӡа ҳамчқәа каԥсон, есааира ҳҳәара алҵшәагьы маҷхо иалагеит. Сыздыруам, ҳзыҳәоз ирымаҵәҟьамзу, иаигӡозу, мамзаргьы ргәы ԥҵәоу, амала жәаҩаҩык ҳаицырԥсса ҳанырбалакь, иаарықәшәон. Ҳара ҳхы ақәкны ҳцон ақалақь Армавир. Знык уа ҳазнеир, нас аҳәынҭқарра ацхыраара ҳарҭон. Ҳазҵаазар, Армавирнӡа даҽа ҩышә верс бжьоуп ҳәа ҳарҳәеит, аха ҳара ҳцалар акәын ԥхьаҟа, шьҭахьҟа мҩа ыҟаӡамызт. Анемец дҳашьҭаххы даауан. Ҳусқәа бааԥсхо иалагеит: амфара-амжәра, акарахара – зегьы еилаланы ҽнак жәаба-жәохә верс рыда ҳзыҟамҵо ҳааҟалеит. Зегьы реиҳа ҳамчқәа казԥса афатә ахьҳмоуаз ауп. Анхацәа ҳзыдгылоз акыр ҳаҭара шырцәуадаҩыз аабон.
Ҽнак Витиа даагылан абас ҳабжьигеит: «Сара, – иҳәеит иара, – исҭахымызт ҳаицрыҵыр. Ижәбоит, ҳаицрыԥсса, ҳрацәаны ҳанырбалакь, акыр ҳаҭара шырҭахымхо. Шәааи, ҳҽаҳшап. Ҩыџьа-ҩыџьа, хҩы-хҩы ҳаҟазар, ауаа иаҳа акыр ҳарҭоит. Ҳҩыза ииҳәаз ҳақәшаҳаҭхан, ҳҽаҳшеит. Фросиеи сареи ҳаиқәшәеит. Уи аԥшьымш рзы акәын. Ҳҩызцәа рыҽшаны, хаз-хазы ицеит, ҳаргьы хазы ҳдәықәлеит. Ахьҭагьы есааира ицәгьахон. Уахынла боурак аҿы, ма џьоукы рсоф аҿы ҳианы иҳаршон. Ус ҽнак Фросиа зынӡа лымч каԥсаӡеит, дзымныҟәо. Изулакь зны слыҵагыланы, зны сҟәаҟәа дықәыртәаны, қыҭак аҟнынӡа ҳааӡеит. Ана ҳнеины хәыҷык ҳарҭо, ара ҳааины хәыҷык рымхуа, мҩаныфа хәыҷык еизаагеит. Аҵыхәтәанӡатәи ҳзыдгылаз аԥшәма ԥҳәыс ачаџь лыман. Хәба-хәба ракәу ачаџь ҳалҭеит.
Ахәларагьы иалагеит. Сара игәасҭеит уи аԥҳәыс лыҩны ашьҭахьала асоф шамаз, насгьы издыруан, уахь шамахамзар уаҩ дшымнеиуаз. Изулакь Фросиа дсыманы уи асоф аҿы ҳҭыԥ ылхны ҳашьҭалеит. Сҩыза лыхәҭа ачаџьқәа иаразнак илфеит. Сара ҩба роуп исфа, егьырҭ уашьҭаназы иаансыжьит. Сара саныцәа, Фросиа счаџьқәа лфазаап. Аҵхыбжьон лыӷыз бжьы саанарԥшит. Лыӷра ахьаа ҭалан, дгәаҟуан. Ус дшыуазыруаз, ашамҭазы дааҭынчхеит. Сара дыцәаз џьысшьеит. Ашарԥазы даасырԥшуеит ҳәа сналыха-аалыхазар, Фросиа дымҵысӡо, дыхьшәашәаӡа дықәын. Уи нахыс сымала заҵәык саақәхеит. Фросиа дахьынӡаҟаз, егьаумҳәан ҳнеихьыԥшуан, ҳагәқәа еибарӷәӷәон. Шьҭа адунеи ккаӡа сымацара заҵәык сықәын. Изулакь Армавирынӡа снаӡап, сҩызцәагьы аӡәры аанханы иҟазар, уа ҳаиқәшәап ҳәа сыӡбан, сдәықәлеит. Хәыҷы-хәыҷла акрысфон. Фросиа леиԥш скьатеиқәа еикәаҳәны сыԥсыр ҳәа сшәаны. Абар ԥшьымш ҵит, сымала сыҟаижьҭеи. Ҽынла сныҟәоит, уахынла иахьаасықәхәло сыԥхьоит. Армавирынӡа ҩынҩажәижәабаҟа верс шсыгыз зынӡа ссустхеит. Бааԥсышәа исыгхеит. Сцәеи сыбаҩи еикәыршан ауп. Ҽнак сгииуа гәашәк снадгылеит. Сыбжьы сыргоит ҳәа сҿы ҩеихысхт, аха сыбжьы сара аарлаҳәа исаҳаит. Омашәа избеит, сымчқәа каԥсазаргьы, сыбжьы абацеи ҳәа. Аҩны аҩнуҵҟатә сылбазар акәхап, ԥҳәыск даадәылҵит. Дааин, дылсыхәаԥш-ҩасыхәаԥшын, исҭахыз аулымдырхуаз, слыманы аҩныҟа днеит. Сналыртәан, асуп аҵаӷара ахыхны ҩбаҟа-хԥаҟа мҳаҵә сҿалҵеит. Сара иҵегьгьы сҭахын, аха аԥҳәыс уаҳа сылымҭеит. Ланаџьалбеит, деигӡома сгәахәон сара. Лара уажәтәила уаҳа ҟалом ҳәа ислырбон. Сара иснырит иаразнакы, ари аԥҳәыс ԥҳәыс бзиак, ԥҳәыс ҳалалк шлакәу. Сынҭаҳан сыцәеит.
Адырҩаҽны санааԥш, шьыжь лхыҳәҳәахьан. Сыԥсеиқәырхаҩ – аԥшәма ԥҳәыс саԥхьа акаруаҭ дықәтәаны дсыхәаԥшуан.
– Анцәа иџьшьоуп, бааԥшит, сыԥҳа, – лҳәеит лара, лнапы ҟәандақәа рыла схы-сҿы шьшьуа.
Сара сылақәа аахыстит аҟара ауп, егьирахь сымаха-сышьаха хьанҭаӡа, стаӷсаха акәын сшыҟаз. Сҩықәтәап ҳәа сҩеихеит, аха иамуит, сҽысзышьҭымхит.
– Бҽыбмырҵысын, сыԥҳа, биаз, макьана биазароуп, – ирхааны даацәажәеит, аԥҳәыс. – Уажәыҵәҟьа бхәы аазгоит. Иацеиԥш, дырҩегьых чеи-чанах хәыҷык ала илыманы дааит асуп аҵаӷара. Ус сышиаз исҿалҵеит уа ианыз зегьы. Аха сара иҵегьы сгәы аҳәон.
– Уажәы быцәа, – лҳәан схы-сҿы аашьышьны дцеит. Саргьы иаразнак сеиҭацәахт.
Сааԥшит ҵхыбжьонеиԥш, сцәырҳаны, ԥхыӡк сшалаз.
Фросиеи сареи ҳаицыхуп. Ача ахьхырххьоу мхы еиужь дук ҳҭахыуп, џьара ҳцошәа. Ус ҳашнеиуаз Амессершмитт ааҳхалахт. Ҳара ҳаибарҩны ҳдәықәлахт. Аҳаирплан абжьы рыцәгьаӡаны, илаҟәӡаны ианҳзааигәаха, пулемиотла аҟәҟәаҳәа ҳаихсра иалагахт. Ус ҳара ҳаҩны ҳцо, аҳаирплан ахы ҳашьҭаҵо ишҳашьҭаз, Фросиа ахы лықәшәан дынкаҳаит. Иабабықәшәа, анысҳәа, лымгәацәа шыҟаз, аброуп лҳәахын, лнапы нақәылкыхт. Нас дышҳәаҵәыҳәаҵәуаз, лыԥсы аалхыҵхт. Сара сҵәыуа сшылхаз, сааԥшит Ари сыԥхыӡ сыԥшәма ԥҳәыс ианласҳәа, шәиԥхьыӡ рықәзааит афа-шистцәа, шәарҭ амаалықьцәа ишәымаркыузеи! Ирымар-кыузеи, изхыршьаауеи ҳауаажәлар, лҳәеит, лыԥсахы еибакны. Егьаурым! Егьа бааԥсра ҟарҵаргьы, дара рзы иҵәахыуп, ахәымгақәа. Жәлар рҳақ, шәара ахәыҷқәа шәҳақ рыхьӡап знымзар-зны, иабацари, алақәа!
– Акрыфара бҭахыума, сыԥҳа? – лҳәеит иаалырҟьашәа. Сара схы аасырҵысит.
– Уажәыҵәҟьа! – лҳәан дцеит.
Иаарласны чанах жыцәк азна асуп ача аҵаркәакәаны иаалгеит. Сықәтәоит ҳәа салаган, аха лара илымуит.
– Макьана, бымч маҷуп, сыԥҳа, – лҳәеит.
Ус сышиаз иаалгаз зегьы сҿалҵеит. Убри нахыс ишыздыруаз сымчқәа ҭало иалагеит. Валентина Егоровна (ас лыхьӡын аԥҳәыс сызднагалаз) сыфатә есааира иацылҵон. Ус мчыбжьык анааҵ, сҩагылогьы сааҟалеит. Сара мама Валиа ҳәа ласҳәон, лара сыԥҳа Тосиа ҳәа дсышьҭан. Лара дҳақьымзаарын, ахәшәтәырҭаҿы аус луан. Лхаҵеи лыҷкәыни арра иҟан, еибашьуан. Сыҷкәын дхынҳәны даар, бисҭоит, лҳәалон лара дыхәмарны.
Мызкы иазынаԥшуа сыҟан уи аԥҳәыс лыҟны. Ҽнак илзааит аповестка военкоматаа рыҟнытә. Аповестка
излаҳәоз ала, сеиқәырхаҩ илыԥхьон афронт ааигәара иҟоу агоспиталь аҿы аусура. Уи акәхеит. Дырҩегьых сынкыдгәгәало сындәықәлахт. Ус Аԥсны саанагеит. Сыҟан ԥыҭраамҭак ԥҳәысеибак лыҟны Ешыра ақыҭан. Уи аԥҳәыс дыбжьахәҳахәҭҩын. Дцон Аҟәа. Аба, ма амаҭәа, илԥыхьашәаз зегьы аахәаны иаалгон. Нас ақыҭақәа рахь иганы илҭиуан. Аԥара лыман имаҷымкәа, аха лара еснагь дҵәыуан, аԥара сымаӡам ҳәа. Ҽнак инықәҳәа-аақәҳәо исалҳәеит, сныҟәгара шылцәыуадаҩу. Уи саҳаны сара уаҳа уа саангылозма. Аҽныҵәҟьа сдәықәлеит. Сара қәкыс исымаз Гәдоуҭа сцап ҳәа акәын, аха сықәхәлеит. Шьапыла акәын сшаауаз. Сықәхәлозшәа анызба, абра анцәа иҵаԥшо аӡәы дышԥаҟамлари сҳәан, ажәқәа анызба, абарҭ зтәу аӡәы дышԥамааири абрахь, ус аӡә дмааргьы, дара ахьцо сцап сҳәан, иреиҳаз ажә аҵәҵәа зхаз снеины ааигәара сгылеит. Ус сышгылаз ауп Туча сшылбаз... Тосиа араҟа даангылан, лыԥсы ааивылгеит, лылаӷырӡқәагьы аалрыцқьеит. Мсыгәдагьы лылаӷырӡқәа хаҟәҟәала – Унан, ӡӷаб мыжда, ибхыбгазеи, рыцҳа! Еҳ! Шәиԥхьыӡ уқәзааит, Гитлер! Шаҟаҩ ургәаҟуазеи! Шаҟаҩ ҭаурхазеи! – Шаҟаҩ иҵегьгьы ургәаҟраны, иҭаурхараны иҟоузеи! – лҳәеит. Тосиа дылгәыдҳәҳәала, дсыжьжьоит ҳәа даҿын лара: – Бымшәан, шьҭа сара џьаргьы бсышьҭуам. Амла ҳакрым.
Рауфгьы ихы-игәы ақәцәгьаха, ашьшьыҳәа дҩагылан, иҿынеихеит. Мсыгәда диҳәеит-дичеит, дымцарц, аха Рауф даанымгылеит.
Рауф данца ашьҭахьгьы, Мсыгәдеи, Тосиеи, Тучеи акраамҭа еидтәалан еиқәшьшьы. Раԥхьа далҵит Туча.
– Сан, Тосиа илзааҳхәаз ашьаҵақәа лызбзиахозар аабапи, лҳәеит лара, дҩагыланы арҭмаҟ ашҟа лҿынахо.
– Аа, исхамшҭи, иаагшь арахь, – лҳәеит Мсыгәда ацәажәара лцәыуадаҩны. – С-Тосиа, ибгәаԥхозаргьы, аха уажәтәиала уаҳа ҳмоуит, – Тосиа лаԥшыла деимдо, дналыхәаԥшит.
Ашьаҵақәа рацәак аӡын ианааломызт. Иҟьаԥсӡа, зҿы ҭыхны иҟаз туфлиақәан дара. Рҿықә сахҭанын, ирыҵаз разинан, аха еиҿкааны, иԥшӡаны иҟаҵан.
Тосиа лгәырӷьара ҳәаак амамызт, избанзар, ас ашьаҵа анлышьалҵалоз лхашҭхьан. Мҵәыжәҩада дԥыруан, лара урҭ
ашьаҵақәа ирыцаархәаз ақалԥад ауқәа рыҵаҵаны ианыналышьалҵа. Лара лзы иҟаҵазшәа илызбзиахеит дара, насгьы лшьапы цәгьашәа ианаалт.
Ауаҩы иԥсҭазаараҿы иҟалар алшоит даара акраамҭа, мамзаргьы бзанҵык ихамшҭо амш. Убри еиԥш иҟоу мшхеит маи 9, 1945 шықәса. Аиааира Амш. Ари амш рхамшҭӡо рхаҿы иаанхеит Аӡхаԥшьаа зегьы, ахәыҷы инаиркны, аду иҟнынӡа. Аҽны ашьыжь ақәаԥсата леиуан. Ақыҭсовет аҟнытә ауаҩы дааит, аклуб аҟны аизара ҟалоит, аибашьра еилгеит, ҳажәлар аиааира ргеит ҳәа. Дгәырӷьеит Мсыгәда! Дгәырӷьеит Тосиа! Дгәырӷьеит Тучагьы! Мсыгәдеи Тосиеи рылаӷырӡқәа рҿашы игәыдибакылон, игәырӷьаны иҵәыуан рҩыџьагьы. Мсыгәда иаразнак аҽеилаҳәара далагеит. Ԥыҭрак ашьҭахь Мсыгәдагьы, Тосиагьы, Тучагьы ақыҭантәи аклуб ашҟа амҩа иқәын, Мсыгәдараа ахьынхоз аҳаблеи ақыҭа агәҭа аклуб ахьыҟази ирыбжьан ԥшьбаҟа верс инареиҳаны. Ицон шьапыла. Раԥхьа дгылан Туча. Ари амҩа лара есымша дызныз, ашкол ахь дызлацоз акәын. Арҭ ахьцоз ирыхьӡон дара ахьцоз ицоз ауаа.
Мсыгәдараа рымҩанызаҩцәеи дареи аклуб аҿы ианнеи, уа ауаа рацәаӡаны еизахьан. Зегьы еидныҳәалон, излацәажәоз акы акәын: аибашьра, аиааира. Ажәлар ҵыхәаԥҵәара рымаӡамкәа аизара иаҿын. Урҭ зегьы зкуаз ахыбра абаҟаз. Убри аҟнытә амитинг адәаны имҩаԥыргарц рыӡбеит ақыҭа анапхгаҩцәа.
Шьыжь илеиуаз ақәаԥсата, уажәы иаҟәыҵын, аԥҭақәа неилыҩры-ааилыҩрны, игылаз амра хааӡа иаарылаҷҷеит. Даҽа ԥыҭрак ашьҭахь 8ҭацк умбо, ажәҩан зегьы каи-каиуа иаахтит, ииаҵәҟаҟараӡа. Ауаа ана-ара гәыԥ-гәыԥла еилагылан, аӷыдыҳәа еицәажәо. Ақыҭсовети аклуби рхыбрақәа рыҟны абираҟ ҟаԥшьқәа шәыр-шәыруа, ирхыԥраауа, ирхагылан аныҳәақәа раан еиԥш. Ааи, иахьагьы ныҳәан, ныҳәа дун! Аиааира иамшын! Уи аҭоурых иалалаз Амш. Аамҭа наскьацыԥхьаӡа, зҵакыи, зыхьыӡ-зыԥшеи зызҳаша!
Ус ақыҭсовет аусбарҭа аҟнытә иаадәылыргеит стол жыцәк, ҟәардәқәакгьы адкыланы. Уи астол иацны иааиуан ақыҭсовет ахантәаҩы, аколнхара аправление ахантәаҩы, ақыҭа анхацәа, абыргцәа. Астол аклуб аԥхьа инадыргылеит, аҟәардәқәагьы наддыргылеит, аха аӡәгьы дымтәеит. Ақыҭсовет ахантәаҩ астол днадгылан, изнапык уи инықәкны, даацәажәеит:
«Аҩызцәа! Аибашьра еилгеит! Афашисттә Германиа ҭеслымхеит! Аиааира ргеит Ҳар Ҟаԥшь, ҳсоветтә жәлары! Уи аиааира абра игылоу зыхәҭаак алам ҳәа аӡәгьы дыҟам: зегьы ишәылшоз ҟашәҵон, зегьы аус жәуан афронт азы, аиааиразы!
Игылаз зегьы рнапқәа еинырҟьеит.
«...Ишәыдысныҳәалоит ари иахьатәи, раԥхьаӡатәи аҭынчра амш!».. Еиҭах зегьы рнапқәа агәырқьҳәа еинырҟьеит.
«...Аҩызцәа! Шьҭа аусура иаҳагьы иҳарӷәӷәароуп, избан акәзар, аӷа иҳаиҭаз аԥхасҭа даара ирацәоуп, ишьақәыргылатәуп азауадқәа, афабрикақәа, ақалақьқәа, ақыҭақәа!.. – дцәажәон ақыҭсовет ахантәаҩы.
Нас дықәгылт аколнхара ахантәаҩы. Уигьы ақыҭсовет ахантәаҩы иеиԥш еизаз ирыдиныҳәалеит Аиааира Амш, ирабжьеигеит иаҳагьы иӷәӷәаны аус руларц.
Аҵыхәтәан ажәа ирҭеит Бадра.
– Ҳара ҳҿы ишырҳәо еиԥш, алемса данаауаз иаб игәы иман, аха изынамгӡеит, аҳәсақәа саҭарымҵааит, хәыҷык данааскьа, иан лгәы шьҭихит!.. – игылаз зегьы ааибарччан, иӷәӷәаны рнапқәа ааинырҟьеит, – иахьа ижәбоит, ҳажәлар аиааира дуӡӡа ргеит, аӷа хәымга иара иҭыҩраҿы дҭахәахәаны, ддырҭеислымит. Иахьанахыс ҳажәлар аҭынчра мҩа ианылоит, афашизм цҟьа-шәҟьа иқәҵоуп, аха уи иаанагаӡом ҳҿи-ҳнапи еиқәҵа ҳтәоит ҳәа. Аӷа ҳанхамҩа, ҳтәыла ахәра ӷәӷәа аиҭеит. Убарҭ ахәрақәа иаарласны рырӷьаразы, ҳанхамҩа аиҭашьақәыргыларазы иаҭахуп иаҳагьы ибзианы аусура... – ара Бадра хәыҷык дааҭгылан, ажәлар днарылаԥшын, нас иарма напы заҵәы дҩахан, ус иаахиркәшеит иажәа: – Саргьы снасҭханы сгыло џьышәымшьааит, аҳаҳаи абри, снапы заҵә ала, иаасылшо акаҿы саангылом! – астол
даадҵын ҩаԥхьа дахьгылаз иҭыԥахь иҿынеихеит. Ажәлар зегьы агәырқьҳәа рнапқәа еинырҟьеит акраамҭа.
Амитинг иалгеит. Ажәлар ашьшьыҳәа еиманы доусы рыҩныҟақәа рахь ицон. Зегьы доусы рхәыцрақәа ирылан.
Аҩныҟа дцон Мсыгәдагьы. Ларыӷьарахь ала днеиуан Тосиа, лармарахь ала – Туча. Мсыгәда, дҭанагаланы, лгәы дҭахәыцуа дцон, лыкәша-мыкәша аӡәгьы дыҟаӡамызшәа.
«Аибашьра ҟалаанӡа, акрыжәула, ҳтәыла беиахарц, шәыԥсҭазаара бзиахарц азы рҳәон, аибашьра аныҟала, акрыжәула, акрыжәула, аӷа иҭархаразы, аиааиразы, рҳәон, уажәы аибашьра анеилга аиааира анаага, дырҩегьых акрура ҳәа иааҳадгылеит...»
Мсыгәда лхәыцрақәа даалырхит цәажәабжьқәак. Дааҳәны лышьҭахьҟа днаԥшызар – Бадреи Мақьҭаҭи, акы еимаркуеит лҳәаратәы, еицәажәо иааиуан. Мсыгәда лныҟәашәа иагырхо ашьшьыҳәа днеиуан. Бадреи Мақьҭаҭи акыр ианылзааигәаха, Мсыгәда илыцқәази лареи нымҩахыҵын, иааиуа амҩа рыҭо иаарзыԥшит.
– Уа, рахә шәзыԥшит! Рҳәан, аԥсшәа ааибырҳәеит иааиуази иԥшызи.
– Бзиара жәбааит!
– ... Аибашьраан иныҵыҩ-ааҵыҩны ирҳәон, – инеигӡон Мақьҭаҭ дызҿыз ахшыҩзышьҭра, – аибашьра ашьҭахь аколнхарақәа ықәырхшашәа, ажәлар аԥыхьа ишынхоз анхара иалагашашәа, аха иахьа ицәажәоз уи аӡбахә аӡәгьы даламцәажәеит, – игәы намӡашәа даалгеит Мақьҭаҭ.
– Убри саргьы исаҳахьан, аха уи аҭыԥан нхашьас иҟало ишыҟало ҳәа акгьы рҳәомызт, – лҳәеит Мсыгәдагьы.
– Ишәҳәақәо омашәа избоит, ишәазҳәада? – Бадра дааҭгыланы днарыхәаԥшит Мақьҭаҭи Мсыгәдеи.
– Ирҳәон, – иҳәеит Мақьҭаҭ хәыҷык иааицәымӷханы.
– Иаба? Аӡлагараҿы аума? Мақьҭаҭ саҭамзааит, аха ас ацәажәара уара иуқәнасмыргеит. Уаҩы гҿахак иҳәар, атәы хазын, аха уара, акыр збахьоу, акыр заҳахьоу ҳәа иԥхьаӡоу анхаҩ бзиа, ус умҳәар акәын. Аицынхара ҳара ҳҳәынҭқарра уасхырс иаҵоуп. Уи аныҟамла, нас асоциализм злаҟалои?– игәы аибакра аанкыло, ҭынч дцәажәон Бадра. – Мақьҭаҭ, уара иумдыруеи, ауаа нахьхьнатә аахыс еидгыланы аус рур рҭахын, иугәаларшәеи Кьаразаа. Аицынхара бзиамзар, ауаагьы пату ақәырҵомызт...
– Иашоуп, аицынхара бзиоуп, ауаҩы илымшашагьы илнаршоит, аха аколнхараҿы сара сзықәшаҳаҭым, уасҳәап, Бадра, – даацәажәеит Мақьҭаҭ, – иаҳҳәап, сара сҽынканҵо, аԥхӡы нкаҭәо, шьыжьы инаркны ахәлара иаасымнахаанӡа аус зуеит, егьи уи аҟара аџьа ихы иамырбаӡакәа, ашьшьыҳәа дыҟоуп, аха иаауз ашара ҳаналагалакь, ани уи аҟара зхы аџьа азмырбази сареи ҳаиҟараны иҳауеит, знызынла иара дансеиҳахогьы убап...
– Уи аколнхара иахароу џьушьома? Уи зхароу иахагылоу ауаа роуп, – Мақьҭаҭ иажәа днаԥыҩлеит Бадра.
– Сара аколнхараҿы мшкгьы аус зымуцт, аха иалоу ирҳәоны саҳауеит уи рацәак феидас иалоу акгьы ыҟам ҳәа...
– Избан?! – иналгәыдиҵеит Бадра.
– Изларҳәо ала, аколнхарақәа раԥхьа ианышьақәдыргылоз зегьынџьара ииашаны ирзеиҿымкааит...
– Убригьы иашоуп, – даацәажәахт Мақьҭаҭ. – Сара ибзианы исгәалашәоит, раԥхьатәи ашықәсқәа раан шәеицынхароуп, аус еицыжәуроуп анырҳәа, ҳабригадаҿы зегьы еизаанӡа, аусура аӡәгьы далагаӡомызт. Арха аԥхьа илеиуаз ишьапқәа ыргьало ахҵысҭа дықәтәан. Аӡә шьыжьы ашара даҵагыланы дгылоит, егьи дгылоит дыхьшәаны, ҳнацәақәа зегьы шеиҟарам еиԥш, ауаагьы еиԥшым; зегьы ашьыжьымҭан адруҳәа еицгыло, акреицырфо, нас усура еицҭыҵо ҳара ҳаԥсуа қыҭаҿы изыҟалом. Уигьы бзиоуп, аха иаҳҳәап, аӡә иахьа дычмазаҩхеит, убри днеиаанӡа ҳәа егьырҭ аӷдыҳәа шәшьырак аҿы иштәоу шьыбжьы аауан...
– Ҳәарас иаҭахузеи, – ҿааиҭит Мақьҭаҭи Мсыгәдеи ирҳәақәоз ҿымҭ иазыӡырҩуаз Бадра, – агхақәа ыҟан, иара уажәгьы иҟоуп, избан акәзар, ари иҿыцу акоуп, узҿыԥшыша ҳәа акгьы џьаргьы иҟам. Иуадаҩуп иаразнак зегьы ирнаало, иҿыцу акы аҟаҵара. Егьа сазхәыцит, егьа исшәеит, иззеит уҳәаргьы, џьара гхак зыҟамлар ауам. Ишысҳәаз еиԥш, џьара унаҿаххны узҿыԥшыша ҳәа акгьы ыҟам. Убри иахҟьаноуп иаҳԥыло амаҟәмабарақәа заҳԥыло. Аха уи иаанагаӡом, аколнхара бааԥсуп, егьи иаԥсам ҳәа, есааира ирҽеилахоит аколнхара анапхгашьақәа, ауаа аус дырушьа уҳәа...
Абас ишеицәажәоз арҭ еицыз Аӡхаԥшь аҳабла иналагылеит.
Сынтәа апрель иара инамцхәума уҳәо амра канарцеиуан. Абҳәасақәа бабыш-бабышӡа ишәҭны игылан. Урҭ иаҳарак иубон Ҭасраҟәа иаҿаӷӷаа иаҿагылақәаз. Арасақәагьы рыбӷьы аалыргахьан, урҭгьы егьырҭ ашәаԥыџьаԥ иаарылукаартә ииаҵәахахьан. Шьыжьымҭанла анаҟәа хылон даара ижәпаны, лассгьы, амра акыр иҩаскьаанӡа ихыҵуамызт.
Мсыгәдеи Тосиеи ауҭра иҭан. Феврали марти рзы ақәақәа ирацәаны илеиз, адгьыл еиланацалан, уажәы амра ца иаакылԥхаз, иаахнарҩан аџьхәар еиԥш иааҟалеит. Мсыгәдеи Ҭосиеи даара аџьа рбеит ирызхашаз аџьымшьы ахьыларҵашаз аҭыԥ арпра.
«Сынтәа иаарҩарахоит, шәгәышәҽаныз», – рҳәон аԥышәа змаз абыргцәа.
«Оф, гәышьа ҳәа», – ржыгақәеи рҽагақәеи рыманы Мсыгәдеи Тосиеи ауҭра ианааҭыҵуаз аамҭазы, Тучагьы лшәыра лазқәынҵа агәарԥ дааҭалеит.
Туча сынтәа аабатәи акласс аҟны дтәан. Ларгьы дқәацәӡа илызҳаит, аха лхы-лҿы ахәыҷра аҟәынҳәҳәыла, игәыкӡа иҟан. Лызҳацыԥхьаӡа, лылақәагьы лыцҭбаахауан.
– Сан, уаха ашкол аҿы бцароуп, – лҳәеит Туча.
– Избан, нан? Иҟоузеи ашкол аҿы? – лхықымфафылра лнапы аалылшьит ан.
– Уаха ашкол аҿы абацәеи анацәеи реизара ыҟоуп.
– Ибзиоуп, нан, сцап, – лҳәеит Мсыгәда. – Тапка, абаҳча бныҵаланы фархьқәак аабгандаз, Тосиеи сареи ӡык ааганы ахьурӡы кнаҳҳап, – нацылҵеит лара, дааԥсаны дшыҟоу мҩашьо.
Уажәраанӡақәа, Мсыгәда ега акрылуазаргьы, абасҵәҟьа лыԥсы налылӡааны дкарахо, лшьапқәа аергьҳәа днарго дҟалаӡомызт. Даазқәылаз ирласны дааԥсауа далагеит, насгьы аԥыхьақәа реиԥш хәыҷык днатәаны лыԥсы ааиҭалкыр, дласӡа дааҟаломызт, лааԥсара акраамҭа даунашьҭуамызт, лымаха-лышьаха, лара дшынеибакәу дхьанҭаӡа даанхон. Ас даныҟалалогьы лааԥсара агәхьаа мкыкәаны, илуц лулон, илҳәац лҳәон, мчыла. Аҵыхәтәантәи аамҭақәа рзы лара игәалҭо далагеит, еиҳарак иааԥсоз лгәы шакәыз. Дабамааԥсоз аԥҳәыс заҵә, ахаҵа мусхәгьы аԥҳәыс мусхәгьы, лхаҵа Кәанач даалыхганы дыргеижьҭеи зҟәаҟәа иаақәызхуаз. Ииашоуп, уажәы авагыла длыман Мсыгәда. Тосиа даара длыцхраауан лара, аха, егьаумҳәан, ӡӷабк илылшараны иҟои! Аӷьараҳәа цәык лызкуамызт, аӷьараҳәа мхык дылҭагыланы илзырашәауамызт. Аӡӷаб дыӡӷабын.
Абар ԥшьышықәса ирықәын Тосиа Мсыгәдараа рҿы даанагеижьҭеи. Шьҭа лара аԥсуа нхара акыр дашьцылахьан, аԥсуа бызшәагьы акыр илҵахьан.
– Мама, сара аӡхаҟа сцоит, шәара ахьура чуан шәрыцқьала, – лҳәеит Тосиа.
– Ибзиоуп, нан, аӡха баннеилакь, аԥҳал аӡы ҭырша, абааԥс, – лҳәеит Мсыгәда, лара сзымцаргьы ҟаларын ҳәа лгәы иаанаго. Убырсҟаҟ лымчқәа каԥсан лара уажәы.
Туча фархьқәак лыманы дааин, амца ахеиҿакра дналагеит, Мсыгәдагьы лыхьура чуан аадәылылган, хьарԥ-хьарԥ ҳәа аҳәызба аганқәа иркыдшьыло, арыцқьара даҿын.
– Уа, хәылбзиақәа! Иҳәан агәара дааҭалеит ргәыла Шәлиман. Иара ишьҭахь дгыланы дааиуан уаҩ нарҳарак, уаҩ ԥшра мчык.
– Бзиара жәбааит, бзиала шәаабеит – лҳәан Мсыгәда лԥыраҳәа ала лнапқәа рбо иааиуаз днарԥылеит. Арахь шәааи, – лнапы налырххеит аҩныҟа.
– Мамоу, уахь ҳнеиуам, маҷк сыццакуеит. Абри дынџьныруп, ауада дашьҭоуп. Сара сҿы данааи, бара баасгәалашәан, уадак дныҩналҵар, дымчымхоуп, џьара ҟәрышьқәак налхашәалап сҳәан, дсыманы сааит, – иҳәеит Шәлиман, ицыз ихы наиқәкны.
Асасгьы ихы ааирҵысит, даазгаз ииҳәаз шьақәирӷәӷәозшәа.
– Игәаԥхозар, ауадақәа мачхәума, убаашәт, иҩнаҳҵода, сыԥҳа хәыҷи сареи...
– Иҳарбап, нас иара инаало ихала иалихып... – рыхҩыкгьы акәасқьахь рҿынархеит.
Ауада зҭахыз анџьныр дқырҭуан, Вано ихьӡын. Иара иалихит Мсыгәдараа ркәасқьа амардуан уахьыҩхало асоф ахьаанҵәо иамаз амрагыларахьтәи ауада хәыҷы.
Ахә азы еилаӡан, Шәлимани, ицыз анџьныри цеит, уаҵәашьҭахь имаҭәақәа ааиго ҳәа еибыҳәаны.
Вано уаҩы ҳалалк, уаҩ қьиак иакәын. Есымза аҿҳәара иахмырԥаӡакәа Мсыгәда ауада ақьыра лиҭон. Шьыжьымҭан дындәылҵны дцон, ахәылбыҽха дааиуан, иԥсы аашьаны, агәарԥаҿи агәарабжьараҿи даалеиҩеины, асоф днықәтәон. Уа дтәан акраамҭа, нас дышьҭалон. Мсыгәда иналаршә-ааларшәны уаххьаҳәа акрыфаразы даалԥхьалон. Иаргьы мап мкыкәа днатәаны, бзиа ибаны, пату ақәҵаны акрифалон. Мсыгәда илыздыруамызт, лыҩны иҩназ ауаҩы есымша дахьцоз, дызҿыз, иҟаиҵоз уҳәа. Ус ицеит жәабаҟа мшы.
Апрель мза агәҭаны акәын. Аҽны Вано дшаац акәымкәа, цәыкьа дааит иусурахьтә. Иҿи инапи иӡәӡәеит. Иара ус ҟаиҵон есуаха, аҩны дааицыԥхьаӡа. Мсыгәда ажәгәараҿы ажәқәа лхьон. Аҳәыс уажәы-уажәы ан иаҵаларц аҿаанахон, аха Мсыгәда лаԥхьа икаршәыз алаба аашьҭхны, аԥхьатә шьапқәа данынрыслакь, ихьаҵны, инаскьаны инагылон иара.
Вано дԥышәырччо дааскьан Мсыгәда длыцхраарц иҽыназикит, аха лара уаҟьшьоит иаҭахым, лҳәан ллабала дырҩагьых ашьапқәа днахьыст, аҳәыс ан акыкахь зҿаазхаз, саҵалоит ҳәа. Анџьныргьы уаҟа иҽааникылан, аԥҳәыс длызԥшуан.
Вано ақалақь иааӡаз уаҩын. Дынхон Қарҭ ақалақь аҟны. 1937 шықәсазы иара иҭаацәеи иареи ахган Сибраҟа, аха, излаҟалаз здырхуада, 1946 шықәсазы азин иауеит иҩныҟа ахынҳәра. Данахыргоз, иҩны-идәны, ихатә библиотека ҩнызқь рҟынӡа зхыԥхьаӡара наӡоз ашәҟәқәа конфискациа рзуны, аҳәынҭқарра иаҭан. Ус акәын ишҳәаз, аха иара Вано ихаҭа излеиҳәаз ала, урҭ аиҳабыра знапаҿы иҟаз аӡәы игеит. Сибрантәи дгьежьны данааи, ашәҟәқәа иахьахәҭаз иалеиҵеит иҩны, иҩнымаҭәа, ишәҟәқәа издырхынҳәырц. Ианимырхуаз иаразнак имырхит, аха изхнырҳәра азҵаара аӡбара даара иуадаҩхеит. Дақәдыргәыӷуан иахьа, уаҵәы ҳәа. Иҭаацәа-иԥҳәыси иԥҳацәа х-ҩыки Қарҭ ақалақь аҿы џьара икыдтәалан. Иара аусуразы даарышьҭит абрахь, Аԥсныҟа. Ари иҭоурых иаазыркьаҿны уахык Вано иреиҳәеит
Мсыгәда уаххьафара ҳәа данаалыԥхьа. Иара агәра изгомызт, абраагьы ишишьклаԥшуаз, изыхәҭоу аорганқәа рҿы изышьклаԥшраны иҟаз рсиа дшаныз.
Вано убас дуаҩын, асовет ҳәынҭқарра иакәым ала азныҟәара акәым, дзусҭазаалакгьы, иаӷа иакәзаргьы, ишахәҭам ала дизныҟәомызт, дандырӡуазгьы, данԥсуа идыруазар аҟара, дзыхҟьаз ҳәа адунеи иаақәыршаз акгьы издыруамызт.
Вано ара, Аԥсны, дызҿыз аус ахы ахьцо идыруан, шьала-дала иҭахымызт. Иара ииҭахыз гәык-ԥсыкала ижәлар рымаҵ ҭынч иулар акәын. «Баба, ари ҳазҿу аус ҽеим» ҳәа дзусҭазаалакгьы дшәаны изиаҳәомызт.
Ҽнак Мсыгәда леигәышә аашьҭылхын, рҵыхәаны, Аблырсҭа ҳәа иахьашьҭаз, быцақәак ылсхуеит ҳәа днылалеит. Арахь ааигәа дмааӡацызт лара. Мсыгәда иаразнак лылаԥш иҵашәеит Аблырсҭа агәҭа иахьазеиҟараз уардынк ныбжьалартә илырхааны иҟан. Данԥшы – лахьхьи аҵыхәаны аӡәы лабаҵас иҟаз цифрақәак зныз кны дгылан, Вано асахьаҭыхра аппарат еиԥшыз акы дкылԥшны, нас алаба зкыз ак иирбон напыла, убри ашьҭахь Вано иикыз ақьаад акы аниҵон. Мсыгәда арҭ зҿыз акымзарак лзеилымкааит. Уи анылдыр, ахәылԥазы Вано аҩны данааи ауп. Анџьныр, Мсыгәда дҵаанӡа дымԥшыкәа, ихала иаацәырганы илеиҳәеит изҿу закәу.
– Иаарласны шәара агәылацәа шәоураны иҟоуп, иҳәеит иара. – Абра, шәара шәҳаблаҿы, хынҩажәи жәохә ҩны ҳаргылараны ҳаҟоуп.
Арҭ ажәақәа Мсыгәда ишылгәамԥхаз удырратәы, иаалцәымӷхеит. Лара ҿымҭ ԥыҭраамҭак дхәыцуан. Мсыгәда илдыруан метростроиаа Аӡхаԥшь аҩадатәирахь ала изыхьчоз аккара анхыршьаа ашьҭахь, рҳаблаҿы аҳауа аҽшаԥсахыз: ԥхынгьы-ӡынгьы иҟәандашьышьраӡа иҟаз Мсыгәдараа рынхарҭа акәша-мыкәша, уажәы ҩадахьала аԥша-ҵәҵәы лассы-лассы иҭҟьалон. «Уажәы ари Аблырсҭагьы анықәырх, наск ҩдахьтәи аԥшеи амшын ԥшеи леилаланы ҳанхарҭақәа зынӡа иааԥхасҭартәуеит...» – дхәыцуан уажәы Мсыгәда. Аха уи даламлакәа даҽакы дазҵааит лара.
– Иззыҟашәҵода ари аҟара аҩны? – Вано днаиҿаԥшит Мсыгәда.
– Ҳара иаҳуалу аргылароуп, егьи иззыҟарҵо, иҩнарҵо, ҳара иҳаздыруам, – иламыс шицрыхоз, мчыла амц иҳәеит Вано.
Вано идыруан, арҭ аҩнқәа ақырҭқәа рзы ишыҟарҵоз. Аԥсны аҭыԥ бзиақәа рыҟны ус аҩнқәа рзыҟаҵаны индырхахьан ақырҭқәа.
Абра Аӡхаԥшь аҳаблаҿы аибашьра ианалагоз ашықәсан аҩнқәа рыҟаҵара напы адыркын. Аргыларатә маҭәахәқәа ааганы икарыжьхьан, иҟаҵан аплан, ҩнқәакгьы ҟаҵаны ирылгахьан, аха аибашьра ианалага, атәыла аҭагылазаашьа аныуадаҩха, иаҟәыҵит. Аргыларатә маҭәахәқәа зегь ар еимҵәаны иргеит: иблоз рблит, ақьырмыт аҭабиақәа рылаҟарҵеит. Ажәакала, усҟан излагаз рықәымҿиеит. Аха уажәы аибашьра ишаалгазҵәҟьа, дырҩагьх иалагеит аԥхьа ирзынамгӡаз. Вано омашәа иибоз, атәыла аибашьраашьҭахьтәи аиҭашьақәыргылара еихәцәырххо ианаҿыз, Урыстәылеи, Украинеи, Белоруссиеи, ақалақьқәеи ақыҭақәеи, азауадқәеи афабрикақәеи еилаԥыхха ианеилажьыз аамҭазы, араҟа, Аԥсны ахарџь ду рықәырӡны џьоукы аҩнқәа рыҟаҵара иаҿын. Акы, аҩнқәа ахьыҟарҵо иқәынхо ажәлар иргәаԥхомызт, ҩба, дара ихырҵәаны иааргозгьы рацәак ирҭахымызт. Уи Вано ибзианы идыруан. Ажәак ала, ари аҩыза аполитика Вано игәаԥхомызт, аха акгьы имчымызт.
Мсыгәда арҭ аргыларақәа уажәы еиҭах излагаз лара лтәала дахәаԥшуан. – Лара илдыруан, араҟа, Аӡхаԥшь аҳаблаҿы, иҳаҩсыз ашәышықәса анҵәамҭазы Аурыс ҳәынҭқар иуаажәлар иреиуаз иааганы иртәахьан, аха дара рхала иахыҵны ицеит амрагыларахь ԥшь-верск инареиҳаны. Ашьҭахь, аҩажәижәабатәи ашықәсқәа ианрылагоз азы араҟа иақәыркит агеран аарыхра. Иаалаган агерантә плантациақәа ҟарҵеит, аргылара иалагеит азауадгьы. Аха иаарласны, араҟа акы ыҟаӡамызшәа, илықәыӡәӡәаа, аӡы иагазшәа ицеит. Убри ашьҭахь напы аркын аҳәақәа рааӡара. Аҳәаҭра казарма еихҳәа-еиҵҳәа иладыргылан, аҳәақәа ранҵара иалагеит. Аҳәақәа бзианы иҿиауа ишааиуаз, чымазарак аарылалан, ркьаузҳәара ыҟамкәа илықәӡаа ицеит. Убарҭқәа рышьҭахь ауп аибашьра аламҭазҵәҟьа
Аӡхаԥшь аҩнқәа рыргылара ианалагаз. Аха уигьы рықәымҿиакәа ишыжәбоз аибашьра аарыхьӡан илықәӡәӡәаа ицеит. Уажәы Мсыгәда ус лгәы иаанагон: «Ара егьа ирылагахьан, аха акгьы заанымхеит, аригьы башоуп, акымзарак алҵуам». Мсыгәда лара лтәала диашан, избан акәзар, Аӡхаԥшь аҳаблаҿы ирацәаны ираԥшьаргахьан ирзынагӡомызт акәымзар.
Ааԥынра ныиасны аԥхынра ианнықәла, аргылаҩцәа аус еиҵырхеит иӷәӷәаны. Аргылара маҭәахәы: аӷәы, ақьырмыт, ацемент, ашифер – ааганы икарыжьт. Аусуцәа рзы иҟарҵеит абарак, акрыфарҭа. Мсыгәдараа анкьа иахьынӡартәыз адгьыл аҟны аҩнқәа жәба ршьапы ркит, рбаҳчара иҩадырххаланы. Ҩадатәирахьала, аблырсҭа ҳәа иахьашьҭаз, аӡын ашьхантә аԥша хьшәашәа рҟәызкуаз абна еилачыра ықәхны, амҩақәа ҟарҵон, нас наҟ-ааҟ еиҿаԥшуа аҩнқәа дыргылон. Арҭ аргыларақәа аҭыԥантәи ауаа, Мсыгәда дназлаз, рҽырхьшәашәаны иаԥылеит, избан акәзар, ари дара акыр ирԥырхаган. Рырахә ргәарҵырҭақәа маҷхон, рымхылаҵарҭақәа акырӡа иҭшәахон. Зегьы реиҳа изырԥырхагаз, аҭаҳмада Лагәсҭан игәанала, арҭ абнақәа анықәырхлак, аҳауа даара аҽаԥсахыр ҟалон. Бадра заҵәык иакәын арҭ аҩныҟаҵарақәа ганкахьала иазыразны ирыхәаԥшуаз. Иара ус игәы иаанагон: аҩнқәа ҟарҵар, ауаа ааргар, нас араҟа иҟалап аклуб, абиблиотека, адәқьан, ашкол, еиҿыркаап аколнхара, иҟалап алахтра.
Аҷкәын Руфгьы иҭахымызт ара аҩнқәа рыргылара иахьалагаз. Уи аиҳарак изиҭахымыз аӡхаԥшьаа рыҷкәынцәа ампыл асырҭас иалхны ирымаз адәаҟны аҩнқәа хԥа дыргыларц ршьапқәа кны иҟан. Ари аҭыԥ Гәагәыџь иӡмыџь аамышьҭахь, ари аҳабла аҭыԥқәа акы иалеиҵомызт. Даара игәы иалан иара ари аҭагылазаашьа.
Зны хәылбыҽхак азы Бадра аҩныҟа дцон. Иара имҩа ааркьаҿны ари адәы ааҩҵәаны сықәсны сцоит ҳәа. Дышнеиуаз, зымацара заҵәык уи адәы агәҭаныҵәҟьа ихәыцуа итәаз Руф днаидгылеит.
Бадра даниба, Руф дҩагылеит.
– Хәлыбзиа, Руф, – иҳәан, Бадра иарма напала Руф инапы ааимихит.
– Бзиара жәбааит, – иҳәеит Руфгьы.
– Узырхәыцуеи, Руф, акыр угәы иалоума? – дҵааит Бадра, аҷкәын диҿаԥшуа.
– Ааи, сгәы иалоугьы ыҟоуп. Умбои, Бадра, абри адәы заҵәыкоуп мпыласырҭас иҳамоу, араагьы аҩнқәа дыргыларц ргәы иҭоуп, – игәы-илахь иҵегьгьы иааиқәылеит аҷкәын.
– Ампыл иасуа, бзиа избо шаҟаҩ шәыҟада? – дҵааит Бадра.
– Ашьапылампыл асыҩцәа команда бзиак инеиҳаны ҳҟалоит, араҟа иааны ампыл иасуа абырзен ҷкәынцәагьы наҳалаҵаны.
– Ус акәзар, – даахәыцит Бадра, ара иаргьы бзиа ибаны ампыл иасуа аҷкәынцәа дышрыхәаԥшлозгьы, – арзаҳал сара иузызыҩуеит, уара акоманда иалоу урҭ аҷкәынцәа рнапқәа аҵаҩны, иуманы апартиа араиком актәи амаӡаныҟәгаҩ иҿы уца, иҟанаҵо аабап.
– Акралҵп, угәахәо, Бадра? – Руф игәы хәыҷык аҿааԥсахт.
– Иалҵып ҳәа сыҟоуп. Ара мап ҳцәыркыр, иҵегь иахьеиҳабыроу ахь иааҩып, – иҳәеит аҷкәын, ихы инапы налшьны.
Уи ала еиԥырҵит уи ауха.
Адырҩаҽны Руф дцеит Бадра ишҟа.
– Уа бзиала уаабеит, – агәарԥаҿы диԥылеит аԥшәма. – Уааи арахь. Иаха санааиҵәҟьа слатәан изҩит арзаҳал, аха аредакциа азутәуп, нас ҿыц ихҩаалатәуп.
Еиманы хыхь акәасқьа Бадра иуада иныҩналт. Ауада рацәак идумызт. Уаҟа игылан азкәакьк аҿы астол, шәҟәқәакгьы ықәын, иара ақьаад бӷьыцқәагьы хара-бӷьара иқәын уи астол, игылан иара убас Бадра дзыниалоз икаруаҭ иҷапӡа еилырганы, игылан даҽа хԥаҟа-ԥшьбаҟа ҟәардәгьы.
– Абра уаатәеишь, сузаԥхьап изҩыз, – иҳәан Бадра аҟәардәқәа руак даахан астол ааигәа инаиргылеит. Иара диасын, наҟтәирахь дахьтәалоз астол днахатәеит.
Астол иҩны иқәыз ақьаадқәа руак аақәихын даԥхьеит Бадра.
Руф иџьеишьеит, арзаҳал заҟа еиҿкааны иҩыз. Иара амалахазгьы игәы иаанагомызт Бадра абас ибзианы аурыс
бызшәа идыруеит ҳәа. Аха Бадра џьара-џьара игәы наӡомызт азы, иручка аанкыланы инаимҵеиҵан, ирҽеит ирзаҳал атекст. Нас иԥшӡаны иаахиҩлаан, ирҽны Руф инаииркит.
– Абри аҷкәынцәа рнапқәа анаҵарҩлак ашьҭахь иуманы апартиа араиком актәи амаӡаныҟәгаҩ иҟны улеины иҭ, – иҳәеит Бадра.
Рауф даагьагьан, аҽныҵәҟьа иҩызцәа аҷкәынцәа ԥшааны, рнапқәа даҵаирҩит.
Апартиа араиком актәи амаӡаныҟәгаҩ уаҩы цәыггарак, ашьаурдын еиԥш иԥынҵа ырхәаны икабинет аҟны дтәан, Рауф, разҟшәа, уахь инеиуаз ауаа реиԥҟьамсҭа иақәшәаз, ауада даныныҩнашыла, аҷкәын қәыԥш, ас иҟоу аусҳәарҭақәа рышҟа дымнеицызт аҟнытә, раԥхьа хәыҷык даамаџьанахан, аха, сзыршәои, иаргьы сара сеиԥш дуаҩыми, ааиӡбын, игәы ааԥсахны, шьаҿа ӷәӷәала днеин астол ааигәара днагылеит.
– Иуҭахыузеи, арԥыс? – иҳәан Рауф днеизԥшит амаӡаныҟәгаҩ.
Рауф дыззааиз ус ҿырҳәала аҳәара далагар, изеиҿымкаар ҳәа дшәан, иџьыба ирҽны иҭаз ақьаад ааҭиган, амаӡаныҟәгаҩ иаԥхьа инықәиҵеит.
– Утәа, – иҳәан, Рауф иааигәара игылаз аҟәардә наирбаны, амаӡаныҟәгаҩ ақьаад аақәихын, даара ихшыҩ азишьҭит уҳәаратәы, даԥхьеит арзаҳал.
– Ыы, ашьапылампыл асра бзиа избо шәыҟазаап, иҳәеит иара ихы дҩаханы Рауф дизыԥшуа.
– Ааи, ҳаҟоуп, – иҳәеит Рауф дахьтәаз дҩагылан.
– Уи бзиоуп, аха, иахьӡузеи шәкоманда? – дааԥышәырччеит амаӡаныҟәгаҩ.
Рауф азныказ дааилаԥсеит, избан акәзар аҷкәынцәа ус еидгыланы ампыл иасуан акәымзар, икоманданы, хьӡык аманы иҟамызт. Аҷкәын раԥхьа хьӡы амаӡам ҳәа иҳәарц инақәикын, аха иаразнак уи ааиԥсахын ахьӡгьы неиҭеит.
– «Аӡхаԥшь», «Аӡхаԥшь! Ахьӡуп ҳкоманда, – иҳәеит аҷкәын ас иаармарианы ахьӡ ахьиԥшааз иара ихаҭагьы омашәа ибо.
– О, ахьӡ бзиагьы амоупеи шәкоманда! – иҳәан, ҩаԥхьа дԥышәырччо икалам аақәихын, Рауф иарзаҳал арымарахьтәи акәакь аҿы акы наниҵан, Рауф инаииркит.
– Абри ганы аргылара аначальник иҭ, думдыруеи иара?– Рауф днеиҿаԥшит амаӡаныҟәгаҩ.
Рауф уи иззиҳәаз аначальник дидыруан, есымшагьы ҩынтә-хынтә данимбоз ыҟаӡамызт.
– Ааи, дыздыруеит, иҳәеит аҷкәын.
Рауф амаӡаныҟәгаҩ иҭабуп ҳәа иаҳәаны, игәы хыҭхыҭуа даадәылҵын, акыр данынаскьа арзаҳал ааҵиртлан, амаӡаныҟәгаҩ ианиҵаз днаԥхьеит. Уаҟа ианыз хәажәак ракәын. Иара ианын абас: «Тов. Шаламберидзе, поговорите со мноҟ». Нас арыцхә, аҵыхәанӡа инапы аҵаҩын.
Рауф мҵәыжәҩада дԥыруан. Акы, иус дзышьҭаз ҟалап ҳәа агәыӷра иман. Ҩбагьы, усҳәарҭак ашә ихымҵыцыз, (ақыҭсовет аламкәа) иара апартиа араиком актәи амаӡаныҟәгаҩ икабинет аҿы дыҟан, ус баша акәымкәа, дагьиацәажәеит иара актәи амаӡаныҟәгаҩ ихаҭа. Уажәы иара дыццакуан аҩныҟа, аргылара аначальник дбаны, знык ари арзаҳал неисыркында ҳәа акәын дшыҟаз. Ус ақалақь далымҵыцкәа, ишьҭахьҟа аӡәы ихьыӡ ҳәаны изҿиҭуазшәа иаҳаит. Дааҳәны днаԥшызар, Компас дыццакы-ццакуа ишҟа дааиуан.
– Иҟауҵеи, Рауф, дубоу амаӡаныҟәгаҩ? – дҵааит иааидгылаз.
– Ааи, дызбеит.
– Нас, ииҳәеи?
– Арзаҳал инапы ақәҵаны исиҭеит, аха макьана иалҵуа сыздыруам.
– Исырбеи. Ианиҵеишь уи?
Рауф арзаҳал иџьыба иааҭиган Компас инеииркит.
Аҷкәын уи илаԥш нахиган, иааирхынҳәит.
– Уусқәа цәгьам ҳәа сыҟоуп, уалагашьа бзиоуп, – иҳәеит иара.
– Уара уаазцеи арахь, узышьҭеи, Компас? – дҵааит Рауф.
Компас хьыӡ ҷыдан, ҳәарас иаҭахыузеи. Хьырсон акәын иара ихьӡыҵәҟьа, аха иҩызцәа Компас ҳәа иԥхьон, ус дара-дара анеицәажәо. Ари аҷкәын еилҟьа-еилӷәыцә ас изишьҭаз ахатә «ҭоурых» аман.
Зны, октиабр амш ҟәандақәа, амш бзиақәа рзы, Хьырсон иҩызцәеи иареи ашкол ианоурыжь, ирыӡбеит, иааԥҵәаны
аккарала аҩныҟа иаарц. Ус зны-зынла иаалон дара аҳәынҵәы аныҟамыз. Аккара иҵаланы мҩабжа иаахьанеиԥш, иҩашьан, даҽа мҩакы ианылеит, амҩақәа ахьеихагылаз ианааи. Дара ԥыҭҩык еицын. Тучагьы урҭ дрылан, аха лара усҟан иҵегь дхәыҷын. Хԥа рҿы акәын дахьтәаз. Аҷкәынцәа ицо, ицо, акыр инаскьеит. Иаарыкәыршаны бнаран, џьара неилшәара рымаӡамкәа ашәҵла ҟьантаз дуқәа гылан. Дара абыӷькаԥсара иалагахьан, аха макьана абжеиҳара рҿан, рыбжа ицәҩажьӡа, рыбжа иаҵәаӡа. Ахәыҷқәа акыр иныҟәеит, аха аккара нҵәомызт, уахьԥшлакь еиԥшын. Раԥхьеи рышьҭахьи ауардын-мҩа акәын иҟаз – уаҳа акгьы. Џьоукы шьҭахьҟа ҳгьежьып ҳәагьы рҳәеит. Ахәыҷқәа аиҵбацәа, Туча дназлаз, шәан, иҟәиҭхеит. Џьоукгьы, аҵәыуара иакуама уҳәартә еиԥш, ргәы ԥшаауан, ишәаны. Рауфи Баҭали – аиҳабацәагьы, ирцәымӷхан, иаангылеит. Хьырсон заҵәык иакәын згәы ҩбамкәа ицоз.
– Ари амҩа ҳахькылнаго сара издыруеит, – иҳәеит иара, Рауфи Баҭали ус анырҳәа. – Ари ара дуқәа ахьгылоу икылсуеит. Шьҭа уи сара сымҩашьо издыруеит. Зны, акыр ҵӡоит, саб уардынла быца ылхра симаны даан, абри амҩала ара дуқәа ахьгылоу ҳкылсын аҩныҟа ҳцеит. Аҳы, ишәҳәозар, иабаҟоу уажәы аҩада, алада, амрагылара, амраҭашәара.
Аӡәгьы уи ииҳәаз аҭак ҟаиҵарцгьы иҭахымызт. Зегьы ргәы рымхацәгьан, икара-уараха, амла еиқәыцәо иҟан.
– Ашкол аҿы арҵаҩцәа ишәарымҳәаӡаци адунеи аганқәа рыԥшаашьа, – даҟәыҵуамызт Хьырсон. – Уахынла аеҵәақәа рыла ирԥшаауеит, ҽынла – амрала, амра ыҟамзар, иҟоуп егьырҭ адыргақәа. Иаҳҳәап, аҵлақәа ршьапқәа рҟны аҵыҭәала. Уи иаҳа ирацәаны иаанахәоит аҩада ихоу аган. Шәахәаԥши, ари ашә ашьапы заҟа еиҟарамкәа аҵыҭәа ақәу. Абрирахь иаҳа ирацәаны иамоуп. Ус акәзар, абрахь аҩада ауп. Ҳамҩа ҳазну амраҭашәарахь ицоит. Аҳы, уажәы абра ҳнатәаны ҳаԥсы ҳшьап, ашәрыцгьы ҳнацҳап. Ҳгьежьны, ҳашьҭра ҳақәланы нахьхьи ҳахьымҩахыҵыз ҳцар аҵкьыс, астәы шьҭа иаҳа иааигәоуп. Сара стәала, аккара рацәак аанымхеит. Уи анаанҵәалак, ҳаҩнқәа рҟнынӡа ҩбаҟа верс роуп ибжьоу, – ихала дцәажәозшәа даҿын Хьырсон.
Ашә-ҵла ду, уажәы ахәыҷқәа зҵатәаз, арыц ҿырпны иаҵаԥсан. Урҭ ҟәшәаны, рҿы иҭаԥсо, нас рхаԥыцқәа рыла еиҟәыршәаны, аҷҷаҳәа афара иалагеит.
Ус ԥыҭк анырфа, насгьы рыԥсқәа анааиҭарк, Хьырсон раԥхьа днагылан иҿынеихеит, зегьы иара инаишьҭалеит. Дук мырҵыкәа аккара аанҵәан, ахәыҷқәа хьыџьра-мыџьраны инылалеит.
– Аҳы! Шәыԥши ара дуқәа жәбоу? – ҿааиҭит Хьырсон, иарӷьа напы рххо.
Абри нахыс Хьырсон ицыз иҩызцәа зегьы Компас ҳәа иарҳәо иалагеит. Нас аҳабла зегьы. Уи моу, арҵаҩцәагьы џьоукы-џьоукы, ашкол аҿы ус иаԥхьон ихәмарны. Абас Хьырсон Компас хьыӡ ҷыданы иааиххалт.
Компас Рауф ишьапылампыл асцәа ркоманда далан. Иара убраагьы ихәы ҭаирхомызт. Ажәылаҩцәа дырхыԥхьаӡалан иара. Ибзианы ампыл ишьапы иацааиуан. Ампыл иманы иҿанынеиха, иаанкылара уадаҩын.
– Узышьҭеи, уҳәоу? – азҵаара зҵаарала аҭак далагеит Хьырсон. – Ԥхын шьаҵақәак сҭахын, аха акгьы смоуит, иснаалашаз.
– Саргьы шьаҵақәак сымазар, цәгьамызт, – ишьапы дҩахан, и-Сухум-Сочиқәа днарыхәаԥшит Рауф, – арҭ ушьапы цәгьашәа идыршуеит.
Уи аҽныҵәҟьа аргылара аначальник дыԥшааны арзаҳал ирҭеит Рауфи Хьырсони.
Аҩнқәа ҩба-хԥа ирылгахьан, аха Вано Мсыгәдараа рыҩны дшыҩнац дыҩнан, есымза ақьыра ахшәаауа. Аргылара анџьныр ари аҭыԥ даара игәаԥхон. Убри азоуп иԥҳа еиҵбӡа иара иахь дзааигаз. Лили лыхьӡын лара. Ӡӷаб аԥшькы, лылақәа ӷраны, даара еинаалаз аӡә лакәын. Лили Қарҭынтәи данаауаз аԥандура лыманы дааит. Хәылԥазыла, лаби лареи Мсыгәдараа рсоф иқәтәаны, аԥандура арҳәо, ашәақәа еицырҳәалон. Аԥсны аԥшӡарақәа ақырҭуа ӡӷаб дхыхны дыргон. Лара лхаҭа ашьҭахьы илҳәон: «Адәыӷба Аԥсны ианаалала, ашәҭқәа рбукет иаалалазшәа ауп ишызба. Шаҟа иԥшӡароузеи ара амшын, ишԥаҩычоу ашьхақәа!» Лара лҳәашьала, араҟа уназыгәҭасо чықьк џьаргьы иуԥылом, доусы рхатәы ԥшӡара утҟәаны ургоит. Лили есымша, шамахамзар, дцон Гәагәыџь иӡмыџь ахь. Алакә ахаҿы инаганы еиҭалҳәон уи атәы.
Лилии Мсыгәдеи иаразнак бзиа еибабеит: ақырҭуа ӡӷаб уи дылҭахын ԥҳак леиԥш, Мсыгәда – уи аӡӷаб, анык леиԥш.
Абар ашколқәа рҿы аԥышәарақәа раамҭа ааины иаарыдгылеит. Туча аԥсуа школқәа ақырҭшәахь ианиарга, аҵараҿы акыр дхьысҳахеит, избан акәзар илҵоз аҵакы лыздырӡомызт, ус лара лҟәыбҷарала лхы ақәырԥсны зегьы ҿырҳәала илҵон акәымзар.
Лили абри аус аҟны даара длыцхраауан Туча. Уи, рҵаҩ бзиак леиԥш, ажәацыԥхьаӡа еиҭаганы илалҳәон, длыццәажәон. Тучагьы мызкы ахала-аҵыхәала лыбз ԥҽит, уажәы дзыԥхьоз, шамахамзар, зегьы рҵакы лдыруан. Аамҭақәак рышьҭахь ашкол аҿы, арҵаҩцәа омашәа дырбо, лыдҵақәа еиҭалҳәон Туча. Дышнеиуаз ажәеинраалақәагьы аизарақәа рыҟны қырҭшәала дрыԥхьо, аԥыхьеиԥш, Кәанаси Мсыгәдеи рыԥҳа, дыԥхьагылаҩны дааҟалеит.
Лили Мсыгәдараа рҿы дааижьҭеи аҷкәынцәа аҿарацәа лассы-лассы илҭаауан. Лара аҟазшьа бзиа змаз, зкультура ҳаракыз ԥҳәызбан. Макьана дқәыԥшын лара, аха акыр збахьаз, акыр заҳахьаз, акреилзыргоз аӡә лакәын. Вано иакәзар, уигьы уаҩы ҳалалк, уаҩ қьиак иакәын.
Ус аҷкәынцәа анааилакь, араҟа Мсыгәдараа ргәарԥ аҿы ма рсоф аҿы ашәаҳәара, акәашара, ахәмаррақәа ираԥшьаргон.
Сабшак азы ахәылԥазы ара еиқәшәеит ԥыҭҩык аҷкәынцәеи аӡӷабцәеи. Урҭ ирылан Рауф, Хьырсон, Закан, Даур.
Вано зны аԥандур аирҳәон, Лилии иареи ашәақәа еицырҳәон, зны аркәашага аирҳәон, Лилии аҷкәынцәа руаӡәи еицыкәашон, аха аԥсуа кәашареи аԥандур Вано иарҳәашьеи рацәак еинааломызт. Уи рныруан аԥсуа ҷкәынцәагьы ақырҭуа Ванои Лилии.
– Аԥсуа ашәак шәҳәанда, – иҳәеит Вано, ԥыҭк ианыхәмар. Аҷкәынцәа хәыҷык иааԥхашьеит, аԥсуа ашәа ишахәҭоу еиԥш ирзымҳәар ҳәа ишәаны. Уеизгьы инеилацәажәан азар рҳәеит. «Ари ашәа ипрофессионалтәу ансамбльк иананагӡозар, егьа ушьҭнахрын», – игәахәон Вано дахьырзыӡырҩуаз.
– Ари аҽқәа ирызкымкәа иҟам? – дҵааит Вано ашәа ианаалга.
– Ааи, ари ашәа рҳәоит аҽырҩрақәа раан, – аҭак ҟаиҵеит Компас.
– Даара иашәа хатәроуп! – иҳәеит ақырҭуа, ихы рҵысуа.
Нас аҷкәынцәа ирҳәеит «Ахра ашәа», «Ахәрашәа», «Смыр Гәдиса». Аҵыхәтәаны амца аҿықәҳәҳәа иаацәырыргеит аркәашага ашәа «Шьараҭын». Тучеи Закани иаақәлан, икәашеит. Ақырҭуа Ванои иԥҳаи ари омашәа ирбеит.
– Иабашәҵа ас ашәаҳәареи акәашареи, џьара ахор шәалазар, акәхап? – дҵааит Вано.
– Мамоу, ахор џьаргьы ҳалаӡам, ҳхала иаҳҵеит ачарақәа рыҟны, – рҳәеит аҭакс аҷкәынцәа, насгьы инацырҵеит: – Аԥсуа дарбанзаалакь илшоит абас ашәаҳәареи акәашареи.
Лили ашәақәа зегьы реиҳа илгәаԥхеит «Гәдиса иашәа».
– Заҟа игәыҭшьаагоузеи, заҟа иҳаракыузеи! – лҳәон лара уи ашәа азы.
Раԥхьақәа Мсыгәда ус баша дтәаны дырзыӡырҩуан. Зны, Кәанас еибашьра дцеижьҭеи, аҭӡамц аҿы икнаҳаз аԥхьарца аалган, Вано иааигәара днатәан арҳәара дналагеит. Аҷкәынцәа еикәаӷӷаа еидгылаз, ҭынч-ҭынч иацдырӷызуан. Мсыгәда ашәақәа зегьы реиҳа ибзианы илықәҿиауан аркәашага арҳәара. Вано уи длыҵашьыцшәа аԥандура Мсыгәда лыԥхьарца иаццо арҳәара далагон. Ианеицәхҟьақәозгьы ҟалалон урҭ ирхылҵуаз рыбжьқәа, аха еиҳарак еиқәшәаны ицон. Вано амузикатә гәырҵҟәыл бзиа змаз уаҩын.
Абасеиԥш иҟоу «аконцертқәа» лассы-лассы еиҿыркаауан Мсыгәдараа рыҩны. Уи иалахәыз рхыԥхьаӡара есааира иазҳауан, избанзар ари збаны, изаҳаны иҟалаз, дамеилаҳар зыҟаломызт. Аилаҳара амацара акәым, ихы налеимырхәыр залшомызт. Уи моу, ԥшьынҩажәа шықәса ирҭысхьаз Мамсыр дыштәоу, ахьышәҭҳәа ираӡны маҟа анкьа иҟама зыкнаҳалаз, ибӷаӡа еихызҵәоз, аҟәынақәа инапқәа нарыдкыланы иаанкыло, дшьацәхартәны, даақәлалон. Вано арик омашәа ибон. Знызынла иаргьы игәы ҩаиҵасны, даақәлон, аха Мамсыр, ишьапқәеи инапқәеи иҟарҵоз, иара итәқәа ус шырзыҟамҵоз анибалакь, дыԥхашьаны дықәҵуан. Арԥарцәа ҿарацәа, Руф дназлаз, ибзианы аԥсуаҵас икәашон. Аха зегьы реиҳа ирԥшӡаны, еинааланы икәашоз Тучеи Закани ракәын. Урҭ аныкәашоз, Вано иаҳа игәацԥыҳәаны инапқәа еиниҟьон, еиҳарак Мсыгәда лҿарпын Шьараҭын аналырҳәоз.
Маи нҵәаны ииун мза инықәлеит. Аӡхаԥшь аҳабла аԥыхьа издыруаз уажәы, ибар, абри иара акәумашь иҳәаратәы аҟнынӡа аҽаԥсахит. Абнарақәа, ахыџьра-мыџьрақәа хҟьаны, аргылаҩцәа аҩнқәа рыҟаҵара иаҿын.
Сынтәа ааԥынра злаҟаз ала иаарҩарахап уҳәартә иҟан, аха аԥхын ианнықәла, анхаразы аамҭа ҟаимаҭны иааҟалеит: ианаҭахыу ақәа леиуан, ианаҭахыу амра ԥхон. Заа илаҵаз аџьықәреиқәа зны-зны ирашәаны, ицәеиқәараӡа амхқәа ирҭагылан. Аҭаҭын акәзар, уигьы шьҭа иҿысхында ааугәахәо, иџар-џаруа иҟан.
Шьыбжьонын. Мамсыр, ашәшьыраҿы дтәаны, акалаҭ злаҟаиҵашаз араса быцақәа рырҷҷара даҿын. Ибыца ирҷҷоз даналга, илаԥш наиқәшәеит агәарабжьара ианыланы илеиуаз Ҟазахә. Мамсыр идыруан, Ҟазахә иара иҩны давсны дшымцоз. Уи лассы-лассы уажәааны, шьыбжьыла, даауан арахь цәажәара. Ишьҭихырц иҽыззикыз абыца дааҟәыҵын, иааиуаз днеиԥылеит аԥшәма.
– Уа, бзиала уаабеит! – иҳәеит Мамсыр.
– Бзиара убааит! – рнапқәа ааибадыркит.
– Арахь уааи, – аԥшәма – амаҵурҭахь иҿынеихеит.
– Уахь шоуроуп, абра ашәшьыраҿы снатәап, акгьы уаҿын ҳәа сыҟоуп, уус нагӡала, Мамсыр, – иҳәан, Ҟазахә хаха аҵла ашьапахьы иҿылеихеит.
– Ааи, сгәы бзиоуп, аха сырашәатәқәа саарылгап сгәахәын, џьаргьы, агәылараҵәҟьагьы сымнеицт ҩымчыбжьа раахыс.
– Урылгама нас? – Мамсыр Ҟазахә днеиҿаԥшит.
– Ааи, срылгеит... Лахьхьи, лбаа, арха сымх хәыҷ ада. – Аферым! Заа урашәатәқәа урылгазаап.
– Хар сымам. Знырашәа салгеит ҳәа исыԥхьаӡоит.
– Уи шьахәуп, – даахәыцит Мамсыр. – Ус акәзар, ааигәа Кәанач иӡыхь шыҟоу уқәымлахьазар, акәхап, – еиҭах Мамсыр идтәалаз днаиҿаԥшыхит.
– Аа, жәаха сыцәҵыс маазт, сашьҭалан, уаанӡагьы снеит, аха иззуҳәеи, Мамсыр?
– Иззысҳәа умбои, Ҟазахә, ишубо, иҳакәыршаны аҩнқәа рыргылара иаҿуп, убрахь аҩнқәа ҟаҵаны ирылгахьеит ҳәа саҳауеит, сара сцаны исзымбацт, усоума?
– Кәнач иӡыхьанӡа узцои, абра ҳааҵра иргыланы иалгарц егьрыгым. Кәнач иӡыхь акәша-мыкәша ахыбрада иҟаҵаны
иалгахьеит. Амала абра ҳаҷкәынцәа ампыл иахьасуа, Гьедлач дахьахыҵыз, аҩнқәа ықәдыргылараны иҟан, аха Руф хәыҷы длашьҭалан, арзаҳал иманы аиҳабыраҿы дашшит, изларҳәо ала, хыҩнык уаҟа рыҟаҵара иаҟәыхуп.
– Ҳаи, иқәақәра згааит уи аҷкәын!
– Ирҳәоит, сынтәа алхра ашықәс алагамҭа ирзахьымгӡеит, аха ҳаԥыхьа ааԥынра иԥсахымкәа, ауаа ааганы ирыҩнарҵоит ҳәа, – дцәажәон Ҟазахә.
– Издыруада иаҳзаарго, закәытә уаауишь, анцәа идырп. Ианамух, иҽеишәа иҟоу џьоукы ҳзаарганда, анаџьалбеит, ари аҟара ҩны ықәдыргылар, ҳарахәгьы царҭа рауам, – игәаԥхомызт Мамсыр.
– Аԥҳал ҟазҵо амаа иара иахьиҭаху еиҭоит, баба, ҳара иҳазҵаауада, – Ҟазахә иҭаҭын ҭра аацәыриган ацигар арҳәра дналагеит.
– Ее, Ҟазахә, уигьы иашоуп, аха адунеи мардуануп, ус хара изымцар ҟалап. Угәы иҭаз амала, урҭ абра иаарго наӡаӡа изнымхар ҟалап. Умбои, ара иаԥшьарымгац ҳәа акгьы ыҟам, аха ак нагӡара амоуит...
– Ҳамԥсыр, уигьы аабап...
– Ааи ус шакәхо сыхәнацәак реиԥш издыруеит, амала ҳара ҳахаанхо сыздыруам...
Мамсыри Ҟазахәи ахьтәаз амаҵурҭа иамаиашан. Уаантәи иубон аԥацхаҿы изҿу. Шьасиа, Мамсыр иԥҳәыс, аҟәыд лыршьшьуан. Аҭаца лымҳаԥ кны ачуан дахагылан, знызынла аҟьатҟьат иааҵшьуа. Аҟәыд ршьшьы амца иҵегьгьы иасратәы иныҽҳәаргыланы адәахьы данындәылҵ ауп Шьасиа ианылба лыԥшәмеи Ҟазахәи ашәшьыраҿы итәаны ишеицәажәоз. Ҟазахә, ҳәарада, дсасӡамызт, дыргәыла ааигәан, аха аԥшәма ԥҳәыс иԥхалшьеит, Ҟазахә данааиуаз ахьлызгәамҭаз. Шьасиа дыццакны уахь лҿыналхеит.
Унан, Ҟазахә, сыԥсындаз, уанааиуаз сымбаӡеит, смажәи нан, саҭаумҵан – лҳәан иҩагыланы лара лахь иааскьаз Ҟазахә даагәыдылкылеит. – Бзиала уаабеит, нан, ушԥаҟоу? Аҩныҟа шәышԥаҟақәоу?
– Сыҟоуп, Шьасиа, аҩныҟагьы хар рымамкәа, амала бызҽзыбшәиуеи, сара ссасума, еснагь шәышә ихгылоу соуми, – иҳәеит Ҟазахә, иҭыԥаҿы дтәауа.
Уи аамҭазы аҭацагьы лбысҭа агәӡа аҭаны аилырхра даалган, хәыҷык иҩаҳаракны иҩкнаҳаны даадәылҵит. Ҟазахә данылба, дааит аԥсшәа иалҳәарц. Ҟазахә дҩагылан даагәыдкыланы лхы днагәӡит.
– Утәа џьоушьт, Ҟазахә, ари лзы ушԥагыло, – иҳәан Мамсыргьы дҩаҵыззеит.
– Ҟоҳ, сымгылакәа, сышԥамгылои! Арҭ роуп пату зықәҵатәу, – иҳәеит Ҟазахә.
Анхәеи ҭацеи амаҵурҭахь ицеит.
Мамсыри Ҟазахәи ԥыҭрак ҿымҭ итәан.
Раԥхьа аҭынчра Мамсыр еилеигеит.
– Аџьықәреи азы узбаҟоу? Аҿанӡа иузхап угәахәо? – дҵааит иара.
– Аџьықәреи, уҳәоу? Исымоуп макьана. Исызхаргьы ҟалап.
– Ирҳәоит, ашыла ахә абазар аҟны иҵегьы ихалеит ҳәа. – Аа, даара ихалеит, ааҵәак азна уманы уцар, ааҵәак азна аԥара уманы уаауеит – акьыла шә-мааҭк иркуеит.
– Иараби, анцәа уаҳзеиӷьх, иабанӡацеи аџьықәреи ахә!
– омашәа ибеит Мамсыр.
– Имцакәа, умбои, Мамсыр, аибашьра абрахь ҳ-Аԥсныҟа иаанацаз ауаа акрыфара рҭахыми! Аԥара аԥарч иаҩызахан хә амаӡам зынӡа. Ирҳәоит, аԥара рԥсахуеит ҳәа.
– Ишԥа? Ирԥсахуеит, уҳәоу?
– Ус рҳәоит, аха ԥсахшьас иҟарҵо, насгьы ишыҟарҵо ҳәа макьана уаҩы издыруам. Амала хара имгакәа, хымԥада, ирԥсахуеит.
– Ирԥсахында, уигьы зеиԥшроу аамбарызеи, – иҳәеит Мамсыр, иаҳәызба ҵары ала аткьац цәуа.
Аибашьра ашьҭахь аҩбатәи ашықәс акәын. Даара ихьанҭан иара ажәлар рзы. Аибашьра ирзаанагаз ауадаҩрақәа макьана даара ирныԥшуан.
Мамсыри Ҟазахәи омашәа ирбоз, атәыла абас ауадаҩра ианҭагылоу аамҭазы абра, Аӡхаԥшь аҳабла, аргылара изҿу акәын. Дара рхаҿы ирзаагомызт, избан абас ирццакны изыҟарҵаз, насгьы идмыргылар амуа изыҟаз.
Ара аҩнқәа рыргылара иалагеижьҭеи шықәсык аҟара акәын иҵуаз, аха хынҩажәи жәохә ҩны ҟаҵаны ирылгарц маҷӡак акәын ирыгыз.
Мамсыр дназлаз Аӡхаԥшь иаазаанхаз абыргцәа, агәылацәа рацәаны ироураны иахьҟаз зынӡагьы ирцәымӷӡамызт. Иашоуп, урҭ иааиуа аҭыԥантәи ауаа идырҭшәон рынхара-рынҵыра, рырахә-рышәахә ргәарҵырҭақәа маҷхон. Аха Мамсыр иҩызцәеи иареи ауаа ирзыгәшьуан, ирҭахын, ауаа рацәа ирылазар. Аӡхаԥшь уажәы иқәынхо араҟа нхара ҳәа иааижьҭеи рацәак ҵуамызт. Амала ирҳәоит анкьаӡа абра нацәылакырҭак амамкәа ауаа ықәынхон ҳәа. Урҭ иабдуцәа, урҭ рабдуцәа ракәын. Ҳажәлар амҳаџьырра анырхаанха, Аӡхаԥшьаа аӡәык-ҩыџьак рыда Ҭырқәтәылаҟа иагеит. Урҭ аӡәык-ҩыџьак иаанхазгьы, аурыс ҳәынҭар дрықәыӷәӷәон, адгьыл беиа, адгьыл ԥшӡа аанкыларазы араҟа иааганы иртәеит иуаажәлар. Иахьагьы аҭаҳмадцәа иргәалашәоит абри аҩыза ахҭысқәа: иахьа астражникцәа ар рыманы иааины, аԥсуаа рыҩнқәа ԥырганы икарыжьуан, аха анаашалакь, иԥдыргаз аҩнқәа аԥыхьа ишыҟаз аиԥш иҟаҵаны ирбон. Аԥшәмацәа ҵхла имыцәаӡакәа рыҩнқәа еиҭаҟарҵахуан. Ара ирмуӡошәа анырба, хԥа-ԥшьба верс амрагыларахь ииасны анхара иалагеит. Араҟа дара ҿиара роуит, иазҳаит, рхыԥхьаӡара, идыргылеит ауахәама. Уа, ауахәама агәараҿы, икнаҳан, асаркьалқәа гәарҭак. Дара зегьы еиҟарамызт шәага-загала. Агәҭаны икнаҳан асаркьал ду. Арымарахьи арыӷьарахьи уи асаркьал ду иавакнаҳан иара иҩахымҟьо иҟаз асаркьалқәа. Урҭ рнаҩс еиҵақәаз. Аҵыхәанӡа икнаҳан асаркьал хәыҷқәа. Асаркьал ду ианасуаз абжьы Аӡхаԥшьынӡа иааиуан. Уи иасуан ақьырсиан ныҳәарақәа раан, мамзаргьы ажәлар ирласны еизгатәызар ус ӷәӷәак азы, мамзаргьы рыцҳарак ҟалар, абылра уҳәа егьырҭгьы. Урҭ асаркьалқәа Мамсыри Ҟазахәи рықәлацәа ракәым, рмаҭацәагьы ирбахьан, рыбжьгьы раҳахьан. Ашьҭахьы Аԥсны Асовет мчы аиааира анага, ауахәама школс иҟарҵеит. Арсаулаа рыҷкәынцәа уа аҵара рҵон, Аӡхаԥшьаа рыхәҷқәагьы уахь акәын ашкол ҳәа иахьцоз. Асаркьал хәыҷқәа руак ашкол аԥхьа ихшьын, аурокқәа рахь ианҭалои ианҭыҵуеи уи асаркьал хәыҷы акәын изсуаз. Егьырҭ асаркьалқәа зны машьынақәак ааин, ирыманы ицеит.
Аӡхаԥшь аҳаблаҿы аргылара изҿу Мамсыри иҩызцәеи изларцәымӷыз ыҟан, аха изларҭахызгьы ыҟан.
«Ииашоуп, акыр ҳаҭшәахеит, аха иҟарҵап ара ашкол, аклуб: ҳаҷкәынцәа ироуп алахтра» – ихәыцлон дара.
Аӡхаԥшь аҳабла иқәынхоз быжьҭӡак ракәын аԥсуаа. Ас ара ауаа рхыԥхьаӡара змаҷыз амзызқәа акык-ҩбак ҳҳәахьеит. Аҵыхәтәантәи аамҭазы ас имаҷхаз изхараха дара рхаҭа роуп. Иҟала уи ауп. Шықәсык ахала аҵыхәала Аӡхаԥшьаа аԥсра рацәа иақәшәеит – инкаҳа-нкаҳаны быжьҩык ахацәеи, хә-ҩык аҳәсеи ԥсит. Иаанхақәаз аиҳараҩык ара аҳауа хьанҭоуп, ага аԥшеи ашьха аԥшеи абраҟа еиҿасуеит, ҳаангылар ҳазынтәык ҳаанҵәоит рҳәан иахыҵны ицеит аҩада, ашьхарахь.
«Урҭ зегьы уажәы ара иҟазар, аџьџьаҳәа ҳаиламзаауази, имцаз акыр ҳахьма, ҳаҟоупеи уажәраанӡагьы», – дхәыцлон Мамсыр.
– Арахь шәааи, уара, абысҭа наҳҵеит, – аԥшәма ԥҳәыс лыбжьы даалнахит ихәыцра.
– Уаала, Ҟазахә, акы ҳнацҳап, – дҩагылеит Мамсыр.
– Ааигәа акәын акранысфаз, аха мап скыр ииашам, – иҳәан, дҩагылеит Ҟазахәгьы.
Амаҵурҭа аԥхьа лымпахьшьы лыжәҩахыр иқәыршәны, аирыӡ кны дгылан аҭаца.
– Иумӡәӡәо, Ҟазахә, – иҳәан инапы наирхеит аӡы зкыз аҭаца лахь.
– Ҟоҳ, ус ҟалома, иӡәӡәа, – даанҿасит Ҟазахә.
Мамсыр инапқәа ҩынтәҟа-хынтәҟа аӡы нарықәҭәаны, аӷәырџӷәырџҳәа, иааихьшьны иааиӡәӡәеит. Уи ишьҭахь инапқәа иӡәӡәеит Ҟазахәгьы. Мамсыр аԥшәма иҭыԥаҿы длатәеит. Уи иҩны иҟазаалак иара иҭыԥ аишәаҿы акы акәын – аханы дтәон еснагь. Уажәгьы уа дтәан иара.
– Шьасиа, баргьы бааи, аҭаца даҳхагылоуп, иазымхои, – иҳәеит Ҟазахә, адулаԥ иҭаԥшаауа иҭаз аԥшәма ԥҳәыс ихы налықәкны.
– Мамоу, нан, сара макьана акрыфарагьы сҭахӡам, уашьҭан аҭацеи сареи акреицаҳфоит. Унапы аркы, ухацкы сцеит Ҟазахә, – лҳәеит Шьасиа адулаԥ аҿы аԥшаара дызҿыз дааҟәыҵны.
Аҭаца аҩы зҭаз аирыӡ кны дгылан аҩынаҳара дазхианы. Хԥаҟа ԥшьбаҟа ҿаҵа анырфа, Мамсыр аҩы зҭаны иаԥхьа иқәгылаз аҵәца аақәихын, дааныҳәа-ныԥхьаны ижәит. Ижәит Ҟазахәгьы.
– Аԥҳал ҟазҵо амаа иахьиҭаху еиҭоит... – дхәыцуа ҿааиҭит Мамсыр.
– Иарбан узҿу, Мамсыр? – Ҟазахә Мамсыр дниҿаԥшит. – Сызҿу умбои, абри аԥыхьа ҳазлацәажәоз ауп...
– Аа, уи зегьы рацәак ҳгәазҭам, аха иҟоуҵои. Аиҳабыра ус рыӡбазар, акәхап.
– Ҳәарас иаҭахыузеи, ари аиҳабыра ирусуп, аха ҳара ажәларгьы шәгәы иаанагои ҳәа иааҳазҵааргьы ҟамлози. Ажәлар рымч дууп. Умбои, Гитлер Урыстәыла абжа игахьан, аха ашьҭахь ихьыз... Ажәлар рҳақ дууп. Анцәа иныҳәааит ажәлар, – иҳәан Мамсыр иаақәихит аҵәца, – уаҳа еибашьра анцәа ирзааумган, анхара-анҵыра ада хьаа рмоуааит. Ажәларқәа ахьныҳәоу, ҳаԥсуа жәларгьы рыланыҳәазааит... Аԥсны, анцәа, иумырӡын! – иааҭыркәкәаны ижәит Мамсыр. Ҟазахәгьы икит. Уи ашьҭахь еибаныҳәеит. Аԥхьа Ҟазахә дҩагылан аԥшәма иныҳәаҿа икит. Нас аҳәса рныҳәеит хазхазы Ажәакала, рқьафқәа хәыҷык иааҟалеит. Амра ҵлак ашәара ишыҟаз, Ҟазахә дцеит иҩныҟа, аԥшәмацәа ишахәҭаз еиԥш аԥсшәақәа нараҳәаны.
Мсыгәда еснагь еиԥш дкарауараха, лҽага фархьқәак надкыланы илыма аҩны данааи, амра ҭашәаны аилашәшәра аҽыназнакуан. Амаҵурҭаҿы днеин амца ахы ааиҿалкит, иаалгаз афархьқәа ԥыҵәҵәаны Тучеи Тосиеи аагылара Мсыгәда лашьа еиҳаб иҟны иҟан. (Туча ашкол доуыршьҭижьҭеи ланшьа иҟны дымцацызт).
Мсыгәда ахьура чуан нкнаҳаны, ҩыџьа-хҩы лара даламҵакәа рхәы злыҵшаз аӡы нҭаҭәаны, амца амҿышәпақәа нақәҵаны, жәхьара дцеит. Ажә ахьара хәыҷык злыгыз ауп агәашә ахь џьоук рыбжьы шгаз. Мсыгәда дааццакын, лыжә дааҵҵын, аныга шылкыз агәашә ахь лҿыналхеит. Иааиуазгьы агәашә аадыртын агәара иааҭалеит. Урҭ амҩа ишықәыз зқәыхәлаз џьоук ракәын.
– Бзиала шәаабеит, – лҳәеит Мсыгәда лныга наргыланы лысасцәа аагәыдылкылеит.
Урҭ ҩыџьа ыҟан. Рҩыџьагьы хацәан. Руаӡәы шәпа-жәпак, махәажә-шьахәажәк иакәын. Ибжьгьы уи иақәнаган, игәаҩаӡа акәын ишыҟаз. Егьи уаҩы цәхрыцк, еилаҩак иакәын. Ашәпа-жәпа Мсыгәда илдыруан дахьатәиз, аха дзыжәлази ихьӡи лыздыруамызт. Уи ицыз аԥшәма ԥҳәыс
зынӡагьы длыздыруамызт. Мсыгәда лысасцәа акрырҿалҵеит, акрыдлыржәит. Асасцәа чаншьҭахьгьы акраамҭа итәаны ицәажәон. Рҩыџьагьы Аџьынџьтәылатәи еибашьра Дуӡӡа иалахәын. Бзиа ирбон иалахәыз аибашьраҿы изынҟьаз-изынԥаз ахҭысқәа реибыҳәара.
– Сара, – иҳәеит ауаҩы цәхрыц, – аибашьраҿы аԥхьа авзвод сеиҳабын, нас сыԥшыхәҩын. Анааилахәлалак, ҳҿынаҳхон аӷа ишҟа. Зны ҳцеит х-ҩык ԥшыхәра. Акыр ҳнаскьеит, алашьцара ҳҽалакны. Нас ҳахҩыкгьы ҳҽаҳшеит: аӡәы армарахь дцеит, егьи – арӷьарахь, сара сышиашаз. Украина адгьыл аҿы акәын. Ажәҩан 8ҭа еиқәаҵәала еихашьшьын, амала хыхьынтәи акгьы леиуамызт, илашьцан, ула аҵәы ршы ҭакызар иубом ззырҳәо еиԥш. Сара ԥшьшьала сцон, сышьҭыбжь мыргаӡакәа. Ус саԥхьаҟа иаҳагьы иҭиқәаҵәааӡа илаҟәырсҭаны сынҭалт. Уа аҳаскьын ҿа татаӡа абамба сылагылазшәа акәын ишыҟаз. Сара стәала, насгьы ҳкомандир излаҳаиҳәаз ала аӷа акыр днаскьаган. Аҭикәаҵәаара сҭысразы хәыҷык шсыгыз, (ус сгәы иаанагон) сгәы сҽанӡамкәа акы снадҳалт. Уи дуаҩызаарын. Сара сеиԥш иаргьы дыԥшыхәыҩзаарын. Убри бжьы мамыршәагак лҭицан, дыббны дааҳәын, ишьҭахьҟа дыҩт. Ахысра ҟаломызт. Сара иарбанзаалак бжьык сыхәлсмыршәеит. Ас ишәаз, насгьы ҳанааидҳала издырратәы иҟалеит, уи дышуаҩы шәпажәпаз, хара дышзымцоз еилсыргеит иаразнак. Ахьуҳәа, иара дышцоз сылишьҭалт сыҩны. Абар агәаҩара дыҩҭысын, хәыҷык имардараны дҩаҿалеит. Убасҟаҟ ажәҩан аарлаҳәа даадызбалеит. «Уи сара дыстәуп» – сгәы иааснаҭеит. Иара рацәак дышмыҩцызгьы, санизааигәаха, иԥсыԥ алагаҩагашьа зеиԥшраз ала, издырит, уи акыр дшааԥсахьаз. Сара иара еиҳа хараӡа ирӷьеҩ снеиуан азы, ес-минуҭ сиааигәахон. Ус дук мырҵыкәа сихьӡеит. Уи иара иагьизгәамҭеит ҳәа ауп ишыздыруа, избан акәзар, ахыхьчара изаҟаразаалак иҽазимкит. Сышишьҭаз идыруазар, дааҳәны ма аҳәызба иҟьарын, ма дсеихсрын. Аха иара дцон дхыԥ-хыԥуашәа, аҽы нади еиԥш. Сшынихьӡаз еиԥшҵәҟьа ишсымчыз снапқәа ааилыршьны ихәдапара сықәсит. Ҟыт изымҳәеит, уааҵәҟьа деизҟәҿны дылкаҳаит. Сарма напала иҿы аашәаҳаны, сҷабырхәала алеи аԥси рыбжьара деиқәԥах дҿаҳәаны днышьҭасҵеит.
– Изакәызеи иара, уаҳа уара думбо, мамзаргьы иара уимбо, шәҩыџьагьы шәылақәа ҭыхызма, исзеилкаауам.
– Дыдрыԥшь аныха аныс, мцрак алаҵаны ишысымҳәо Изасҳәозаалак аӡәгьы ихеиҵом. Иашоуп, ихоумҵаша акоуп иара, иаҳаракгьы ҳаибамбаӡакәа ҳаиҿаҳара. Аха еиҭасҳәахуеит, убри аҭаҳараҿы убри аҟара лашьцан, ԥенџьри шәи змамкәа иҭӡамц мацароу аҿы акрубозар. Убрагьы убас акәын ишыҟаз.
– Ибзиоуп, уи дытҟәаны дугеит, деиқәԥах дҿаҳәаны дышьҭоуҵеит нас урхәҭахь дызлааугеи?
– Сара избо уара арра уҟамзар ҟаларын, – ажәабжьҳәаҩ гәрамгарашәа дзацәажәоз днаихәаԥшит.
– Иашоуп, сара аибашьра салахәымызт, аррагьы сыҟамызт, аха иуҳәо хәыҷык исызхаҵом, саҭоумҵан.
– Дыдрыԥшь еиҳау акгьы ыҟам, алахь соуааит амц сҳәозар, – деиҭақәхт ауаҩы еилаҩа. – Ԥшыхәра ицо еицу иахьеиԥырҵуа аҭыԥаҿы еиқәшәахроуп, еибганы изыгьежьыр. Аԥшыхәра адҵа нагӡаны ҳаналга ҳаиқәшәеит сҩызцәеи сареи ҳаиқәшәарц ахьеибаҳҳәаз аҭыԥаҿы. Нас ара шәаалеи, акы шәсырбоит сҳәан, исыман сҿынасхан слемса дахьышьҭаз ҳнеит. Омашәа ирбеит сҩызцәа. Дҳаманы ҳархәҭаҿы ҳааит. Ҳара ҳаԥшыхәра алҵшәа иҵегьгьы иҭбаахеит, алемса иидырқәозгьы анацла. Убри азы амедаль исырҭаз егьырҭ сҳамҭақәа арԥшӡоит, рхыԥхьаӡарагьы иацнаҵоит. Абас сақәшәахьеит аамҭала, иаахиркәшеит Смел. Ус ихьӡын ари ауаҩы еилаҩа.
Ачанахқәа зыӡәӡәоз Мсыгәда дахьынаиааиуаз лысас ииҳәоз ари ажәабжь дазыӡырҩуан. Лара амалахазгьы лгәы иаанагомызт ари мыцрак алоуп ҳәа. Лара даара ҳаҭырқәҵарала дихәаԥшуан, аибашьраан абри аҟара ахаҵара ҟазҵаз, ари иҳаиҳәаз ахаҵарақәа иҟаиҵақәаз руак ауп, егьырҭ егьа ыҟоуп уи аиԥш.
– Ҳаи, нан, абарҭ шәара шәеиԥш иҟоу роуми ҳаиқәзырха! – лажәа нарылалҵеит ларгьы.
– Сара аибашьра сыҟамызт, аха сзықәшәахьоу шәасҳәап, – иҳәан ицигар ирҳәыз амца аркуа ҿааиҭит ауаҩ шәпажәпа.
Мсыгәдеи Смели ааӡырҩит.
– Аҭаацәара салалеижьҭеи рацәак ҵуамызт. Ҽнак сабхәараахь сцарц, ишыҟоу ишану збарц иақәскит.
Шьыжьхьаҳәа акранаҳфа ашьҭахь, сҽы ааскәадырын санҩақәтәа, схы иааҭашәеит сеиҳаба аибашьрантә иааигаз атапанча. Сабхәарааҿы сахьнеиуа салаҽхәап, салаҽырбап аасгәахәын, сыԥшәма лзы сыбжьы насыргеит: Бара, ана бнеины атапанча сзаагшь, ауаҩы дызқәымшәо акгьы ыҟам, исымазааит. Уи аамҭаз аҩны иҟаз сани лареи рымацара ракәын, сашьеиҵбацәа рҩыџьагьы аҽны иҟамызт. Сыԥшәма лааира сазымԥшыкәа, сҽы сҩақәтәеит. Сангьы агәарԥ аҿы дгыланы дсызԥшуеит. Сыԥшәмагьы атапанча лыманы дааин иааслыркит. Ҳаи, ари абџьар атәгьы идыруазаап лҳәап сҳәан, иаасылҭаз атапанча ааныскылан, ҟәырҿ-пырҿҳәа снаха-аахан, аҵхарҭа снацәа наҵакны саннаҵха, аҟәақ ааҭгеит, саԥхьа игылаз сыԥҳәыси сани арҵәаа дырган, иҳәҳәеит. Бзиашәа сыԥҳәыс илықәкымызт акәымзар, уааҵәҟьа дышьны дылкасыжьуан. Ахысбжь заҳаз сҽы рҳан, ихагаха саманы агәарԥ иаақәлеит. Уи иақәырццакны дырҩагьх аҟәақ-аҟәақ ааҭгахт. Сҽы иаҳагьы ихагахеит, саманы агәара акәшара иаҿуп. Аҵыхәтәан исымҟәыҵшәан ицан аанда иавашәеит. Изулакь сҽы аарлаҳәа иаасыршәыкьын, слалбааит. Аӷәра аҵәҩан инахаршәны, атапанча ахькаҳаз саннеи, ахы арахь, сара сышҟа иханы, ихыршланы икажьын. Ашьҭахьоуп, иансарҳәа, ихысцыԥхьаӡа ахала ишхашалоз. Арстәы ишьҭысхыр иҭҟьаны сашьырҳәа сшәан, аанда савагьажьны изулакь, ашьшьыҳәа аҵкара ааныскылан сҩахеит. Стапанча хашалан ишхашалац, аха иҭҟьомызт. Уажәы асамԥал ласышьҭыр сҭахыуп, аха ишыҟаҵатәу сыздыруам, аума сақәшәт. Сани сыԥҳәыси аҩны иҩналаны рҽырҵәахит. Ус аҵкар шыскыз амаршәа баны, сан лшьал акәыршо, акәыршо иԥахны инаганы уаҩ дахьыҩнамыз уадак аҿы аҩада, ашьхаҟа ахы рхәаны исҵәахит. Сабхәараахьгьы ацара умбо, агьигьы умбо саанхеит. Сыԥҳәыс уажәгьы ҽԥныҳәас исылҭалоит, уи атапанча исызнауз.
Ус ԥыҭк ианеицәажәақәа, Мсыгәда лысасцәа лган, акәасқьаҿы, азал анаҩсан иҟаз ауаҭах аҿы ишьҭалҵеит. Ларгьы дааԥсаха дыҟан, дышьҭаларц дцеит Лили лахь. Вано Қарҭҟа дыҟан, иԥҳа лымацара лакәын иҟаз азы, дшәар ҳәа дшәон Мсыгәда. Ус ҟалҵалон лара Вано џьара данцалакь.
Мсыгәда дышьҭалаанӡагьы лысасцәа ахьлыриаз ауадаҟынтә илаҳауан цәажәабжьқәак, аха илыриаз
лысасцәа акы еибырҳәозаап ҟалҵан раԥхьа арҭ абжьқәа рацәак хшыҩзышьҭра рзыҟалымҵеит. Аха ԥыҭраамҭак дыцәаны данааԥш ацәажәабжьқәа иаҳагьы иӷәӷәаны игозшәа лаҳаит. Мсыгәда дҩагылан, азал ашә ԥшьшьала иаартны данынеҩнашыла, дымҩашьо илаҳаит лысасцәа ирҳәоз. Асас шәпажәпа аҳаҳаиҳәа ацәқәа икызшәа, ицәқәа дрыҵаҟьон: «лаҟ, уаҟ, хьи! Ооӷо! Алақәа шәырфааит, уахь шәабацо!» Смел иакәзар, уи ар иаԥхьа игылоушәа акоманда ҟаиҵон:
Мсыгәда хкыс илымбацыз акы ыҟамызт. Уахынла ицәажәоз ауаа лбахьан лара, аха асҵәҟьа ахчы рыхқәа анныларҵа инаркны аашаанӡа ҵыхәаԥҵәара амаӡамкәа ицәажәоз уаҩ длымбацызт.
Лилигьы илаҳаун арҭ ацәажәабжьқәа. Мсыгәда ауадаҿы данааи, Лили длызҵааит: – Анҭ шәысасцәа уаха имыцәаӡои, еибырҳәозеи абриаҟара?
– Урҭ еицәажәаӡом! Ԥхыӡырла ицәажәақәо иреиуоуп, лҳәеит Мсыгәда.
– Ԥхыӡырла ишԥацәажәо? – дҵааит ақырҭуа ԥҳәызба. – Иҟоуп, нан, ус ицәажәо, – лҳәеит Мсыгәда иааркьаҿны. – Сара исымбацызт, иагьсмаҳацызт, ас ԥхыӡырла уахынла ауаа цәажәо.
– Абарҭ аҩџьагьы ашьжьымҭан иаха ишәҳәозеи ҳәа уразҵаар, хымԥада, ыы, акыр ҳҳәозма, иаҳҳәаран иҟаи, ҳацәан, рҳәоит.
– Абри ауми ассир! – лҳәеит Лили иџьашьаны.
Мсыгәда лысасцәа ашьыжьы игылаанӡа, лара ахьура чуан азна абысҭа луит. Иангыла, рызхара дыржәны, рызхара рҿаҵаны доус рымҩа иқәылҵеит. Мсыгәда лыҩны ӡынгьы ԥхынгьы аҩи ауаткеи ԥхеи-ԥхеиуа усгьы ицәырҵуан.
Аӡхаԥшьаа рҳабла иқәынхоз абыргцәа иреизарҭан Гәагәыџь иӡмыџь ааигәара игылаз Лоу иӡлагараҿы унаӡаанӡа иҩышьҭыхырҭаны иҟаҵаз абаҟаҿы. Уа лассылассы еиқәшәалон дара, аӡлагараҿы инеиуаз, мамзаргьы ус архаҟа илбаауаз. Аиҳарак ара ианеиниалоз шьыбжьонла акәын. Ара, арха, амхқәа змақәазгьы ыҟан. Шьыбжьон рҽагақәа нкаршәны ара иааиуан, рыԥсы ршьон, ажәабжьқәа еибырҳәон.
Араанӡа дылбаалон аҭаҳмада Мамсыргьы. Иахьа иара ара данааи, аӷдыҳәа еицәажәо итәан ԥыҭҩык. Урҭ рхыԥхьаӡараҿы иҟан Ҟазахәи, Маамаҭи, Махази, Ажьгьерии, Мамсыр данырба, итәаз зегьы ҩагылан, абаҟа иааҵҵын, аԥсшәақәа иаҳәаны аханы ддыртәеит.
– Шәтәақәа шәаргьы – илаԥш нархигеит игылаз Мамсыр.
– Ҳтәами, ҳтәоуп, – рҳәан абаҟа аҩнуҵҟа иаакәыршаны иҟаҵаз атәарҭақәа рҿы инатәа-аатәеит.
– Даара ицәыҵашоуроуп иахьа, ақәа леир ҟалап, – ихҷаҭ хылԥа ааихыхны ивараҿы инықәиҵеит Мамсыр.
– Аа, ишоуроуп, – рҳәеит уаҟа итәаз аиҳабацәа аӡәыкҩыџьак.
– Умхы арашәара акругу? – Ҟазахә ихы наиқәикит аҭаҳмада.
– Шьҭа рацәак сыгым, уаҵәы салгар ҟалап, иҳәеит аҭакс Ҟазахә.
– Арҭ ҳгәылацәа ҿыцқәа ирҳәои? – дҵаахт Мамсыр, аӡә дналкааны изкӡамкәа.
– Ирҳәо макьана акраадыроу, аӡәык-ҩыџьак иаақәаз руҭра-сыҭрақәа ирҭоуп, – иҳәеит Ажьгьерии, уаҩы аҭак ҟаимҵошәа аниба.
– Аӡхаԥшьаа ахацәа аиҳабацәа зегьы абра шәыҟоуп уажәы. Иахьатәиала, шәара зегьы шәеиҳа сеиҳабуп сара, – иҭаҭынжәга неиҵеиҵеит Мамсыр, – убри аҟнытә снашәылабжьар сҭахыуп, абри шәыҷкәынцәа, иара убас аҿар зегьы ираҳәатәуп иара...
Итәаз зегьы ргәаарҿанырҵеит.
– Ишыжәбо еиԥш, агәылацәа ҿыцқәа ҳаураны ҳаҟоуп. Ауаа зегьы еиԥшым ҟазшьала, ԥшрала, иҟалоит аӡә дмарӷьаԥалзар, егьи ихы дубеи ибоит, дԥагьоуп, ахԥатәи иҟалоит дуаҩы ҟәымшәышәзар, дҳалалзар, ажәлар рҿы иагьа уаабааԥсы ыҟазаргьы, инеидкыланы ажәлар зегьы хәарҭам узҳәом, убри аҟнытә абра иаҳзаанго рҿы шәхы пату ақәҵаны, даргьы пату рықәҵаны шәрызнеила. Амала шәатәазымбо, ишәықәыӷәӷәарц иақәызкуа аӡәыр ҟалозар, шәымшәакәа иахәҭоу иашәҳәа, дахьшәырхәы...
– Дара рхала рхы ҳаларгалар, усҟан ишԥаҟаҵатәу? – Мамсыр иажәа днаԥылеит ара итәаз зегьы иреиҵбыз Кәынҵал.
– Убас цасҳәа аӡә зхы шәылазгалогьы дҟалозар, шәнаивс, шәшымшәаз наирдырны. Амала еиҭасҳәахоит, аҳаҳаи, шәара аԥхьа шәмыҵҟьан иҟалозаалак аҟны, ахара шәыдымхалароуп, шәиашаз еснагь, аиаша зегьы ириааиуеит, дад. Хәыҷык шәыҭшәахашт, шәырахә-шәышәахә ргәарҵырҭақәа маҷхашт, аха иаашәычҳа, адгьыл зегьы иртәуп, анцәа ианишоз ауаа рзоуп изишаз, насгьы ҳазҭагылоу аамҭа гәашәҭ иҭаҭынжәга амца нацрарсны инеиҿыҵеикит Мамсыр.
– Иуҳәаз ҳаҳаит, Мамсыр, ишәмаҳаи зегьы – итәаз днарылаԥшит Мамсыр иаамышьҭахь Аӡхаԥшь аҳабла инхоз зегьы иреиҳабыз Махаз.
– Ааи, ааи, иҳаҳаит, – рҳәеит зегьы.
– Шьҭа ҳҳаблаҿы аколнхара еиҿыркаауазар, акәхап, ҳалалап ҳаргьы, ҳхандеилап, иҳалшо ҟаҳҵалап, иҳалымшо азы уаҩы ҳаишьом, – дцәажәон Махаз, Мамсыр ииҳәаз инацҵашәа.
– Ҳзаламлари, ҳалалап, ҳшәахтәқәа маҷхап, шәымбои аколнхара ҳалам азы уи иалоу раҵкыс ҩынтә-хынтә еиҳаны ашәахтә ҳақәшәоит, – нациҵеит Ҟазахә дахьтәаз.
Зегьы уи излазыразыз ала аӷыу ааилдыргеит.
Иааҭынчрахеит абаҟаҿы. Уажәы зегьы ираҳауан ахыуҳәа илагоз аӡлагара алу абжьы.
Шьыжьы лыхҳәҳәахьан, зегьы еимпны рыҩныҟақәа ианцоз.
Аӡхаԥшь аҭыԥ ԥшӡақәа рыҟны аҩнқәа ықәыӷӷаа ианықәгыла, аҳабла даара ахаҿы аԥсахит. Ԥыхьа издыруаз уажәы ибар, сҩашьома уанаџьалбеит ааигәахәратәа аҟнынӡа еиҭасит иара.
Аргылаҩцәа аԥхын рхы иархәаны аусурақәа дырццакуан. Планла дара ҽаҩраҭагаланӡа иҟарҵаша аҩнқәа ҟаҵаны иалгар акәын. Аҩнқәа рыҭӡамцқәа ҩаганы, ихыбны игылан. Иаанхаз аҩнуҵҟатәи аусқәа: адашьмақәа рықәҵара, аҭуанқәа раҵҟьара, ашәқәеи аԥенџьырқәеи рҿаҵара, ашьыхра, ашәра. Иубаратәа иҟан, урҭ рықәкы шынарыгӡоз. Ҽаҩраҭагалан аанҵәаны аӡын ианынӷыҵалоз аргылаҩцәа аҩнқәа зегьы ҟаҵаны ирылгахьан. Иааиуаз ааԥынразы аҩнқәа зегьы иахыганы иаагаз рыҩнаҵан. Аӡхаԥшь аҳабла хазы қыҭаны иҟаҵан, еиҿкаан иара убас хазы иҟаз аколнхарагьы.
Ҽнак Мсыгәда аӡлагарахьтә дыҟаны аҩны данааи, рбаҳча ахьынтә аиха шьҭыбжьқәа лаҳаит. Ара абаҳча иҵоу збап ҳәа днеизар, ҿыц иааз быжьҩык-ааҩык раҟара ахацәа реихақәа рыманы алҵлақәа аӡахәа зықәқәаз, Кәанас инапала еиҭаҳаны ииааӡақәаз, ыҵакны ихҵәҵәаны ацәра ишаҿыз даарыдгылеит.
– Арҭ аӡахәа рықәуп, ари баҳчароуп, азин шәызҭада аԥҟара! – лгәы еибакит Мсыгәда.
– Ари ҳара ҳхатәгәаԥхарала ихаҳҵәо џьыбымшьан, аколнхара ахантәаҩы адҵа иҳаиҭаз алоуп ҳазланыҟәо, – рҳәеит дара аҭакс.
Мсыгәда дымԥшыкәа аҽныҵәҟьа дцеит ахантәаҩы иҟны Бадра длыманы.
Аколнхара ахантәаҩы Мсыгәдеи Бадреи иреиҳәеит аколнхара анапхгара реилатәараҿы ишырӡбыз абри абаҳча ықәхны аҵәа еиҭарҳарц, аколнхара аҭаҭын аарыхра шрыду, ишаҭахыу амаӷазақәа иаарласны ишыҟаҵатәу.
Мсыгәда ари илҵәыуит-илхьит, аха илылшахуаз. Дцеит араион анапхгаҩцәа рыҟнынӡагьы. Илзеиқәмырхеит лгәы зхьыблоз рбаҳча хазына.
– Баак рбганы, баак ҟазҵаз ҳәа, исзеилкаауам, ари змааноу, – лҳәеит лара, дашшырц араион аиҳабыраҿы дахьнеиз.
– Уи аколнхара анапхгаҩцәа иӡбны ишьҭырхыз ҳара иҳазԥыргом, – рҳәеит араҟа.
Ԥҳәыс еибак уаҳа илылшахуаз. Лара лҳәашьа абондар иҟны дцаны дмашшозар, уаҳа ишԥаҟалҵарыз, дыгәжәажәо даатәеит. Бадра иаамышьҭахь ари ахҭыс заҳаны Мсыгәда лыҟны иааиз Ҟазахә иоуп.
– Ишԥааура, Мсыгәда, ус иаамҭахит, бымбои, иҳачҳароуп, – иҳәеит иара.
Мсыгәда, лылаӷырӡ лкалҭ инахьшьуа, дҵәыуан.
– Дбаӷьаӡа хаҵак аҩны дыҟазар, ус ҟарҵозар, убарын, сышԥҳәысеибаз рбаноуп ас зысзыруз, ҳагәнаҳа рзымгааит, закәтә ԥхӡашоузеи ари икаиҭәа. Ҳаӷиҭа, иҽрыдишьылон абржә абра дыҟазар...
Иааиуаз агәылацәа зегьы гәалсра дула илыдышшылон, аха лыгәгьы дырӷәӷәон.
«Рацәак бгәы иабмырсын, иаабоит, ишакәымыз ала ишбызныҟәаз, бхацкы ицеит» иара усгьы бара ибыдшәалаӡамызт, бара ибтәым акы иаҩызан!.
«Сара истәымзаргьы, жьымжәак ҿысымхыргьы, иара ыҟанда, аӡәыр иԥырхагазма, акыр ҿалар, уаҩҵас ирҭаар, ауаа рзы ималымзи», – лҳәон Мсыгәда.
Аха иҟалашаз ҟалахьан. Еилачы, аԥхын амра злымсоз лбаҳчара ыҵҟааны иԥҟаны агара иаҿын.
Туча харантәи илбеит рыкәша-мыкәша еиҭакра дуқәак шыҟалаз, аха рыҩны дазааигәахаанӡа илзымдырит, урҭ аиҭакрақәа зыхҟьаз. Даара лгәы иалсит Туча бзиа илбоз рбаҳча иазыруз.
– Сан, ари иашам, сара изыҩуеит абри атәы аиҳабырахь! – лҳәеит лара лыԥсахы еиҟәҷҷо.
– Нан, уи аҟара бгәы иалбмырсын, уи ҳара усгьы иҳамырххьан, егьаурым, амлеи ахьҭеи ҳагарым, – лҳәеит Мсыгәда, лыԥҳа лгәы ҟаҵауа.
Сынтәа Туча жәа-класск рыҟны дтәан, еснагьеиԥш аҵара лгәацԥыҳәаны илҵон лара. Иԥкааны амаҭәарқәа ахьылҵоз иабзоураны, Туча лдыррақәа есааира рыҽдырҭбаауан, иҵаулахон. Иарбан зҵааразаалакь, лара лкласс иаҵанакуа аҟны акаҿы деиҵахомызт, зегьы аҭакқәа рылҭаратәа дыҟан. Убри агәырҵҟәыл бзиа анаҩсгьы лара ԥсабарала дҟәышын. Туча макьана дхәыҷын, аха аԥсҭазаара анализ азылуан, ацәгьеи абзиеи еиллыргон. Лара лассы-лассы дрызхәыцуан аԥсҭазаараҿы иҟалақәоз аиҭакрақәа, урҭ лара лхатә гәаанагарақәа рыла дрызнеиуан. Жәаба-жәаҩа шықәса анылхыҵ нахыс илдыршаз лдырхьан. Баша ирҳәомызт аӡхаԥшьаа: «Шәанаџьалбеит, Кәанас иԥҳа илылҵшаз лылҵны дахьаақәгыла, жәбоу!» Ашкол акомҿареидгыла аорганизациа ԥызас дарҭеит ҵыԥх, ажәбатәи акласс даналгоз аламҭала. Сынтәа аҵара ашықәс ишналагаз, иубаратәа уи аусура еиӷьылтәит, илахҿыххеит, аҵак ҷыдагьы аиуит. Туча лассы-лассы имҩаԥылгон аизарақәа, урҭ рыҟны ирӡбон аинтерес зҵоу аусқәа: еиҿыркаауан аныҟәарақәа, аекскурсиақәа, рқыҭа аҭоурых аҭҵаара, аколнхара ацхраара убас иҵегьгьы. Урҭ аусқәа зегьы рҿы лара даԥхьагылаҩын, дҿырԥштәын. Аӡхаԥшьаа ирхашҭуам ақыҭа клуб аҟны Арсаул ақыҭа аҭоурых иазкны иҟалҵаз ажәахә.
– Ҳаи, лыԥсынҵры духааит, уи аԥҳәызба хәыҷы! Ҳара иаҳзымдырқәоз заҟа ҳалҳәазеи, рҳәон абыргцәа уи ауыха уа иҟаз.
– Анцәа днеигӡааит, уи акрызлыҵша, Кәанас ихьыӡ ҭызгаша лоуп.
– Мсыгәда лаб иԥсхәыми, ас аԥҳәызба дахьлымоу, – рҳәон ақыҭа аҳәсақәа.
– Ас иҟоу аӡӷаб қыҭак дрыԥсоуп.
Туча лыӡбахә еимыркәкәаа ирҳәон ҩыџьа ахьынеидгылалакь.
Уи аӡын Аԥсны лассы иахамшҭуа ашьҭа ааныжьны ицеит. Феврали марти рзы, аҵаа ара инаӡон ҩажәа градус рыҟнынӡа. Убри иахҟьаны асубтропикатә ҵлақәа даара аԥхасҭа роуит. Шьаҭанкыла иахыӡааит амандаринақәа, апатырқалқәа, алимонқәа, бжьаџьара иҩеит аевкалиптқәа. Иҟоуп аӡахәақәеи алаҳақәеи ахьҩазгьы.
Арсаул ақыҭа аколнхара «Ԥхьаҟа» аҿы ацитрус баҳча дуқәа ҩба ааӡаны ирыман. Аиҳарак ибзиан Аӡхаԥшь аҳабла иацәыхарамкәа амшын аҿықәан иҟаз абаҳча. Уи адача ҳәа иашьҭан. Уа игылаз амандарина аҵлақәа убри аҟара идун, акы ҩыџьа ҽнак ирзыҭаауамызт. Шықәсык абригадир даалаган иԥхьаӡеит ҵлак шаҟа мандарина цыра ҿыҵуаз. Иреиҳаз аҵла жәеиза нызқь аанашьҭит. Уи хазы ианыркапан, хәышәи ҩынҩажәижәаба килограмм ҟалеит, даҽакала – тонна бжак инеиҳаны.
Маи мза алагамҭазы акәын. Аҽны ашьыжь инаркны ақәаԥсата ауан, иахьабалакь ихчылан анаҟә хын.
Ҟазахә есымшатәи иусқәа данаарылга, иахьа усгьы амш акгьы снаруам, Христо иҟнынӡа сцап, ааигәа дсымбацт, аҭаҭын еиҭаҳаразы дызсыцхраауазаргьы наиасҳәап ҳәа игәы инҭакны еигәышә аашьҭыхны иҿынеихеит.
Христо захьӡу дбырзенуп, Аӡхаԥшь аҳабла ҩбаҟа верс инацәыхараны дынхоит. Аԥсуаа ари аҭыԥ Дамеи ихәы ҳәа иашьҭан. Уи ус изашьҭаз дыҟазаарын анкьа Дамеи ҳәа аӡәы. Иара ижәлаҵәҟьагьы ҽеишәа уаҩы издыруамызт, амала Ҭлабӷан-иԥа ҳәа ишьҭан зегьы. Ус ара уаҩ дынхаӡомызт, иара ида. Иара аҭыԥгьы рацәак анхаразы иманшәаламызт: инаараны, ҟәаԥа-ҿаԥараны, ибгарсҭаны иҟан. Дамеи дзаҵәын, ақәра ду нҵны идунеи иԥсахит. Данԥсы иҩны
ааигәараҵәҟьа дыржит. Аӡхаԥшьаа зықәрахь инеихьоу иргәалашәоит, уи иҩны қьамҭажәны, ишеилаҳара иангылаз, инышәынҭрагьы аҵыҭәа ақәҳәҳә иҩны анаҩсан. Ирҳәоит, Дамеи аҳәынҭқар ихаан 1914 шықәсазы даҳәаны еибашьра дцеит ҳәа. Аибашьраҿынтә ахьӡ-аԥша иманы дааит. Ирҳәоит иара убас Дамеи ихьӡ Москва аҭоурыхтә амузеи аҿы иҟоуп ҳәа. Ашьҭахь иҩнгьы еилаҳаит, инышәынҭрагьы абна ахысит, аха иахьцалакь ихьӡ уи аҭыԥ иаххалт. Ишааиуаз Дамеи ихәы абырзенцәа нхарҭас иркит. Аҩнқәа ҟарҵеит, абаҳчақәа рааӡеит, даргьы ҿиауа рҿаархан хазы ҳабланы иааҟалеит. Аурысқәа абырзенцәа рхутор ҳәа иашьҭан. Аԥсуаагьы џьоукы-џьоукы абырзенцәа рҭыԥ рҳәон, аха џьынџьла уи иахьӡыз Дамеи ихәы ауп.
Христо иаб иоуп ара нхарас ҳәа раԥхьаӡа иааз. Қәацәк наргыланы иҭаацәеи иареи ара рхы ныҵаркит. Нас уи аҩызцәагьы иауит. Иааикәыршаны аҩнқәа ҟаҵаны анхара иалагеит, сынтәа аӡә даауа, ҳаԥыхьа даҽаӡә даауа.
Аџьынџьтәылатәи аибашьра Дуӡӡа ианалагашаз аламҭалазы ара абырзенцәа рхатә школ еиҿыркаан, рхәыҷқәа дара рбызшәа ала аҵара рҵо иааиуан.
Ҟазахә акәара днырын, Дамеи ихәы ахь игаз амҩахәасҭа днанылан иҿынеихеит. Абжьааԥын еиԥш аҩнқәа рыҟнытә амҩақәа хәхәа-хәхәаӡа иҩеиуамызт. Изаҟаразаалак бжьык уахьынтә иаҳауамызт Ҟазахә. Ус агәарабжьара днанылан, иҿынеихеит, аха аӡәгьы ибжьы гом, аӡәгьы диԥылом. «Измааныуи, мшәан, иабаца иахьа арҭ?» – игәахәон иара. Џьара-џьара агәашәқәеи аҩнқәа рышәқәеи аркӡамызт. Иаркӡамызт Христо иҩны ашәгьы. Игәашә ртаӷьаза икажьын.
Ҟазахә агәара дынҭалан абжаҟара данынаскьа «О Христо!» – иҳәан ибжьы наиргеит. Иаартыз ашә ала иааҩныҵын, иҟау-ҵәыуа иааиԥылт Христо ила. Уи Ҟазахә идыруан. Ара данааилоз еишуа даклон иара. Иҟалаз арыцҳара Ҟазахә макьана изеилымкаацт. Агәара днакәша-аакәшеит, аха уаҩ дибом. Еиҭах ибжьы наиргеит. Ала ус иҟыу-ҵәыуа, зынгьы иааҵыхәаршәшәашәа аун, агәарԥ агәҭаны инеин, аҩада, ажәҩан ахь ахы рханы ауыура иалагеит. Убри инақәырццакны ала уыубжьы аагеит даҽа ҩнык аҟнытәгьы, нас даҽа џьарантәи. Убасҟаноуп Ҟазахә ианидыр, ара бзиара шыҟамыз.
Христо иҩны усгьы ашә аартын. Ҟазахә уахь дныҩналеит. Ҳаӷоу иибарыз ила иабеит иара: амаҭәа-ҩыҭәа, кыруаҭи, цәырҭеи, хызеи, хчи, чуани, чанахи-зегьы еилырхны, харабӷьара еилажьын. Христо иҩны даадәылҵын, ааигәа иҿыцны анхара нап азыркыз Христо иԥеиҳаб иҩны дахьнеизгьы, ара иибаз асахьа ахаҭаҵәҟьа уаагьы днахагылеит Ҟазахә. Ус абырзенцәа рыҩнқәа зегьы даархысит. Иахьабалакь иибоз акы акәын: ара инхоз ауаа хыма-ԥсыма, иццакны иқәҵны рцара асахьа.
«Абас акәзаарын анкьа зны аԥсуаа амҳаџьырра иргаз рыҩнқәа шыҟаз», – ааигәахәт Ҟазахә.
Ашьҭахьоуп зегьы ианраҳа, Аԥсны иқәынхоз абырзенцәа, аӡәык-ҩыџьак рыда, мчыла иахганы Ҟазахсҭанҟа ишыргаз. Урҭ рынхарҭақәа рыҟны иааганы идыртәон «зынхарҭа маншәаламыз» ауааԥсыра Ҵаленџьыхантәи, Џьаватәи араионқәа рҟнытә.
– Уара, Кәанас иԥҳа илыҩыз агазеҭ ианыз жәбоу? абаҟа дааҵашылт Бадра.
– Мамоу, иаамбацт, – рҳәеит уа итәақәаз иааиз ихаҵгыло.
Бадра иџьыба дынҭалан ирҽны уа иҭаз агазеҭ ааҭигеит. Иааиҵихын ахԥатәи адаҟьаҿы даанҿасит.
– Астатиа иахьӡуп , – итәаз днарылаԥшит Бадра.
– Изахьӡузеи, уара? – дҵааит Махаз, илабашьа иҽынанҵашәа, Бадра иахь днеиханы.
–  сыздыруам, аха хозиаева иаанаго аԥшәмацәа ҳәа ауп, – иҳәеит Кәынҵал.
– Исырби, исырби, – дҩагылан Бадра днаидгылеит Ҟазахә. – Ҟоҳ! Идуу џьысшьон, ихәыҷӡоупеи.
– Ихәыҷуп, аха иӷәӷәаны ицҳауеит! – иҳәеит Бадра уи игәы аздуны. – Хозӷева захьӡу усгьы ижәдыруеит – аԥшәмацәа – нерадивые – уи иаанаго... аиҭагарагьы маҷк ицәгьоуп, зегьы ззеиԥшу, акгьы агәхьаа зкым ҳәоуп иаанаго...
– Згәы жәпоу аԥшәмацәа ҳәа акәхап хыс иамоу, – иҳәеит Махаз.
– Аиеи, усоуп иаҳәо, – дақәшаҳаҭхеит Бадра.
– Нас иаҳәои, иаҳзеиҭаҳәи! – рҳәеит аиҳараҩык еицҿакны.
– Ара иаҳәоит аколнхара актәи абригадаҿы аусқәа шҽеим, аҳәақәеи егьырҭ арахәи аҭаҭын аплантациақәа инархаҳауа ишырхыу, аколнхацәа еиҭарҳаз ашәыр ҵлақәа хырҟәҿааны ишырфо, аха аколнхара аправление уи агәхьаа шакым атәы.
– Ҳаи! Лқәақәра згааит уи аԥҳәызба хәыҷы! – даара игәы иахәеит Махаз.
– Нерадивые хозӷева! Ҳа-ҳа-ҳа! – дааччеит ибжьы нхҵа-аахҵаны Кәынҵал.
– Нерадивые хозӷева! Иабаалга ари еиԥш иҟаз ажәа, ҳа-ҳа-ҳа иҽизынкыломызт иара. – Ишбарнаало уҳәар иауазеи! Ҳа-ҳа-ҳа!
– Ари уажәоуп игәаҵәа анеилыс, иахьак узымччози, – Кәынҵал ишҟа ихы наирхеит Ҟазахә.
– Ак уасҳәоит, Бадра, абри агазеҭ иану дара ирбахьоу? – нациҵеит иара.
– Дара зусҭа? Аколнхара аиҳабыроу? Ишԥарымбац. Уи аӡӷаб хымхаԥагьа сара Ӡыкә ҳәа шәысмыԥхьан, дахьсмырхәозар ҳәа дмақарит, рҳәеит, ари данаԥхьа. Данаԥхьа ҳәа иара дзаԥхьаӡомызт, аха иаҳәоз анизеиҭарҳәа...
– Даалкьысондаз, дыԥсыхыргьы! – илақәа аацәирқшаԥеит Ҟазахә. – Дызхирҟьои ахәыҷы, ииашам иҳәашоу!
– Аиаша знымаало дыҟами, Ҟазахә, – иҳәеит Махаз.
– Дыдмырџьар, иҭахызар, баба, аус иуааит, аус изымуазар, наҟ днаскьааит! – игәы иҩҵаххит Ҟазахә.
– Уи ус дыҟазар, хара дызцом! – иажәа налеиҵеит Махазгьы.
– Уи ус иҽырбабаны дзыҟоу иаҳәшьаԥа ақалақь аҿы амаҵура ду иманы дыҟоуп, рҳәеит, – иҳәеит Бадра, агазеҭ иарма напы заҵә ала ирҽуа.
– Аҭахызаргьы шә-ҩыкгьы имазааит, ииашам, икьаҳәу ауаҩы иахьа дацәцаргьы уаҵәы даҿашәоит, уаҵәы дацәцаргьы – уаҵәашьҭахь.
– Уи иашоуп, иуҳәо, Махаз, аха умбои, ус иҟоу аиҳабыра деицырдыраанӡа, ауаа аԥхасҭа рацәаны ириҭар алшоит, – Махаз иажәа днаԥылеит Ҟазахә.
– Иашоуп, аԥхасҭа риҭоит, ҳәарада, аха иаргьы дахьымхәыр зыҟалом! – даалгеит Махаз.
– Сара изымбеит, аха жәаха ҽнак абрахь хылаԥшцәақәак аван рҳәеит, ани иазҵаауа, ари иазҵаауа, аиҳаракгьы Мсыгәда лбаҳча иазҵаауан, рҳәеит, – уажәраанӡа игылаз Бадра иҩызцәа днарыдтәалеит. – Лара илҳәом, аха сара агәра сызгом убри атәгьы, Туча лыбзоура шалоу, – нациҵеит Бадра.
– Афырԥҳәызба! Афырԥҳәызба! Ус лшьа лызуында, сукәымхшоз, – ихы-иҿы ааихалашеит Махаз.
Абра абаҟаҿы абри еиԥш иҟаз ацәажәарашьҭахь, мчыбжьыкгьы аамҵыцкәа Аӡхаԥшьаа иаарылагылеит, аколнхара ахантәаҩы Ӡыкә, аилагарақәа иҟаиҵаз рзы, имаҵура дамхуп ҳәа.
– Ианаџьалбеит, иацоуп даныҟарҵа, аилагарақәагьы данырбарыхьӡа! – рҳәон џьоукы.
Аилагара иашьҭоу аамҭа рацәаны иҭахӡам, – аҭак ҟарҵон даҽа џьоукы.
Зегьы ирдыруан уи иамхра Туча ишлыбзоураз. Ашьҭахьоуп ианраҳақәа, лара аӡә ишҟа имырӡаӡакәа Аҟәа апрокуратурахь ашәҟәы шылшьҭыз. Ашәҟәы иаҳәоз шиашаз анеилыркаа ауп, Ӡыкәгьы данамырх. Уи адагьы иусушьа ангәарҭа, иҵҵит, аколнхацәа ссудала ироураны иҟаз аԥарақәа иара иамхны ишифаз.
– Ҳаи, бхы бымсааит, ибымҩын ҳәа басымҳәази, иахьцалакь, ибҩызаап, – лҳәеит Мсыгәда ари ажәабжь ллымҳа ианҭас.
– Ыы, сан, ари аџьабаа ду зду амал, жәашықәсала иааӡоу, иауеи иԥҟаны изкаижьуаз! – лҳәеит Тучагьы, иҟалҵаз мап ацәымкыкәа.
Аха уи азы аӡхаԥшьааи ҿыц нхара иааизи реизыҟазаашьақәа ԥхасҭамхаӡеит, иаҳагьы еиӷьымхазар, избанзар урҭ рыҩнуҵҟа иҟан ииашаны ихәыцқәоз ауаа қьиақәа.
– Иҟаумҵан, аӡә иџьа иамоукыузеи, иҟазар жәлар рзы ималуп ҳәа иаҳҳәеит, – рҳәеит Баҭломеи, Аҭанас уҳәа аӡәырҩы.
Аӡәык ҩыџьак ракәын Туча иҟалҵаз згәамԥхоз, аиҳараҩык бла хаала, бла разыла илыхәаԥшуан. Уи моу лара
цхырааҩысгьы дрыԥхьаӡон. Аколнхараҿы иҟало ахҭысқәа лара лыла акьыԥхь иабон. Аиҳарак дара бзиа деицырбо, илызгәдуны дҟалеит, Туча аколнхаҩ ԥҳәыс зхаан аҭаҭын атәы ззымдыруаз, иҟазымҵацыз Мариша Берулаа дырҽхәаны агазеҭ «Советскаӷ Абхазиӷ» дананылҵа ашьҭахь.
Зны Туча илоуит агазеҭ аредақциа илзаанашьҭыз ашәҟәы. Уа иаҳәон: «Ҳаҭыр зқәу аҩыза Алашарба Т. Аихамҩа аиҳабыра излаҳзаарыцҳаз ала Аӡхаԥшь аҳаблаҿы Аҟәеи Шәачеи ирыбжьоу адәыӷба аанҿасырҭа азгәаҭоуп. Хара имгакәа уаҟа аусурақәа ирылагоит».
Даара дааигәырӷьеит Туча ари ашәҟәы: адәыӷба ара аангылара иалагар, аӡхаԥшьаа рыдагьы даҽа ҩба-хԥа қыҭа ауаажәларра рныҟәара маншәалахон.
Туча раԥхьақәа раан лҳабла, нас лқыҭа рҿы имҩаԥысуаз ахҭысқәа рымацара ракәызҭгьы, уажәы лара лкорреспондент усура иҵегьы иҭбаахеит. Лара агазеҭ ахь иҩны илшьҭуа далагеит астатиа ҟәазқәеи аочеркқәеи, араион аҟнытәи ауаатәҩса рыбзазашьа атәы зныԥшуаз.
Ас аҩра лҽахьазылкыз, лгәы аздуун лан Мсыгәда. Аиаша ҳҳәозар, Мсыгәда лымацара лакәмызт, Аӡхаԥшь аҳабла иқәынхоз зегьы ргәы лыздуун. Аҳәса џьоукы-џьоукы абас рҳәалон уи лзы: «Туча илҩыр, иалҵоит. Уи илҩыз ашәҟәы баша иӡуам, акаҿы икылсуеит!» Ииашаҵәҟьаны, Туча лалагашьа бзиан. Лыстатиақәа лассы-лассы агазеҭ ианылон.
Иахьа абаҟаҿы еиқәшәахт аӡхаԥшьаа ԥыҭҩык.
– Ани Кәанас иԥҳа анцәа днигӡааит, шаҟа дыԥҳәызба шьахәузеи, уара, – даацәажәеит Ҟазахә.
– Аа, уи даара еиқәшәоу ԥҳәызбоуп, – нациҵеит Махазгьы.
Туча лыӡбахә уажәы изцәырырга, Тосиеи лареи аӡлагараҿы аџьықәреи рлагарц ирыманы иааит. Аӡлагарахьча Абтула Туча дидыруан. Уи аӡлагараҿы данааилакь, алаф лылхуа длахәмаруан, насгьы ақьыра ахымхӡакәа иаразнак илаганы илиҭон. Уажәгьы имаацт шырҳәоз, Тучеи Тосиеи рмакәанқәа еимакы-еиҿакы ирыманы аӡлагара индәылҵит.
– Умбои, араагьы лус иаразнак ишхиа, – назгәеиҭеит дырҩагьых Ҟазахә.
– Дарбан узҿы, Ҟазахә? Кәанас иԥҳа лоума?
– Ааи, Кәанас иԥҳа лоуми! – длызгәдуны аԥҳәызба дахьцоз длыхәаԥшуан Ҟазахә.
– Аа, уи лыӡбахә ҳара ҳҿынӡагьы инеихьеит... Ани агазеҭқәа рҿы изыҩуа лоуми? – бжара зҵаарашәа днарылаԥшит Кәанач, еикәша итәаз.
– Ааи! Ааи! – аӷыу ааилдыргеит ԥыҭҩык.
Кәанач Аӡхаԥшьтәымызт, дагьарсаултәымызт. Уи даҽа қыҭак датәын. Рқыҭан аӡлагара ԥхасҭахан азы иахьа аӡхаԥшьаа рӡлагараҿы дааит ҽык аидара аџьықәреи иманы. Иара идыруан, Туча лыбзоурала рколнхара ахантәаҩы дшамырхыз. Уи адагьы, иаҳалон лыстатиақәа рыӡбахәгьы. Лара лхаҭагьы знык-ҩынтә раҟарагьы дибахьан. Абар иахьа еиҭах дибеит уи аԥҳәызба гәеилахх, иара иҳәашьа.
– Аԥҳәызба дыбзиахар, ахаҵарԥыс диаҩсуеит, дад, – иҳәеит Кәанач, уажәы ажәабжьк цәыригар цәгьа ишимбо мҩашьо.
– Ҳара ҳ-Туча хаҵарԥыск иакәым, жәохәҩык ахацәарԥар дрыԥсоуп! Ҟазахә инапы дҩахеит, ииҳәаз шьақәирӷәӷәар иҭахызшәа.
– Изхысҳәаауа, Дәрыԥшь ақыҭан дынхон Ашәы Ҟансоу ҳәа хаҵа бзиак. Ҟансоу иани иаби иԥхеит, дҟатаӡа ацәмаҭәа амаа икратәа даныҟаз, иаҳәшьеиҵбгьы абысҭа луратәы дыҟан. Ус иҟан, инхон-инҵон. Аԥҳәызба лызҳауан, ҭеиҭԥшрала дыбзиан, деиҿкаан. Лҳәаразы арԥарцәагьы ԥыҭҩык лышьҭалахьан, аха лара зегьы мап рцәылкуан. Лыӡбахә иаҳаит Аацы ақыҭан инхоз Мали Беиӡыӷә. Беиӡыӷә аԥҳәызба ажәа лниҵеит. Аҭакс егьырҭ реиԥш мапоуп иаҳа.
Ҽнак Беиӡыӷә иақәикит иара дцаны ихаҭа длацәажәарц. Иҽеилаҳәа-иҽеилаца, иҽы, икәадыр, зегьы рыла деиқәшәшәа о аԥшәма! Иҳәан ргәарԥаҿы дылҽыжәҵит Беиӡыӷә.
– Уа, бзиала уаабеит! – рҳәан аԥшәмацәа аԥсшәа ааиарҳәан аҩныҟа дларгеит. Ауха пату ақәҵаны акриҿарҵеит, акридыржәит, нас хазы ауадаҿы дышьҭарҵеит.
Ашьыжьымҭан Беиӡыӷә дгылаанӡа аԥшәма ԥҳәызба иуада лшьапышьҭыбжь мыргакәа дныҩналан лысас еимсқәа руакы лыманы длалбаан, ркәасқьа ауасхыр ҩышьҭыхны инаҵалҵеит, нас лусқәа днарылагеит. Беиӡыӷә дҩагылан аҽеилаҳәара далагеит. Еимсқәа рышьаҵарҿы данааи, руак ибом, анахь иҳәеит, арахь иҳәеит, аха иубар иаахә – иҟам џьаргьы.
– О, Ҟансоу! – ибжьы иргеит Беиӡыӷә.
– Ҳаи! – иҳәеит Ҟансоу.
– Уара, сеимсқәа руак збом, уаҳәшьа аказы илгазар, уналазҵааишь.
– Ҳасас еимсы бгама? – длазҵааит Ҟансоу иаҳәшьа.
– Мамоу, уа иҟоуп, – лҳәеит лара.
Ҟансоугьы акәасқьа дҩыхәнан, ауада ашә аартны цқьа еимидеит, аха ирымбеит.
Ҟансоу иаҳәшьа деиҭалазҵаахт.
– Цқьа шәеимдар, ижәбап, уа ааигәа иҟоуп, – лҳәеит лара аҩнтәтәи азҵаараан. Ҟансоу агәра изымгеит, иаҳәшьа џьара акы шыҟалҵаз, аха издыруам изакәу.
Беиӡыӷә, изшьапыкала дцыркьыԥо, Ҟансоуи иареи аимдара ишаҿыз, ирбеит. Аимсы аҵҳхуеит ҳәа ақьарсҭа иахеит, иахеит, ирзышьҭымхкәа рҩыџьагьы адхалеит. Ақьырсҭа шьҭымхкәа, иахар, аимсы ԥжәон. Нас ирулакь, алом аҵарԥаны, аимсы аҵырхит.
Беиӡыӷә иҿы аԥҳәызба ианилырӡәӡәоз длазҵааит: – Ажәақәак бнысҵан, ибаҳазма?
– Ааи, исаҳаит, – лҳәеит аԥшәма ԥҳәызба.
– Нас?
– Мап! Суццом! – лҳәахт лара.
Беиӡыӷә анс иҳәеит, арс иҳәеит, аха аԥҳәызба мап лкит. Беиӡыӷә акгьы изалымхыкәа дааит аҩныҟа. Нас, аиҳабацәа азкны, ииулакь ааи лирҳәан, дигеит.
Ус ԥыҭк бжьысхьан, зны шьыжьымҭанк Беиӡыӷә иԥҳәыс акамбашь даҵатәаны ишылхьоз, акамбашь иазааих здырхуада, лныга иҵыгьны иласын, лыхш зегьы лаганы илканаҭәеит. Лара лыԥсахы ааибакын, дҩаҵҟьан, акамбашь атәыҩақәа аанкыланы, ахәда аалырҵәин, еизҟьа илкалыжьт. Ари ахҭыс зегьы уи лабхәа ибон. Иџьеишьеит ари Беиӡыӷә иаб. Убри ашьҭахь зны абхәа иҷкәын еиҳәон абас: «Уара, зны-ҩынтә избахьеит, абри уԥҳәыс уналыгәҭас-аалыгәҭасуа, аха изуасҳәозаалакь убри улҟәаҵ, мамзар хьымӡӷы уаргьы саргьы иаҳлыргоит!»
Аԥа аб ииҳәаз ақәҿимҭӡеит. Ус ицон аамҭа. Зны ныҳәак аан, Аацы ақыҭан еизеит ажәлар. Усҟан аспорт хкқәа рацәаны иҟан: аиқәԥара, ампыл асра, аҵәыргыла ахыԥара, ахаҳәырԥара убас иҵегьгьы. Арҭ зегьы мҩаԥысит асасцәагьы аԥшәмацәагьы ирзеиҟараны. Аха ақәԥараҿы асасцәа иреиуаз аӡәы аԥшәмацәа ршьапы иаақәимыргылаӡеит: дынзықәԥаз зегьы ҟьаҟьа-ҟьаҟьаӡа адгьыл аҿы инышьҭеиҵеит. Аԥшәмацәа, Аацаа, ари даара иԥхаршьеит, аха иҟарҵози. Аҵыхәтәан ус рыӡбеит, иахьатәиала иҳақәымҿиеит, аицлабрақәа, еиҳаракгьы ақәԥараҿы, уаҵәы иацырҵарц. Аацаа инеимҵаркит-иааимҵаркит, аха рықәԥаҩцәа-арԥарцәа ӷьеҩқәа зегьы ари асас, икаижьхьан, иҟарҵара рзымдруа, иаанхеит. Убасҟан Беиӡыӷә иаб абас иҳәеит: «Уи иаҵкьыс иаиааиуа сара дыздыруеит, амала уи ҟаҵашьа амазар, шәара шәазхәыц».
– Дарбан, Шьрыф, уара зыӡбахә умоу? – рҳәеит ара иҟаз аацаа зегьы.
– Убри аӡәыр даиааиуазар, иаиааиуа сҭаца лоуп, – иҳәеит Шьрыф.
– Ҳаи, уанаџьалбеит, Шьрыф, ԥҳәыс дызлаиақәҳарԥари, иԥхашьарами, иубаз, еицәа убеит ҳәа ԥхәыск деизҟьа дылкаижьыр, убри ауми аԥсра! – рҳәеит аацаа.
– Уи иаҵкьыс дшаиааиуа здыргәышьоит, аха... арахь дыԥҳәысхеит, афы лмысааит, – иҳәеит Шьрыф.
– Ус акәзар, иҟаҳҵара, жәдыруоу? – даацәажәеит аԥшәмацәа иреиҳабыз. – Лара абра даажәги, ҳлацәажәап, Нану лгәанала дкәашон ҳәа, ҳара ара акы ҳаҿуп, лара акгьы лыздырӡом, – нациҵеит ицәажәоз Чагә.
– Аиаша иҳәеит, лара дақәшаҳаҭымхозаргьы ҳаздыруам, – рҳәеит зегьы.
Ицан, дааргеит ларгьы, Беиӡыӷә иԥҳәыс. Ианлацәажәа мап лкит.
– Сара ԥҳәыск ахаҵа сышԥаиақәԥо! – лҳәан.
Аха ахьымӡӷ хьымӡӷын, аацаа акала ирхырхыр акәын уи ахьымӡӷ. Илалаган убас рыӡбеит: хаҵаҵас деиларҳәо лара.
Дақәшаҳаҭхеит уи ларгьы.
– Амала иара дарбану, блала дысшәырба зны, – лҳәеит Беиӡыӷә иԥҳәыс.
Ибзиоуп, рҳәан, уа ишьақәдыргылт.
Адырҩаҽны асасцәагьы, аԥшәмацәагьы рхәы ҟарҵан, аишәа ианахатәоз аԥшәмацәа маӡала дылдырбеит, абри иоуп ҳәа.
– Ибзиоуп, шьҭа уи сара дызбап, – лҳәеит лара.
Рнапқәа аарыӡәӡәан акрыфараз аишәа ианахатәоз лара днеин, ани зегьы ириааиз днаиватәеит.
Ака-ка-ҩба-ҩба аныржә, илыватәаз иуаҭәа аанылкылан, уара уоума сара исақәԥараны иҟоу, лҳәан, иаалырӷәӷәеит лнапы.
Уи акәхеит. Ишьаргәац абаҩ аҿақҳәа иааиҩылҵәеит. Уааҵәҟьа ҟыт изымҳәо даанхеит иара, аха ихьыз ауирӡахуа, дтәоуп ибаҩ аԥҵәара ахьаа чҳауа. Ус зегьы аишәа иахыҵит, аха асасцәа иреиуаз, аацаа зегьы казыжьыз ида. Иҩызцәа ааин, иҟалеи, иухьи ҳәа ианиазҵаа ус иҳәеит: «Сышьҭыхны снаганы сҽы сақәшәыртәа, нас амҩахь ишәасҳәап исыхьызгьы» – иҳәеит иара.
Даашьҭырхын, уаҳа қәԥара, умба, егьи умба, иҽы днақәдыртәан амҩа иқәлеит.
Ԥыҭк ианынаскьа ауп ианреиҳәа ихьыз.
– Исыдтәалаз, асасцәа нықәланы ицеит, аацаагьы рыхьымӡӷ рхызх аԥҳәыс лоуп, иҟоуп, дад, абас абаҩҷыда злоу ауаа, изхысҳәаауа абни Кәанас иԥҳа лоуп, умбои дыԥҳәызбоуп, аха арԥарцәа ԥыҭҩык дрыԥсоуп, анцәа днеигӡааит.
– Ааи, ааи, уи дԥаимбарны ҳқыҭа дазгылеит! – иҳәеит Махаз.
– Ҟансоугьы дхаҵа бзиан, дхаҵа ӷәӷәан, – инеигӡон Кәнач иажәабжь. – Игәылара дынхон Еқәыԥ ҳәа нхаҩык. Ҟансоуи Еқәыԥи аанда рыбжьаноуп, убас еизааигәан, аха еицәажәомызт. Зны акы еимаркхьазаарын. Еқәыԥ даҽа қыҭак аҟнытә дыхҵәаны ара дааны дыҟан, уаҩшьрак аҵыхәала. Ашьа здыз Еқәыԥ ишьҭан, аха имариа роуамызт. Еқәыԥгьы ихы ихьчон, еснагь абџьар ныҟәигон, амала баша-маша ус џьаргьы дцомызт, ихы дацәшәон.
Зны, ҽаҩраҭагалан Ҟансоу ажь ганы ақалақь аҿы иҭирц иӡбеит. Абаҳча бзиа ааӡаны иман иара. Еқәыԥгьы хар змамыз абаҳчара иман. Уигьы ижь уардынк аҟара ганы иҭир цәгьа ибомызт, аха дшәон, иаӷацәа дырбар ҳәа. Ҟансоу ауардын наиҵаргыланы ажьҭаара далагеит. Еқәыԥгьы иуардын наиҵаргыланы аҵла дықәлеит, уаҵәы Ҟансоу данцо, иаргьы дишьҭалан дцарц наӡбаны.
Адырҩаҽны ашьыжь шаанӡа Ҟансоу дҩагылан икамбашьқәа иуардын илаҵакны, ақалақь ахь ддәықәлеит. Еқәыԥгьы
уардынла днаишьҭалеит. Ари зегьы Ҟансоу ибоит, иуардын иҵаргыланы ажьҭаара даналага нахыс, иара идыруан Еқәыԥ изқәикыз, аха иқәҿиҭуамызт, димбаӡошәа.
Аҽны рыжьқәа рҭин, ахәылԥаз аҩныҟа амҩа иқәылт. Ҟансоу аԥхьа дгылоуп, Еқәыԥгьы рацәак нарыбжьамкәа уи дишьҭоуп.
Ақалақь аҿы Еқәыԥ иаӷацәа иреиуаз аӡәы дибазаарын, имҩа кны итәан. Дәрыԥшь ақыҭа иахьналалоз архәараҿы акәзаарын иахьтәаз. Ҟансоу днареҩжьны архәара даннаваҵәи, аҟәҟәа ааилдыргеит. Еқәыԥ ахысра имаӡеит. Ҟансоу дыҩны даннынихаххы, Еқәыԥ дыԥсхьан. Абџьар иаргьы иман, аха Еқәыԥ итапанча ааҭиԥаан «Шәзымцеит ҳәа ибжьы нарықәиргеит, аха ацәгьоуцәа изымхәыцит. Ҟансоу дреихсуа даргьы хысуа ашьра ҟазҵаз дышьны длышьҭеиҵан, уаҳа акгьы рылмыршакәа аҩныҟа дааит. Ашьҭахьы Ҟансоу иишьыз иашьцәа ҳшьа аауеит ҳәа иақәыркын, аха Дәхрыԥшьаа Ҟансоу акы анизыжәу, шәыҟаӡамкәа шәыхәҵәахы аақәҳхуеит анырҳәа, ишәаны рҽааныркылт. Абас ҟаиҵеит Ашәы Ҟансоу.
– Аа, иҟами абаҩ ҷыда анцәа излеиҵо ауаа. Урҭ ажәытәан иаҳа ирацәан. Уажәы есааира имаҷхо иалагеит, – иҭаҭынжәга аццышә ҭыршәшәо ихы дҩахеит Алҵыкә.
Абаҟаҿы ааҭынчрахеит. Аӡлагараҟнытә иааҩуан алу абжьы.
– Уажәы имаҷха џьаҳшьоит, акәымзар, ажәлар рҿы урҭ рҩызцәа еснагь иҟоуп, – Алҵыкә ииҳәаз хәыҷык аҟара игәамԥхашәа ҿааиҭит, итәашьа ааԥсахшәа уажәраанӡа ҿызымҭуаз Камыгә. – Сара аԥсуа арԥыск дыздыруеит, уи шәаргьы иӡбахә шәмаҳацкәа шәыҟам Фазлыбеи Ачба...
– Ани, акәашаҩ иоума? – Камыгә иажәа днаԥылеит Езыгә.
– Ааи, ааи, дагьыкәашаҩын иара. Уи сара цқьа дыздыруеит, – иажәа налеиҵеит Еқәыԥгьы.
– Акәашараҿы дфырҭынын! Дԥыруан даныкәашоз. Ишьапқәа анеивигауа убаӡомызт. Убас ирласуан. Уи зны ныҳәак азы Аҷандара Мидарадәы аҿы дкәашоны збеит, уи иааҟаиҵоз уаҩы иҟаиҵоны сыздыруам. Дшьацәхартәны мацара хынтә агьежь дакәшеит. Нас убри авыр-выр еиԥш дгьежьуа даақәлеит, аха сылаԥш ихьӡомызт. Дууааӡа аҩада
дхалон зны, нас уа хынтә дхаҵәины адыхҳәа ишьапқәа дынрықәгылон. Омашәа ирбон ажәлар зегьы...
– Дкәашоны зымбацызт, аха уи ахаҵа иҟаиҵоны сыла иабаз шәасҳәап. Шәҭахызаргьы ихашәҵ, шәҭахызаргьы ихашәымҵан, амала сыла иабазоуп ишәасҳәо. Ишәгәаламшәои, «ауаҩыцәгьарақәа» санрышьҭаз, санҭакыз?..
– Ааи, иаҳгәаламшәакәа, ишԥаҳгәаламшәои, – ҿаарҭит абаҟа аҩнуҵҟа итәаз еиҳараҩык.
– Ишыжәдыруа еиԥш, сус рыӡбын аашықәса сықәҵаны алагьер ахь сдәықәырҵеит. Зны, абас ҩышықәса раҟара ааҵхьанеиԥш, ҳлагьер аҿы дааргеит баандаҩ ҿыцк. Иӡара паӡаны, иааихҵәап уҳәаратәы, ижәҩахырқәа ҭбааны, ахьшьыцбеиԥш, дааганы дааҳаладыргылт иара. Уахьихәаԥшуаз, ианаџьалбеит, абри кримфаӡои ааугәахәрын, амгәаҳәа захьӡу даракәац ак имамызт, ус доуҳала иԥсы ҭоушәа акәын дшыҟаз. Иҭакыз рахьтә аԥсуас иареи сареи ҳамацара ҳакәын иҟаз. Еснагь шьыжь шаанӡа дгылон. Есымша ҭаалым ҟаиҵон, дызлацәымаашьоз сыздыруам, ихьҭазаргьы, ишоуразаргьы, иара изы зегьы акы акәын, иара иҟаиҵац ҟаиҵон.
Зны-зынла иҭакыз аҷкәынцәа аицлабрақәа абжьаргон. Еиқәԥон, иԥон. Урҭ рҿы зегьы реиҳа аԥыжәара игон иара. Аха уи ибаҩхатәра иаҳарак иааԥшуан аҵәаргыла аԥараҿы. Уа иара иаҟара акәым, иааигәарагьы уаҩ дызнеиуамызт. Инапы ҩышьҭыхны иахьынӡаҩаӡоз, ашәыхгьы иаламҵакәа, ус дышгылоу, ахьышәҭҳәа днахыԥон. Зны Фазлыбеи иҩызцәа ус реиҳәеит. «Исышәҭои, абри аҭӡамц сахыԥаны, наҟ сҭаԥалар?»
«Уи аԥсы зхоу уаҩы илшом!» – рҳәеит зегьы еицҿакны. Аҭӡамц ҳәа дызҿу, ҳара, ахацәа, ҳахьҭакыз ҳавараҿыҵәҟьа аҳәса баандаҩцәа рлагьер ыҟан, аҭӡамц ҳабжьаноуп: ара ҳара ҳаҟоуп, наҟтәирахь – аҳәса. Амала аҭӡамц зумҳәара ыҟам. Х-метрак инарзынаԥшуа аҳаракыра аман. Хыхь иахьаанҵәо асаркьаԥҽхақәа аларгыланы иҟан. Аҷкәынцәа иҩызцәа аисараҵәҟьагьы рҭахымызт, избан акәзар, уи аӡәы иҟаиҵоит ҳәа иҟамызт. Аха иара сахыԥаны сцоит, иҳәон. Аҵыхәтәан аҷкәынцәа ус рҳәеит: «Абри аҭӡамц уахыԥар, иҳамоу ҳааимеигӡакәа иуаҳҭоит». Иара хәыҷык даагәаашәа, уи шәара исышәҭауа акгьы ыҟам, аха шәыԥшла, иҳәан,
аҭӡамц ишьҭахь арханы, днеин, днадгылеит. Иӡара ҭаԥҵәаны иҟаз имаҟа иҵегьгьы иааирӷәӷәеит. Нас еикәша игылаз иҩызцәа днарыхәаԥшын, ирԥҳақәа рызна аԥсыԥ ааҟаиҵеит. Аҭӡамц ана-ара аҟарулцәа рҭыԥқәа рҿы ршәақьқәа кны иқәгылоуп асолдаҭцәа. Ус деиқәырԥшьыхаа дгылан ԥыҭрак. Нас арҵәаа ааҭирган, икьакьаӡа аԥсыԥ зҭарчу ампыл еиԥш, аҭӡамц хәыҷык арахь даадԥан, дкәымпылӡа дааеикәлаҳәы-еикәлаҳәуа аҭӡамц ахықәцә днахьҳәазаны днахҟьеит. Ашьҭахь дызбоз аҟарулцәа иҳарҳәон: ус деикәлаҳәауа дышлеиуаз, ацгәы азқәала ианауушьҭлакь ашьапқәа ишрықәгыло еиԥш, дџыхӡа днагылеит. Уи аамҭазы, иҭакыз аҳәсақәа гәыԥҩык, адәаны иҟазаарын. Рбахҭаҿы ахаҵа, насгьы ахаҵа ԥшӡа данырба иаагылозма, шьҭахьҟа ацаха имҭакәа илеи илаиқәпапан, аӡәы инапы лкит, аӡәы ишьапы лкит, арҵәааҳәа иҳәҳәо зегьы иара иахь акәын иахьыҩуаз. Аӡәы длыгәҭасит, ҩыџьа шьапҿаршә ҟаиҵан, икаижьит, аха узыхәода, шә-ҩык, ҩышәҩык дыргәҭылакны дыркит. Дыршьыхаҭон, аҟарулцәа даарымрымхыр. Абас ҟаиҵоны сыла иабахьеит аԥсуа ҷкәын.
– Аа, абаҩҷыда акралшоит! – арҭ ирҳәақәоз хыркәшашәа ҿааиҭит Еснаҭ дахьтәаз.
– Арҭ зегьы зхаҳҳәаауа Кәанас иԥҳа лоуп. Анцәа днеигӡааит, дыԥҳәызба шьахәуп!
– Кәанас иԥҳа уҳәоит, Мсыгәда илааӡаз аурыс ԥҳәызба дзакәу удыруоу! Лҟазшьа, лыԥшра, лычаԥашьа уҳәа уаҳа зҭахым ԥҳәызбоуп. Абри ҳара ҳаиԥш, аԥсшәа аҷҷаҳәа илҳәоит. Сара цқьа дахьыздыр Ҟансоу ичараҿоуп. Убри убра маҵук ҳәа луан, аха дыжәбанда.
– Нас ҳаҷкәынцәа абаԥшуа? – иҽыргазмалшәа итәаз днарылаԥшит Маамаҭ. Деицгәарымҭацт ауми, деимцкәыцәааны дрымгашеи.
Бадра дахьтәаз дааҳәцымцит, иаргьы ихы намариашашәа итәашьа ааиԥсахит. Ари уа итәаз ирызгәамҭауа иҟамлеит, аха аӡәгьы акы ахимҳәааит, избанзар, уи аурыс ԥҳәызба Бадра игәы шылзыҟаз агәра рызгомызт. Аԥышәа ду аԥсҭазаараҿы измаз арҭ ауаа ҟасақәа ас еидтәаланы ианеицәажәо, уи ацәанырра иалахәмаруамызт, мамзаргьы аҵәы алаҵаны ирҳәомызт, уи дара рыхдырраҿы апату ду рзақәын, ианалацәажәогьы, аҳаҭыр баны, иазхәыцны акәын ишалацәажәоз.
Арҭ ирҳәоз зегьы ҵоура шрылаз, ирҳәоз ус акы ҳҳәанда ҳәа ишырымҳәоз, Бадра идыруан. Иара уи аурыс ԥҳәызба лышҟа имаз ацәанырра иахьа иаҳагьы иӷәӷәахеит. Бадра иахьа уажәраанӡа Тосиа лзы алакҩакра имаз иахьа еиԥхьбеит, иагьиӡбеит иаарласны длацәажәарц. Абар иаргьы шьҭа дхәыҷӡам – ҩажәижәохә шықәса дырҭагылоуп. Иара анасыԥ иоур, иара иеиԥшу иаҳәшьеиҵбгьы амҩа лоуан лынасыԥ ашҟа.
Зны Бадра Гәдоуҭа ашәҟәҭирҭаҿы ихәҳаит Маин Рид ироман «Ахы зхагылам аҽыуаҩ». Ари ашәҟәы цәгьашәа бзиа ибон Бадра. Изныкымкәагьы даԥхьахьан иара. Ари ашәҟәы бзиа уажәы данақәшәа, ҩ-екземплиарк ааихәеит, акы Тосиа ҳамҭас илиҭарц ӡбаны. «Уи аӡӷаб ашәҟәыԥхьара бзиа илбоит», – дхәыцуан Бадра ақалақь ахьтә данаауаз.
Август мза акәын. Аҭаҭын ҿыхра, арыԥхра иаамҭан. Амра ҭашәахьан Мсыгәдеи Тосиеи аҭаҭынҿыхра иалганы агәара ианааҭала. Бадрагьы уи аамҭазы Тосиа илзикыз ашәҟәы газеҭк илаҳәаны икны агәашә аартны агәарҭ даақәлеит. Бадра, исынсырԥшрым ҳәа даҿын, аха игәы хыҭ-хыҭуан. Еснагь еиԥш, Мсыгәдеи Тосиеи Бадра иааира еигәырӷьеит.. (Туча аҽны аҩны дыҟаӡамызт).
– Арахь уааи, Бадра, – рҳәан аԥшәмацәа Бадра инеиԥылеит.
– Даара сыццакуеит, уахь сызнеиӡом, иахьа Гәдоуҭа сахьлеиз шәҟәы бзиак збан, Тосиа лызгьы акы аасхәан, илысҭап ҳәа ауп, иикыз ашәҟәы Тосиа иналызирхеит.
Тосиа лылақәа еихаччо лнапқәа лԥыраҳәа ала ирбаны иааимылхит ашәҟәы. Тосиа игәалҭеит, Бадра иҟазшьа, уажәраанӡатәиқәа хәыҷык ишреиԥшымыз, ибжьгьы хыџ-хыџуазшәагьы лбеит, аха уи ас ҳамҭак ахьлыимҭацыз ианылшьалеит.
Ашәҟәы налыркны, Бадра днагьежьын дласны дцеит. Тосиа ҽеишәа иҭабуп ҳәа иаҳәараҵәҟьагьы дахьымӡеит. «Даара сыццакуеит, иҳәеит, дабаццакуашь?» – дхәыцуан лара, гәаныла, ашәҟәы еихаршәшәо дгәырӷьаҵәа дахәаԥшуа. «Саԥхьоит, хымԥада, уажәыҵәҟьа салагароуп, – лҳәан ашәҟәы лыманы асоф дҩыхәнеит. Ара, егьирахьқәа раасҭа, иаҳа илашан, избанзар асоф аҩны амраҭашәарахь акәын иахьамаз. Тосиа бзиа илбон хәылԥазыла ара дықәтәаны
анаԥш-ааԥшра, мамзаргьы шәҟәык анлымоу ашәҟәыԥхьара. Ашәҟәы анлымам – ус акы азхәыцра. Ашәҟәы ус еихаршәшәо дышнеиуаз аҵыхәтәантәи адаҟьақәа руак аҟны иаацәырҵит ирҽ-ырҽны қьаад бӷьыцк. Тосиа иаразнак лцәа иалашәеит ари абӷьыц ак шаныз, лыгәгьы ааҭгәырӷьаан, дагьааҟаԥшьхеит, амца ҩылҿықәланы. Аԥҳәызба маӡалашәа днаԥшы-ааԥшит, ари ақьаад бӷьыц аӡәы ибар ҳәа ашәара лыманы. Аха ааигәа-сигәа уаҩы дыҟамызт. Мсыгәда жәхьара дцахьан. Ақьаад ааиҵлыртлан, ианыз лаԥшыла днахысит: «Тосиа, уаҵәуха, абружәааны, Гәагәыџь иӡмыџь аҿы бнеи, акы басҳәар, сҭахыуп». Бадра ипочерк ԥшӡан ианакәзаалак, иарӷьала даныҩуаз усгьы ибзиан, аха иармала иҩуазгьы иарӷьа иаҩызшәа акәын иԥшӡаны ишиҩуаз. Тосиа Бадра ипочерк лдыруан, уаанӡагьы илбахьан. Анбанқәа еилфаҷа, еиҟараны, анбан дуқәа ракәзар, урҭ зынӡас иԥшӡаӡаны, ихаргьежьны акәын ишыҟаиҵоз. Тосиа абжьааԥынқәа раасҭа уи апочерк уажәы иаҳа илзааигәаӡазшәа, иаҳа илызгәакьазшәа лгәы иабеит. Ус ишырҿыз иаалырҽыхын, ашәҟәы иахьагәылаз инагәылылҵеит. Уажәы аӡәы ибарҳәагьы дшәомызт, аӡәы ибозар, Туча лакәын раԥхьа избоз, аха Туча уажәы аҩны дыҟамызт. Илбаргьы дацәшәмызт, избанзар Мсыгәдеи Тучеи рыҟны лара маӡа лымаӡамызт, амала раԥхьа аӡәы ибар ҳәа дзацәшәоз, ларгьы илыздыруамызт. Уи моу, уажәы лара илыӡбеит, ари ақьаад бӷьыц атәы Мсыгәда илалҳәар, длазҵаарц, уаҵәауха Бадра иахьиҳәаз реиԥыларазы дцару, дымцару, излалымҳәари, мшәан, Мсыгәда Тосиа лан лакәзар еиԥш акәын дышлыхәаԥшуаз. Аиаша ҳҳәозар, лан леиԥш акәым, иҵегьы уи аҵкьыс еиҳау акрыҟазар, уи дадылкылон Тосиа Мсыгәда. Убри аҟара бзиа дылбеит, убри аҟара дылзааигәахеит. Убри аҟнытә Мсыгәда илзымдыруа шьаҿак Тосиа иҟалҵар лҭахымызт.
«Ашәҟәы уахак саԥхьалап, уажәы Мсыгәда ажәқәа ахьылхьо слыцхраап», – аалыӡбын, акәасқьа длалбааны, ажәгәарахь лҿыналхеит Тосиа.
Тосиа Мсыгәда лҿы даннеи, жәык хьаны, аҩбатәи даҵан. Тосиа, ишыҟалҵалоз еиԥш, днеин аҳәыс лызнапык ала алымҳа аанкыланы, егьи лнапы абӷа инықәҵаны иаалырҭынчит.
– Аа, Тосиа, иаҭахӡамызт, быԥсы бымшьоз, амалагьы бааԥсаха быҟоуп, – ажәхьара даҟәымҵӡакәа лхы аарҳәны бла хаала дналыхәаԥшит.
– Мамоу, мама Мсыгәда, смааԥсаӡеит, – лҳәеит Тосиа.
Тосиа аҳәыс лкын, аха ахәыцрақәа дырҭанагалан, Мсыгәда ажә хьаны данаҵҵгьы, ус аҳәыс кны дгылан, иара ахала аҽлымжәааны ан иаҵалаанӡа. Лара илгәалашәеит, Бадра раԥхьаӡа данылба амш. Иарӷьа напы ахьҿаз аҭыԥан икалкалуа икнаҳан икьаҿ амаӷра имаҟа иавҵаҵаны. Тосиа раԥхьақәа даара дацәшәон уи иҭацәыз амаӷра. Дацәшәон иарӷьа напы ахьҿыхыз аҭыԥ. Дицәшәон иара зегьы убри иахҟьаны. Лгәы нҭыԥсааит, раԥхьа Мсыгәдараа рҿы данааи, дзусҭада ари ҳәа данҵаа, Мсыгәда дзусҭоу анылҳәа, иарма напала лхы дааханы лхагәҭ данагәӡы. Нас иара лассылассы дааиуа, лассы-лассы ларгьы дылбо, хәыҷы-хәыҷла дишьцылеит. Раԥхьақәа раан, иара еснагь ишыҟаиҵац еиԥш, лхы дааханы днагәӡон, иара иитәу, ииҭаху ԥҳәызбак леиԥш. Аха аҵыхәтәантәи абас ҩышықәсаҟа раахыс уи даҟәыҵит. Аԥсшәа анлеиҳәо, дналеихәырхәаны, иарма напала ларӷьа напы ааникылон. Ари иаанагоз Тосиа акыр дазхәыцхьан, аха илзеилкаауамызт. «Шьҭа ԥҳәызба наӡас сиԥхьаӡозар?», – лхала дшыҟоугьы дааҟаԥшьхон лара, уи даназхәыцуа. ”Мамзаргьы аказы игәы сыхшәазар?..» – усҟан лгәы ихьоу-хьоууа акы нҭалон, изакәу ларгьы илзымдырӡо. Уажәы ари еиԥш Бадра иҟнытә ианлаҳа, аԥҳәызба омашәа илымбаӡеит. Лара илдыруан, знымзар зны уи цәырҵраны ишыҟаз. Тосиа Бадра ишҟа лцәанырра маҷ-маҷ иазҳауан, иӷәӷәахауан. Уи иаразнак ицәырҵыз акы акәмызт. Уи даара иԥсабаратәын иара. Аха уеизгьы лан леиԥш илԥхьаӡо аԥҳәыс илалҳәароуп зны уи атәы. Нас... Нас, зегьы шыԥсабаратәу ицароуп. Тосиа илдыруан цәаҩала, Руфгьы лара лахь имаз иԥсабаратәу ацәанырра цқьа, аха Бадреи иареи еидкыланы данрызхәыцлакь, Бадра иаҳа аԥыжәара игон. Уи иҭышәынтәалахьаз, акыр збахьаз, акыргьы здыруаз уаҩын. Руфгьы дыҷкәына бзиан, дыҷкәына еилҟьан, аха аԥсҭазаараҿы реицынхаразы маҷк дыҟәнылшьон, иқәра ахьмаҷыз азы. Руфи лареи шықәсык иазынаԥшуа ирыбжьан: лара лакәын еиҳабыз. Убри аҟнытә лара илҭахымызт, қәрала илеиҵоу аӡәы диццар. Абас иҟаз
ахәыцрақәа лассы-лассы илызцәырҵуан Тосиа шықәсык – шықәсыки бжаки раахыс. Мсыгәдагьы маҷк уи аԥба лзымдыруа дауҟахыз. Илбон лара, Бадра аҵыхәтәантәи аамҭақәа рзы ара, дара рҿы, данааиуа, Тосиеи иареи рҩыџьагьы ирҵәахуаз рцәаныррақәа зеиԥшрақәаз. Амала лара акгьы лымбаӡозшәа, акгьы лзымдырӡозшәа лхы мҩаԥылгон акәымзар. Аиаша ҳҳәозар, Мсыгәда гәыкԥсыкала илҭахын, лнапала илааӡаз, лыԥҳа Туча леиԥш илԥхьаӡоз, Тосиа анасыԥ бзиа лоур. Бадреи лареи еигәаԥхеибашьаны рыԥсҭазаарақәа еиларҵар, Тосиа анасыԥ лмоуит ҳәа лызҳәомызт Мсыгәда. Бадра иҭаацәа ишьҭра бзианы илдыруан лара. Уи имҭа-ишьҭа зегьы уаа қьиақәан, уаа ҳалалқәан.
Мсыгәдеи Тосиеи рыжәқәа хьаны ианаалга, ишылашьцара илашьцахьан. Урҭ ажәқәа ахьынӡархьоз акәбырқәа аҟаҿы-саҿыҳәа ирыцҳауан, ржьы ахьыхтыз ԥшааны. Аҳәсақәа уажәы-уажәы атаз-сазҳәа иасуан, урҭ ақәтәаны иахьацҳауаз, изҿу рус иааҟәыҵны. Аҳәарақәа ранацәа иахьынӡахәҭоу ианрыҵха, иаарыҵырхын, хазы инҭакны, аҩныҟа рыхш рыманы рҿаархеит.
– Мама Мсыгәда, – лҳәеит Тосиа, лыбжьы ааицакны.
– Изакәи, сыԥҳа? – лгәы аалҽанылеит Мсыгәда.
– Уаҵәуха ахәылԥаз Гәагәыџь иӡмыџь аҟны ҳаиқәшәарц иҭахыуп Бадра.
– Изусҭцәоу еиқәшәо? – абжа дахыхәмаршәа, абжа илзеилымкаазшәа дҵааит Мсыгәда.
– Иареи сареи, – лҳәеит лыбжьы ларҟәны, – ашәҟәы исиҭаз абӷьыц иагәылаз убас ануп.
– Бадра бҳәоу? Бадра дарԥыс бзиоуп, аха бара бышԥаизыҟоу?
– Исыздыруам, – лхы лалырҟәит Тосиа дыԥхашьаны.
– Аразҟы бзиа еснагь ауаҩы ицныҟәом, сыԥҳа, Бадра дуаҩ бзиоуп: иҟазшьа акәзааит, иҭаацәа ракәзааит, иҭеиҭԥш акәзааит, узлаигәҭасуа ҳәа акгьы ыҟам. Уи сара стәалоуп сыԥҳа. Аха уи бара биҭахызар, шьҭа бара бгәы иаҳәо ала бныҟәа.
Тосиа раԥхьа ари анцәырылгоз аҵкьыс уажәы иаҳагьы дыԥхашьон. «Иаразнак акы иаламҵаӡашәа ишԥаласҳәа», – дхәыцон Тосиа, Мсыгәда лаԥхьа дахьгылаз.
– Бара бҵаауеит: «уаҵәуха Бадра иахьиҳәаз сцару сымцару». Уи бзиоуп, сара иахьсабҳәаз. Абраагьы уи иаҳа изусу, изыӡбаша бара боуп.
Мсыгәда иаахҵәаны илымҳәеит, аха Тосиа еилылкааит, лааӡаҩ уи дшақәшаҳаҭу.
Бадра амш ахәлара дазԥшын, уи имхауцәаны. Иара дхәыцуан: «Тосиа днеиру, еиқәшәараны иахьыҟаз». Иара идыруан, Тосиа Мсыгәда лҳәатәы дызлахымԥоз ала, уи лааӡаҩ ишлалҳәоз. Бадра уажәы Тосиа лызнеишьа аԥсуаҵас хәыҷык иманшәаламшәа дахәаԥшуан. Зны Тосиа уи хьымӡӷылшьар ҳәа дацәшәон, зны Мсыгәда, ииуеи, аԥсуара ихашҭма аӡӷаб дигәаԥхозар, дысгәаԥхоит, дсышәҭ иҳәар, иҟаҳҵоз имбози. Аха иҟалашаз ҟалахьан, шьҭа уи даҽакала знеишьа амамызт. Дазԥшын ахәлара, игәы хыҭхыҭуа.
Амра Ҭасраҟәа ахәы ианлавала, Бадра, иҿи инапи ааӡәӡәаны, иҽааԥсахны, рыҩны дындәылҵын, днаԥшыааԥшуа, Гәагәыџь иӡмыџь шыҟаз иҿылеихеит. Уа аӡмыџь ахықәан, данлеи, ҽынла аҽыкәабаразы иҭаз зегьы рҽырхьшәашәаны рыҩныҟақәа ицахьан. Ҭынчран. Амш анбзиоу, ҽынла еснагь аладеи амраҭашәареи рыбжьарала иасуа аԥша еиқәтәахьан, уахынла ашьхақәа рыҟнытә иасуа макьана ицәырымҵыцызт. Бадра днеин хыхьтәи ахаҳә днықәтәеит. Иаԥхьа, игьежьӡа иешьылӡа аӡмыџь ҭатәан. Аӡы дахьҭаԥшуаз ибон, еихьшәшәа-еиԥшәшәа, иҵаҟа аӡаҿы ииасуан аԥсыӡ жыцәқәа. «Арҭ заа рыҩныҟақәа изымцаз роуп», – ааигәахәт Бадра, урҭ дырзыԥшуа. Ус Бадра уа дыштәаз иааилабыџит. Бадра иааикәыршаны бжьыҳәа акгьы гомызт, знызынла, ԥсыӡк аӡмыџь агәахьы иҭыԥаны зҽналазыршәуази, есааира изырӷәӷәоз аршәыгақәа рыбжьы умҳәозар.
Бадра Тосиа лышьҭыбжь зынӡагьы имаҳаӡеит, аха ус цәаҩала инырит аԥҳәызба иара иахь дшааиуаз. Бадра дналԥылеит.
– Тосиа, саҭамзааит, сҳәашьа аахжәашәа иҟан, аха бара сара сеилыбкаап ҳәа сбықәгәыӷны ауп ус изызҩыз. Даҽаӡә лакәзар, даҽакала изыҩуан... Аха мап, мап, даҽаӡәы уи еиԥш иҟоу аҵакы аҭаны асалам шәҟәы сзылызҩуам, – Бадра хәыҷык дааҟаԥшьхеит.
– Бадра, уара уакәымкәа дарбанызаалак даҽаӡәы убри аҩыза сзиҩыр, аиԥыларазы арахь аара акәым, уаҳа сагьиацәажәомызт.
«– Нас бысзымгәааӡеит, ус ауми? – дналзааигәахеит аԥҳәызба.
– Мап, сызузгәаауа ҳәа макьана акгьы ыҟаны ҳәа избом, – Тосиа акны иԥаны илықәыз лыхцәы шәпа лаԥхьаҟа иааиаганы, лгәы инадкыланы, икны дгылан.
– Тосиа, бара уажәы арахь бшааз, Мсыгәда илымдыруеи?
– Ааи, Бадра, уи иламҳәакәа аашьас исымеи, – лҳәеит Тосиа.
Бадра уаанӡагьы игәеиҭахьан, Тосиа аԥсшәа лдыррадагьы, аԥсуа ҟазшьа бзиақәа шлылаз. Ирҳәоит, ауаҩы дзааӡо деиԥшхоит ҳәа, аха ас аиҭасра зегьы рзы иамуазар ҟалап. Бадра изныкымкәан игәылацәа ирҳәоны иаҳахьан, Мсыгәда илааӡаз, дыбзиамхар ҳәа, ушәоу.
Уажәы Тосиа дкалаӡа, деинаалаӡа иаԥхьа дахьгылаз игәы аҟара ацлон. Ас еиҿкаау, ас зҟазшьа бзиоу ԥҳәызбак Бадра диздыруамызт. «Ари аицынхаразы иага дыԥҳәыс бзиахап», – игәы иҭиҳәаауан Бадра.
– Тосиа, сара ибасҳәарц исҭахыу, усгьы ибдыруеит, уи иаразнак схы иааҭашәаны изымҩит. Акыр сазхәыцит, акыр искапанит. Сара исҭахыуп сыҩны быҩнагылазарц, иазымхо бара была ихабырҭәаарц, ибырԥшӡарц. Сара абружәыҵәҟьа ажәа сыҭ ҳәа быхәцәа ыҵырбахааны искуам, базхәыц цқьа... Блазҵаа Мсыгәда... Амала сара уахгьы ҽынгьы сзызхәыцуа бара заҵәык боуп. Убри аҟара бысҭахыуп, бзиа бызбоит... – Бадра дааскьан Тосиа лнапы ааникылеит.
– Бадра, – лҳәеит Тосиа лыбжьгьы аахыџхыџит, – издыруеит, изӡом, саргьы уара ушҟа исымоуп ацәанырра, аха сазхәыцып еиҭах, Мсыгәдагьы иласҳәап», – Тосиа Бадра иикыз лнапы ааимылхын, ҩаԥхьа лыхцәы аҵыхәа лнацәа иакәыршо даагылеит.
Ароманқәа рҿы ашәҟәыҩҩцәа ишырыҩуа еиԥш, Бадреи Тосиеи игәыдибамкылеит, еибамгәӡит, рыбзиабара уаанӡа ишнеихьазгьы.
Тосиеи Бадреи еицны аҩныҟа ианаауаз, ишәҭышха иҭәхьаз амза ҟаԥшьӡа, ишеи-шеиуа Каныгәраа рхәы
иҩавшәахьан. Аҽны ашоура икатәаз, уажәы даара ихҽны ахьшәашәарахь ииасхьан. Игәазырҳаган аҵх. Арԥыси аԥҳәызбеигьы шьҭа рыгәқәа акыр иҭынчын. Рыбзиабараҿы ирԥырхагаз аӡәгьы дыҟамызт. Иашоуп, Бадра агра ду имоуп– иарӷьа напы нҿакны ихҵәоуп, аха уи акәты шиӷьычуаз иауихьх, иҩызцәа дрылагыланы, иԥсадгьыл иақәлаз аӷа хәымга диҿагыланы дышиабашьуаз ихьыз усуп. Егьирахь уаҳа акгьы згымыз арԥысын Бадра. Тосиа лакәзар, хылҵшьҭрала даԥсыуам умҳәозар, егьирахь изаҟаразаалак акы лывубо дыҟамызт: лыԥшра-лсахьа, лҟазшьа, лхымҩаԥгашьа – зегь рыла ҳаи шьыри, абри акала дысзыҟандаз уҳәо дыҟан. Ажәакала, арҭ злеиқәнагоз даара ирацәан. Еиҳаракгьы излеиқәшәоз ҟазшьала акәын. Рҩыџьагьы цқьа имхәыцкәа, агәызҳәа аус зҽалазыжьуаз уаамызт, рыуаҩышьақәа бзиан, ауаҩы ҳаҭыр иқәырҵон, бзиа дырбар рҭахын.
Тосиа аҩны днаганы, бзиала ҳәа налаҳәаны, игәы иҵԥраауа, дцеит иҩныҟа.
Тосиа уахак дигәаԥхаӡеит. Иаҳараӡа иара дызлеигәаԥхаз, лгәы аартны дахьцәажәаз, кьакьа-макьаракь лылаӡамкәан дахьыҟаз азоуп. Бадра идыруан ԥыҭҩык аԥҳәызбацәа рхы ашәа хы мбо адәы иқәқәаз, узрывамкьакьаӡо, арахь уи аҟара иалаҟаӡамкәа. Тосиа урҭ реиҳагьы ҭеиҭԥшла деицәамызт, аха ҟазшьалеи ҟәышралеи акыр ираԥылгон. Тосиа лҟазшьа бзиақәа ирыцкын аиҳабы иҳәатәхаҵара. Даныхәыҷӡаз аахыс уи лара ус ԥсабаратәны илылан. Аҳәатәхаҵара ауаҩы иааӡараҿы аҭыԥ ду ааннакылоит. Убри адагьы, Тосиа ацәгьеи абзиеи еиллыргон дацәымҩашьакәан.
Мызк аҟара анааҵ, Бадра Мсыгәда ажәа лниҵеит лааӡа Тосиа ԥҳәысс дшиҭахыу, лара, Мсыгәда, дазыразызар. Мсыгәда анс-арс ҳәа акәымкәа, Бадра адырра илҭеит лара дшазыразу ала.
– Сааӡа, сыԥҳа леиԥш исыԥхьаӡо, – лҳәеит лара, – шәара дшәаҭәашәшьозар, сара сазыразны дшәысҭоит. Бадра сара сыҷкәын еиԥш исыԥхьаӡо иоуп.
Уи акәхеит. Шьҭа анапеимдахь иашьҭалатәын. Бадреи иаҳәшьа Ницеи Гәдоуҭа, Аҟәа уҳәа акыр еимдеит, иԥшааит, аха ирҭахыз рмоуит. Нас ҽнак илықәыршәны Шәача ицеит. Убраҟоуп иахьроу ирҭахқәаз, хар змамыз ашәҵа-аҟәынҵа,
ахәыҷы-мҷы. Зегьы реиҳа Бадреи Ницеи зеигәырӷьоз ахьтәы мацәази, ахьтәы сааҭи, ахьтәы ҵӷагьы ацны иахьроуз акәын. Хәылԥазык Бадра иан Насиеи, иаҳәшьа Ницеи, Бадра иаб иашьеиҳаб Ҳазараҭ иҷкәын даашьҭхны, Мсыгәдараа рыҟны инеит ахәыҷы-мҷы рыманы. Мсыгәдеи Тосиеи рҭаҭын ҿыхны алгара иаҿын, асасцәа анрызнеи. Мсыгәдараа рҭаҭынарҭа аҩны иацәыхарамызт. Насиараа агәара ианҭалоз аԥшәмацәа ирбарҭан. Мсыгәдеи Тосиеи аацца-кын, рҭаҭын ирласны иаалган, асасцәа ирԥылеит. – Бзиала шәаабеит, Насиа! – лҳәан Мсыгәда раԥхьа Насиа даагәыдылкылеит, нас егьырҭгьы аагәыдкыланы аԥсшәа ралҳәеит.
Тосиагьы дааин рыхҩыкгьы аагәыдылкылеит, дыԥхашьаԥхаҵо. Мсыгәда иаразнак илдырит, арҭ рааира зызкыз. Тосиагьы лцәа иалашәан, дааҟаԥшьхеит, аха лхы аԥшнылымҵаӡакәа амаҵурҭахь дцеит дыццакны.
Мсыгәда агаз зларчачаз аццахы ала лнапқәа аӡифыр рымхуа, арахь шәааи, – лҳәан акәасқьахь днарԥызеит лысасцәа. Асасцәа асоф аҿы инартәаны, Мсыгәда, длалбаан, лнапқәа сапынла иӡәӡәаны дыҩхалан Насиараа днарыдтәалеит.
Ажәқәа рхьара аамҭа шааиз аԥшәмацәа иддырдырыр рҭахызшәа, уажәы-уажәы, рыбжьы мырдуцәакәан, иҟаауан, рҳәарақәа рахь рхы рханы, аанда иахьадгылаз. Ас Мсыгәда асасцәа данаарыдхалоз, Тосиа ажәқәа лхала илхьон. Уажәгьы лара ажәхьага ведра аашьҭылхын, лымацара жәхьара дцеит.
– Мсыгәда, быгәнаҳа рзымгааит, ас беибаха адәы баақәзырхаз, ахаҵамусхәгьы, аԥҳәысмусхәгьы бызларыҵгәозеи, бара рыцҳа, – лҳәеит Насиа Мсыгәда лԥыраҳәала лнапқәа рбо, дыццакны асоф ахь даныҩхәна.
– Иҟасҵари, Насиахеит, хьымӡӷык схы иасмыргакәа схәыҷқәа сааӡанда ҳәа схандеиуеит, – лҳәеит Мсыгәда. – Аа, анцәа иҳәар, шьҭа акахьы скылсып ҳәа сгәы иаанагоит. Сызкәыхшоу, с-Тосиа, даара дшьаҟаны дсыҵаргәоуп, – нацылҵан, иҭацәыз аҟәардә днықәтәеит. – Баргьы маҷ бхасма, быҷкәын дшыхәыҷӡаз бхаҵа даабхыхны дрымгеи, харада-барада. Сара стәы дыззықәԥоз зымдыруеи, аха бара бтәы дзыхҟьеи! Иашәа инкылаӡ ицааит уи дзырӡыз...
– Ааи, Мсыгәда, ҳхацәа уажәы иаҳхагылазар, иҵегьгьы ҳаиӷьны ҳҟамлози, ҳара рыцҳақәа, иҳалшақәогьы злаҳалшо омашәа иубаратәа иҟами.
– Бара шьҭа, анцәа иџьшьоуп, быхшаара быхьӡеит, Бадра иакәзар ԥыҭҩык ауаа ирԥсоу арԥысуп...
– Ааи, Мсыгәда, шьҭа ҳаԥсқәарым, амала урҭ ҳамазар уажәы ҳусқәа иҵегьгьы иԥшӡамхози...
«Иԥшӡамхози!» – иашоуп илҳәо, дақәшаҳаҭхеит Мсыгәда гәаныла. Дақәшаҳаҭхеит акәым, лгәы иааҭылҳәаазшәагьы лбеит. Ааи, ҳәарада, урҭ рхацәа уажәы ирхагылазар, русқәа иаҳагьы иԥшӡахон. Мсыгәда илдыруан, закәытә усқәаз Насиа дызлацәажәараны иҟаз акәым, дызлацәажәараны иҟаз. Урҭ уажәы иҟазар, ари аус алацәажәара аҳәсақәа рымацара рыла иауҟалахоз. Ас арԥызбеи аԥҳәызбеи ахәыҷы-мҷы анеимырдо, ԥыҭҩык ақәыршәаны ауп ишыҟарҵо. Аха иабаҟоу, аӡә лхаҵа ажәлар драӷоуп ҳәа дааидкыланы дырган, иахьагьы-уаҵәгьы дынкылахәаша дцеит, егьи лхаҵа аибашьра ианалага, дцеит, иԥсадгьыл ахьчаразы, уигьы уа ихы нақәиҵеит. Аҳәсеибацәеи ахәыҷқәеи роуп еизаанхаз. Уи уҳәаргьы, аԥсҭазаара аанҿасра ақәым, уи еснагь иныҟәоит, ицоит ԥхьаҟа. Иагьцалароуп!
– Мсыгәда, сызкәрбану, иахьа ҳныҟәашьа акалашәа иҟоуп, џьара шиԥкак ыҟазаргьы, ҳаҭабҵарым, бара быԥҳәыс ҟәышуп, ацәгьеи абзиеи збахьоу боуп... – Ница илкыз лчамадан хәыҷы ахь днаԥшын, Насиа инацылҵеит, – хәыҷқәак дара рхала еигәаԥхеибашьазар, ҳара ишҳалшо амҩа иқәаҳҵап. Аамҭа зеиԥшроу ббоит, ауаҩы днадххыланы ииҭахыу анимоуа аамҭа ҳҭагылоуп. Акәты иалшо акәтаӷь ҳәа, анцәа иҳалиршоз ала абра хәыҷы-мҷык аҳасабала ауаа иҟарҵо ҳәа анцәа иаҳԥыхьаиршәаз абра напеимдахьс быԥҳәызба Тосиа илызкны абра иаҳкуп. Шәара шәазыразны шәыҟазар, шәареи ҳареи уи адагьы ҳаибаҭахын, пату, ҳаҭыр ҳақәибаҵон, аха уажәы уаҩыла ҳаилазар, иҵегьгьы ҳаизааигәахар ҳҭахны ҳаҟоуп. Уи баргьы хәыҷык блымҳа аҟнынӡагьы инеихьеит ҳәа ауп ишыздыруа.
– Ааи, Насиа, Бадра ажәа сниҵахьеит. Сара сыхәҭаак ала сақәшаҳаҭуп, аԥҳәызбагьы лыхшыҩ азцошәа збоит. Аха... аха зысҳәо, аус злоу лара лоуп, ҳлазҵаап, мап лҳәозаргьы ҳаздырам, – лҳәеит Мсыгәда.
– Нас ус акәзар, Ница дцаны длацәажәааит, урҭ еиқәлацәоуп, еицәыԥхашьом, сара сҿы дыԥхашьаны акгьы лымҳәар ҳәа сшәоит.
– Зеиԥшыҟам, дцааит.
– Ахәыҷы-мҷгьы сгеит, илсырбап, – илкыз ачамадан хәыҷы шылкыз дҩагылеит Ница.
– Ига илбааит урҭгьы, лгәы иаахәап, – рҳәеит Мсыгәдеи Насиеи.
Ница, дгәырӷьаҵәа, ахәыҷы-мҷқәа зҭаз ачамадан лыманы амаҵурҭа даназааигәаха, Тосиа лнапқәа мпахьшьыла ирбо даалԥылеит. Аҩыџьагьы еиманы, акәасқьа, егьи амардуан хәыҷы ала иҩыхәнан, Тосиа луада ҳәа захьӡыз иныҩналеит. Уа ԥыҭраамҭак еицәажәон дара.
– Ахәыҷы-мҷы лыдылкылеит, шьҭа Тосиа ҳара даҳтәуп! – дгәырӷьаҵәа Мсыгәдеи Насиеи ирыцыз аҷкәыни ахьтәаз дыҩхалеит Ница.
– Анцәа иџьшьоуп, шьҭа уаха сгәы ҭынчны сыцәап, шәаала, аҩныҟа ҳцап, – лҳәан, дҩагылеит Насиа.
Ницеи аҷкәыни ҩагылеит.
– Ус ҟалахьоума, Насиа, аус ҳаақәымныҳәакәа егьҵасым, сыҩны шәааины ус шәцар, шәсышьҭуам, – лҳәан, Мсыгәда лысасцәа азал ахь илалымгар лымуит.
Мсыгәда ианакәзаалакь ус ҵасс илыман, дхәыҷы, дду, лыҩны иааиз, изаҟаразаалакь акы неиҿаламҵакәа доулыжьуамызт.
– Ибзиоуп, амала акрызуеит ҳәа балагар, ҳзазԥшуам, сыжәқәа хьатәуп, уажә иуазыруа агәашә иадгылоуп. Мазеи-чазеи аацәырга длыҳәеит Насиа.
Мсыгәда даагьагьан араса, ахышәҭ-мышәҭ ацҵаны, ачашә ххны, хазы ашәха рҩа ҟәаҟәаса иаалган астол ду инықәлыргылеит, нас дцан ауатка ԥхеи-ԥхеиуа инарываргыланы, ларгьы аҟәардә даахан днарыдтәалеит. Тосиа дыԥхашьан уахь дцәырымҵӡеит.
Ауатка афырџьанқәа ирҭаҭәауа, Мсыгәда лхы гәыбӷан алҭон ас хьшәашәала лысасцәа акрахьырҿалҵоз.
– Насиа, ҽааны сымнеиааит, ҳаццакӡоит, аныбҳәа ауп акәымзар, бысҭа ԥхак шәзызымурызи, садхалаӡомызт...
– Уаҳа ибҭахи, абар иаҳфара ахьықәгылоу, ас еснагь анцәа иҳагыумыжьааит, – лҳәеит Насиа.
– Анцәа, улԥха ҳаҭ! Анцәа, абзиара ҟаҵа, ҳхәыҷқәа насыԥла еиқәшәааит, шәареи ҳареи ҳаиуара нагӡара амазааит, гәеихшәара ҳабжьамлааит, – лҳәан, афырџьан аанкыланы, дҩагылан, дааныҳәа-ныԥхьеит Мсыгәда.
Мсыгәда лышьҭахь Насиагьы, ҳус маншәалахо, ҳаиқәгәырӷьо анцәа иҟаиҵааит, лҳәан, афырџьан иҭаз нҭыркәкәаны илжәит. Акы ианынацҳа-аацҳақәа, Насиа дҩагылеит.
– Шьҭа, уаҳа акгьы сабымҳәан, аҩныҟа сеилахоуп, абааԥс, – дыццакны амардуан длаҿалеит Насиа.
– Бымбои, Насиа, – лҳәеит Мсыгәда, уи длышьҭаланы дахьцоз, – ҳара уи аҟара иаҳзырԥшӡом, хацәазар, уажәы ари еиԥш иҟоу аус бзиа егьарыла иақәныҳәарын, рҽеидырхыланы егьа ахырҳәаарын.
– Ҳара рацәак ҳзымҳәазаргьы, иара ԥшӡахааит, аҳы, абзиара шәзыҟалааит, – иаагәыдибакылеит аҳәсақәа, Сҭаца дабаҟоу? Аԥсшәа ламҳәакәа сызцом, – агәара агәҭаны дықәгылан Насиа.
– Уи уажәы дыԥхашьозар, акәхап, былҟәаҵ, – лҳәеит.
Аха Ница ашырҳәа дцан, амаҵурҭа аҟнытә Тосиа даадәылылгеит. Насиа лнапқәа ыргьежьуа, илҭацахараны иҟаз аԥҳәызба дгәыдкыла-хыдкыланы, дныҳәа-ныԥхьаны Мсыгәдараа ргәашә дынҭыҵны дцеит.
Мсыгәда лысасцәа наскьаганы данаагьежь, лгәы хьау-хьауа, иаалыхьит. Шьҭа Тосиа лгара харак иргомызт Назираа. Ницагьы, аԥҳәызба еиқәтәа-еиқәгыла замана, ҭаацәараҳәа џьара иахьлнаало дцар лыхәҭан. Илышьҭақәазгьы рыҟнытә дзыццашаз арԥарцәа ыҟан. Аха лашьазаҵә аӡәы дизаамгакәа, иани иареи рымала иааныжьны дызцомызт.
Мсыгәда, Тосиа даныргалакь, аҩны лымацара даанхон, избанзар, сынтәа Туча Аҟәа аинститут дҭалоит. Абар уи адкыларатә ԥышәарақәа бзианы иҭиуа дааиуеит. Уаҵәы аҵыхәтәантәи лҭираны дыҟоуп. «Туча шьҭа уахь даанхалашт, сабшалеи мҽышалеи зны дмаалозар. Тосиагьы днықәганы дыргашт, нас, сыкьроууа, сымацара саақәхашт», – дхәыцуан Мсыгәда. Тосиа илдырит, лааӡаҩ иаалырҟьаны лылахь аиқәылара зыхҟьаз.
– Мама Мсыгәда, уи уиаҟара игәхьаабымган, сара макьана ара сыҟоуп. Сыргаргьы, харам, сыҩҩуа есымша сыбзаалоит, бымшәан, – Мсыгәда лыбӷа лнапқәа акәыршаны, даалыдлырӷәӷәалеит.
– Тосиахеит, есымша бара ара баазышьҭуада, знык уахь бцар, уа аҩнра ныҟәгатәуп, ахшара дбоушт, егьишт, – лҳәеит Мсыгәда.
– Мамоу, мама Мсыгәда, иббап, смаалозар. Уа аусқәа ирласны иааҟаҵаны, нас сыбзаалоит, – Тосиа Мсыгәда дахьылкыз доумыжьӡакәаны иаҳагьы лыҽлыдлырӷәӷәалон.
Адырҩаҽны ахәылԥаз Аҟәантәи дааит Тучагьы. Аԥсуа школқәа ақырҭшәахь иахьиаргаз шылԥырхагазгьы, лара адкыларатә ԥышәарақәа қәҿиарала илҭиит. Туча аԥышәарақәа ахьылҭиуаз, ара раԥхьаӡа акәны сынтәа ихдыртыз аԥсуа бызшәеи алитературеи аурыс бызшәеи алитературеи афилологиатә факультет аҟны илыцызҭиуаз даарылукаартә адыррақәа аалырԥшит. Аԥсуа литература аԥышәара здызкылоз акомиссиа иалахәыз аԥсуа литература акритик Инал-иԥа иҩызцәа абас реиҳәеит, Туча лблеҭ ианыз азҵаара аҭак ҳәаны даналга: «Афырԥҳәызба, ибзиаӡаны илҳәеит зегьы, аԥсуа литература бзиа избо аӡә лоуп, насгьа аҩрагьы лҽазылкуеит, илаҳҭап ахәшьара «хәба». Ари уаҟа итәаз зегьы гәыкала иақәшаҳаҭхеит, иагьлыдырныҳәалеит аинститут дахьҭалаз.
Уажәы Туча илбаз, илаҳаз акы аанмыжькәа зегьы Мсыгәдеи Тосиеи иралҳәон, агәарԥ ашәшьыра зхылахьаз аҿы итәаны.
– Ҳаргьы ажәабжь ҿыцқәа ҳамоуп, – лҳәеит Мсыгәда, Туча лцәажәара даналга.
– Изакәи сан? Бзиароу? – Туча лани Тосиеи днарҿаԥшит. Тосиа дааҟаԥшьхан, лхы лалырҟәит.
– Ааи, бзиароуп... – Мсыгәда хәыҷык даанҿасын, даахәыцит, ахаха илҳәару, ирмаанашәа, инаркәараҵаны илҳәару, – бара быҟамижьҭеи ауа ҿыцқәа ҳарҳаит, Тосиа лыбзоурала... – Мсыгәда дырҩагьых дааҭгылан Тосиа бла хаала дналыхәаԥшит.
– Исзеилымкааит... Тосиа аӡәыр диҳәама? – лцәа иалашәазаап Туча.
– Ааи, – лхы аалҟьеит Мсыгәда.
– Дзусҭа? Бадра иакәзар?
– Ааи, Бадра иоуп.
Туча дҩагылан Тосиа даагәыдкыланы, илзеиӷьалшьеит анасыԥ ду.
– Иаха ахәыҷы-мҷы аарган абра хыхь иҟоуп, бцаны иба, – лҳәеит Мсыгәда, лыԥҳа лхы налықәкны.
Тучеи Тосиеи еиманы Тосиа луадахь ицеит. Уаантәи еибарҷыр-ҷыруа акраамҭа иахьцәажәоз Мсыгәда амаҵурҭаҿы уаххьа ахьлырхиуаз рыбжьқәа лаҳауан.
Туча аинститут лҭалара, уаҟа аԥсуа бызшәеи алитературеи рҵара алагара акыр илцәыуадаҩын. Сталин данԥсы, Бериагьы данырк, аԥсуа жәлар, ох гәышьа, рҳәан, рыбӷа ааиҵырхит. Аԥсуа лфавит, ақырҭуа лфавитла мчыла ишьақәдыргылаз, уажәы аԥыхьатәи аурыс графикахь ииаган. Иҭыҵуа иалагеит алитературатә журнал «Алашара». Ақырҭуа ҵарахь ииагаз аԥсуа школқәа реиҭашьақәыргылара иалагеит. Аԥсуа литература амҩа ҿыц, амҩа ҭбаа ианылеит, ицәырҵит апоетцәеи ашәҟәыҩҩцәеи ҿарацәа амҩа ҿыц, амҩа ҭбаа ианылеит. Инаӡеит Дырмит Гәлиа еснагь дзызгәаҟуаз. Аӡхаԥшь аҳаблаҿы аҩнқәа иҟаҵаны ақырҭқәа ааганы иҩнарҵаз, уажәы еихьшәшәа-еиԥшәшәа, иахьынтәааз, ацара иаҿын. Иҭацәуан аҩнқәа, абриаҟара ажәлар рыԥхӡы иалхны иҟаҵаз. Еиҳаракгьы ицоз мчыла иаагақәаз ракәын. Урҭ рхыԥхьаӡара акыр ирацәан.
«Ее, дад, адунеи мардуануп, усоуп ишыҟоу, ахаан егьрыхьуам ззуҳәоз аусқәа шхабгало жәбоу, – рҳәон Аӡхаԥшьаа аҭаҳмадацәа. Уи аума, иҵегьгьы аиҭасрақәа ҟалараны иҟоуп, умбои, аиаҭым имгьал былуам, рҳәоит, акаҿы ҳкылсыргьы, иудыруеи, – рҳәон даҽа џьоукы.
Мсыгәда уажәы иаҳа илгәалашәеит, зны шьыжьымҭанк даныҩагыла, амҩаду аандала икны иҟан, лыжәқәа злаҭалцало лымамкәа. Ари закәи ҳәа аколнхара ахантәаҩы иҟны даннеи, ус аколнхацәа иӡбны ишьҭырхит иҳәеит. Ус рӡбызаргьы, ииашам ҳәа даагьежьит Мсыгәда. Ԥҳәысеибак илылшози, рыцҳа! Сыгәнаҳа узымгааит лҳәан дшәиит ауп. Аха аҩны данааи, аанда ыҟаӡамызшәа, ау адаракәац ҳәа акгьы умбо амҩа днанԥшылеит. «Изакәи, мшәан, сыла сажьама? Абра абружә ааигәаӡа, ишшӡамзи?» – днаԥшы-ааԥшит Мсыгәда. Ус агәарҭ данынҭала, Бадра дҿаԥха-ҿаччо дналԥылеит.
Мсыгәда иаразнак лцәа иалашәеит, Бадра ак шыҟаиҵаз.
– Мсыгәда, арҭ бгәылацәа, бшымчымхаз рбан, мҿы ԥыҭк бзаарган, абна иҟоуп, Бадра – дыччо амҿырҟәарахь Мсыгәда дынхьеирԥшит.
Мсыгәда дыԥшызар – аанда зларкыз аҵәҩанқәеи абыцақәеи кәаԥӡа амҿҟәарраҿы ишьҭан.
– Унан, анышә самандаз, иҟоуҵазеи, Бадра, џьара уи уахҭнырҟьар ҳәа сшәоит, – лҳәеит Мсыгәда.
– Ибықәшәира анышә дагааит, уи азы аӡәы акы аасеиҳәондаз, дыԥсыхыргьы. Ажәлар рымҩа акра аӡәгьы дақәиҭӡам, – иҳәеит Бадра, ибжьы аарымчны.
Уажәы акәзар, Мсыгәда даушәахуаз, аха усҟан урҭ иаркы-иаркы, ирцә ҳәа ианыҟаз аамҭазы акәын.
Шьыбжьон еиԥш дааит, ихагәҭ иқәгылаз илақәа кылцаны, абригадир Ӷәуӷәун.
Ара иахьа ашьыжь аанда иаҳкыз абаца?! – длазҵааит иара Мсыгәда.
– Сыздыруам, сара аконторахь сыҟан, санааи, еимыхны избеит, – лҳәеит Мсыгәдагьы.
– Иабаҟоу нас аҵәҩанқәеи абыцақәеи?
– Сыздырӡом, рышьҭа-мҭа ыҟам.
– Сара ибсырбап, ишыбзымдыруа! – даамақарны дцеит. Ахәылԥазшәа дааит аколнхара аправление ахантәаҩы Амбрози Липартиа, амамиқәара иҿысны.
– Дарбан ҳара иҟаҳҵаз аус ԥхасҭазтәыз?! – ҿааиҭит, ибжьы хацаланы, Мсыгәдараа ргәара дшааҭалазҵәҟьа. Мсыгәда агәараҿы акы даҿын.
– Исыздырӡом, Амбрози ухаҵкы, аконторахьтә санааи, аанда убар иаахә, иҟаӡамызшәа инықәба ицахьан, иахьца уара иудыруазар, саргьы издыруеит, – лҳәеит аҭакс Мсыгәда.
– Быҩнгьы, бгәарагьы бықәызгап уахыкала! – дыбӷьаҭит иара.
– Сықәугозар, исылшои ԥҳәысеибак, сықәга нас, схаҵа дыҟам, сыҷкәын дыҟам, амала ажәлар рымҩа акра иашам ҳәа сгәы иаанагоит, – лҳәеит Мсыгәда ирҭынчны.
– Ааит, бара боума аанда ахьктәуи иахьктәыми ҳара иаҳзырҵо! Абыржәыҵәҟьа атрактор ааганы быҩны илагәыдҵаны иҟаӡамызшәа иаақәсхуеит! – даапкӡеит Амбрози.
– Иҟаҵа убригьы, уламыс иаҵанакуазар.
Ахантәаҩы зны дҟаԥшьхеит, зны дцәышхеит, зны деиқәаҵәахеит.
– Сара Амбрози сакәзар, ибсырбап! – уигьы дцеит дмақарны.
«Ара уара уеиԥш егьаҩ аанагахьеит, убаашәт, уца уи аҟара угәы ԥымжәакәа», лгәахәуан Мсыгәда дахьгылаз.
Амбрози аиҳаракгьы дзырааԥкуаз, Мсыгәда дшәаны, дматанеиуа, иҳәара дахьаламгаз акәын.
Аха Мсыгәда лыҩни лгәареи шыҟац иҟоуп иахьагьы, аԥшӡара иацлоит акәымзар, бзанҵыкгьы иагхараны иҟам. Иқәӡааз Ӷәуӷәуни Амбрози роуп. Урҭ доусы иахьаақәаз ицеит, избанзар, Ӷәуӷәуни арахь даанӡа дшьаҵарыцқьаҩын. Урҭ ашықәсқәа рзы Аԥсныҟа Ӷәуӷәуни Амбрози реиԥш анапхгаҩцәа иаашьҭыз маҷҩымызт.
Ари фба-быжьба шықәса зхыҵуаз ахҭыс Мсыгәда уажәы илгәалазыршәаз лыԥҳа Туча аинститут лҭалара ауп. Ус баша институтк акәымкәа, аԥсуа бызшәеи алитературеи ахьыддырҵо аинститут! Жәаба-жәохә шықәса раахыс иаԥырхны иҟаз аԥсуа школқәа реиҭашьақәыргылара, аинститут аҟны афакультет ҿыц аартра уҳәа Мсыгәда лара лтәала даара деигәырӷьон. Мамзаргьы дарбан аԥсуаз ари иамеигәырӷьашаз.
Аҿа-маҿақәа аарыдыргалар, Насиа ачара зуп ҳәа иақәкны илыман. Бадра уи аҽазыҟаҵара даҿын. Макьана аҿҳәара амаӡамызт, аха иуа-иҭынха, изеиҳәаша, изеимҳәаша дрызхәыцуан иара.
Зны хәылԥазык аӡы сҭалап иҳәан Бадра архаҟа иҿылеихеит. Амҩаду аанҵәаны адәҳәыԥш даннықәла иаԥхьа аӡы аганахь ала даацәырҵит Тосиа, лыжәҩахыр лагьанк ықәыргыланы. Алагьан азнаҵәҟьа илӡәӡәаз амаҭәақәа анын. Тосиагьы дылбеит Бадра иаразнакы. «Игәы иаанагаришь, ара сахьиԥылаз?» – аалгәахәит лара.
Бадреи лареи Гәагәџь иӡмыџь аҿы еиқәшәеи уажәи рыбжьара ус машәыршәагьы еиқәымшәацызт. Бадра дыԥхашьаны Мсыгәдараа рахь днеиӡомызт. Егьи абжьара уаанӡа ҩымш-хымш рыла зны шәышԥаҟақәоу шәышԥану ҳәа дымнеир иуӡомызт. Иашоуп, ганкахьала Бадра Мсыгәда лыҟны маҳәра имургьы ҟалон, уаанӡатәи реизыҟазаашьақәа зеиԥшрақәаз рыла, аха Бадра убри аҟара дламысын, Мсыгәда, ииҳәаз аԥҳәызба дзааӡаз лҿы ацәырҵра илшомызт.
Ианааиԥыла, рҩыџьагьы ҟаԥшьхама уҳәо иааԥхашьеит. Тосиа лыжәҩахыр иқәгылаз аақәылхын ашьац инылалыргылеит.
– Хәылбзиа, Тосиа, – иҳәеит Бадра, Тосиа лаԥхьа даангыланы.
– Бзиара убааит, – лыла ҭбаақәа еиҵыхны Бадра днеиҿаԥшит Тосиа.
Бадра инапы ндәықәиҵан, Тосиа дааигәдиҳәҳәалеит. Ларгьы иӡара лнапы аакәларшан, лхы игәы инкыдылҵеит.
– Тосиа! Бызбар шԥасҭахыз, бышԥагәхьаазга! – ллымҳа дҭахәыҭ-хәыҭит Бадра.
– Саргьы узбар шԥасҭахыз! – Тосиа иаҳагьы ирӷәӷәаны лҽынидылкылт.
Рыҩџьагьы рыгәқәа ҭыҵрашәа иҭыԥон.
Ус еилаҵәаны еидгылан ԥыҭрак. Нас аҩыџьагьы еибырҳәазшәа иааидыҵын, инаԥшы-ааԥшит, аӡәы ибазар ҳәа ишәаны. Аха рааигәа-сигәа аӡәгьы дыҟамызт, ааилашәшәырагьы аҽазнакуан.
– Упадаркақәа рзы даара иҭабуп, Бадра, – лҳәеит Тосиа арԥыс днеиҿыԥшны.
– Еиӷьыз акгьы ҳмоуит Ница лареи сареи, даара ҳаԥшаан, аха, – иҳәеит Бадра, Тосиа лнапы аанкыланы ишьшьуа.
– Зеиԥшыҟам роуп, даара исгәаԥхоит, ҽнак ҩынтә-хынтә ицәырганы срыхәаԥшуеит, уара уцәа рыхкааны сгәы иадсырӷәӷәалоит!
Бадра еиҭах Тосиа даалыхан, инапызаҵә лыхәда иаакәыршаны ихы лаирҟәын, ибыз-бызуа амца зыхҟьоз иқьышәқәа Тосиа лқьышәқәа инарылаҵәан ԥыҭраамҭак рҩыџьагьы мҵысӡо игылан. Бадра иқьышәқәа ихааӡа амца рыхҟьо ирныруан Тосиа аҭак иҟалҵоз агәӡрақәа. Аха, иаалырҟьаны, Тосиа Бадра лҽааимылжәаан, ллагьан аамҵарсны дыҩт аҩныҟа. Бадра уи длыхәаԥшуан, дшанханы. Нас дааҳәын, аӡахьы иҿынеихеит.
Иахьа ашьыжьымҭан аахыс Мсыгәда ллаԥықәшәақәа атыр-тырҳәа илауан. «Измаанхарызеишь? Ибзиараӡам», – дхәыцуан лара. «Арыӷьарахь акәзар, ибзиаран, аха армарахь – еснагь абааԥсоуп исанаҳәо». Ииашаҵәҟьаны, Мсыгәда ллаԥықәшәа дамжьацызт ианакәзаалакь. Лара уажәы илгәалашәеит ҩ-хҭыск. Акы – лыԥҳа Туча данычмазаҩыз арымарахь аттаҳәа лаԥықәшәа лоуан иааигәаӡаны. Аҩбатәи – Кәанас дышҭахаз ала ашәҟәы анааргашаз аҽны абас ашьыжь инаркны иаагәаӡаны лаԥықәшәақәа дыкны дыргон. Туча акы лмыхьуандаз, сара хәаша. Аха Мсыгәда лгәы зырӷәӷәоз уажәы илауа алаԥықәшәеи усҟан илауази акыр еиԥшымызт. Усҟан иааигәаӡаны акәын ишлауаз, ала ԥыр-ԥыррагьы ацын. Уажәы инаскьаган, насгьы лыла ԥыр-ԥырӡомызт. Уи ала хәыҷык лгәы лҟычуан. Аха иахьцалакь, лгәы ҭынчмызт. «Исаҳарызеишь, анаџьалбеит», – агәҭынчымра лыман Мсыгәда.
Тосиеи Мсыгәдеи шьыжьхьа ыфаны ианыҩагыла, Тосиа дҵааит иаалырҟьашәа:
– Мама, бгәы бзиами, акы баргәамҵуашәа збоит?
– Мамоу, Тосиа, сгәы бзиоуп, аха слаԥықәшәа ҽеим, изызҳәоу сыздыруам акәымзар, – лҳәеит Мсыгәда лԥыраҳәа ала лнапқәа рбо.
Ҽаҩраҭагалантәи амш ҟәандақәа, амш шьахәқәа руак акәын. Амра хааӡа ашьхақәа иҩрывҵын, илаша-лашо ҵлак ашәара иҩахысхьан.
Мсыгәда лмагана аашьҭхны, иԥасаны илалҵалоз апара ҳәа дахьашьҭаз, аџьықәреи зҿырххьаз аԥҳә сырхуеит ҳәа лҿыналхеит. (Тосиа дырҳәеижьҭеи ҩнусымзар даҽа уск ҟалҵар Мсыгәда илуӡомызт). Убри аҟнытә Тосиа амаҵурҭаҿы даангылеит. Лара ачанахқәа лыӡәӡәон.
Мсыгәда амхы дынҭалон еиԥш, арҵәаа-арҵәааҳәа ҳәҳәабжьык ллымҳа иааҭасит «Сишь!» – лҳәан уааҵәҟьа даангылан, дааӡырҩит. Хрыжь-хрыжь аҳәҳәабжь гон Ҭагәаџьраа рыҩны аҟнытә. «Ҳаи, еилалахыу, мамзаргьы даҽа еицәаз рыцҳарак ҟалоу», – аалгәахәын, ашырҳәа ахҵысҭа даахыҵын, аҳәҳәабжь ахьгоз ахь лҿыналхеит Мсыгәда. Тосиагьы дшәаны амаҵурҭа дааҩныҵит.
– Бара ара быҟази, Тосиа, сара сцаны иҟалаз еилыскаап– лҳәан, Мсыгәда дыццакны лԥыраҳәа аалԥырылхын, амаҵурҭа аҭӡамц аҿы аҵәымӷ иалаз инхылшьын, дыҿҟьаса агәашә дынҭҟьеит. Бадрараа рыҩны даннавс, Мсыгәда илбеит Ҭагәаџьраа ргәараҿы ԥыҭҩык ауаа шықәгылаз. Аҩны даназааигәаха, илаҳауан аҩны аҩнуҵҟантәи аҵәуабжьи аӷьбжьқәеи. Уажәы Мсыгәда илдыруан, ара ԥсра шыҟам, амала Хьыкәыр ланхәԥҳацәеи лареи даара иӷәӷәаны ишеицәҳаз. Уадак аҿы дтәаны аҵәыуара даҿын Хьыкәыр, егьи ауадаҿы, инеимда-ааимдо, рҿы ишаанаго, рҭаца лцәа дырҟацон ҩыџьа аеҳәшьцәа-агарахыԥақәа.
«Уаҳа сылам, сгәы нкыдкыланы ирфеит, лҵәуара иалан Хьыкәыр. – Исылшом! Исылшахаҭом! Схәыҷқәагьы сҭахым, сыхгьы сҭахым! Ара уаҳа самыхәеит сара! – лхы дахашшаауа даадәылҵит Хьыкәыр. Уи лкалҭ иахьынҳалан ҩыџьа ахацәырԥар. Аиҳабы аабаҟа-жәбаҟа шықәса ихыҵуан, егьи – ҩышықәса рыла деиҵбын. Агәар иқәгылақәаз ауаа днареҩсын Хьыкәыр дналыдгылеит Мсыгәда. Ас лассы-лассы еилалалон ҭацеи анхәԥҳацәеи, аха агәылацәа Хьыкәыр лыгәшәымшәа ҳәаны дааныркылалон, самыхәеит, сдәылҵны сцароуп саб иҩныҟа анылҳәалакь. Аха уажәы Хьыкәыр аӡәы дизаанкыло дыҟамызт. Лара хьаҳәхьачарада илыӡбеит, лхәыҷқәа ааныжьны ддәылҵырц. Уажәыраанӡа лара дгәыӷуан, лхаҵа мышкымзар мышкы ихабар шԥаҟамлара, дышԥамаара ҳәа, аха уажәы агәра лгеит, лхаҵа данҭарк (данҭарк лҳәеит ҳәагьы дҭаку дҭакымугьы, дыршьу дыҟоу лыздыруамызт, 1937 шықәсазы ауаа андырӡуаз, ауаа аныршьуаз, уахык аформа зшәыз шьоукы ааин, ҵхабжьон дҩаргыланы дыргеит). Шықәсыки бжаки зхыҵуаз асаби дылкын усҟан Хьыкәыр. Насгьы аҩбатәи изы лцәа лтәымкәа дыҟан. Уажәы урҭ хәыҷык ихбыџхахьеит, аха макьана ибатәу, иааӡатәу роуп. Хьыкәыр иагьараан ддәылҵны дцахьазаарын, аха лхәыҷқәа ҩыџьа дааныркылон, насгьы агәыӷра лыман лыԥшәма Ҭагәаџь даарашәа. Абар бжьышықәса ҵуан уи дыргеижьҭеи. Иҩны данындәылҵ инаркны, уаҳа изакәызаалак ихабарк ааҟамлеит. Хьыкәыр лассы-лассы илгәалашәон уи аҩны даныҟаз, шаҟа рҳәоу еиқәшәаны, шаҟа насыԥла иҟаз рҭаацәа зегьы. Ланхәԥҳацәа Кәтии Назиреи рҭаца лхаҵкы кадыршәуамызт,
илывагьежьны дырбон. Дара ахыха-ҿыхара иашьҭаз, иԥагьақәаз ԥҳәызбацәан. Џьара ицатәызар, џьара иаатәызар, ацәгьараҿы акәзааит, абзиараҿы акәзааит – иахьабалакь, еснагь рҭаца ддырԥшӡон, дӡырыргон. Ҭагәаџь дандырӡ ашьҭахьгьы Хьыкәыр ланхәԥҳацәа ԥыҭрак ла разыла илыхәаԥшуан, аха аамҭа цацԥхьаӡа рыҩны-рыдәны иагхон, иагхон рышәҵа-рҟәынҵа раԥхьақәа ажәақәа неиқәдырԥа-ааиқәдырԥо ишҩеиуаз, рыбз ишакәымыз еишьцылеит, иакәым рҳәо иалагеит. Хьыкәыр ҟәымшәышә дунеихаан аӡә ицәымӷыу зымҳәаӡоз ланхәԥҳацәа рзы иакәым лымхаҳәо далагеит. Ажәакала, аҭыӡшәақәа есааира иӷәӷәахо, иагьырацәахо иалагеит. Хьыкәыр ас аҭыӡшәақәа раан егьараан илҳәахьан: «Схаҵа даныргоз саргьы сзырымгазеи, мамзаргьы иаасықәшәаны сыԥсыр, исыбыргызеи!» Аха илурыз, лымала лыҽлызшьуамызт, егьи абжьара ԥсҭазаара лымамызт. Аҭаца бзиа, аҭаца гәыраз дырзеилымкааит ланхәԥҳацәа Ктии Назиреи. Лыгәшәымшә ҳәаны, лгәы дамыргакәаны лныҟәгара, даргьы ирылшо ҟарҵо, ларгьы илылшо ҟалҵо, аицхыраара ацынхәрас, дара тәаны иҭырҷҷо рҭаца зегьы рыҟаҵара лылшо џьыршьозаарын. Хьыкәыр лычҳара нҵәеит. Ара аангылара шьҭа иауамызт. Уи рдыруан агәылацәагьы, аҭынхацәагьы. Раԥхьақәа аҭыӡшәа рауа ианалага, Хьыкәыр лашьцәа, лҭынхацәа аднагаланы ианалацәажәоз, еснагь лара илылабжьон, дырԥхашьаны аҩнра ҳәа бахьааиз быҟазароуп ҳәа, дҿаҟәаны даанрыжьуан. Ларгьы уа дазааилон. Аха уажәы иамуа иалагеит, илылшом уаҳа. Дҵыкәкәеит аԥҳәыс ҿа замана. Ллакыҵақәа ыҵшәаа, дкалкало илыгхеит, лцәалжьы ԥшӡа абаҟахыз, усҟан дыздыруаз уажәы дырбар дырзымдыруа деиҭасит. Деиҭамскәа, ҳаӷоу ес ҩымш-хымш рыбжьара иҩнаҭа аҭыӡшәа бааԥс илалааит. Ирҳәоит, аԥҳәызба гарахыԥа ллеишәа цәгьахоит ҳәа. Ктии Назиреи хаҵа иахьзымцаз, рҭаца Хьыкәыр илхаразшәа акәҵәҟьан ишлацәҳауаз. Урҭ аныцәҳауа урзыӡырҩыр, абри дара аазықәшәаз зегьы Хьыкәыр илхаразшәа акәын ишырҳәоз.
«Ҳы, бара ахса, ҳгәараҭа банҭанагала акәызма, ҳара хир ҳанақәшәоз...» – дналагон раԥхьа Кти. «Ааи, ааи, уи ҳаҩны данаа нахыс шьҭахьҟа ацара ҳаламгеи!” – иналыцлырӷызуан Назира.
Изчҳауадаз асеиԥш иҟаз ажәақәа? Иара уажәгьы убарҭ рҩыза ажәақәа ракәын ирҳәоз анхәԥҳацәа.
«Доушәышьҭ дцааит, дцааит дахьымаара!” – лҳәон Кти.
«Дымцахкәа, дахьнеиуа! Ус егьараан дцахьеит, аха ара даанагахуеит!» – лҳәон Назира.
Аха Хьыкәыр егьарааны илҳәахьазаргьы уажәы илыӡбеит дцарц, уаҳа дымхынҳәуа арахь. Мсыгәда, нас егьырҭ агәыла ҳәсақәа Хьыкәыр илықәҵәашо дыркит дырмышьҭырц. Аха сымцар зуам ҳәа идәықәлаз, дузаанкылома! Лхәыҷқәа лкалҭ изахьынҳалаз длаӷырӡашо агәара дынҭыҵит аԥҳәыс еиба мыжда Хьыкәыр. Дгәынқьны дҵәуан лара. Иҵәуон илхьынҳалаз лхәыҷқәа. Аха лара акы агәхьаа мкыкәа дцон лышьҭахьҟа дхьамԥшӡакәа. Ктии Назиреи ахыу-ахыуҳәа «Илышьҭашуан». Хьыкәыр амҩаду ианыршәланы дцон дышцац. Лԥа еиҵбы дхызаханы уаҳа илымшо данааԥса, Мсыгәда даашьҭылхын, длыманы лаԥхьа инеиуаз Хьыкәыри лԥа еиҳаби днарышьҭалеит. Мсыгәда макьана дақәгәыӷуан, Хьыкәыр лгәы хьаԥссаны дышԥамгьежьри ҳәа. Ус Гәагәыџь иӡмыџь ахахьшәа, аӡы иаҳа иахьӡӷараз дныҽԥынгылеит Хьыкәыр. Лыҷкәын еиҳабы даалхьымшәаӡакәа длышьҭан. лара дцон лымацара лакәушәа, уаҳа аӡәгьы лааигәа-сигәа дыҟамшәа. Леимаақәагьы лышьымхӡакәа, ус хаха аӡы дынҭалеит. Деиҵамхаӡакәа, уи дынлышьҭалеит лхәыҷгьы. Хьыкәыр аӡы еимырҽҽо дцон. Абар шьҭа уи луаҭәашәпаранӡа илызҩеиуан. Аҷкәынгьы лара длышьҭан.
«Ҳаи, абааԥс, сыла ишабо ахәыҷы аӡы дагоит!» – лҳәан илкыз аҟәараҿы днаргыланы дыҩны аӡы дынҭалеит Мсыгәда.
Абар шьҭа Хьыкәыр лмаҟаҿаҳәар аҟнынӡа илзааиуа аӡы еимырҽҽо лышьҭахьҟа дхьамԥшӡакәа дцон. Аӡы агәҭаны днаӡаанӡа, Мсыгәда ахәыҷы днаимҵасын даанылкылеит. Ахәыҷы иан лахь иҽирххон, дҵәыуан, иан лыхьӡ ҳәаны. Аха Хьыкәыр аӡы днырын, уаҳа даахьамԥшӡакәа днықәхәаша дцеит. Ахьыу-сыуҳәа еибарҵәуа, Мсыгәда иаалыдылхалеит иеиҭымхаз ҩыџьа ахәыҷқәа.
Аиҳабы Гришьа инапы иан илықәкны дӷьаҵәы-ӷьаҵәуан, уажәы уажәы аӡахьы деихо, егьи Мышьа дӡаӷькны аҵәыуараҵәҟьа илымшо дааԥсан, ила ҭарбжы иан дахьцоз длыхәаԥшуан.
Хьыкәыр знызаҵәык ауп лышьҭахьҟа данхьаԥш. Аӡы дырны, адәҳәыԥш днықәсны, амҩаду данынаныла, уигьы лыԥсы аивгаразы акәу, схәыҷқәа еибгазар збоит ҳәа акәу, здырхуада, даангылан, лышьҭахьҟагьы дааԥшит маӡалашәа. Уи нахыс уаҳа даахьамԥшӡакәа лаб иҩны дцеит. Иаргьы рацәак ихарамызт: аӡнырцә ахәы уахьҩыхәно акәын.
Иҟалҵахуаз Мсыгәда. Ахәыҷқәа аиҳабы инапы аанкыланы, аиҵбы даашьҭхны раб иаҳәшьцәа «хазынақәа» инарылҭан аҩныҟа лҿыналхеит.
Лара хара дшынаскьахьазгьы лышьҭахьҟа илаҳауан ала кыдҟьо, аҳәа кыдҟьо ахагацәа реиԥш зыҩны иҩназ аҭыџьҳа хырзаманқәа ҩыџьа.
Мсыгәда аҩныҟа данцоз дхәыцуан, лылабжышқәа хаҟәҟәала, дышҵәыуа аӡәы дибарҳәагьы дшәон лара:
«Абарҭ арыцҳақәагьы зыриаҭымыз рыгәнаҳа нарцәгьы иухьӡааит, усгьы уахь уцеит аха. Ҭаацәараҵас аџьџьаҳәа ишеилаз, ахьшь нышьҭасны акәҷышь шаго еиԥш даамҵарсны дрымгеи раб, ихара ыҟамкәа, ибара ыҟамкәа, дныҵархәаша дышбарга. Уи еиԥш шаҟаҩ ргада, шаҟаҩ дырӡда, шаҟаҩ ршьыда. Зны аиҳабыра, Аԥсны зыхьчашаз, ажәлар шәраӷацәоуп рҳәан агәгәаҳәа иларгәыдҵаны иршьит, нас шьа злаз анхацәа бзиақәа, ауаа цқьақәа нықәганы иргеит, аԥша иагазшәа. Аӡәык-ҩыџьак урҭ рашьҭахь иҩагылаз абжеиҳараҩык аибашьра хлымӡаах илалаӡ ицеит... Ус сҳәеит ҳәагьы макьана ҳабаҟоу.
Уажәы Мсыгәда илгәалашәеит раԥхьаӡа акәны Лакоба Бериа Қарҭ диԥхьаны днаганы ахәшә иҭаны дшишьыз лазҳәаз ани ақырҭуа рыҩны қьырала иҩназ анџьныр иԥҳа Лили шлакәыз. Қарҭ ирдыруазаарын уи ахҭыс шыҟалаз, аха аӡәгьы игәаӷьны иаахтны изҳәомызт. Сталини Бериеи шәыбаҩқәа алақәа аҳәақәа иааҵырхааит, заҟа гәаҟра, заҟа рыцҳара ажәларқәа ирзаажәгазеи!..
Мсыгәда аҩны дааин лус дналагеит.
Аҩбатәи акурс аҿы дантәаз ауп Туча раԥхьаӡа акәны аԥсышәала аҩра даналага. Илыҩит лара ажәабжь «Кьынтас». Аинститут аҟны еиҿкааз алитературатә кружок аҿы уи ажәабжь анеилдырга ашьҭахь, Туча илыӡбеит агазеҭ «Аԥсны Ҟаԥшь» аредакциахь ирылҭарц. Дук мырҵыкәа агазеҭ ианылеит иара. Уи, ҳәарас иаҭахыузеи, Туча даара деигәырӷьеит, иагьылнаҭеит агәаҳәара иҵегь аҩра. Убри инашьҭарххны илҩит аԥхьатәи ацкьыс идеиалеи, сахьаркыралеи еиӷьыз ажәабжьк «Екәыԥ-иԥа Мырзаҟан» захьӡыз. Уи кьыԥхьын ажурнал «Алашара» аҟны. Абасала Туча данылеит асахьаркыратә литература арҿиаратә мҩа.
Сынтәа Туча дтәан ахәбатәи акурс аҟны. Убасҟан ауп ианҭыҵ Туча лажәабжьқәа реизга ашәҟәы, дагьанрыдыркыла Аԥснытәи ашәҟәыҩҩцәа Реидгыла ачленрахь.
Уажәы, даазқәылаз, Туча лассы-лассы дылгәалашәон, дагьизхәыцуан Закан, илҭахын лара аихьӡарақәа илымоу иара идыруазар, аха дыԥхашьаны салам шәҟәыла илызҳәомызт, уи хырҽхәарас илԥхьаӡон.
Тучеи Закани ианыхәыҷқәаӡаз «аиӷара» ирыбжьалаз акраамҭа еицәыхьшәашәанатәит. Аха аамҭа цацԥхаьӡа уи ахьшәашәара ԥсасиуан, аҵыхәтәан урҭ аҩыџьа реизыҟазаашьа ԥхарахо иалагеит. Тучеи Закани ашкол еицҭалеит, класск аҿы итәан. Идыруп ианакәызаалакь аԥҳәызба 13-14 шықәса анылхыҵлак нахыс ашәра далагоит, аԥҳәызба ԥшра аалхәоит. Аҷкәын уи аамҭазы аԥҳәызба длыҵахоит аизҳара аҿы. Ус ҟалеит абраагьы. Туча датәамбашәа акәын усҟан Закан дышихәаԥшуаз, аха 9-10 аклассқәа рҿы ианнеи, Закан шықәсык-шықәсыки-бжаки рыла иаалырҟьаны изҳаит, дааҭҳаҭыӷьахеит, Туча илаԥигома уҳәо. Убасҟаноуп Тучеи Закани иаҳа ианеизааигәаха. Уажәы лассы-лассы Закан дааиуан Тучараа рҿы, зны-зынлагьы Туча днеилон Заканраа рахь, еидтәаланы рыдҵақәа еицыҟарҵон.
Туча иаҳа дазыманшәалан, иагьлыдлон абызшәеи алитературеи, Закан – аԥсабаратә наукақәа: аботаника, зоологиа, химиа уҳәа убас егьырҭгьы. Убри азоуп Туча дызҭала афилологиатә факультет, Закан – Краснодартәи
ақыҭанхамҩатә институт. Урҭ аҩыџьагьы сынтәа рҵара еицалгоит.
Туча лдипломи, иҭыҵыз лышәҟәи лыманы аҩны даахьан, лгәы хыҭ-хыҭуа дазԥшын реиԥылара, лышәҟәы автограф анҵаны иҭара. Иааит уи аамҭагьы. Закан Краснодарнтәи данаа аҽныҵәҟьа Тучеи иареи еиқәшәеит. Заанаҵ илырмазеихьан лышәҟәы аацәырылган Закан инеилыркит. Иара илыдиныҳәалеит раԥхьатәи лышәҟәы, илзеиӷьеишьеит наҟ-наҟтәи ақәҿиара дуқәа. Ашәҟәы аахыртланы длахәԥшзар автограф абас аҳәон: «Исызгәакьоу Закан!» – автор лыҟнытә».
“Туча, ари сара сзы даара иҳамҭа дууп, аха сара ибысҭари», – иҳәан иџьыба дынҭалан иааҭигеит шәҟәы ҵаӷа хәыҷык. Уи ацәа ианын «Адипломтә усура». «Сара исылшо абри ауп», – Туча иналирикит. Уа автограф ҳасабла ианын: «Гәык-ԥсыкала исҭахыу Туча бзы».
Закан уажәы Тучеи иареи ахьеидгылоу, абас маҿак аҟара дылхыҳәҳәон. Иӡара ҭкәыцәаа, ижәҩахырқәа ҭбааны, цәгьа деинаалан.
Иара аспорт хкқәа рахьтә зегьы иреиӷьишьон аӡсареи, агимнастикеи. Краснодар аспорт аицлбарақәа раан аӡсараҿы еснагь актәи аҭыԥ ааникылон. Дхәыдамызт агимнастика аҿгьы. Уаагьы аҩбатәи аҭыԥ деиҵахомызт.
Туча аусура далагеит лқыҭан, лышкол гәакьаҿы аԥсуа бызшәеи алитературеи рырҵаҩыс. Уи лара даара илгәаԥхон, дагьазыманшәалан.
«Ҳаи, анцәа днеигӡааит, уи азы дышԥашоу!» – рҳәон ақыҭа-уаа Туча лзы.
Закангьы аусура далагеит ақыҭа аколнхараҿы аграномс.
Тучеи Закани лассы-лассы еиқәшәалон, иалацәажәон русқәа ртәы, аха убри инаваргыланы урҭ аҩыџьагьы даҽакы еибырҳәарц, иалацәажәарц рҭахушәа агәаҳәара рыман. Уи рымҳәаргьы ада ԥсыхәа рымамкәа иааҭагылахьан. Ус зны ианеиқәшәа, Закан иӡбеит игәҭакы леиҳәарц.
«Туча, бареи сареи еибаҳҳәахьеит ҳаизыҟазаашьақәа ртәы. Шьҭа ҳара ҳхәыҷқәам, ҳазлеибазымдыруа ҳәа акгьы ыҟам. Сара исҭахуп бареи сареи ҳаԥсҭазаара еилаҳҵарц», – иҳәеит Закан, хәыҷык ибжьы аахыџ-хыџшәа.
Аԥҳәызба еиҵамха, аԥҳәызба еилхха, Туча уажәы дыԥхашьан, лхы ларҟәны, лыхцәы жәпа лаԥхьаҟа иааиаганы лнапы ԥшӡақәа рыла зны иԥлыртлон, зны еиҭалԥахон, илҳәара лзымдыруашәа, дақәымшәошәа.
«Сара бсырццакуам, абружәыҵәҟьа аҭак сыҭ ҳәа басҳәом, базхәыц, ишәа, иза, икапан, уаҵәы, уаҵәашьҭахь, унашьҭахь зҳәаз еиԥш, ианыбҭахыу аҭак сыҭ», – иаахиркәшеит Закан. Туча лыбла ахәыц ауқәа ҩышьҭылхын, лаԥшы хаала дааимылдеит.
«Закан, сара уара сшузыҟоу удыроит. Абружә исоуҳәаз акырынтә сазхәыцхьан, еснагь сазааиуан акаҿы: «Уареи сареи ҳанасыԥқәа шеиларсу ала», – Туча дҿаҳәаны дызкыз акы дааунашьҭызшәа дааҟалеит.
«Ус акәзар, шьҭа ҳаиҳабацәа ирызнаагап уи атәы», – иҳәан Закан, уи алагьы еиԥырҵит уи аҽны.
Тучеи Закани абас анеибырҳәа ашьҭахь, адырҩаҽныҵәҟьа еиқәшәеит ранацәа. Ашьжьымҭан сҽааилырганы Мсыгәда сцап ҳәа лгәы ишҭаз акәымкәа, лгәара дааҭалеит Назиа.
«Унан, сара абружәыҵәҟьа снеип ҳәа сгәы иҭан», – лҳәан Мсыгәда лнапы ыргьежьуа дналԥылан агәара агәҭаны иаагәыдибакылеит анацәа.
«Ари адагьы бареи сареи нахьнатә аахыс ҳаибаҭахын, пату еиқәаҳҵон, уажәы уи еиҳагьы иӷәӷәахашт. Ибгәалашәо, дара анеимаадоз? Уажәшьҭа баргьы саргьы еицаҳтәуп рҩыџьагьы».
“Ааи, Назиа, сара усгьы Закан дсыҷкәынушәа дысԥхьаӡон», – лҳәеит Мсыгәда, лысас аҩныҟа длаго.
Мсыгәдеи Назиеи ирыӡбеит аиҳабацәа адгаланы ачара аҽҳәара ԥырҵәарц.
Ԥхынҷкәын 15 рзы Назиа лгәараҿы чаран. Амра хааӡа иԥхон. Шәаҳәаран, кәашаран, ура ҳәаран уи аҽны цхыбжьонынӡа.
Абар хә-шықәса ҵуан Туча ашкол аҿы аус луеижьҭеи. Лара лассы-лассы аурокқәа рнаҩс имҩаԥылгон алитературатә ԥхьарақәа, ирзеиҭалҳәон, дырзаԥхьон аԥсуа шәҟәыҩҩцәа рҩымҭа ҿыцқәа. Ақыҭаҿы еиҿылкаауан алитературатә хәылԥазқәа, анхацәеи, ақыҭа интеллигенциеи, Аҟәатәи иаалыԥхьоз ашәҟәыҩҩцәа алархәны.
Закангьы ақыҭаҿы имҩаԥигон имаҷымкәа аусқәа. Иара ибзоурала рхаҿы рыԥсахит ашәыр баҳчақәеи, ацитрус
плантациақәеи. Ианаамҭаз иара инапхгарала аҵлақәа еилырхуан, имҩаԥыргон ахәшәтәрақәа, ирыдыргалон арҵәыгақәа. Уажәы Закан дыграномхадан, уаанӡатәи атәанчарахьы данца ашьҭахь.
Иазҳауеит аӡхаԥшьаа рхыԥхьаӡара уаҩыла. Закани Тучеи ирыман аԥеи аԥҳаи, Бадреи Тосиеи ракәзар – ҩыџьа аԥацәеи, ҩыџьа аԥҳацәеи. Рауфгьы уи аамҭазы дҭаацәарахахьан, диман аԥа.
Ашкол усқәа ирхаршәаланы Туча иаԥылҵон аҩымҭа ҿыцқәа. Ашкол аҿы лусура, есымша ахәыҷқәа ахьылбоз, урҭ рхәыцшьа, рԥсихологиа адырра, илырҭон атемақәеи, асиужетқәеи. Уажәы лара еиҳарак илыҩуаз ахәыҷқәа ирызкыз аҩымҭақәа ракәын. Аамҭа кьаҿла Туча илҩит ажәабжьоуқәа хԥеи, ажәабжьқәеи рацәаны. Аҟәа иҭыҵит лажәабжьқәа реизга «Хьыбла ланҵамҭақәа» захьӡыз ашәҟәы. Ажәабжь «Хьыбла ланҵамҭақәа, аконкурс аҿы актәи аҭыԥ ааннакылеит. Ари, ҳәарада, қәҿиара маҷмызт. Илхашҭуамызт зхыркәшарахь иналгахьаз, ҩышықәса раахыс илыҩуаз ароман «Адунеи мардуануп» захьӡылҵаз. Ари аҩымҭа ҟәаз аҿы Туча иаалырԥшырц лҭахыуп адиалектика инақәыршәаны адунеи аҿы, аԥсабареи ауаатәҩсеи рыԥсҭазаараҿы еснагь аанҿасрада ишыҟоу аиҭакрақәеи аиҭасрақәеи. Уи лара шаҟа илықәҿиаз, ма илықәымҿиаз аԥхьаҩ ибап аҩымҭа инапаҿы ианнеилакь.
Ԥхынран. Ԥхынгәы анҵәамҭахь инеиуан. Ақәа млеижьҭеи ҩымз реиҳа ҵуан. Аџьықәреиқәа ҳәны игылан. Аҭаҭынгьы џьара-џьара абыӷьқәа канӡон. Афрына аҵазшәа ҽынла адгьыл шуан.
«Ҳаи, анаџьалбеит, ҳаибылуама? Қәак леир иауеи, ихашҭма? – ацуныҳәагьы аауитеи, аҳәсақәа ӡиуоу ҟарҵитеи, шьҭа ҳабацари!» – инеидышшылон анхацәа шәшьырак аҿы ианааидтәалалоз.
Уахык аԥҭа еиқәаҵәа жәпақәа аахылан, илеихашәан, ақәоура иалагеит. Раԥхьа ԥшьшьала, нас иаҳа-иаҳа иарӷӷо, аҵыхәтәан иқәыршыҩны аҿыланахеит. Ус уаҳа иааихымсыӷьӡакәа ҩаха-ҩымш алеира иаҿын. Арҩашқәа агәгәаҳәа идәықәлеит, аӡиасқәа хыҵит.
Ас Ааԥсҭа анхыҵуа, Закан бзиа ибон уи ахәаԥшра. Уажәы Тучеи иареи лалбаан Гәагәыџь иӡмыџь иналахалаз адгьыл
ҽыҭ иқәгыланы иԥшуан. Аӡы хәашь арха зегьы ҭырҭәааны, еимызакны иаауан, аҵлақәа, ачықьқәа рҳәазо. Гәагәыџь иӡмыџь ара ишыҟоу уаанӡа иузымдыруазар, уажәы дыршьа амамызт: уи аӡмыџь ԥшӡа, аӡмыџь ҭбаа ахабаргьы ыҟамызт. Тучеи Закани ахьықәгылаз иахаҵәома уҳәо аӡы ҩеихьан. Гәагәыџь иӡмыџь иахьылахысуа ԥыхьа амрагыларахьтәи аԥаҩ иасуазҭгьы иаанарҳәын, егьырахьтәи аԥаҩ иажәлеит, ирбгогьы аҿынанахеит. Тучеи Закани ари омашәа ибаны иахәаԥшуан. Аӡыӷь аԥаҩ рбго ԥшьышә-хәышә метра аура аманы есааира инаскьон, арирахь ала анышә ҿыц ықәжьо, еимыриашо, аӡәы аҳәҳәага ахьишьызшәа.
Адырҩаҽны ашьыбжьышьҭахь Тучеи Закани анлеи, иҭбааӡа, ииашаӡа, адгьыл ҿыц рҿаԥхьа ишьҭан. Аӡиас версбжак аҟара инаскьаны, аӡышьҭра ҿыц ылхны, амшынахь ицон. Ари аԥсабаратә цәырҵра Туча дахәаԥшуан ауаҩытәыҩса исԥаҭазаара иадкыланы.
«Измааноузеишь! Иаанагози, ари? Џьара еиҭакрак иазҳәамкәа иҟам», – дхәыцуан Туча.
Закан ари ус баша ԥсабаратә цәырҵарны дазнеиуан.
«Шықәсык-ҩышықәса рышьҭахь абра атракторқәа лҭаҵаны иаацәаӷәазар, даара аҽаҩра беиа аанашьҭып», – иҳәон Закан гәаныла.
Иҟалап, арҭ аҩыџьагьы, доусы дара ртәала ииашазар. Аха дышԥахәаԥшуа аԥхьаҩ аӡиас ашьҭра ҿыц алхра?
