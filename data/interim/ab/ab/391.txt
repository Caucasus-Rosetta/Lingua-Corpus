Аҵәа ҟаԥшь

Бара аӡә заҵәык боуп исзынхаз,
Урҭ амшқәа, ашықәсқәа рҟынтәи…
Аҵәа ҟаԥшь, акьатрацә иаҿахаз,
Иузҿымхуа аахьхьынтәи, нахьхьынтәи!..


Усҟантәи аамҭа, аҿара,
Усҟантәи агәыӷра, амырхәага –
Зегь быцуп, имҩабгеит хара,
Агәзырҳага-агәыҭгага, агәҭархага…

Сынхацәама ари адгьыл аҿ кыр?
Баргьы убас акыр бынхацәама?..
Ак ыҟазар акәхап, идыр,
Аҵәа ҟаԥшь ҟаԥшьӡа иҿхама?..

Ԥсҭазаарак мҩасит. Иԥшаа,
Абаҩқәа еидкыла, еибыҭа!
Узахьӡома асакараҿ аԥша?
Асакара сахысит ба быда.

2011



Исымаз иреиӷьыз шьҭан аламбардаҿ…

Бзиала, аламбард, 
Уаҳа усымбартә!..

М. Л., 1965 ш.

Исымаз иреиӷьыз шьҭан аламбардаҿ…
Ишьҭан уаҟа спалта, ишьҭан уаҟа ссаҭгьы…
Стәан, уахи-ҽни, абиблиотекаҿ, 
Сыҩны-стәыла ракәын сыгәхьаақәа зтәызгьы…

… Урҭ ҿыхтәуп, иҿоуми уаҟа ҿҳәарала,
Иузҿымхыр – иӡит, иргеит илҭаҳәахаа.
Аӡынра ааигәоуп, иаасыдгылоит ԥшьаала,
Са соума иаԥыло апалта ҿыц аахәа?!

Ақалақь гәымбылџьбара 
– Бнаршәыроуп,
Акала еиԥшуп, еизгәакьоуп рҵасқәа.
Ухала уи амшқәа, аҵхқәа урылоуп,
Иахьак, сышәҟәқәа еилыхуа, срызхәыцеит абарҭқәа…





Аҳамҭақәа

Аӡә ауапа ииҭон, аӡә аҟама,
Убарҭ рыла саб иашьас дҟарҵон…
Иҳәалон: сеишьаданы сынхама?
Ҟама гәарҭак аҭӡаҿы еилыџьџьон…

Имҩхыҵуан иашьцәа, ҳашҭа иҭалон,
Аҵх ргон, иҟьаҟьаӡа идыршон.
Амра гылон, амза кьагәа ҭалон,
Сан убарҭ рмаҵура дагон.

Аԥсҭазаара-мӡышәа неиуан иқәҳа,
Уззыԥшымыз ала ихьанҭахон.
Ҟама гәарҭак аҭӡа икнаҳан,
Аха саб деишьаданы дынхон…



Аԥсцәаҳа

Дыҟоуп ԥсцәаҳацәа рыԥсцәаҳа,
Даасхагылт сахьышьҭаз ҵхагәаны.
– Уеибыҭа, хырԥашьа ыҟам уаҳа,
Уаха соуам уаҳа даҽазны!. – 

– Ишԥа-мшәа абас? Аҵх лашьцара саларӡ?
Иаашап, ицәырҵып шәахәақәак,
Уаатәа, сабауцәцои, исараӡ,
Уаатәа, исыгуп цәаҳәақәак.




Чихәахәа

Алымҳақәа кьацәӡа,
Аӡара паӡа,
Аблақәа ҟәазӡа,
Илахҿыхӡа, иҵарӡа! – 

Уаниашм аҩызак
Ус џьара акы:
Иҟаӡам ҩыӡа,
Ӡакоуп, ааи, ӡакы!

Лажәлоуп Чихәахәа,
Ԥиноуп иара.
Ииуандаз, еҳ, иахәа,
Уи Аԥсынра!

Иабыкәу Аԥсадгьыл?
Ара акәым уи, дад:
Мексика тәыла! – 
Чиуауатәи аштат…

Чихәахәа – Чиуауа,
Чиуауа – чихәахә…
Иубар уҭахума? – 
Уахь умҩа еиҵых!..

Ушнеиз – ухыхны
Уагап алакҭа…
Иуҭахызар – ишьҭыхны
Уџьыба иҭартәа!

Аҿыԥшылара гәахәоуп,
Ацәаҩагь разӡа…
Иукыр – иԥшқарахуп,
Ахә тата гәӡаӡа…

Ишԥаҭахәу, иахәа – 
Мышк ҩынтә икәаба!
Игәыбзыӷуп чихәахәа,
Уарбзоит, аха ишԥа!

… Исоуит агәахәа,
Иџьасшьоит, ҵаны:
Абар, аа, чихәахәа – 
Ахьызбаз Аԥсны!

Ҳгәыла ӡӷаб Цақәа
Илзааигеит ныҟәаҩык…
Иаадәылҵыр чихәахәа – 
Инашьҭалоит шәҩык!..

Иарада уажә Аҟәа
Иҟам ҳәатәык…
Аԥылара иаргәаҟуа
Унеи-ааи хәылԥазык!..

Ҳхәыҷқәа зегь чихәахәа,
Чихәахәа рҿакуп…
Ах, иҟалеи, иахәа,
Алахь еиқәуп:

Уахак уи агәалаҟам,
Иныҟәаҩуп:
Ԥхыӡла Чиуауаҟа
Амҩа иануп!..




Шьҭыԥа-каԥа

Шьҭыԥа-каԥа,
Шьҭыԥа-каԥа,
Каԥа-каԥа,
Шьҭыԥа-каԥа:

Адырганҵыхәа,
Иамам ԥсыхәа! – 
Иахыст ашҭа
Ахы-аҵыхәа!..

Саргьы сашьҭоуп
Шьҭыԥа-каԥа,
Шьҭыԥа-каԥа,
Шьҭыԥа-каԥа!

Самҵасында иара аҵыхәа!
Аха иснаҭом уаҳа ԥсыхәа! – 
Иахыст ашҭа
Ахы-аҵыхәа!..

Ҳаи, сухьӡанда,
Ҳаи, сухьӡанда! – 
Шьҭыԥа-каԥа,
Шьҭыԥа-каԥа!

Каԥа-каԥа
Каԥа-каԥа!..



Амшынҵа

Исҭахы исҭахым саԥхьеит умшынҵа,
Иахьа иуҩыз ҵыԥхтәи ацәа аҟәынҵа,
Ҵыԥхтәи акәзар – ирҩашьа, иркәараҵа,
Уӡахымҭа ашьҭақәа еилаԥсо,
Уҵабырги умци еилагӡо,
Ана-ара ххьа рахәыцла иқәҵо,
Иуҭахуп, дад, аԥхьаҩ ижьара,
Ирҟьалара, угәра иргара,
Уфархаҵарақәа рымҩа ианырԥшра…

Еидарак уаҵоуп, ишьҭухырц уҭахны,
Ушьахәарқәа ирылаз еизганы
Ҩада уҩахоит – 
Уҵалт уаҟара…
Иара усгьы уҵан уаҟара…

Аԥсаатә заа иархиахьаз аҭра 
Унеи ухтәалон – 
Урбарҭахон хара!
Абас мацара, абас шьаҿа-шьаҿа…
Уныга урҭәуан, ес-шар, маҿа-маҿа…

Умшқәа срылоуп…
Иукәыршоу аџьымшь-цәа
Имбо џьушьоит иаҳхылаԥшу анцәа – 
Уцашьақәа: ак ҵәахуа, ак хтуа,
Унавс-аавсуа, иуанҭауа, ирдыдуа…

Ааи, ус ҳурбоит: иаԥугазшәа Нарџьхьоу.
Арахь уԥшыр, ас ӡәыр дқьақьахьоу!..
Ас аиԥш иҟоу ҵабырг убахьоу!..
Суԥхьо сцоит: дгылт аԥааимбар!..
Зегь заа издыруа, избарҭоу, аԥсҳа иҵкар – 
Иалаз алухт ааԥынтәи ацәҳар!..

Ҽыԥныҳәа змам уоуп, ҽыԥныҳәала иҭәу!
Ушьҭа ихыла заҟа еилыргатәу?
Иумакәа заҟа ҩтәу, иҳәатәу?
Заҟаџьара аргама уаҿаԥҽтәу?
Уаха змада? Ма иаԥсоу иара?
Абарҭқәа зегь рыӡбахә артытра?!

Исҭхы-исҭахым саԥхьеит умшынҵа.
Саҭоумҵан:
Абжанҵа, амцынҵа.

2011.









