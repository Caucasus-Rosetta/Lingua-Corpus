ВИТАЛИ АМАРШЬАН

А Ԥ СҲА

Аҭоурыхтә роман

АШЬХАҚӘА РАҲ

Новеллала иҩу аҭоурых-драматә роман

Аҟәа
Аԥҳәынҭшәҟәҭыжьырҭа
2018

6 УДК 82-311.6
ББК 84(5Абх)-442
А 56

Амаршьан, В. Џь.
А 56 Аԥсҳа : аҭоурыхтә роман. Ашьхақәа раҳ : новеллала иҩу
аҭоурых-драматә роман.
Аҟәа : Аԥҳәынҭшәҟәҭыжьырҭа, 2018. – 704 д.
Г/Р 978-5-122-30-06018
Аԥсны жәлар рпоет Витали Амаршьан ҿыц иҭыҵуа ари ишәҟәы
еиднакылеит ҩ-ҭоурыхтә ҩымҭак: «Аԥсҳаи» «Ашьхақәа раҳи». Арҭ
аҩбагьы рахәыцҟаԥшьыла наҟ-ааҟ еимадоуп, ихеибарҭәаауеит,
мшын ҵаулак иаҟароу ҳаԥсуа ҭоурых дуӡӡа ҳзеиҭарҳәоит. Ҳаԥсуа
литератураҿы абасҟак мҽхакы ҭбаала, абасҟакгьы жәларык афырхацәа рыӡбахә зҳәо аҩымҭақәа рацәаӡам.

6 УДК 82-311.6
ББК 84(5Абх)-442

© Амаршьан, В. Џь., 2018
© Аԥҳәынҭшәҟәҭыжьырҭа, 2018

Ссахьа аҭыԥан усахьа анысҵоит,
Уи азы исызҭода гәыбӷан?
Аԥсҳа ихьӡала Афырхаҵа ухысҵоит,
Ужәлар ухьчеит азын, с-Беслан...

Аԥсадгьыл ахақәиҭтәраан
аибашьраҿы хаҭала иааирԥшыз
агәымшәареи афырхаҵареи рзы
АМАРШЬАН БЕСЛАН
ВИТАЛИ - ИԤА
ианашьоуп Аԥсны Ареспублика
иреиҳау Аҳәынҭқарратә ҳамҭа
ЛЕОН ИОРДЕН

Леон иорден – ари баҟаз, –
Леон сизхәыцуа са сантәаз.
Леон иорден – абас агәаҟраз,
Сара исзоузеи лахьынҵас!
Аха мап, мап, исҳәо ҳақӡам,
Уи заҭәаршьаз – иԥсы ҭоуп!
Ари схала слахьынҵакәӡам –
Ари сыжәлар рлахьынҵоуп!..

АԤСҲА
Аҭоурыхтә роман

АԤХЬАЖӘА
Витали Амаршьан ироман ҿыц «Аԥсҳа» аԥсуа жәлар ҳҭоурых ахь
хараӡа ухьазырԥшуа, ҷыдалагьы VIII ашәышықәсазы Аԥсуа ҳәынҭқарра ашьақәыргылара ианаҿызтәи аамҭа уадаҩӡа узырбо, инарҵаулангьы уаззырхәыцуа сахьаркыратә рҿиамҭоуп. Аҩымҭа лабҿаба абыржә
уалаԥшуаҵәҟьашәа иккаӡа убла ихгылартә, агәра угартә, аԥсы ахаҵаны, ахҭысқәа зегьы динамикала иҿио, еиҿыхаралагьы иҭәны, аԥхьара
уаланахало, мҽхакы ҭбаала инеиҵыхны иаанарԥшуеит абжьаратәи
ашәышықәсақәа раан моу наҟ ласкьаӡагьы аԥсуа жәлар рыԥсадгьылгьы
даргьы ҭагылазаашьас ирымаз, ирыхҭысуаз, изынҟьоз изынԥоз, изыргәаҟ-ҵәаҟуаз, лшарас ирымаз, иаакәыршан иҟаз атәылақәа рыбжьара
ҭыԥс иааныркылоз иара убас рыламыс, рчеиџьыка, рҵас, рқьабз, рынхашьа-рынҵышьа ианаҭаххагьы, Нарҭаа дуӡӡақәа ишырхылҵшьҭроу
мҩашьо, реибашьышьа, ргәымшәара, рфырхаҵара…
Ароман ахы инаркны аҵыхәанӡа ихадароу хаҿсахьа гәеизырҳаганы дагәылсуеит усҟантәи аамҭазы ҿацә-ҿацәла иҟаз Аԥсны дгьылқәа
зегьы реидҵара, хазы-хазы зылҩаҵәҟьа ҩазышьҭуаз аԥсуа жәлахылҵшьҭрақәа џьарак реидкылара, реилаҵәара, Аԥсуа ҳәынҭқарра
ауасхыр азышьҭаҵара, уи ахақәиҭтәразы аџьабаа дуӡӡа збаз, иагьзыбзоуроу аԥсҳа Леон лаша ихаҿсахьа. Жәлар ргәалашәараҿы алегенда ҟазшьа аазхәахьоу ари ауаҩ хьыӡ камшәа дшыҟаҵәҟьаз агәра цқьа
инҭырҳәыцааны иаҳиргарц азы, автор уи даниз инаркны иԥсҭазаара
ҳагәылаирԥшуеит, иан, иаб, ианшьцәа уҳәа, жьра-цәарала дыззааигәаз
зегьы дрыгәҭылакны, ҿыц иаҳзаатыз дунеи ҿыцны ҳаԥхьа дцәыригоит, ҳгәыбылра даҳзалымхуагьы даҳзааигәеитәуеит. Убас аҩымҭаҿы
иаҳԥылоит егьырҭ ареалтә ԥсҭазаараҿ иҟаҵәҟьаз ауаагьы, иаҳҳәап,
Леон иаб иашьа, Леон актәи ҳәа ҳзышьҭоу ԥасатәи аԥсҳа, Византиа

6

дуӡӡа аимператорцәа, аԥсҳа Леон аҩбатәи ианшьцәа аҳазарқәа. Итили
Дони, дара аҳазарқәа рымшыни, Понттәи амшын рыбжьара зымҽхазкуаз рџьынџь-ԥсадгьыл еиужь ду Ҳазартәыла иахагылаз раҳ-рҳакан. Иусуф-хан, уи иан аҳакан ԥҳәыс бырг Барсбиҭ-ҳаным, уи иԥаБарџьиль-хан,
– аԥсҳа Леон дзыхшаз иан гәакьа Џьарымхан-ҳаным, Византиа аимператор хатә ԥҳәысс имаз уи лаҳәшьа, ашәҭыц Чичақ, уи лԥа Леон Ҳазар
уҳәа аӡәырҩы. Урҭ инарываргыланы аԥсҳа Леон икәша-мыкәша иаабоит, ахәыҷы инаиркны аду иҟынӡа, ирацәаҩны ашәҟәыҩҩы ихатә фантазиа иарҿиаз, зыԥсы ҭанаҵаз еиуеиԥшым ауаа рхыҿсахьақәа. Убарҭ
зегьы инарылукаартә иҟоуп Ҵабалаа дуқәа раҳ иԥа, Леон рӷьажәҩас
изыҟалаз, ицнагаҩ иаша Таԥшь-иԥа Беслани жәлар рҟәыӷара ду злоу
ауаҩеиҿамс аамысҭашәа Баалоу Хьзани рхаҿсахьақәа.
Аҩымҭаҿы иналукааша аҭыԥ ааннакылоит, зыԥсы ҭоу ак еиԥшҵәҟьа
ашәҟәыҩҩы дзыхцәажәо жәлар рдоуҳа амч, символк аҳасабала иагәылсуа аԥсҳа иҽыхәа, аԥсҳа иӡыхь уҳәа рсахьақәа. Убас араҟа аҭыԥ
ӷәӷәа ааннакылоит арелигиақәа реиҿагылара, Аԥсны усҟантәи аамҭазы
ақьырсиантә дин иаҵанакуаз, жәытәӡаахыс ашәаԥыџьыԥ ирымҵахырхәоз, амарҭаҭратә ныҳәарақәа ҟазҵоз жәлар рыҩныҵҟа уи ҭыԥс иааннакылоз… Убарҭқәа рнаҩс ароман аҿы ибзианы уаҩы ибарҭоуп ԥашәк
еицахылҵыз аԥсуа жәлари аедыгь жәла-хылҵшьҭрақәеи реизааигәара,
наҟ-ааҟ реиҭанеиааира, реидгылара…
Ари аҩымҭа зласахьаркыратә рҿиамҭоу ала, ҳәарас иаҭахузеи,
аҭоурыхтә хҭысқәа хроникала еишьҭаргыланы, аԥхьа иҟалаз, ашьҭахь
иҟалаз ҳәа, аԥсҭазаараҿ ишыҟалаз еиԥшҵәҟьа иҿиом – автор иҟазара, игәырҵҟәыл иабзоураны, гәыла-ԥсыла, шьала-дала ирԥханы, рҿиаратә хәыцрала ихаҿы иааганы зсахьа ҭихуа, ифантазиа ихы иархәаны, хыҭҳәаала иалеигало, излаирбео, излахеирҭәаауа рацәоуп, аха
урҭ зегьы аԥсуа жәлар милаҭк раҳасаб ала жәытәаахыс реизҳараҿы,
рҿиараҿы ихадароу рҭоурых мҩа ду ганха иацәхьаҵуам, иахьакәым
иавакәараҵом…
Ашәҟәыҩҩы ари иҩымҭа аԥҵара далагаанӡа акыр шықәса, Аԥсны
мацара акәымкәа, Кавказ зегьы нхыҵ-аахыҵ, убас Ааигәатәи мрагылара атәылақәа, Амшын еиқәа нырцә-аарцә иҿықәынхало ажәларқәа,
Аԥсны анкьа тәылаҿацәк аҳасабала излаз Римтәии Визаниатәии аимпериа дуӡӡақәа рҭоурых иҽадцаланы ишҭиҵааз, архьеологиатәи, аетнографиатәи, афольклортәи материалқәа ирацәаӡаны дышрыԥхьаз,
ихы-игәаҿы инаганы, усҟантәи аамҭа асахьақәа, адетальқәа аҵабырг

7

иазааигәаны, ауаа рҟазшьақәа ииашаны раарԥшраҿы ихы ишаирхәаз
ҩашьом…
В. Амаршьан иҩымҭа «Аԥсҳа» ашәышықәсақәа рыҵауларахьтә иаауа аамҭа иахылҿиааз ҭоурыхтә романуп, аха уи уаҩы иааџьеишьартә
рықәҿнаҭуеит иахьа Аԥсуа Ҳәынҭқарра ҿыц ашьақәыргылара, аиҭеиразы ицо апроцессқәа, аиҿыхара ӷәӷәақәа, жәлары зегьы зҭагылаз ашьаарҵәыратә еибашьра аамҭа хьанҭаӡа, ԥхьаҟатәи Аԥсны алахьынҵазы иҟоу агәыӷрақәа, алакҩакрақәагьы… Иара злаҩу абызшәа, астиль
ракәзаргьы џьара-џьара Нарҭтә епос ҳәамҭақәа ааугәаладыршәо,
ахҭысқәа еихәлакәаҳаны акәымкәа, еилыхха, аилкаара марианы, дарбан ԥхьаҩызаалакгьы игәникылартә, ихамышҭуа ихаҿы иаанхартә, уаанӡа изымдыруаз акыргьы инардырыртә, аилкааратә ҵак бзиагьы аманы иҟоуп…
Аԥсҳа Леони уи дызныз аамҭеи ирызкны иахьа уажәраанӡа ҳаԥсуа
литератураҿы цәаҳәакгьы ҩымызт. Иуҳәар алшоит, апоет, ашәҟәыҩҩы
В. Амаршьан, аҭоурых ду шьаҭас измоу, уи асахьақәа рыла еибыҭоу
ихатә епос, ихатә дунеи аԥҵара илшеит ҳәа. Ари хараӡа ииасхьоу
аԥсҭазаара ырхынҳәны аарԥшра иақәшәо, апоезиа цәа аҟәнызҵо, афилософиа аҵазҵо, формалагьы, ҵакылагьы иҿыцӡоу знеишьоуп ҳаԥсуа
прозаҿы…
Ароман ахәҭа дук ақырҭуа фашизм иахҟьаны иахьа ҳазҭашәаз аибашьра ҟалаанӡа ажурнал «Алашара» адаҟьақәа ирнылахьан, убас
хқәак шеибгоу иакьыԥхьхьан агазеҭ «Аԥсны». Убарҭ рыла аԥхьаҩцәа
акыр иазҿлымҳахахьан, хаз шәҟәны аҭыҵрагьы иазԥшын.
Амра ахькаҷҷо ари ҳдунеи аҿы акгьы машәырны иҟалаӡом. Насыԥ
дууп ҳәа азуԥхьаӡартә иҟоуп, ҳаԥсуа Ҳәынҭқарра зқьи ҩышә шықәса
ахыҵуеит ҳәа ҳазгәдууны ианаҳҳәо, адунеи зегьы уи ус шакәу агәра
аҳаргарцгьы анаҳҭаху аамҭазы, Анцәа ҳазшаз ахьышьаргәыҵа ибзоурала, уи лабҿаба ишьақәзырӷәӷәо, ԥсҭазаара иашан ҳнагәылазырԥшуа
асахьаркыратә ҩымҭа ахьҳауз, имазеины ҳнапы иахьаку…
1994, Аҟәа

АШӘХЫМС
«Умыццакыкәа иаарласла» ҳәа ажәаԥҟа ишаҳәо аиԥш, ҳҭоурых
ҵаула сахьаркыратә ажәала иаазырԥшуа ари сҩымҭа алгара цәгьа
сахыццакуан, аха ишабалак ҟырыҵәырла исымпыҵсыжьырц сҭахымызт, хҩаха ҟамҵакәа, скәыкәыцыкәуа, ҭымра-ҭымра, иаасылшоз зегь
адҵо сааиуан. Есшар снадтәалацыԥхьаӡагьы, саазқәылазк, измааноу
сзымдырӡо, алгаха соуаанӡа акы сеиԥнаҟьар ҳәа, ԥырхага дук соур
ҳәа сшәаӡыӡо салагон. Абри ацәалашәара шсымаз, маҷсаҷқәак рыда,
абар-абар, оф гәышьа ҳәа иаахсыркәшон еиԥшгьы аибашьра хлымӡаах ҳҩалагылеит: ҳгәы ҳҽанӡамкәа, уаанӡа жәашықәсала иаҳзырухьаз
ацәгьоурақәа азмырхакәа, аргама бџьармцала иҳақәлеит ақырҭуа фашистцәа, ҳмилаҭ аиуа-зеиуоу ыҟамкәа шьаҭанкыла ҳақәырхырц, ҳаԥсадгьыл наунагӡа дара иртәыртәырц!..
Дгьылҵысрак, фырҭын бааԥсык асра иаҩызаны иааҳазкылҟьаз ари
аибашьра мца-қьоуқьад дысцәалаӡит, зтанкқәа аӷьӷьа-агәгәа рыхго,
збзарбзанқәа ыргәар-гәаруа, ҳқыҭақәа шьаҟьо, ҳажәлар нырҵәо, хаха
ижәылан иаауаз аӷа хәымга хаҵа ӷьеҩҵас гәымшәарада инаиҿагылаз,
21 шықәса аарла инарҭысхьаз, шарԥы еҵәаҵас исхалашоз, адунеи
ақәзаара сгәазырԥхоз сԥа-заҵә, сыблаҷыц, Беслан лаша-лаша! Уи даныхәыҷызгьы, шарԥазӡа сыстол сыҩуа сшадтәалоу акәымкәа, иаргьы
заа дҿыханы, ицәарҭа дылҵны, харԥзаҵәы, дхахаӡа арахь са сахь ашә
даалагылон, санынаихәаԥшлак, ашацаҳәа дааины сшьамхы днықәтәон,
их хәыҷы ааган сгәышԥы инадиҵон. Аҳәыҳә ԥшқа еиԥш дшаҳә-шаҳәуа,
ҳгәеисыбжьқәа еилало, ԥыҭраамҭак ус дысгәыдҟәыҟәлан, нас дырҩе-

9

гьых акәапаҳәа сшьамхы дналбааны, драҳаҭӡа, иҟаиҵаз дазыразны,
ишьҭахьҟа днахынҳәуан. Сара сакәзаргьы, аԥхьан аасҭа, сызҿыз сус
уаҩы ишимбац сгәы ацԥыҳәо, џьашьатәшәа исыцааиуа ԥхьаҟа сҿынасхон – убас ҿык-бзык ала еиҭаҳәашьа змам мыч ҷыдак сылеиҵон…
Инеиԥынкылан акыршықәсқәа раахыс сызҿыз ари сҩымҭа зқьи
ҩышә шықәса инареиҳаны изхыҵуа Аԥсуа ҳәынҭқарра раԥхьатәи
аамҭақәа иахьрызкыз, ҷыдалагьы уи ашьаҭаркҩы дуӡӡа Леон иԥсҭазаара ахьаанарԥшуаз азы, мыцхәы дазҿлымҳан Беслан, саргьы гәахәарыла
иналк-аалкны ахқәа сизрыԥхьалон, иҩызцәеи иареи ахьхьа-џьџьаҳәа
аҩны ианааилакгьы дазгәдуны аӡбахә реиҳәалон, лассы хаз шәҟәны
иҭыҵындаз ҳәа дахгәаҟуан. Данхәыҷыз есышьыжь ишыҟаиҵалацыз
еиԥшгьы, шьҭа дарԥыс наӡааӡаха, дгәазырҳагаха, ашамҭазӡа сыҩуа
сахьтәоу сышә днылагыланы, сызлауцхраари ҳәа дсазҵаарц иҭахушәа, ажәа мҳәаӡо сыхәаԥшра далагон. Абарҭқәа раан дсабин уи сара
сзыҳәа дшысабиц, сшьамхы дықәсыртәон дшықәсыртәац гәаныла,
сшырҭагәӡыц сырҭагәӡуан ибла маахырқәа, ибла гәыразқәа. Ишсиҭацгьы исиҭон арҿиаратә гәаҳәара дуӡӡа, адунеи ақәзаара сгәаирԥхон
ҿык-бзык ала еиҭаҳәашьа амаӡамкәа!..
Аибашьра ианалага, «Аԥсҳа» ҳәа хыхь иҿаҿаӡа изқәҩыз, снапылаҩыра згәылаз апапка Аҟәа суадаҿы иаанхеит, ақалақь ҳалҵны ҳанцоз «изгаӡом, изгар ҳзымхынҳәыр алшоит, иара ҳаиҭархынҳәыроуп
ҳашьҭахьҟа» ҳәа сгәы иҭаскит. Уи хьаа дус иҳаман Беслани сареи. Уаҩы
ишимбац дыццакуан иара дахьиз, дахьааӡаз Аҟәаҟа, иҭахын гьангьашрыла ҳаҳҭнықалақь зымпыҵазхалаз ҳаӷа ԥсцәеирымга наҟ далицарц, ҳаҩны днеины, зегь раԥхьа уи иманы, абар, еиқәхеит уҩымҭа ҳәа
дысԥыларц!..
Ҳҭоурых наунагӡа арӡра зҭахыз, ҳархивқәа, ҳмузеиқәа, ҳҵараиурҭақәа, ҳнаука-ҭҵааратә институтқәа ықәццышәаа избылуаз ҳаӷа
гәымха, разҟны, имԥыхьамшәеит, асаба ақәтата, хыла-гәыла иаарҳәыз
ҳуадақәа руак акәакь аҿы асаркьа ԥҽыхақәа ирылажьыз снапылаҩыра! Уи анышьҭысхуаз, сара сыблақәа ракәӡамызт избоз, сара снапқәа
ракәӡамызт хыма-ԥсыма ишьҭызхуаз, Беслан инапқәа ракәын, са
сакәӡамызт зылаӷырӡқәа хажжыла иҵәыуоз – иара иакәын…
Адунеи аҿы шьҭа зынаур заҵәык аанхаз сара, сцәеи сыбаҩи зыдсырӡлоз ари сырҿиамҭа, шьҭа ахаан ԥсра-ӡра зқәым сԥазаҵә Беслан
Амаршьан иҩызцәеи иареи рнапала, асаара схырхәаны, еиқәхаз, аха
макьана цқьа абылра-мца иалымҵыц Ҳаԥсадгьыл ашьапаҿы ишьҭасҵо-

10

ит. Баҟас ирхагылазааит уи зыжәлар зхы-зыԥсы рықәызҵаз ҳҵеицәа
гәлымҵәахқәа, ҳҵеицәа фырхацәақәа! Хьтәы цҳангьы ирыбжьдазааит
ҳаԥхьаҟа игыларан иҟоу абиԥарақәеи дареи…
Уаҳа ажәак ацсҵом, абри шәхымсзааит раԥхьаӡакәны сроман
абӷьыцқәа аартны аԥхьара зҽазызкуа шәзыҳәа. Абри шәхымсзааит абзиара ашҟа, ҳаҟамзаара зҭаху аӷа ицасҳәаҟнытәгьы, ҳҭоурых ду ҿыц
аихаҳара, арбеиара, ҳкультура аршәҭкакаҷра амҩа ашҟа…
В. Амаршьан
Аҟәа, абҵара 30, 1994

Ари ҭоурыхуп, ҭоурых дуӡӡоуп,
Изҭоурыхугьы ҳара ҳауп.
Ҩашьара ахьӡом, ахаан иӡӡом,
Абаҟақәа зегь иреиҳауп...

Зыԥсадгьыл шьам ахақәиҭтәра зхы ақәызҵаз
сԥазаҵә Беслан Амаршьан дназлоу,
ҳҵеицәа гәлымҵәахқәа зегьы ргәалашәара
лаша иазыскуеит абри сышәҟәы
АХЬТӘЫЦҲА
Сара схала акгьы сзырҿиом: ишсаҳауа сыӡбуеит,
Сара сыӡбарагьы ҵабыргуп, избанзар, Сара сашьҭам
схатә гәаԥхара, сзышьҭоу саазышьҭыз игәаԥхароуп…
Аԥшьаҩыра аҟнытә
Адгьыл ахахәы иаҵәа ԥшқарахӡа ишеинышәшәылара еинышәшәылахьан. Ажәҵарақәа еибарҷырҷыруа аара ишалагара иалагахьан, иахьабалак аккарақәа, адәҳәыԥшқәа рҿы адәыкрынқәа ирысакьаҳәымҭан,
ашәҭра иаҿын ахәажәқәеи абжьынҵқәеи, амҩадуқәа аҳәынҵәа шрынбалара ирынбалахьан…
Зыҩны-згәара, зашҭа-зқәаҵа гәхьааган ақалақьахьтә зқыҭахь иҩеиз
сара, схәыҷаахыс сгәы ззыбылуа аҭыԥқәа акакала ҿыц ианызба-иансаҳа ашьҭахь, дырҩегьых ҳкәасқьа сыҩхалан, абарҵа сықәгыланы Ԥанаҩ ашьха еибаркырақәа срыхәаԥшуан.

12

Уаанӡагьы ишысҟазшьаз аиԥш, рыхьӡ зхылҵзеишь ҳәа дара убарҭ
сагьрызхәыцуан. «Ԥа-наҩ, Ԥа-наҩ, – сҳәон уажәы-уажәы гәаныла –
анкьа зны аӡә ашьха дшыҟаз ԥа диоуны гәырӷьаҿҳәаша изнаҩмашь, уи
аумашь наӡаӡа даргьы ус хьӡыс изырхылаз?..»
Абри сшазхәыцуаз, аҩныҟа сныҩналан, аԥенџьыр иадгылаз сыстол
снахатәеит. Аԥхьан аиԥш, уажәгьы сылаԥш рыдырхала урҭ ашьхақәа
сшыргәыдыԥшылоз, сышьҭахьҟа егьи ауадахь ихаз ашә «ҷыжьжьы» ҳәа
абжьы аагеит.
Аҩны сымала-заҵә сакәын аҽны иҟаз, уи аҟнытә «аӡәыр дыҩноума?» аасгәахәт, аха зназы схьамԥшит.
Ус ҩаԥхьа ашә абжьы еиҭагахт. Ҵабыргыҵәҟьан аӡә дыҟоуп сҳәартә,
лаԥшыкгьы насылсызшәа сгәы иааснаҭеит, измааноу сзымдырӡо сызқәагьы ҩкыдӡыӡааит. Схьамԥшыргьы амуит – абжаранӡа иаатхьаз ашә,
иара уажәыгьы, бла иамбо напык иаанартыҵәҟьозшәа, ашьшьыҳәа аатра иаҿын. Сылаԥш аннақәшәа – иара уа иахьынӡаатхьаз иахымскәа,
иааҭгылеит.
Иаасзымбатәбарахеит.
Сҩырҭа стол сааины санадтәалоз, абҭынха жәытә абџьарқәеи, ауарҳалқәеи, ажәытә сахьақәеи зыҭӡқәа ирыдкнаҳалоу, ҳауешьара зегь
рзы музеик иаҩызоу уи ауада ашҟа ихаз ашә шаркыз сацәымҩашьо
издыруеит. Ԥша-кылкәраак ҩнасуам, аҽакым, ахала излаатызеишь?
Сҩагылан, иара ус иахьынӡаартыз саламкьыскәа, ашәхымс снылагылан, сныҩнаԥш-ааҩнаԥшит, аха ԥсы зхоу аӡә дыҩнаршәым…
Ашә ахала аатышьас иҟанаҵаз џьашьатәшәа ибо саахынҳәын,
сҭыԥаҿ сеиҭанатәеит. Дырҩегьых саԥхьаҟа аԥенџьыр салԥшны, макьана ӷар-ԥшар ас-кәамҟьақәа зқәыз, Ԥанаҩ ашьхақәа сыргәыдԥшылон,
ашьац иаҵәҟаҟараӡа изҭашьшьыз ҳамӡырха сықәԥшуан, ибыбышӡа
ишәҭны анаҟа-араҟа ақәаҵа иҵызбаауаз аҳәаса-ҵлақәа срыхәаԥшуан, «иҭаа-мааӡа» агәараандақәа инархыԥраауаз аԥарԥалыкь-ҩежьқәа
снархьыԥшуан…
Урҭ зегь гәазырҳаган, аха уажәык схәыцрақәа зхала иаатыз ашә
ашҟа иҟан. Уаҳа уахь схьаԥшуамызт, аха ак зҳәарц зҭахны зҿы ааихызхыз аӡә иеиԥш, уи бааԥсыла исныруан, сарҭынчуамызт, арахь, шьҭа
сгылан аркрагьы сҭахымызт.
Убас сыбла уи ашә асаса ҭшәааӡа ишыхгылаз мацара, зынӡаск схысгәы иҭамкәа, маҷ-маҷ цәаҳәақәак сгәаҵаҿ ииуа иалагеит. Урҭ аӡәы исцәигар ҳәа сшәозшәа, ашәырҭаҭа аиԥш, иҟәашккараӡа саԥхьа иқәыз
ақьаадаҿ ранҵара снахыццакит:

13

Ашәышықәсақәа рнаҩс, ҳаԥхьаҟа зны,
Аԥсуак дҭынчӡа дыштәоу иҩны,
Игәиҽанӡамкәа ашә аатуеит,
Аԥша иаанартызшәагь ибауеит,
Аха аԥша акәӡам иаазыртуа,
Са соуп иҩнало усҟан уа…
Ари хараӡа ҳаԥхьаҟатәи сзызхәыцыз ауп.
«Уажәы зхала иаатыз ашә, – сгәы инҭысҳәааит сахьтәаз, – анкьаӡа
зны, абас са схәыцшьала, заԥхьаҟа ихәыцыз аӡәы иԥсы акәзар иаазыртыз, уажә акәзар, азқьышықәса ҵалашәырақәа иргәылхәхәа, аранӡа
ианааӡаз?..»
Абри аимгеимцара инаркны Аԥсҭазаара иаҵоу амаӡа дуӡӡа ҿыкбзык иазымҳәо иӷәӷәаны иааснырит. Зхала иаатыз ашә наӡаӡа ишаартызгьы иаанхеит сыхшыҩ аҿы.
Уи ахышә сылԥшноуп уи аахыс хараӡа ицахьоу ҳжәытәрахь, ҳҭоурых ҵаулахь ԥшырҭас изласымоугьы.
Сыԥшуеит сара сышьҭахьҟа – саԥхьаҟа иҟоу збарц азыҳәа…

АКТӘИ АХӘҬА
I
Аҳазарқәа рхан-иԥа Барџьиль Барџьигиусҭан мызк аԥхьа Византиаҟа амҩа данықәлоз агәашә дызлаҭыҵыз аҽуардын хьанҭа ду ашьҭақәа
макьанагьы адгьыл ианымҵыцызт…
Уи абшьҭрала иоуит иаҳра, дара рҳәашьала, иҳаканра, ӷәӷәалагьы
дазааԥсахьеит, аха есааира здац-ԥашәқәа рырҵаулара иаҿу, зҳәаақәа
зырҭбаауа ртәыла ду ҵҩа змам аус-ҳәысқәа зегьы аханатә аахыс хылаҵәҟьа ирҿу ианду, аҳакан-хаҵамԥҳәыс еиҿамс ззырҳәо Барсбиҭ-ҳаным лоуп. Арабцәеи дареи реибашьрақәа бааԥсыла зымч ршәахьаз
лԥеиҳаб, ахан-иԥацәа раб Иусуф, иааиқәшәан дыԥсижьҭеи жәлары зегьы рыхьӡи-рыхьымӡӷи лара лоуп иаҵагылоу.
Уажә лмаҭа Барџьиль Барџьигиусҭан Константинопольҟа дцеижьҭеигьы зынӡа хҭацәыхак аалмоуцт – ар рус инаркны, лацәажәатәыс,
рҽеитәыс илымам ҳәа иҟоузеи: аӡә дцар аӡә даауеит, аӡиасқәа Итили
Дони, Аҳазарқәа рымшыни, Понттәи амшыни рыбжьара зымҽхазкуа
рџьынџьтәыла дуӡӡа еиуеиԥшым акәакьқәа рҿы еиуеиԥшым азҵаарақәа шәкы-зқьыла ицәырҵуеит…
Аҳаканԥҳәыс Барсбиҭ-ҳаным абарҭқәа зегьы ддыргәашан, уаҳа
налыламкәа дааԥса-дқьыԥаха дшыҟаз, иац-жәацы мҵәыжәҩада дзырԥрышаз гәырӷьаҿҳәашак нхыҵынтә, Кавказ ашьхақәа ирхыԥрааны
илзааҩит: аԥсуаа ҭацас ирымоу, здунеи зыԥсаххьоу лԥа Иусуф иԥҳаиҵбы ԥа длоузаап!..
Уи ахан-иԥацәа ҳәа изышьҭоу, нхыҵи-аахыҵи еицырдыруа раҳҭынра
дуӡӡа иакәыршоу абаагәарагьы дыннамкылакәа, арирахь дзызҳәаны
дтәаз абулгарцәа раҳ иԥа мап ицәкны, хьыӡрацара нхыҵынтә иааны иҟаз аԥсуа аамсҭа дахьиццаз азы ӷәӷәала лгәы лзынханы дыҟан;
знык-ҩынтәгьы инақәылк-нақәылкхьан ар шьҭны Аԥсынтәыла еимылҵәарц, рыԥҳагьы дрымхны даалгарц…

15

Уажә илаҳаз ажәабжь ду абарҭқәа зегьы аалханаршҭын, агәымбылџьбарара злаз аԥҳәыс бырг дагьамхаҵәыуеит, избанзар илыхшаз
рахьтә уи илылалҵоз уаҩ длымамызт, лыкәа дҭаршәны длааӡахьан.
Иахьа шьыжьаахысгьы Џьарымхан, Џьарымхан!» ҳәа лыхьӡ лҿакуп,
«ԥа дбоуит акәу, бара ақәыџьмахшашәа иҟоу!» – ҳәагьы нацылҵоит.
Лара ишлаҳаз еиԥш, Ҳазартәыла ду аҳҭнықалақь Итиль ахы-аҵыхәа
зегьы иналаҩит раҳ-рҳакан Барџьиль Барџьигиусҭан нхыҵҟа имҵарсны иргаз иаҳәшьа Џьарымхан ԥа длоуит ҳәа. Агәыӷрагьы рнаҭеит уи,
шьҭа уирахь аԥсуа жәлари аҳазарқәеи наҟ-ааҟ еиҿамҳакәа, аибашьра
ааннакылап ҳәа…
Ирацәаҩын адныҳәаларазы иаауаз, аиҳарак аҳәса. Урҭ ахан-иԥацәа
дуқәа ран илываӷӷа илыкәшаны, ҵаҟа еилыӷрааӡа икаршәыз ауарҳал
инықәтәон. Уажәы-уажәы дгәыдыркылон, лгәы иахәаша ажәақәа рҳәон.
Дара зегьы ирдыруан абла шамшам, ахцәы қамыз Џьарымхан дыбналан лхаҵацара бааԥсыла лгәы ԥнажәаны дшамаз, аиҳарак дымҵарсны, ла лҳәашьала, агьааур данигоз, ахыҭҟьа еиԥш, иҽы лаҳәаԥштәыла
дақәтәаны илышьҭалаз лмаҭа акгьы ахьилымшаз, ахьымӡӷ ахьифаз, уи
анаҩс ара ргәылара абулгарцәеи дареи ахьеиӷацәахаз… Ари ахҭыс
даргьы акырӡа ирԥырхаганы ирыԥхьаӡон; ишырҭаху гәата-бӷата рҳакан-аҳкәажә излацәажәомызт, уимоу, ишыччо, лафк шырҳәо лаҳарҳәагьы ишәон. Уажә Понттәи амшын аҿықәахьтә иааҩыз ажәабжь ларгьы
лҟазшьа акыр иарҟәымшәышәит, лгәы иахәеит ҳәа анраҳа аҵаа ԥсасизар еиԥш, даргьы аргәырӷьеит, еиҳа ируа-ирҳәо иақәшәо иҟанаҵеит,
анкьа аиԥш лыдтәалара, лацәажәара днаргәаӷьит…
Иахьа ашьыжьӡа дышгылаз еиԥш, лара лхаҵкы аҳакан-аҳкәажә
Барсбиҭ-ҳаным раҳҭынра ду дныҩныс-ааҩнысны, хыла-ҵыхәала ишеибакәу зегьы еимылдеит – ииз ахаҵарԥыс ихьӡала, дара рҳәашьала,
обезаа рахь ҳамҭас исышьҭрызеи ҳәа. Уаанӡа аҳәынҭқарра аусқәа зыӡбауаз аҳкәажә ду ари азҵаара лхала лымч ақәымхошәа анылба, илыдныҳәаларц иаауаз аҳәса гәакьацәа рацәаҩны иадылгалеит. Урҭ зегьы
акака лабжьыргон, аӡә анс лҳәеит, аӡә арс, аӡә ҳазар хьӡы бзиак быцҳар азхоит лҳәеит. Аҵыхәтәан дырҩегьых лара лхала илшьҭышаз лыӡбеит – агара, ртәыла мчхара ду змоу тәыланы иҟазҵаз, рхацәа нагақәа
зегь зларааӡо аҳазар-гара лышьҭырц. Иаразнакгьы ауаҩы длырҩит
агараҟаҵаҩ ишҟа. Уи иреиӷьыз гарак аарылхны илзааишьҭит – насыԥ
дусгьы иԥхьаӡеит абри аиԥш ахҭыс ҟаимаҭ иара инапҟазамҭа ахьалахәхаз…

16

Даара зылаԥш ҵаругьы џьара малырк адибалартә ишыҟамызгьы,
аҳкәажә ари агара, хьыла-раӡныла иҩычо архиара ишаҿыз, шәаангылшь лҳәан, аҳҭныҳәсақәа аанылкылеит. Уи лгәы иҭалкуаз уажәы-уажәы аиҭаршәара шылҵасыз рдыруан, иагьашьцылахьан аҟнытә, ҳхы
абалырхаришь ҳәа ишыԥшыз, уаҩ дызмааӡац агара ҿыц аҵкыс, сԥа Иусуф дналаҵан, исыхшаз ирыхшазгьы даргьы зласааӡаз агара дәықәсҵоит ҳәа ҿаалҭит. Аууы ааилдыргеит илыкәшаны игылаз аҳәса, абри аҩыза бхы излаҭашәазеи, шаҟа ииашаны ибыӡбазеи аанаго. Иаразнакгьы
агара ҵәахны иахьыҟаз аҟнытә ираадлыргеит. Уаанӡа хьыла-раӡныла
зҩычара иаҿыз егьи агара ҿыц наҟ иааԥхьаркын, иара усгьы иуҿаҷҷо
иҟаз акалам-жәытә гара аибыҭара рҽыназыркит…
Агара зда царҭа амамыз ала иандырхиа, уаҳа зыԥшрак ҟамҵакәа,
жәаҩуаак аҽцәа рнапы ианҵаны Аԥсныҟа амҩа иқәылҵеит, зеиӷьаҟам
даҽа жәа-ҽы ԥаџьԥаџьқәак рывакны – урҭ ажәаҽыкгьы ҳамҭас уа иааншәыжьуеит ҳәа нараҳәаны. Урҭ ирыцыз аҽҵыс жәла ссиргьы, ахәыҷ
ихьӡала ирааӡааит, дҽыжәлартә даныҩеидаслак, иара ада даҽа ҽык
дҽыжәрымҵааит ҳәагьы ралҳәеит. Убарҭқәа рнаҩс рнапы ианылҵеит
Византиа аимператор имоу лԥа егьи иԥҳаиҳаб, Чичақ, илхылҵыз асаби ианшьцәа раҳаҭыр аҟнытә Ҳазар шихьӡырҵаз еиԥш, аригьы аҳазар
жәлар зегьы зхылҵыз Ҭаӷәарма ихьӡ сызихьӡырҵааит ҳәа…
Усҟантәи аамҭаз абџьар ӷәӷәас иԥхьаӡаз хыци-хәымпаллеи еибыҭаз
аҽцәа, рҳаканԥҳәыс рнап ианылҵаз агара рҽыхәда иқәкны, бжьаха-бжьымш амҩа иқәын. Аԥсны аҳәааҿы ианааи, ишымгәыӷӡоз шьоукы иааныркылеит. Ҳәаахьшьцәазаарын – урҭ ирҭаслымны иргарцгьы
нақәырк-нақәыркит, аха рымҩа ахы ахьхоу, иззаауаз анеилыркаа,
ргарагьы цәырган ианыддырба, гәыбӷан ҳамаз рҳәан, даҽа ҩыџьа
аҽцәа – аӡә раԥхьа, егьи рышьҭахь дгыла – амҩа ҭшәарақәа инарыбжьыс-аарыбжьысуа агаҟа идәықәлеит.
Аԥсны ахы-аҵыхәа измаҳацыз уаҩ дыҟамызт уеизгьы, Бзыԥан, Ԥсырӡха аҳ иаҳҭынраҿы аҵеимш дышиз. Аиҳарак изызҿлымҳаз, нхыҵ
ахан-иԥацәа рҟынтә имҵарсны иааргаз аблахкыга илхылҵрыдашь
ҳәа акәын. Ахаҵарԥыс дышлоуз анраҳа, жәлары зегьы уаҩы ишимбац
агәахәара ду рнаҭан иҟан…
Асасцәа зманы иаауаз аҽцәа аҩыџьагьы қәыԥшқәак ракәын, аха
рыҽқәагьы даргьы реибыҭашьа, реилҟьа-еилӷәыцәшьа уаҩ даршанхартә иҟан, ԥхыӡ ирбаргьы ихарҵомызт дара, абарҭ рҩызцәа «аҳәааилагаҩцәа» иахьа ирымԥыхьашәоит ҳәа.

17

Анаџьалбеит, изакә гәырӷьара дуузеи уажә иахьнеиуа аҳҭынраҿы
иҟаларан иҟоу – аиҳарак иины игароу аҵеи иаб иашьа – аԥсҳа Леон изы.
Уи Аԥсынтәыла зегьы ԥызас дамоуп, иашьеиҵбы гәакьа аҵеимш дахьиоуз, дырҩегьых жәытәӡаахыс иаауа рхьышьҭра ду кашәара ақәымкәа,
ԥхьаҟа ԥеиԥш бзиа аиуртә агәыӷра ду изҭо иреиуоуп. Акы заҵәык игәы
зырҷыдоз, ахан иԥацәа рҭыԥҳа дахьааргаз аҳазарқәеи дареи аиуара аҭыԥан, ахҟа ахьрыбжьанаҵаз, наҟ-ааҟ еизуаамкәа иахьыҟаз, есааирагьы иҽеим ажәабжьқәа ахьааҩуа акәын. «Арахь иҳамоу ҳаӷацәа
ҳзымхошәа» иҳәон уи уажәы-уажәы. Аҳазарқәа ртәыла аҳас иахагылаз
иаҵкысгьы амаа зкыз уи ианду длыцәшәон, аԥҳәыс узлалықәгәыӷрызеи, лыхшыҩ иаӡбуа акры удыруама, ажьрацәара ҳабжьалт шаҳҳәо,
ҳнибамырҵәар амуа аҿы ҳкылсыр иҳаԥсыхәоузеи ҳәа ихьааган иман…
Абар уажәы, узқәымгәыӷуа агәырӷьара ду уаԥхьаҟа Анцәа иуԥигалааит ҳәа аӡәыр диныҳәахьазар, иахьа хымԥада иақәшәаран иахьыҟоу.
Иҟалап уи уажәнатәгьы ицәа иалашәахьазар, абри аиԥш ажәабжь
еиҭаҳәатә ду зман иаауа шьоук амҩа ишықәу…
Акыр ацәалашәара ӷәӷәа имоуп, аиҳарак итәыла гәаҟрак аԥеиԥшны
ианыҟоу, уажә асеиԥш игәышьҭыхгоу ажәабжь ҿҟьа-ҿҟьо ашьха каҵәарақәа ирхыҵны арахь амҩа ианықәу, уаҩы ишимбац иџьашьатәха,
ицәалашәарақәа шԥамырҿыхари…
Агара зманы иаауаз саси-ԥшәымеи абнатоура иҵашьшь есааира
агаҟа албаара иаҿын. Усҟантәи аамҭаз Аԥсны аԥсабара зынӡа иргачамкган. Иахьа адунеи ианыӡаахьоу, зеиуахкы уҭаху ҵиаас иҟамыз
ҳәа егьыҟам. Уажәраанӡа еиқәхаз ашә ҟьантаз ҵла дуӡӡақәа, аԥсақәа,
ахьақәа, аџьқәа ракәзар зынӡа гәата-бӷата ирызҳауан. Ҵҩа змам ашәарах, аԥсаатә хысыбжь захьӡу рмаҳаӡацызт, уаҩы ицәшәаӡомызт. Ааԥынха шәҭыкакаҷла зҽеибызҭаз адәҳәыԥшқәа, аккара еиужь дуқәа рҿы
ашьабсҭа, ақәасабқәа, уимоу адоумбеиқәагьы рԥылон. Урҭ ыҵҟьан иҩуа
акәымкәа, ҭынч рыцлымҳәақәа ыршәамшәамуа, игыланы ирыхәаԥшуан. Агәгәаҳәа аҽуаа ахьаауаз, иара усгьы акы иацәымшәакәа, рыбжьы
амалахазгьы иааиԥмырҟьаӡакәа, зеиуахкы уҭаху бжьеилаԥсала аԥсаатә аԥсабара дуӡӡа дырҿыхон…
Амҩа шьацкашьшьыраха иахьыҟаз аҽқәа ршьапышьҭыбжь ашьац
инылаба ицон, иара ашьацгьы аҟаԥыҳәа иааимашьшьуан, адгьылҵәҟьа
«хәра-ҭыԥ» аныломызт, еиҳа амҩа шьанҵарашәа иахьыҟаз рҽеимаа
кеҩбжьқәа еинҟьа-еиныруан. Аҳазарқәа дара рбызшәала рыбжьы рдуны еицәажәон, ирывакны иааргоз аҽқәа раӷәрақәа рымпыҵжәан имцарц уажәы-уажә ирыдырхалон, рыбжьқәа нарықәдыргон.

18

Зхала иаауаз аҽҵыс, аԥсынкәа аиԥш аӡара калаӡа, ашьап хьышьашқәа
кахәхәа иҩуа ирышьҭан. Уи ааԥсан уаҳа наламкәа иҟан, аԥсы аҳаршьоит ҳәа акырџьарагьы иаангылахьан. Ианаангылалак, инымҩахыҵны
ҵлак ашьапы ахы наднаҵон, ма ашьацра иаҳа иахьыжәпаз ақьышә
ыларшьшь иаагылон, зҭәымҭахь имнеиц аӡӷаб илеиԥшын, иаарыцҳаушьарын. Аҽқәа андәықәлалак, ирцәынхар ҳәа ишәаны, аҭҳарцәҳәа
ахы иааҩахон, излалшоз алагьы аҽкынҵа инарышьҭалон…
Аҽҵыс аԥсы аҳаршьоит ҳәа аҽцәа џьарак еидҳәыԥла ианаангылалак, акаҵәараҟынтә ирыцны иаауаз аԥшыхәцәа аҩыџьагьы хаз ҵлакы
инамҵагылон. Урҭгьы убасҟан акәын еицәажәартә аҭагылазаашьа анроуаз.
Ишаауаз дырҩегьых цыха-ӡыхьк аҿы иаангыланы, асасцәа аӡәаӡәала иҽыжәҵны аӡыжәра ианалага, даргьы ҩнык иаҟараны зымҩа
икажьыз ахаҳә цәеиқәара ду ааигәара рыҽқәа еиварххы иааҭгылеит.
– Уара абарҭ ҳрымжьазааит, ҳрықәгәыӷны иҳаман ҳаауеит аха,
шаҟантә иҳахьхьоу умдыруеи, – иҳәеит руаӡәк.
– Иҳахьхьоу сымдыруеи, аха еиҭашԥаҳахьри, – даацәажәеит егьигьы, икәмызцәа хылԥа ихыхны иԥхӡы алаиҿарбо, дзықәтәаз аҽы
иҵақәарқәашьеиуа ҭынчрак амамызт. – Ҳаржьаӡом уи, ианызбаҵәҟьагьы издырит арҭ маҳагьара шрылам…
– Ус Анцәа иҳәааит…
– Ус ауп, ус! – иаашьақәирӷәӷәеит дырҩегьых егьи аҽуаҩгьы. – Ҳҭаца лбызшәала дымцәажәеижьҭеи иҵуа Анцәа идырп, лызхара драцәажәап.
– Ааи шьҭа… Уи бзиоуп, аха ҳара асаби дызлаҳааӡо гара ҳамам џьыршьома?
– Иабардыруеи. Ирдыруазаргьы дара ртәы ҟарҵоит умбои.
– Рыблақәа еимархәыхәӡа, ҳабеилахәхеи дареи ҳареи уҳәарауазеи…
– Аҳаҳ, иуусым уаламцәажәанишь, дадгәышьа, – дааникылеит ари
зҳәаз, нас, аҽцәа амҩа ақәлара рҽаздырхиазшәа аниба, ахьышәҭҳәа
днеины дырҩегьых раԥхьа днагылеит, иҩызагьы ԥаса еиԥш рҵыхәа
ааникылеит. Цыха-ӡыхьла згәы зырԥсаҳәаз аҽҵысгьы рываҩуа аҿаанахеит.
Нхыҵынтә ирыцны иаауазшәа амрагьы уажә ахьара-џьра илҷҷаны раԥхьаҟала иргәыдԥхалон. Иласкьацыԥхьаӡа нахьхьи амшын агәы
еилаарцыруа ицәырҵуан. Асасцәа уи рзымбатәбараха иԥшуан. Руаӡәк

19

еиҳа ибжьы рдуны ак реиҳәон, уи уажә адагьы арахь дмаацкәа дыҟамызт…
Ашьхақәа рышьҭахьҟа иааныжьуа, еиҳа илаҟәу ахәқәа рахь ииасуа,
есааира аҽцәа агаҟа албаара иаҿуп. Оумашәа иџьаршьоит урҭ, зегь
ааигәоушәа убо, арахь рымҩа нҵәара ахьақәым. Амшын дуӡӡаҵәҟьа
харантә агәы ихыԥшылоит, аха макьана иара усгьы аҟыт-ԥсыт бжьгьы
рлымҳа иҭамсыцт…
Зцәа-зжьы ҟәымшәышәӡа иҟоу ашә ҟьантаз дуӡӡақәа, аџь-ҵла
шьаҭажәқәа зҵагылаз аккара еиужьқәа ирыҵсны иахьаауаз, анаҟа-араҟа акырџьара, ашыцламшә рықәиааны, ирԥылоит зҿышәҭ гьежьӡа
иааԥшуаз адамрақәа. Аҳазарқәа урҭ ссиршәақәа ибаны ирыхәаԥшуеит,
иџьаршьоит, изакәызеишь абарҭ, абри аиԥшгьы ахаҳә дуқәа цәны излаҟарҵазеи ҳәа…
Аҩада иахьаауазгьы акырџьара ахьшьцәа рааԥҭрақәа рбахьан, акырџьарагьы агәгәаҳәа ҵҩа змам аԥсаса, ашьамаҟа рԥылахьан, нырцә-аарцә «рреит-қьоу!» ҳәа дара ахьшьцәа рыбжьқәагьы рлымҳа иҭасхьан,
аккаҳәа аҵәҵәабжьқәагьы раҳахьан. Адәеиужь каршәра иааӡаз арҭ рзы,
абарҭқәа зегьы ҿыц ланарԥшыран. Аџь-ҵла дуқәа ргәаҩараҿы, насгьы
ҳаракӡа ахра еиҩшьшьарақәа рҿгьы, ашьхыҵә адпапала ишыҟазгьы
гәарҭахьан. Ҿыц ишәҭыз аҵлақәа рыфҩы иарҩышьны рыблахаҵ аргьежьуан. Мыцхәы иԥшӡацәан ари атәыла, дара ртәыла аасҭа…
Ашәра, аџьра, ахәажәра илсны ишаауаз, хаҳә-шәыгәла еилаԥах
иӷьазӷьазуа ахәада иқәганы игаз, аԥшыхәырҭа баашқәа зларсыз, ажәытә
баахкыра ду аҿы ианааи, аҳазарцәа раԥхьа игылаз аԥсуа ҽуаҩ ҷкәын
иара ус дышҽыжәыз, аҽы аӷәра аҿарххуа, абаа хыжәжәара ду днадгылан, изқәа икыдыз ахҿаҭра разын хҿак ааҭихын, абаа ахы иқәыз ҵҩа
змам ахҿақәа инарылеиҵеит. Аҳазарцәа акы ааибырҳәеит. Ирдырзар
акәхап, ари атәылан ари ҵасс ишрымоу, даргьы аӡәаӡәала абаа инадгыланы, рҳазар хҿақәа нықәырҵеит. Зегь мыцхәы акы еишьцәанатәызшәа,
уажәыгьы, аринахысгьы аибашьра акәымкәа, гәеизыразла аицынхарахь
ирыԥхьазшәа аарбеит, рхы-ргәы иақәгәырӷьогьы иааҟалеит…
Абаа еиҟәжәаны наҟ-ааҟ иахькажьыз аӡәаӡәала еишьҭагылан инбжьысын, дырҩегьых рымҩа ианыланы арахь рҿаархеит…
Иааскьацыԥхьаӡа шьҭа ауаа реиланхарҭақәа есааира ирацәахон.
Хәажәла ишышыз, нышәаԥшьла ишьыхыз, есырла, ҟармашла ихыбыз
ақәацәқәа ана-ара иахьабалакь ицәырҵуа иалагеит…
Акакала ираҩсуеит, адау иҟаиҵазшәа иҟоу, қдеиқәҵа аандала икәыршоу ақәаҵақәа, араҵла дуқәа зҭагылоу ашҭақәа, амӡырхақәа…

20

Ацгәы хыбла мацара ага инаркны ашьха ицон ҳәа ззырҳәоз аамҭан
уеизгьы ари аамҭа. Ҵабыргынгьы, убасҟак аҩнқәа еизааигәан игылан,
иахьатәи ҳақалақьқәа акала иааугәаладыршәарын…
Арахә шьапышьҭа зныӷӷала изныз агәарабжьарақәа ианрыбжьалалак, ашҭақәа рҿы арамҵан итәаз абыргцәа ҩагылон. Иаауаз аҽцәа
раԥхьа игылаз арԥыс «мшыбзиақәа» ҳәа аԥсшәа нареиҳәон, даргьы
«бзиа убааит, дад» ҳәа аҭак наирҭон. Изусҭцәада арҭ иуцаауа ҳәа ианиазҵаалак, абасгьы-абасгьы ҳәа иааркьаҿны рхы-рҵыхәа дналацәажәон, даргьы уи анраҳалак еигәырӷьаны, ажәҩан рнапы азырха
иааныҳәа-ныԥхьон…
Ирацәаҩӡаны ахәыҷқәа агәашәқәа ирҭыҵны аҽқәа ирываҩуа иалагон, аӡӷабцәа ԥхашьа-ԥхаҵо агәашәқәа рҿы рҽааныркылон, аҳәса
ҿарацәеи аҭакәажәцәеи абарҵақәа рахьтә иааԥшуан…
Такәы ианааскьа, аҽцәа раԥхьа игылаз арԥыс аҽы аӷәра ааҿаирххан, дхынҳәны «рҵыхәа ҭызгоз» иҿы дааит.
– Уара аԥхьаҟа уиас… сара шьҭа хәыҷык иаарццакны сцаны
аҳҭынраҿы ирасҳәап асасцәа амҩа ишықәу, – иҳәеит уи, иблақәа ҭҳацаӡа.
– Иаҭаххарыма? – дҵааит егьи.
– Иаҭахуп иаҭахы, ишԥаҭахым! – иҽы аақәирҵәиааит.
– Гәырӷьаҿҳәаша угарц акәу? – дааччеит аригьы игәы раҳаҭӡа.
– Аԥхьаҟа уиас… Гәырӷьаҿҳәаша схала изгома – иаҳзеиԥшыми.
Уиас, уиас аԥхьаҟа… Са сцеит! – иҽы ааирццакит, ахыҭҟьара аиԥшгьы
драԥыҟьаны, агәарабжьара иҩбжьаиршәит. Егьи дааины аҽцәа раԥхьа
даагылеит.
Аҽцәа злаауаз, ажәытәӡагьы Абырфын мҩа ҳәа изышьҭаз, Чынҭатәылаҟа, Индосҭанҟа игаз, Марыхә акаҵәара ихыҵны илбаауаз амҩа ду
ала акәын. Иаауан уажә уи имҩахыҵны, Ҵабалҟа имлеикәа, Сакьан иаавсны, Ԥсҳәы иаҿхысны…
Ԥсҳәаа раҳ илымҳа иҭасит ажәабжь, абасгьы-абасгьы, нхыҵтәқәак
амҩа иқәуп, рымҩа ахы ахьхоугьы аҳҭынра ду ашҟоуп ҳәа, изызцогьы
абрыгь-абрыгь ауп ҳәа. Уи азныказ асасцәа мҩахыган пату рықәиҵарц
иақәикит, аха нас иаҭаххарым ҳәа азиҳасабит…
Аҵеи зыҩнаҭа диз аҳцәа усҟан ҩыџьара-хыџьара аҳҭынрақәа рыман. Акы Ԥсырӡха агаҿан, егьи ҳаракӡа Анаҟәаԥиа ахәаҿы анаҟә иаԥнын. Уахь ахаларагьы мариамызт.
Ажәабжь аазгоз арԥыс агаҿан иҟаз аҳҭынрахьы ихы ирхеит. Уажә
ааԥынха ииз асаби дрыман уа ишԥаҟамлари ҳәа.

21

Аҳҭынра, амшын зынӡа иазааигәаны, адәы иаҵәа аҿаԥхьа иҟан.
Иара амшынгьы усҟан наҟ акыр инаскьаган. Аҳҭынра баагәарала икәыршан, аха насҭхантә ашҭа уҭаԥшыр алшон. Уа иҭагылаз аҩнгьы баалыхын, жәаҩа ҿы раҟара аман, византиатәи архитеқтурала оумашәа
иссирнгьы еибыҭан. Иара аҿаԥхьа ашҭа ҩ-раҵла дуӡӡак ықәгылан.
Егьирахь ашҭанҭыҵгьы аӡахәа зыҟәнышьшьылаз шәаԥыџьыԥла иҩычан…
Аҽуаҩ ҷкәын аҳҭынра агәашә ду аҿы данааи, ахьышәҭҳәа дааҽыжәԥеит. Уи амҩа дшықәыз раҳахьазшәа, иаразнак агәашә изаадыртит. Иааиԥыххылаз аҳҭнырԥарцәа иааигаз агәырӷьаҿҳәаша жәабжь
анреиҳәа, иаразнак ирыманы инахынҳәит…
Аҳҭынраҿы еиҳаби-еиҵби аҳцәа аҩеишьцәа аҩыџьагьы ыҟан. Ирызнаргаз ажәабжь анраҳа даараӡа иаргачамкит. Урҭ ишәоз, гәыҭрысра
здыруаз уаамызт, аха агәҽанызаара ӷәӷәа змазгьы ракәын, азныказ
ираҳаз џьара маанак аҵамзааит ҳәагьы иназхәыцит. Ажәабжь аазгаз
аҷкәын дара рҿы дрыман инеит. Уи иҳәашьа злаҟаз ала, агәра ргеит
гызмалрак шаҵамыз.
Ажәабжь бзиа аазгаз арԥыс иажәабжь аҳҭынраҿы иааныжьны, гәырӷьаҿҳәашас ирҭаз араӡын ҟамақәа иманы дырҩегьых ахьышәҭҳәа
дынҽыжәлан, асасцәа деиҭарԥыларц амҩа инаниршәлеит…
Аҳцәа аҩеишьцәа қәрала рацәак рыбжьамызт. Аҳасҵәҟьа иԥхьаӡаз
аиҳаб иакәын. Уи Леон ихьӡын, иашьа – аҳазарқәа ирымаҳәхаз – Рамзыц. Уи иоуп уажә еиҳа згәы ҭынчмыз – иага умҳәан нхыҵынтә, иаркы-ирцә ҳәа иҟоу жәлар дук рыԥҳа дымҵарсны дааигеит, дара уиижьҭеи
рхабар-зхабару ҟарымҵац, ргәы иҭакны ирымоу издыруам. Ҵоуп, аҵеи
мшы дышроуз ала ажәабжь дара рҟынӡа инаҩыртә дацхрааит, уи иабзоурахап уажә ихаҭа иаҳаз ажәабжьгьы, аха аԥсҭазаараҿ уаҩ дызнымио егьыҟам, иалҵуа иидыруазеи…
Ҳара иахьа аҳцәа ҳәа анырҳәалак, итәаамаауа иҟоу уаамгәлыҿқәак
рсахьа ҳабла ихгылоит. Ус ҳадыршьцылахьеит, ус ҳаҳәо ҳрааӡеит. Арҭ
аҳцәа рӡарақәа кала-калаӡа, ахаацәа рыҟәнышьшьыла иҟан, маҷк
аԥагьара рныԥшуазаргьы, рлакҭақәа мыцхәык иџьбарамызт. Урҭ дара
зхылҵыз Аԥснытәи амш ахаҭа иаҩызан, еиҭашәаанӡа…
Иара аҳҭынраҿы иҟаз ауаагьы, уеизгьы-уеизгьы ҽхарззаларак
рныԥшуамызт, рҵас-рқьабзқәа амалахазгьы ишырхымԥозгьы, зегь гәыблра дук еиднакылон, дасу иҭыԥ иара идыруан, дасу иҳәаа егьи дахысуамызт…

22

Аҩеишьцәа раб иԥсҭазаара далҵхьан. Ран дыҟан, уи аҳкәажә цқьа
ззырҳәоз лакәын. Шьҭрала гәмаа раҳцәа дреиуан лара, лықәра уеизгьы-уеизгьы рацәаӡак ишылымфацызгьы, даараӡа акры еилызцоз,
даараӡагь зажәа акры ԥхылнадоз ԥҳәыс ҟаимаҭын. Лԥацәа, шамахамзар, лара илыххәыцуан, аха рынасыԥтә лахьынҵа аӡбара дахьаладмырхәыз лгәы иалан. Лыԥҳа Марҭа лыхьӡын. Уи дгәыбжьанытәын,
ҵҩа змам арԥарцәа шлышьҭазгьы, лынасыԥ даламлацызт. Бзыԥаа
зегь аҳас ирымаз лԥеиҳаб иԥҳәыс Гәырандыхәт лыхьӡын. Қарҭли
аҳ иашьа гәакьа иԥҳа лакәын. Аҳкәажә ду Хьырхәыхә илынлырԥшуамызт, аха цәгьа даргәамҵуан Бзыԥ иаԥну жәларык ираҳу лԥеиҳаб,
раԥхьатәи иҵәҩаншьап ааӡара Егыр нырцәҟа дахьишьҭыз. Лыҷкәын
аиҵбы дҩагыланы, иага афырхаҵара ҟаиҵазаргьы, ԥсуа зхылаҳәоу
ирыжьрацәараӡам шьоук рҿы дцаны, рыԥҳа дымҵарсны дахьааигазгьы ӷәӷәалаӡа амца лнаркны дыҟан. «Ҳбызшәа еиқәшәом, ҳҵасқәа
еиԥшым, ааибышьас иҳамоузеи» лҳәон. Акызаҵәык лгәы збаауаз,
лҭаца ҿык-бзык иазымҳәо дыԥшӡаӡан, лыблагәы ҟәазқәа еицыгьежьны, лхы-лҿы амра еиԥш ишамшамуа, алаҳәа ахӡы еиԥш еиқәаҵәаз
лыхцәы ашыцра еиԥш ижәпаҳаҳараӡа иҟан, аӷбашаха еиԥш ишәпаӡа
иԥаны ианлықәылҵалак, асаара ишьҭасуан, лцәа-лжьы амсыр қьаадыш аиԥш иҟәашкакараӡа… Дцәажәомызт, аха лҟазшьа шссирызгьы
ҩашьомызт, амза бжьыда-ажәада аҵх хьыҵәцара шархаауа еиԥш,
аҳҭынра лырхаауан. Раԥхьа-раԥхьақәа дыбнеикушәа дӡыӡымкуа
дшыҟаз, ланду Барсбиҭ-ҳаным леиԥшҵәҟьа ланхәа бзиа дылбогьы далагеит, ахаан еибамбаӡац урҭ ауаа, џьара акалагьы еиԥшнылшьалон,
иҟалап раҳкәажәра еицазеиԥшыз ҷыдарак амазҭгьы. Уажәы-уажә уи
дгәыдылкылон, лгәышԥ лхы надылҵон дҟәандашьшьыраӡа. Аҳкәажә
зназы лҭаца, шәҭы мӡанрак афҩы аиԥш, фыҩ ҷыдак лхылкаауан, аха
нас уаҩы ишимбац убригьы дыхнахит, «дабасызкылигеи, џьбацқьеит,
сеилалгарц даҿуп» – лҳәон дыхәмарны.
Ус дшыҟаз, аҵеимш данлоу, зынӡа жәҩангәашәԥхьара лзаатит…
Аԥшқа дани, ишаԥу аиԥш, ааӡара дрышьҭырц иақәыркын, аха, ҵабыргны, ақәыџьма аԥа ацәугар шамуа аиԥш, аҭаца амалахазгьы илымуит.
Убри иабзоурангьы шамахамзар аҳҭынраҿы иҟамлацыз ара иҟан: агара абжьы адрыгә-дрыгәҳәа идәылыҩуан, игон агарашәабжь ҳазар бызшәала. Асаби иаб иаҳәшьа Марҭа лашара, ма ианду, руаӡә данидтәалоу
ирҳәон уи аԥсышәала…
Адәахьы аҳауа зны-зынла макьана ахьшәашәара аҿан аҟнытә, асаби знызаҵәыкгьы ддәылрымгацызт.

23

Амра иаԥныз ауада ҩнылашааҿ игылан уи дызгараз ашыц гара. Џьарымхан лымала заҵә лакәын уажә аԥшқа идтәалаз. Уи даазқәылаз бааԥсыла игәхьаалгон лҭаацәа, дызлыҵыз луаажәлар. Лгәы злалыжьжьо
лымаалықь иакәымзар, лгәыкра зынӡа илызхымгаргьы ҟаларын. Лхаҵа
иахь илымоу абзиабара, ахшара данлоу, маҷк ихыжьжьаазаргьы, ҿыцәаара ақәым, аха уигьы иахьеи-уахеи данеилахам ыҟаӡам, есаашар
дҽыжәуп, зны нхыҵ дыҟоуп, зны – аахыҵ…
Иахьа шьыжьаахыс Џьарымхан цәалашәарак лыман – лҭаацәа, лан,
ланду лгәы иҵалаӡан дрызхәыцуан. Аиҳарак уи лаашьа ахаан рыԥсы
ҭанаҵы иланармыжьрашәа лбон. Амала, иахьатәи лцәалашәара уаанӡатәи акы еиԥшымызт – дзыргәырӷьара ажәабжь дук лаҳарашәа
дыҟан. Дааижьҭеи дзыхьӡан илҵаз ԥсуа ажәақәаки ҳазар ажәақәаки
неилаԥсо, ашацкыраз лхаҵагьы иалҳәахьан уи аӡбахә. Уажәы-уажәы
абарҵахь днеины ашҭа днықәԥшуан, ашьхара шыҟоу дыԥшуан. Уахь
нхыҵҟа џьара лтәыла шыҟоу лдыруан, аха мҩас игоу, уаҩ ддәықәлар
цашьас иҟоу ҳәа егьлыздыруамызт. Зны-зынла оумашәа илбон абрахь
дшаанагаз, зегь ԥхыӡла иҟалазшәа лгәы илнаҭон…
Уажәы-уажә аԥенџьыр днадгылон, ддәылҵуан, дыҩналон, лысаби
драҳаҭӡа дахьыцәаз ашьшьыҳәа лқьышә ԥшӡақәа иӡамҩа инадкылан
дгәыдылкылон. Шьыжьаахыс илызцәырҵыз лцәалашәара дарҭынчуамызт.
Абас дшыҟаз ауп лхаҵа арахь дшааҩналаз. Иаразнак лыблақәа ҭырхахангьы днеиҿаԥшит. Уимоу, ихәдагь днахьынҳаларц егьаалыгымхеит.
Иаразнак илдырит дзыргәырӷьашаз ажәабжьк шлеиҳәоз.
– Ииашазаарын бцәалашәара, башьцәа аауеит, ҳарԥылароуп, –
иҳәеит уи, дааигәыдыҳәҳәалан.
– Исымҳәази, исымҳәази! – даагьежьыхынҳәит лара, лысаби днеихаххын, дырҩегьых даагәыдылкылеит.
– Игәы иҭои ари, ианшьцәа аауеит, иара дкаххаа дыцәоуп.
– Даасырԥшуеит, дшырԥыло убап, – ҵабыргыҵәҟьан даалырԥшырцгьы дналагеит.
– Биҟәаҵишь, дҳалабымҵан, уи иаха ҳамаӡам уажәы, – абри ааиҳәан,
ашырҳәа дындәылҵит.
Уи ҟазшьала иага усӡбатә иоургьы уалуашарак иамҽханакуаз дреиуамызт, адгьыл ҵысыргьы агәхьаа икӡомызт, аха уажәы, ирымбжьац
аҽыццышә дақәтәоушәа, маҷк дымгәаҭеир амуа дыҟан…
Иаразнак мацәыс еимҟьараҵас аҳҭынра зегьы иаахыҵәеит ари
ажәабжь. Аҩнаҭа ду нхыҵи-аахыҵинтә асасцәа дахьқәа уажә иабаз-

24

ма, аха ссиршәақәа иҟалаз ажьрацәара иарҵысыз ахынҭаҩынҭара
еиҭаҳәашьа змам ҷыдарак аманы зегьы ирыцрасуан.
Аҳҭнырԥарцәеи аҳҭныԥҳацәеи еикәҟьашон, уаҩ дҵа римҭаӡакәа
дара рхала асасцәа ҳшырԥылараҳәа еибырҳәон. Трахьеиатәи аибашьра аан аахыс зышьҭра аауаз аурымцәагьы маҷҩымызт араҟа. Урҭ
шамахамзар зегьы аԥсшәа раҳауан, рлымҳа иҭасыз ажәабжь, измааноу
рзымдырӡо, даргьы мыцхәык иаргәаҭеит – наӡаӡа изцәыӡыз рџьынџьтәылахьтә руацәа-рҭахцәақәак аауазшәа…
Аҳҭынра аҩынду агәҭахь иҟаз ауада ҭбаа-ҭыцәқәа руак аҿы игылаз,
аслан-баҩыш иалхыз аҟәардә ҳарак дықәтәан аҳкәажә Хьырхәыхә. Уи
илыдеизалан иҟан ирацәаҩны аҳәса. Зегь злацәажәоз ираҳаз ажәабжь акәын. Лара, лҭаца лгәы дақәшәо дшыҟазгьы, зжьы далҵыз иреиуоу
шьоукы раҳҭынрахьы амҩа иқәуп ҳәа анлаҳа, иаразнак днеицрашәа
дцеит. Уи илдыруан лҭаца ашьҭра ӷәӷәа змоу, нхыҵ аҳазарқәа ртәыла
дуӡӡа ҳәа изышьҭоу аҳас иамоу иԥҳа шлакәыз, лгәы еиқәҳәалан лхатә
хшарак леиԥш лҽыллыршьцылазаргьы, ҳаиуа-зеиуаӡам тәымуаак рыӡбахә анлаҳа лшьара дықәнаҟьеит, гәыбӷангьы узлыҭомызт…
– Иабихәац… Иабаҳҭаху бара, – лҳәеит уи, илуа-илҳәо дақәымшәо.
– Изусҭқәада ҳазлаижьыз. Аҳәатәхамҵара иҟанамҵо акрыҟоума!
– Ус ахьԥабҳәо, аҳкәажә бхаҵкы, Анцәахша быҩны дыҩнагылоупеи, – лыжьжьара иаҿын егьырҭ аҳкәажә ҳәсақәа. – Ҳҭаца бзиа даҳбазар, даргьы бзиа иаҳбахра ҳаҟоуп. Шьҭа ҳаиуацәахеит, ҳәатәыс
иҳамоузеи…
– Ус акәу?
– Ус ауп, ҳбыкәыхшоуп, ажәоуп ҳәа уаҳа баламцәажәан.
– Исбырҟаҵагәышьои шьҭа, исымчузеи, сыбз ахьбааӡоу аҟнытә
сцәажәоит акәымзар…
Ус, зыӡбахә уҳәо ушә дылагылоуп ҳәа, Џьарымхан ԥшӡакәакәара
дааҩналеит. Аҳәса данырба иаразнак ацәажәара иааҟәыҵит. Итәаз
ҩеибаргылеит. Лара аҳкәажә ду лхаҭагьы, уажәраанӡа илҳәоз дацәыԥхашьазшәа, илызгәаамыкӡаӡакәа, иаарласны дҩалхаҵгылеит. Гәалак
лымоума уҳәартә лыблақәа иаархылбаалеит, аха амалахазгьы илынмырԥшкәа, днеины ланхәа даагәыдылкылеит. Аҳкәажәгьы уи лхагәҭа
днагәӡит. Лыӷра иҭшааз лхатә хшарак леиԥш лгәыблра здылахьаз лҭаца,
дымҵарсны лԥа дшааигаз еиԥш, мчыла дрымхны дырҩегьых шьҭахьҟа
дыргозшәагьы гәҭыхак аалнырит. Игароу рысабигьы дааизхәыцит. Иара
убри уажәраанӡа дызлаз ауалуашара дыккаӡа дагьаалнахӡеит – ҵабы-

25

ргыҵәҟьан, ахы ахьакызаалак, ишакызаалак ахаан шьҭа баара-ԥсра
зқәым жьрацәаратә гәыблра дук ҟәандашьшьыраӡа лда-лшьа ааимнадеит. Абри акәзаап адунеи ршазар аахыс ахҟа зыбжьоу ажәлантәқәа,
уимоу ажәларқәаҵәҟьагьы, аиуара ду роурц азы ажьрацәара ахьрыбжьалаша изашьҭоу. Лԥеиҳаб, арабцәа зчычаз Қарҭли аҳ ара дааны ихы
аныԥхьеик, дагьанырыхьча, ихатәгәаԥхарала иашьа иԥҳа дзизиҳәаз,
лԥеиҵбы аҳазарқәа рхан иԥҳа дымҵарсны дзааигаз – ус џьара ак аҵоу-иаҵаму лыздыруам, аха ҳаԥхьаҟа Аԥсны зегьы алахьынҵазы дуӡӡак
иазҳәахарымашь ҳәа дназхәыцит, иаразнакгьы лгәы аалыԥсахын, лҽырлахҿыхны, амҩа иқәу асасцәадахьқәа рԥыларазы аусқәа реиҵхара
днахыццакит…
Аԥшәмацәа абас ишеилыхоз асасцәа агәгәаҳәа агәашә аԥхьа иаакылсит – ирывакыз аҽқәагьы даргьы, ҩеижәа ҽы-ҭоуӷан еиԥхыҟәҟәа,
аԥхӡы рылжж ицо, аҽҵыс рывагьежьуа…
– Асасцәа шәырԥыл, асасцәа! – аҳҭынра аҩныҵҟа аӡә ибжьы ҵарыхәҵәаӡа иаагеит. Асасцәа рԥылара иазкыз ҳәсеи хацәеи ауаа жәпаҩны ашҭа иқәлан рҿынархеит. Агәашәхьшьцәа аҳҭынра агәашә дуқәа
наҟ-ааҟ иаадыртит. Асасцәа аӡәаӡәала аҽыжәҵра иаҿын, рыҽқәа еибарқәашьқәашьеиуа. Амҩан иахьаауаз ирываҩны иааз хәыҷ гәарҭакгьы рыдеизалахьан. Урҭ аҽҵыс оумашәа ибаны иахәаԥшуан. Иаргьы
ԥхашьазшәа, ирывакны иааргоз аҽқәа иреиуаз ан гәакьаҿы инеин, аҽадырӷәӷәала ахәда иныҵагылеит. Иџьоушьаша, алмҩаныкгьы зны-зынла
акыкмацәқәа ацәалон акәымзар, митәыкгьы иадҳәаҵалацәомызт…
Аԥшәмацәа агәашә иҭыҵаанӡа иара ус ажәабжь заҳаны еизаз агәылацәа-азлацәа рацәаҩӡаны иааихьан. Урҭ аӡәаӡәала асасцәа аԥсшәа
рарҳәон, амшәцәақәа реиԥш иршәыз, ирхаз, ирышьаз ажәцәеимаа
хәымсысқәа уҳәа, реилаҳәашьақәа ссиршәа ибаны ирыхәаԥшуан. Дара
зегь шәагаала рацәак иҟамкәа, рыжәҩахырқәа ԥџаџаӡа, уаа џыхқәак
ракәын, иаазыҭшәаз рыбла гьежьқәа ҭҳацаӡа. Рнапқәа ахьрымырхуазгьы уаҩы ибартә иҟан уаа ӷәӷәақәак шракәыз.
– Ԥсышәа раҳауама, уара? – ираԥгылан иааз аҷкәын аӡә днаиазҵааит.
– Ԥсышәа раҳауам, аха аԥсшәа раҳәа. Аԥсшәа ззеилымкаауа аԥсабараҿ уаҩ дыҟаӡам.
– Аԥсшәа шԥарасымҳәои, аԥсшәа сымҳәакәа изуазеи… Бзиала шәаабеит, дад, ҳасасдахьқәа, – аӡәаӡәала рнапы рымхуа иҿынеихеит.

26

Асасцәа анааи, иҽыжәызхуаз ашькылкыҩцәа аҽқәа рыҽԥырхақәа,
рмаҳмызқәа, рышькылқәа, раӡын-ҟәынала еибыҭаз ркәадырқәа,
рҽықәҵаршәқәа, рҟамчқәа уҳәа зегь ссиршәа ибо, дара аҽқәа рхаҭақәа
џьашьо, илакәшьо (рыԥсҭазаараҿ ҽымзар ирбахьази аха) агәараанда
илаваҵаны иҟаз аҽхарԥарҭақәа рахь ирыхан инаргон. Асасцәагьы уи
хәыҷык ишџьаршьаз мҩашьо ирыхәаԥшуан, иҟалап дара рҿы ус ашькылкыҩцәа ыҟамызҭгьы, аҽхарԥарҭақәагьы рымамызҭгьы, рыҽқәа ус
хкаарак инҭарҵозҭгьы, ма адәы иқәырҵозҭгьы.
Аҳҭынра ашҭа ҭбаа-ҭыцә еиҵыхәхәа ду иқәлан иааиуаз аԥшәмацәа
агәашә ианааҭыҵ, асасцәеи дареи наҟ-ааҟ еилаҵәаны аԥсшәеибыҳәара иналагеит. Анапыргьежьра иазкыз аҳәса рнапқәа дыргьежьуан. Рҭаца зынӡа илеиԥшныршьалаз аӡәгьы иааикәшеит. Ҵабыргыҵәҟьангьы,
уи ахан-иԥацәа зегь реиҳа еиҵбыз лашьа гәакьа иакәзаарын.
Аԥшәмацәа раԥсшәаҳәашьа асасцәа ирзымбатәбараха иҟан. Иааргаз рҳамҭақәаҵәҟьа шцәырыргара, иахьдырхара рзымдыруа, рбызшәа
еибамкуа ус аилаҭырра иаҿын, ауаҟьан-чаҟьан шьҭыбжь рацәан.
– Дабаҟоу уара амаҳә… Исасцәа дырԥымлои… рбызшәа иара идыруазар акәхап, – уаҩы ҳаракык, иԥаҵақәа хьаша-ԥашаӡа, лафк аарылеиҳәеит, алафҳәара иақәиҭыз аӡә иакәхап.
– Рбызшәа шԥеимдыруа…
– Ус уара сҳәап.
– Шәааи, дад, ашҭа шәҭал, бзиала шәаабеит ҳәа шәаҳҳәоит, – аамсҭауаҩ бырг ҟәыӷак раԥхьа днагылеит, ичамҳа лабашьа шкәакәаӡа икны.
Саси ԥшәымеи зегь еицны ашҭа иааҭалеит.
Џьарымхан ланхәеи лареи, лацалеи, ланхәыԥҳаи, аҳҭныҳәсақәа жәпаҩыки макьана идәылымҵыцызт. Рҭаца дырцәыргар ҳәа
ишәаҵәҟьозшәа, зназы рҽааныркылеит. Ҵабыргны, иаауа зусҭцәоу,
иҟало-иныло нагӡаҵәҟьан ирыздыруамызт, агәҽанызаара рыман. Нас,
аҭацаагацәа цасҳәа аҭаца данрырымҭо аиԥш, ҳазҿу закәызеи рҳәан,
зегь еиманы абарҵахь иаадәылҵит. Џьарымхан, иҭакны ирымаз, уажә
ахақәиҭра ду заҭәаршьаз ақәасаб деиԥшын. Зегьы дрылҟьан дыҩырц
шылҭахыз лныԥшуан. Ланхәа лнапы еиларӷәӷәа илкын уи, наҟ-ааҟ аҳәса иахьрыбжьагылаз.
Амардуан илбааны ааигәа ианнеи, Џьарымхан шьҭак илзымычҳаит,
дрылҟьан, наҟстәи саси ԥшәымеи иааиуаз дрылкааны, иаразнак лашьа
ихәда днахьынҳалеит. Иаргьы, иҟаз аӡә игәхьаа мкыкәа, иаҳәшьа даашьҭикәыцәаан, дгьежьы-хынҳәуа, дигәыдырӷәӷәала даагәыдикылеит.

27

Аҩыџьагьы рылаӷырӡқәа хаҟәҟәала иааҟалеит, рбызшәалагьы акы ааибырҳәеит…
– Ашьа ахала аҽшадыруа убоит усгьы…
– Ҳаи, дад, шәеигымхааит!
Аԥшәмацәа рахьтә ҳәсақәакгьы ргәы ԥшаан иҵәыуарц егьрыгымхеит.
– Ҳазарқәоуп, аха иуаами, нан, ирыцҳами, – лҳәахит ԥҳәыскгьы.
– Ҳазарқәаны, арҭ уаабашақәоу џьыбшьома… аҳ иԥа иоуп ари, – ҽԥныҳәаҵас хаҵак иналеиҳәеит уи.
– Исымдыруеи, аха ауаҩы ҟадыџь… – дырҩегьых ак лҳәарц дналаган, лҽаанылкылеит.
Џьарымхан лхатәы бызшәала аҷҷаҳәа лашьа диацәажәо, ланхәа,
ланхәыԥҳа, лацала, еиҳа илызгәакьаз аҳҭны-ҳәсақәа уҳәа аӡәаӡәала
зегьы илырдыруеит. Иаргьы ҳаҭырқәҵарала дреихырхәоит, игәы инапы
адкыланы идирбоит.
– Рбызшәа шаҟа иԥшӡоу жәбоит амала… ҳҭаца дцәажәо ҳаҳахьоу
џьушьо, – деиҭаацәажәеит аҳҭынуаа иреиуоу аӡәы.
– Иԥшӡоуп аха, измааноу сыздыруам, сацәшәоит ди, – лҳәахит ҳҭныԥҳәыскгьы, уаанӡа ҿымҭуа игылаз.
– Иауеи бзацәшәо?
– Аԥсны бызшәас имааиц егьыҟам, аригь ҳзацлама ҳәа акәхап…
– Ҳара ҳбызшәа зегьы иреиӷьуп.
– Уи ҳара иахьаҳтәу азы.
– Акәзаргьы ҟалап.
Аҳҭны асасааирҭа ду аҿы аҭӡамц илаваршәны игылаз аслан баҩыш
ҟәардәқәа рҿы, ԥҳәыс зхылаҳәоу дрыларшәымкәа, еилаӷәаа еилатәан
ахацәа рымацара. Урҭ рханыҵәҟьа дтәан аԥсҳа Леон. Маҳәра зуаз
иашьеиҵыбгьы аҩны ашьҭахьтәи ауадақәа руак аҿы иҩызцәа-иқәлацәа икәаӷӷа иацәажәо дрылатәан. Урҭ изгәдуны алаф ихырҳәаауан,
иаргьы даҵамхакәа аҭак риҭон…
Адәахьы аҳҭны акәша-мыкәша еилыхаран, аҳҭнырԥари аҳҭныҳәсақәеи еикәҟьашон. Наҟ ақәаҵахь иршьраны иҟаз ашьтәақәа дырмазеихьан. Агәгәаҳәа еиқәыз амцақәа ақәаб дуқәа рхакнаҳан.
Иааз асасцәа дахьқәа раҳаҭыр азы аныҳәа ду ҟалараны иҟан.
Ианакәызаалак аҳ харантә иҭааз асасцәа агәашә аҿы дырԥыххыла,
дыргәыдхахало аԥсшәа реиҳәомызт. Иуаа анырԥыла – ихаҭа дырԥылеит аанагон. Исасцәа ахьидикылаҵәҟьоз асасааирҭаҿ акәын. Ар рԥызацәа хадақәа инадыркны, исасааирҭаҿ асасцәа рыдкылара зхы алазы-

28

рхәуаз рацәаҩын. Уажә аусқәа злаласхаз ала, ус ахадақәаҵәҟьа ыҟам,
аха еикәшан итәоу зегь хьысҳа дрылам, ажьрацәара еиуоу, аҳ зыгәра
иго, изааигәаӡоу ауаа нагақәа роуп.
Асасцәа рԥылара иазкыз аԥшәмацәа асасцәа рыман агәгәаҳәа
амардуан иҩхалеит.
Ачамҳа лабашьа шкәакәа зкыз ауаҩ бырг ҟәыӷа драԥгыла, зышәқәа
ҟьаҟьаӡа иаартыз асасааирҭа ҩнылашаа ду ианааҩнала, аԥсҳа дназлоу,
еиқәыӷьазӷьазуа итәаз зегьы агәырқьҳәа иҩеибаргылеит.
Асасцәа лымкаала абри иааргачамкит. Урҭ рҿы ауарҳалқәа, иара ус
ашәарах цәақәа асаара икаршәны, ршьапқәа рышьклаԥсан акәын ауаа
штәоз, насгьы аӡә даныҩналалак ас жәларык зегьы ршьапы иқәгыло
ахаан иаламԥшыцызт.
Ачамҳа лабашьа шкәакәа зкыз ауаҩ аамсҭа ҟәыӷа асасцәа аӡәаӡәала раԥхьа аԥсҳа иҿы инаган аԥсшәа дирҳәеит. Ҷыдала лашьа дналкаан
диирбеит. Аԥсҳа ихаҭагьы ари ҳҭаца лашьа иоуп ҳәа иарҳәаанӡагьы
лакҭала лашьа шиакәыз иаразнак ихалагьы идырит. Убасҟак еиԥшын.
Егьырҭ рылымкаа, инапы ааимихын, игәышԥы ихы надырӷәӷәала,
агәҭаҵәҟьа гәыблыла днагәӡит.
Абри ҳазҿу аимгеимцараҵәҟьа инақәыршәаны, аҳҭынра зегьы иҩныҩыртә, асаби икьаасыбжь аагеит. Азныказ ирҳәо рҿамшәо зегьы
шанханы иааилахеит.
Ари аҩыза ахаан рысасдкылараан ирмаҳацызт. Рлымҳа иҭасыз
ахәыҷы икьаасыбжь зегьы мыцхәы иаарлахҿыхит, ччаԥшь зҿықәымлаӡоз ахацәа џьбарақәаҵәҟьагьы ччаԥшьк аарҿықәлеит. Збызшәа еибамкӡоз саси-ԥшәымеи рбызшәа еиқәшәозшәа, иаразнак еизааигәаны
иааҟалеит.
– Ашьа ахала аҽадыруеит, дад, – даацәажәеит дырҩегьых хаҵак.
– Аҽамдыруеи… Ари умбои ҳхаҵарԥыс ибжьы заҟареитәыз.
– Анцәа ҳазшаз нагӡара ииҭароуп. Иара иоуп ҳзықәгәыӷуа, – рыбжьқәа ааиларыԥсеит агәакьацәа.
Асасцәа зыбжьы раҳаз афырхаҵа ибара ишахыццакуазгьы аарныԥшит, аха ара зшьап иқәгылоу зегьы аԥсшәа анрарҳәа, дырҩегьых
ачамҳа лабашьа шкәакәа зкыз аамсҭауаҩ бырг драԥгыла, рыӡӷаб
дымҵарсны даазгаз рымаҳә иахь иныҩналеит. Аҳ аиҵбы, аҳ аиҳаб иеиԥш, иҩызцәагь иаргьы еикәшаны еиҳа имаҷыз асасааирҭаҿ итәан уеизгьы. Агәгәаҳәа иҩеибаргылеит. Амаҳә аханы аҭыԥ аанкыланы акәымкәа, агәҭахьшәа иҽыԥхьакны џьара дрылатәан. Уаанӡа амалагьы алаф
зхырҳәаауаз, уажәык ԥхашьаԥхаҵарак даамҽханакӡеит… Иааиз асас-

29

цәагьы иаразнак даарыликааит Џьарымхан лашьа гәакьа, дымҵарсны
данааигоз лаҳәаԥштәыла зҽы иақәтәан ишьҭалаз. Наҟ-ааҟ рылаԥшқәа
ааиқәшәеит, аха уажәы, амра ашәахәақәа реиԥш, еизгәакьарак ахьаарыбжьаҷҷаз аҩыџьагьы иааџьаршьеит.
Зегь ааилаҵәаны аԥсшәа ааибырҳәеит, рнапқәа еимыхны,
ашьшьыҳәа, пату еиқәҵарала ргәышԥқәа неидкыло. Аишьцәа гәакьақәа
ракәзаргьы, усҟантәи аамҭазы ахацәа гәыдеибакыломызт…
Асасцәа, ачамҳа лабашьа шкәакәа зкыз ауаҩ ҟәыӷа драԥгыла, дырҩегьых иаахынҳәын, аԥхьан зыкьаасыбжь раҳаз, аҳҭынраҿы зегьы
иреиҳабыз, зегьы ираҳызгьы ишҟа рҿынархеит.
Уи «ахаҵа наӡа» ззырҳәо иакәхахьан.
– Уа рабнагә игәыми, рабнацәа дыцәами, – иҳәеит агара иазааигәахо ианалага ачамҳа лабашьа шкәакәа зкыз ауаҩ ҟәыӷа, уимоу, ихҭырԥагьы ааихихит, аныха амҵан днеиҵәҟьазшәа.
Ахәыҷы дыцәа уаҟәыҵ, дӡыӷәӡа дааԥшуан, иблақәа ҭышеишеиуа.
Игараҟәҟәақәа анааԥдыртла, ишиҭаху гәата-бӷата днапҟьа-шьапҟьо далагеит, уимоу, ҵабыргны иааз зусҭцәоу инырызшәа, сыбӷа сыхтәалоит
ҳәагьы иҽыназикит.
Асаби ихахәдаџьал уажәнатә уаҩы иџьеишьартә иӷәӷәахахьан. Даниуаз ициз ихахәы иан лхахәы аиԥшҵәҟьа ижәпаҳаҳараӡа еиқәаҵәан,
амала иан леиԥш дышкәакәамызт, иубартә иҟан иџьымшь хәыҷқәа,
иԥынҵа, аиқәара аазхыҩлоз ицәеижь рыла иабацәа, иабдуцәа рахь
еиҳа дшыҟаз…
Џьарымхан лгәы ҭгәырӷьаауа, хаҵаҵас уаншьцәа урԥыл лҳәан,
асаби зынӡагьы даагарылхит. Дпарахьӡа, инапқәа ԥахә-ԥахәӡа, иаргьы уи акәын ииҭахыз, длымпыҵԥраан дцарашәа, дҳәыҵәыҳәыҵәуан,
дҳәыҵәыҳәыҵәуан…
Ауада ааҩнзырҭәааз асасцәа уаҩ ду наӡак иеиԥш дрылаԥшуан, даргьы рбызшәала ак ҳәо, иарӷьа нап ԥахә хәыҷы аанкыланы инагәӡуан.
Ианшьа иааигәара данааи ихәда иҽахишьырц инап хәыҷқәа зынӡа иааирхахаӡеит, ак сҳәоит ҳәагьы ибжьы ҩҭица-ҩҭицеит, ибла еиқәарақәа
еихмырсыӷь дихәаԥшуан. Иаргьы асаби иан даалымихын, игәы днадырӷәӷәала дааикит. Ахәыҷы ианшьа игәеисыбжь дазыӡырҩуазшәа, уи ала
уажәнатә ҩ-жәларык реизыҟазаашьа еиликаарц иҭахызшәа, иҟыт-ԥсыт
бжьы мырго иҽааирҭынчит. Абасала аҽазныкгьы агәра диргеит ииашахаҭаны ашьа иара ахала ахы шадыруа…
Ахәыҷы ишимуаз дырҩегьых ианшьа наҟ иан дналиркит. Абри
аамҭаз дара иеицыз рахьтә ҩыџьа-хҩы арԥарцәа, ашәарахцәақәа рыла

30

иҭаҳәҳәан иҟаз, аҳазарцәа ргареи даҽа ҳамҭа гәарҭаки арахь иааҩнаргалеит, аӡә урҭ иргылонаҵы, даҽаӡәы, ҳазар бызшәала акәымкәа, аԥшәмацәа еилыркаашаз бырзен бызшәала ацәажәара дналагеит. Уи иҳәеит
аҳамҭақәа зызкыз, аҩнынтә иаарыцҳаз ажәабжьқәа: асаби ианшьцәа
рганахьала жәларык зааӡахьоу агарала изҳарц ранду Барсбиҭ-ҳаным
ишылҭаху, ажәытә ҳазар хьӡы имазаргьы шеиӷьалшьо. Иара иааӡараҿ
аџьабаа збо рзы жәа-ҽык зеиӷьаҟам аҳазар ҽыжәлақәа шааргаз, урҭ
амаалықь ихьӡала изызҳауа аҽҵыс хәыҷ шрылоу…
Џьарымхан, абырзен бызшәа шылмаҳауазгьы, дшанханы ацәажәаҩ
дизыӡырҩуан, лара зегь реиҳа жәҩангәашәԥхьарахь дыргәырӷьан
дхазгалоз, дызлыҵыз ауаа џьбарақәа зны дымҵазырсыз лхатәгәаԥхарала дыбналан дахьиццаз ахьланарыжьыз акәын. Лгәаҵан џьара аарлаҳәа гәыӷра хәыҷык ацәаара дшынахьыԥшлозгьы, ари аиԥш лабҿаба
илбо дҟалап ҳәа ахаангьы дақәгәыӷуамызт…
Ачамҳа лабашьа шкәакәа зкыз абырг драԥгыла, дырҩегьых асасцәа
рыманы асасааирҭахь иааҩналеит. Дырҩегьых аԥсҳа дназлоу зегьы
агәырқьҳәа иҩархаҵгылеит. Нас асасцәадахьқәа ирызкыз аҟәардәқәа
рҿы зегь ҩеибартәеит. Асасцәа ас еиԥш иҟоу тәарҭак ахаан ишықәымтәацыз рныԥшуа, уажәада иҽыжәымлац реиԥш, рыбӷақәа мыцхәы ириашаны, гәҭынчымра хәыҷыкгьы рхы-рҿқәа ирнубаало, инеиҿаԥшы-ааиҿаԥшуан. Абри аамҭазгьы аҳазар бызшәа бзианы издыруаз ацҳаражәҳәаҩ-ҭырџьман дахьӡан, уи дрыцырхырааны саси-ԥшәымеи еиҳа
ҭынч аицәажәара иналагеит. Уи иабзоураны акырӡа иаалахҿыхрахеит,
наҟ-ааҟ аҩжәлантәык злацәажәоз бызшәак акәушәагьы иааҟалеит…
Иара убри аамҭаз адәахьгьы имҩаԥысуан даҽа усқәак: аҳҭнырԥарцәа ҽырҩырҭак иаҟараз, ашьац иаҵәа кашьшьы изҭаз, аҳҭынра ашҭахь
иҭаргалеит асасцәа ҳамҭас иааргаз аҽҵыс ани иареи. Егьырҭ аҽқәа
Анаҟәаԥиа аҩыҵахь, аԥхьакырҭаҿ иҟаз аҽгәарахь иргеит, иаанхаз
асасцәа рыҽқәа иара уа қьарк инахадыргылеит.
Саси-ԥшәымеи рзаа-рзаа еицәажәо асасааирҭа ду аҿы иштәаз,
ашҭаҿ аҽҵыс акьыркьырбжь аагеит. Ԥаса асаби икьаасыбжь ангаз
аиԥш, ахаан ҽыкьыркьырбжь рмаҳацызшәа, азныказ аригь зегь ааршанхеит. Аҽҵыскьыркьырбжьи игароу асаби икьаасыбжьи доуҳа ҷыда
бжьык ааицырхыркааит. Адунеи зшаз иахьтә цҳаражәҳәарак иалаҟазшәа ргәы иаарнаҭеит…
Аҽҵыс, аҳҭынра ашҭа еиужь ду ҿыцбарах ибаны, иааҟәымҵӡакәа
иҩуа иакәшон. Уаангыл, агаӡа, сурԥхашьоит аҳәарызшәа, ан мҵысӡо
иахьгылаз, гәаҭеирак аныԥшуа, ахы шьҭкәыцәаа иахәаԥшуан. Аҽҵыс

31

ыҩуа ишнеиуаз, зынӡа аҳҭынра ҩны амардуан аҿыҵәҟьа иаангылеит. Аҳҭнырԥарцәа ари оумашәа ирбеит, шанак иазҳәоуп ҳәа аазырыԥхьаӡеит. Иззааргаз асаби ддәылган еибарбатәуп ҳәангьы иналацәажәеит. Аҽҵыс ахы шьҭыхны еиҭа ианыкьыркьыр, ҵабыргны, амаалықь иан длыманы дахьтәаз длымпыҵҵәраан дцарц деихо далагеит,
доулыжьыр уажәнатә аныҟәара далагарызшәаҵәҟьа, џьашьатәшәа
иҽыҟаиҵеит. Ари рзымбатәбарахеит аҳкәажә ду дназлоу аҳәса зегьы.
Асаби ддәылҳгап рҳәан, иҵегьгьы иԥханы ласалыхлеи цыӷцәа маҭәалеи дааиларҳәеит. Уажәада уи аԥсабара дықәдмырԥшыцызт. Ҿыц хараӡа мҩак иқәлоз реиԥшгьы цәалашәарак аароуит…
Асасцәа ахьтәаз ала акәымкәа, астәи, аҩны аганахьала адәылҵырҭа
ахьамаз ала, асаби дрыманы иаадәылҵит. Аҽҵыс зегьы ираҳартә абжьы
рдуны дырҩегьых иааҩныкьыркьырит. Асаби иан длымпыҵҵәрааӡарц
иақәикит. Дкьаасны акәымкәа, зеилкаара уадаҩыз шана ажәақәакгьы
иҳәеит, инап ԥахә хәыҷқәа аҽҵыс ахь ирххо.
Ари заҳаз зегьы дәылҵны аҳҭынра абарҵа ду ҩықәдырҭәааит, ашҭа
иҭаз, ақәаҵахь иҟаз зегьы арахь еизеит. Аԥшқа иан длыманы даннеигьы, аҽҵыс ахьгылаз еиҭамҵӡеит. Асаби инап хәыҷы аҽҵыс ахәда
инықәиҵеит, аарла иукыртә иҟаз аԥырцәқәагьы ааилаирӷәӷәеит. Аҽҵыс
ахы хьарҳәны, аблақәа машьцаӡа инаихәаԥшит, иаргьы алакҭа ҭкааны
дынҭаԥшит. Шәанаџьалбацқьеит, дара шеизшоу еибырҳәеит, ҳааизар
ари аҩыза ҳаламԥшыцт рҳәан, ашлақәаҵәҟьагьы иаарзымбатәбарахеит.
Аԥсҳа ихаҭа исасцәеи иареи абарҵахь идәылҵит. Уа иаақәгылеит
ахәыҷ иаб иҩызцәеи иареи. Уажәнатә ари иақәныҳәатәуп рҳәан, агәгәаҳәа акәац жәуа иахьақәгылаз ашҟа ауаҩы ддырҩын, агәи агәаҵәеи
араса-ҵәы иахаҵаны али-ԥси рыбжьара иааргеит. Ачамҳа лабашьа
шкәакәа зкыз ауаҩ аамсҭа ҟәыӷа бырг инаидыркит – уи дагьныҳәаҩ
дуун. Ашьшьыҳәа днеины аҽҵыси асабии днарыбжьагылеит.
– Маҷк ас бааскьа, дад, амрагыларахь ҳҿы ҳархароуп, – иҳәеит уи,
аҭаца ихы налықәкны. Аҳкәажә хәыҷы еилылкааит ииҳәаз. Аԥсшәа аарла-аарла изаҳауа иалагахьаз, иаразнак ииҳәаз ккаӡа иахьлаҳаз лхаҭа
иааџьалшьеит, абыржә даацәажәар аԥсшәа еиламырсҳаӡакәа илҳәарызшәагьы лгәы иаалнаҭеит.
Дааскьеит лара иҵегьгьы лаԥхьаҟа, ахаҳә мардуан даԥырҵны.
Аҽҵысгьы аанаскьеит. Саргьы салашәырхәроуп, ҵасым аҳәарызшәа,
агәашә ааигәара игылаз аҽҵыс ангьы иаарццакшәа арахь аҿаанахеит. Ааигәа ианааи, аԥырцәқәа џьоуҳарӡа, ахы ларҟәны арӷьа шьапала
иаабӷьаҭит, ари ахҭыс ду нбан-ҩырала адгьыл ианнаҵарц аҭахызшәа.

32

Аԥшәмацәа урҟәаҵ, аҽқәа аазгаз дара асасцәагьы рыҽқәа иҟарҵоз
иаргачамкит, ҳхынҳәны ҳнеины аҩны ираҳҳәандазҳәагьы иааҟалеит.
Асасцәеи аԥшәмацәеи еикәшаны иааилагылеит. Ԥсырӡха иахагылоу ашьхақәаҵәҟьа гәыҩ-ҿыҩӡа, рыԥсы ӡаны арахь иааԥшуан. Иҟалап
убасҟан арҩаш хыҽҽақәаҵәҟьагьы еимгеимцарак иааҭгылазар, рацәак
бжьамкәа насҭха игазго иҭажьыз амшынгьы аҽарҭынчӡазар…
Усҟантәи аамҭаз патреҭҭыхра захьӡу адунеи иаздыруамызт акәымзар, абарҭ ауаа раҳҭынра ду агәҭаны рысаби дрыгәҭылак, ауаҩ ицәажәара змоу ззуҳәашаз аҽҵыси дареи, аныҳәаҩ дрықәныҳәо иахьгылаз
асахьа ҭыхызҭгьы, иахьа заҟа иџьашьаны ҳахәаԥшларызи.
Амаалықь макьана дрымнаҭцызт, аӡыԥшьа дӡаарымхыцызт. Уажә,
аԥсабара ахаҭа ахала иагәаԥхазшәа, абри иҟалаз аҭагылазаашьа
иахыццакны ирҽеитәхеит. Усҟан асабицәа рнаҭуан, хыхь ҳаракӡа,
анаҟә иаԥну раҳҭын-баагәараҿы. Ахәыҷқәа зӡаархуаз аӡыԥшьа, аныха
зыҩназ анцәаиҳәарҭа хәыҷ аҿаԥхьаҵәҟьа, ажәҩан хты аҵаҟа, иҩаҳаракны, ҳаԥшьа дук аҿышәҭ иаҟараны, аџьар сахьа аҭаны, абла-гәы ҭиаҵәааӡа иҭатәан…
Аԥсҳа асабицәа рнаҭра ихы алаирхәуамызт, уимоу аԥшқа дахьгароу знызаҵәыкгьы дымнеицызт, уи иара иҵас иаламызт. Ржәытәшьҭра
ду ахҭылҵ ҿыц дахьаиуз уаҩы ишимбац деигәырӷьон, аха ауаҩы
ибаҩқәеи иареи ашәра далагаанӡа ихәаԥшра, ирқьынцыцра зынӡа
иахәҭаны иԥхьаӡомызт. Уажә ари асаби макьанатә иусқәа иара ихала
иеиҿикаауа дахьалагаз, ссирк, џьашьатәык иазҳәаны днахәаԥшит, акыргьы даархәыцит…
– Ажәлар шәхаҵкы, суацәа-сҭахцәа, пату зқәу сысасцәа дахьқәа!
– ибжьы ааиргеит иара абарҵа дахьықәгылаз. Амҵ ԥыруазар абжьы
уаҳартә иааҭынчрахеит. – Иахьа ҳаҩнаҭа ааигәа-сигәаҵәҟьа иамбац
агәырӷьара ду ыҟоуп. Шәыблақәа абзиахә рбартә, ҳазлаԥшуа жәбоит,
ари хыхь иҟоу, зхьышьаргәыҵа ҳакәыхшоу ихала игәаԥхаз акоуп. Ус
анакәха, уажәазы Шьааб дҳарныҳәап, нас ҳԥааимбар маалықь хәыҷ
ишихәҭоу аиԥш, дганы дышәнаҭып, аӡыԥшьа дӡаашәхып, Лӡааныхахьгьы дыжәгап…
Шьааб захьӡыз, шьҭа ҳарҭгьы ибзиан иаҳдыруа, ачамҳа лабашьа
шкәакәа зку ауаҩ аамсҭа ҟәыӷа бырг, мрагыларахь иҿы рханы, алҩаҵә
зхылҵуаз агәи агәаҵәеи ажәҩанахь даарҩахеит. Асаби дызкыз Џьарымхан ԥшӡа Анцәа иан лхаҭа лакәу џьушьарын, убасҟак лхы-лҿы
лашон, иԥаны илықәыз лыхцәы жәпақәа асаара ишьҭасуа, ашьацра
дахьылагылаз дыршанхаган.

33

Аҳкәажә ду лхаҭагьы еиҳа ақәыԥш-цәа лхукаауан. Зегь иаалырҟьан
акы иарҿазшәа иҟан. Анаҟә иаԥну ахәы ҳарак иавҵыз амрагьы, иара
Анцәа ихаҭа ирылаирԥхозшәаҵәҟьа, игәыбзыӷӡа, илаша-лашо зегьы
иаарҿаҷҷеит.
– …Жәҩангәашәԥхьара иҟоу, зылԥха ҳаура Анцәа ду! – аҽыҩҳәа
илабашьа шкәакәа ларсны, ихҭарԥа ихыхны уа илахшьны, аныҳәаҩ
иажәа дналагеит. – Ухьышьаргәыҵа ҳакәыхшоуп, уаҳзылбааԥхан иаҳурбаз азы идуӡӡаны иҭабуп ҳәа уаҳҳәоит… Уара ушҟа иахьа аԥсабараҿ
раԥхьа акәны знапқәа зырхахо амаалықь хәыҷ улԥха-угәыԥха имаз,
дызлыҵыз ихьышьҭрагь иаргьы ҳаԥхьаҟа ԥеиԥш лаша рзыԥшызааит…
Ҳарҭ, аԥсуаа, дад, ианакәызаалак, еиуеитәым ҩ-шьак, ҩ-ӡиаск реиԥш
реилалара дук ҳазыразым, избанзар, хырзаман цәгьас ҳазламԥшыц,
гәаҟрас иаҳхаҳамгац егьыҟам. Ҵасла, қьабзла, хылҵшьҭрала иауан-иашәан еимараӡам аҳазарқәеи ҳареи шьала-дала ҳахьеилаурхәыз иарамышказ ҳаргәырӷьеит ҳәа уаҳҳәар шымцу, уара зегь здыруа, зегь
збо-изаҳауа, зегь зымчу еилумкаарц залшом. Аха ауаҩы ианиашьа
ихаҵашьоуп рҳәоит, ҳаҷкәын дҩагылан аҳазар ҭыԥҳа данааига, абас
иҟоу амаалықь ссиргьы дшаны данҳаҭәоушьа – ари еиҳау ҳзыргәырӷьаран иҟоузеи! Сара аҭаҳмада, ныҳәаҩык иаҳасабала, ишәасҳәо уи ауп,
дадраа, абри асаби иахьанатә иҟазшьоу жәбоит, ҳамҭас изаарышьҭыз
аҽҵыс иҟанаҵо, иагылашьоу шәахәаԥшуеит, – абри зегьы идуӡӡоу акы
иазҳәоуп. Аҳҭынра амацара акәымкәа, ҳтәыла зегьы зырлашараны
иҟоу аҵеимш дгыларан дшыҟоу жәдыруаз… Уныҳәазааит, дад, зыбз ада
зыхәлам, ҩ-милаҭк рыԥсы иахылҵыз амаалықь! Иуқәымӡааит хьыӡ
дула иаауа уабашьҭра, ԥсынҵыр ду Анцәа иуаҭәеишьааит, уҳагымзааит
Анцәагьы ҳаргьы! – иарӷьа напала илахь-иџьымшь ааиӡатәит.
– Амин! – ааилдыргеит еилагылаз зегьы.
– Амин!
– Амин!
– Амин!
Ари абжьы еинҟьа-еиныруа ахрақәа инарҿаҩит, ажәҩан аҟынӡа
инаӡеит, амшын агәы ихылан ицеит, адунеи иакәшан еиҭахынҳәит
раԥхьаӡа изҭыҩыз аҳҭынра ашҟа…
Аԥсҳа амардуан дналбааит. Аҳҭнуаа еилаҩеиласуа, иаразнак асасцәа ачеиџьыка рахыԥхьаларахь аусқәа реиҵхара аадырццакит.
Аҳҭынра арыӷьарахьтәи аганаҿы, еицхыршьшьы, цәаҳәа-цәаҳәала
еиҭаҳаз аԥсуа ӡынҵәа-ҵла дуқәа (урҭ ашәҭра рҽыназыркуа иалагахьан)
рыбжьара аџь-ӷәааса жәпақәа ирылхыз, ар зхатәашаз, аишәа дуқәа гы-

34

лан, урҭ ирываӷӷа иубон иара убас аџь иалхыз арымӡ ҟьаҟьақәа. Изакәызаалак шәыгак рыдгаламкәа, урҭ цәҩеижь-цәеиқәараӡа, ишымҿыз
ицәҳәыҟьантазӡа иҟан…
Анапдырӡәӡәара иазхиаз фҩык аҭыԥҳацәа византиа ҟаҵара
араӡынтә гәыгәымқәа кны иаацәырҵит, напыласыра аш мпахьшьқәа
ҟьаҟьаӡа рыжәҩа ихшьны. Раԥхьа аԥсҳа инапы идырӡәӡәеит, нас –
асасцәа иреиҳабыз.
Зегь еибарԥшны аишәачарахь рҿынархеит. Аԥсҳа аханы днатәеит. Уи ивараҿы инадыртәеит аҭаца лашьа гәакьеи ачамҳа лабашьа
зкыз ауаҩ ҟәыӷа бырг дназлоу аԥшәмацәа рахь еиҳабыз абыргцәеи.
Ԥҳәыс зхылаҳәоу ара дрыларшәымызт; усҟан ахацәа ахьтәоу аԥҳәыс
ус лымаӡамызт, ахьырԥар ҿарацәагьы аишәа алаӡарахьӡа рҽыԥхьакны
итәан, реиҳабыра ирҳәо-ируа иазыӡырҩуа.
Амаҵуцәа еилаҩеиласуан, аишәа ак рцәагхар ҳәа ишәон; ирхиан
иара хаа-мыхаас иҟоу зегьы ықәыжьны акәымкәа, уаҩ игәы зызцаны
иифаша ԥсуа фатәыла еилыхха. Уи аиҳарак ацуныҳәара ааугәаланаршәон. Ашыц-лых саанқәа шмаҷмызгьы, абысҭақәа иара ус ишиашаз
аишәақәа ирнырҵеит. Иҟәашкакараӡа аткьац ршьа иалхыз акалаҭ
хәыҷқәа рыла акәацшаҩцәа акәац ршон, иреиӷьу ажьыхәҭақәа асасцәа
рылахь иаԥшны инарымҵаҵо. Аҩынаҳацәа «ҩаӡамакьаҭ» иҭыргаз еиуоу амлахәашь ҩы зҭыддуаз аҳаԥшьа-лых еирыӡқәа кны иаархагылеит.
Константинопольтәи аҵәца жәла ҵаӷақәа шыҟазгьы, аҩы ԥхеиԥхеиуа
аԥаҭхьқәа инарҭарҭәеит.
Аԥсҳа дҩагылан, Анцәа улԥха ҳаҭ, иаҳҭоу шәныҳәаз ҳәа аныҳәаҿа
ааникылеит. Уи даныҩагыла, агәырқьҳәа иҩагылаз егьырҭгьы уаҳа
ажәа ацымҵакәа аныҳәаҿа ркит.
– Ҳазыразны ишәымҵаҳҵаз ачеиџьыка шәнапы ашәыркы, дад, –
асасцәа ихы нарықәикит ауаҩ аамсҭа ҟәыӷа бырг.
– Шәмыццакын ҳәа шәеиҳәоит аԥшәма, – аҭырџьман уи ааиҭеигеит.
Дара рзы абри ачеиџьыкагьы зынӡа иҿыцыз ак акәын…
Хаха-хымш аҳҭынраҿы иҟаз ныҳәан. Уаҩ игәы иҭыҵәомызт ашҭа
дуӡӡаҿы иаԥшьыргаз аҽырыҩра, аҽырхәмарра. Аҽыбӷа иазҟазаз аԥсҳа
иуаа иџьаршьон асасцәа рҽықәтәашьа, хаз дара илакәыршьон ԥсырӡхаа рҽыбӷаҟазашьа. Ҳамҭас иааргаз аҽқәагьы дырҩит, идырхәмарит,
рыбаҩ зеиԥшраз аԥшәмацәа иддырбеит.
Уи анаҩс аҳҭнырԥарцәеи аҳҭныҳәсақәеи, иара ус еизаз аҿари,
уаҩы ишимбац ашәаҳәареи акәашареи ҭарҵеит. Ианхәыҷызаахыс

35

ирааӡаз, рҳәатә иацныҟәоз мшәы-цәышәшәарақь дукгьы кылырган,
аԥхӡы алҩыруа, икәатрабааха иҟалаанӡа, ирҟәараҟәанҽо идырқамсон,
цыгәхыршәҭ адырҟаҵон, ашьҭахьтә шьапқәа ианрықәгылалак, «бзиала уаабеит» ҳәа цас иаԥыланы «анапы» амырхуан, иаргьы ахаԥыц
дуқәа аарԥшуа «иччон», ихырхәон. Аԥхьарцарҳәаҩы Мандра аԥхьарца
анаирҳәа «ишьацәхыртәны» иацкәашеит…
Аҵх акыр инаскьаанӡа ауаа ргәырӷьабжь еихсыӷьуамызт, аҩымаа,
ахымаа бжьы аҳҭынра ашҭа иҭыҩуан…
Аԥшьымш рыҽны анааша, ҿыц ашьтәақәа ршьын, асасцәа шьыжьхьа ддыркит, ишахәҭаз еиԥш, ианцоз аҳамҭақәа рыла ирҩычеит, зегь
рыцыԥхьаӡа ауапа-хәышқәа ршәырҵеит, зҟәынақәа еилыбзаауаз
амаҟақәа нарыцҵаны, раӡныла ичаԥаз аҳәақәа рыҟәнырҵеит, ххьала еибыҭаз ахҭырԥақәа рхарҵеит. Урҭ уажә ԥсуа маҭәала еилаҳәаны
иахьцоз иџьазымшьарыз уаҩ дыҟамызт. Ианаауаз ирыцны иааз арԥарцәа аҩыџьагьы – дырҩегьых аӡә рышьҭахь дгыла, егьи раԥхьа – Аԥсны
аҳәааҿынӡа инаскьаргеит…
***
Асасцәа анца, аԥшәмацәагьы анеиԥхьбақәа, Џьарымхан лысаби
шьыбжьышьҭахьтәи игараҵара аамҭа ааит лҳәан, игараҵара лҽыназылкит, аха дызгаралҵара иарбан гароу лзымдыруа даалакҩакит.
Ланду Барсбиҭ-ҳаным Ҳазартәылантә иаалҭииз агара икнарҳауа,
мамзаргьы ҵаҟа асаара ишьҭарҵо «гароуп», арагәаԥшь, мамзаргьы
ашыц иалху аԥсуа гареи иареи зынӡагьы еиԥшӡам.
Дзышьцылахьоу агара акәымкәа уи дгаралҵар – иара асаби ихаҭагьы игәаԥхо-игәамԥхогьы сеидру. Насгьы аратәи ианду иахылҳәаарызеишь? Уи лоуп (сабик дгархуа-дгараҵо лнапалаҵәҟьа дшылмааӡацызгьы) аԥшқа игараҵашьа-игархшьа лзырҵаз. Ларгьы дашьцылеит. Ма
ирҵысра заҟа имариоузеи, насгьы агара ҩышьҭыхны иахьуҭаху иноуга-ааугоит, зны абарҵа иқәургылоит, зны ашәшьыраҿ, зны аҩны аҩныҵҟа. Насгьы адрыгә-дрыгәҳәа уи арҵысымҭеи агарашәеи еицҵаны
иануҳәо заҟа еинаалозеи. Иҟоума аԥсабараҿ уи иацназго бжьыхаак?..
Џьарымхан дшылакҩакуаз ланхәыԥҳа дааит. Лгәаанагара уи ианлалҳәа, днахынҳәын, аҳкәажә лахь лҿыналхеит. Аҳкәажә ду лыԥҳа
илалҳәаз даархәыцит, асаби аҳазарқәа ргара дгаралҵар лҭахымхеит
(анцәа даҭеимҵартә, ҵкьыҵкьашьаракгьы аалызцәырымҵыр амуит),
аха лҭаца лгәы дамысырц азы, лара ишылҭаху, нан, еиҳа ахәыҷы иаабуа
дгаралҵааит ҳәа лзаалыцҳаит.

36

Џьарымхан, наҟ-ааҟ гәыҩбара ҷыдак ҟамларцаз, асаби инеиҭак-ааиҭакуа, зны уа, зны ара дгаралҵаларц аалҳасабит.
Ланхәыԥҳаи лареи неицхыраан, нхыҵынтә ланду иаалҭиз агара
арҽеира дналагеит (рымҳараҿы). Уи агара ауразоуроу калам-лыхын,
шеибакәу зегьы еилакәылкәаџьуа, хьыла-раӡныла ичаԥан, акадифа
аиԥш иҟәыбз-ҟәыбзуа хәыԥшқак ҭаршәын, сахҭанла иҭаӡны иҟаҵаз
иара агәабан хәыҷ, иара ахыза ацын…
Ари агара лабдуцәа зегь шааӡахьоугьы, Џьарымхан зныкыр илырхиахьазма, зныкыр аӡәыр дгаралҵахьазма, аха лара лтәала хар амамкәа
илырхиеит.
Зылацәақәа ацәа еиқәнаԥсоз амаалықь дааилылхын, гараҟәҟәа ҳәа
амаӡамкәа, ибымбылха днылалыриеит. Иара иаразнак игәиҽаниҵеит,
ацәа ааихыԥсааит, ԥыҭраамҭак изакәи ари ҳәа аанаго, иблақәа ҵыӷәӡа
длыхәаԥшуан, нас иқьышә хәыҷқәа еимахәа-еимахәо аҵәыуара
иҽыназикит. Имуӡошәа анылба даашьҭылхит. Иааџьалшьеит, ԥаса деиқәырхха дангараз сԥыртла ҳәа «аҭыӡшәа» шьҭихуан, уажә гәата-бӷата
данышьҭалҵа изиҭахымхазеишь? Иабдуцәа ргара дааӡар еиӷьеишьазар акәхап лҳәан, маҷкгьы лгәы хьаауа, аха уеизгьы гәадурак лыманы,
ԥасатәи игара дынгаралҵан, агарашәа хааӡа иҳәо днаидтәалеит. Асаби
ишыц гәабан хәыҷ данылаиа, ишыц гара дангарла, ишыц хчы ихы аннылеиҵа, дынҭаҳәахаа иаразнак дыцәеит.
Лԥа иԥа иҟаиҵаз анлаҳа, лҭаца лахь илмырзазаргьы, аҳкәажә ду
Хьырхәыхә уаҩы ишимбац лгәы иахәеит, иахьабалак иладырха-ҩадырхо иакәхом, зҳәатә иахымԥо, зџьынџь ҵасқәа змырӡуа аӡә иакәны
дгылоит ҳәа лгәы инҭылҳәааит…
Иара уи иҵегьгьы ишьақәирӷәӷәарц иҭахызшәа, дшааи-шааиуаз
ихалагьы игара ирҵысуа иҿааихеит.
Уаҩ данидтәаламыз ҽнак адрыгә-дрыгәҳәа агара аҵысыбжьы аараҳаит. Изырҵысуада ҳәа Џьарымхани Марҭеи неизар – наҟ-ааҟ
ижәҩақәа шьҭарӷәӷәа, иԥсыԥ ихәларчны, дахьгараз иҽырнаҭааҭо, ихала игара арҵысра даҿуп.
Ари иҟаиҵаз «иҿыцаартра» ихаҭа ӷәӷәала игәы ишахәоз мҩашьо,
асаби иблақәа ихалашаауан, агара аҵыс-бжьы дазыӡырҩуан, иҟасҵо
аӡәы ибандаз шигәахәуазгьы ҩашьомызт.
Иааҩналаз илаԥш анрықәшәа, еиҳагьы ирҵысуа, дгәырӷьаны акыркырҳәа ибжьы ҭкааны аччара далагеит.
Агара зирҵысуаз сыцәоит ҳәа акәӡамызт, данҿыха акраамҭа
дахьышьҭаз «дхәыцуа» игәы ирҿыӷьуамызт, нас, ааигәа-сигәа уаҩ

37

дыҟамшәа аниба, агара абжьы рганы сшааԥшыз дсырҳауеит ҳәа акәзаап иҟаиҵоз змааназ. Иан илдырит ари иаразнак, лысаби ихшыҩ хәыҷ
иԥнаҟаз дазгәдуха даагарылхит, зыҭра ихшәаз аҵыс ԥшқа аиԥш, дыԥхаҵәаҵәараӡа даалгәыдлырӷәӷәалан, гәыбылра дула даагыдылкылеит…
II
Иҭильнтә ҽуардынла Саркьалынӡа ианҩеи, Бузан аӡиас инхылан,
анышьқәа рыла Азовтәи амшын аҿынӡа ианынаӡа, уи алада иаваршәны Ҭамаҭархынӡа илеит. Уа ирзыԥшыз рыԥра-ӷба ду инҭалан ишаауаз,
Боспортәи аӡбжьахала ибжьысны, Понттәи амшын агәы казказра инхылеит…
Аԥра-ӷба такәы ианынаскьа, ацәқәырԥақәа агәыҵаҽҽо, Константинопольҟа ахы рханы ацара иналагеит. Ахан-иԥа Барџьиль, амазгәыҭ
аҿаԥхьаҵәҟьа, абыркьыл-маакыра ааигәара арапа-ӷәра дықәгыланы, Аԥсны агаҿа ыҟоуп ахьигәахәуаз аганахь дааԥшуа, наҟ дзызцоз
иаҳәшьа Чичақ лаасҭагьы, хәыцырҭас имаз арирахьтәи иаҳәшьеиҵыбӡа Џьарымхан лакәын…
Аҩны даныҟаз усҟак инирԥшуамызт, аха аӷба аҩныҵҟа еиҳа ихала
ихы даназынха, мцаны дицраланы дыҟан. Маҷк игәы збаауаз, иаҳәшьа
дызгаз аԥсуа жәлар ԥсҳас ирымоу иашьеиҵыб гәакьа ахьиакәу ауп, аха
лырхынҳәра уаҩҵас нап ахьизаламкыз, данымҵадырс аҽны илышьҭалаз рашьеиҵыбӡагьы акгьы ахьизмырҽеиз, хьымӡӷ дуны идхалан иҟазшәа ибон. Исырӷыӷкып иҳәаргьы, ианду даазқәылаз амалагьы лгәы ҵкапуа дыҟан, ишакәӡам иусқәа зегьы ицәеилалхәарҳәа дшәон, акыс Аԥсны ладеи-ҩадеи ахы-аҵыхәа, геи-шьхеи рыбжьара бжьырҭәаа ибжьанхо ажәлар аламалак унапы злауркьакьо шракәым иаҳахьеит. Насгьы,
урҭ уажә збара дцо иаҳәшьа зыҩнаҭа дыҩнагылоу, Византиа дуӡӡа аимператор инап аҵаҟа иҟоуп, уи аҳәынҭқарра аҿацәс иԥхьаӡоуп ртәыла,
хаҳәырҵәиаа дажәлар хымԥада иуацәа ҿыцқәа ргәы ннархашт, уимоу,
аибашьра ду ахылҿиааргьы алшоит. Арахь ргәылара акәзар, иаҳәшьа
Џьарымхан дзызҳәаны дтәаз абулгарцәа раҳ дааҟәымҵӡакәа дмақаруеит, макьана иигәаӷьран иҟоугьы уаҩы издыруам…
Абарҭқәа зегьы анизеилала, уеизгьы иаҳәшьа лабхәа ацҳаражәҳәаҩцәа рыла уаанӡагьы акырынтә изааицҳахьан уааир, ҳаибабар цәгьам
ҳәа, уажәы сеиӷьым, ма аамҭала уахь сҽахызгап, насгьы уаҟа сахьнеиуа, ираҳахьазар, ари ажәабжь иахырҳәаауа збап, уи ашьҭахь иҽеиу

38

акы ҳзазкылсыр азамана, иамуӡозар иаҳлахьынҵоу акы ҳаиҭаниахып
ҳәоуп аиҳарак уажә Константинопольҟа амҩа дзықәлазгьы…
Амшын агәаҿы аԥша маҷын. Уи аҟнытә ахан-иԥа иӷба рацәак изыццакуамызт. Уи ихахьгьы иааиуамызт, Ҟәбина амшын иахьалало ааигәара аӷбацәырҭаҿы зны, акасогцәа ҳәа дара зышьҭоу аедыгьақәа ирымырхәҳаз абри аӷба, уажә ӷацәас ииԥхьаӡоз аԥсуаа рыӷба-жәлақәа ишреиуаз, хаҭала иҟазҵазгьы дара шракәыз. Уи акыр иауз аԥра ду анаҩс
еицарсаӡа еиҳа еиҵаз даҽа ԥракгьы надаада иаман. Ҩыџьа араԥцәа,
рхаԥыцқәа ҟәашккараӡа, рыблагәқәа «асаркьа-ԥҽыхақәа» рхыкәеицеило, аԥра-рманшәалага шаха шәпақәа ирыхо аԥра-мгәақәа аԥша
зларҭачыша ахырхарҭа рырҭон…
Зны-зынла аӷба ҟәызгаӡа иаангылон. Ас амшын агәаҿы аԥша еиԥхьбаны шамахамзар ирымбацызт, иара амшын ахаҭагьы акы иазыԥшушәа иҟәиҭ-ԥсиҭӡа акәын ишыҟаз. Ари ԥыҭрак ашьҭахь афырҭын аҵалара иазҳәамзааит ҳәагьы гәҭыхас ирыман. Арахь хазгьы, рызқәақәа
еиқәаҵәа-еиқәаҵәаӡа, аӷба хыршәҭра иазхиоу аӷлам-ԥсыӡқәагьы рываӡсоит, зегь реиҳагьы иџьаршьо, хаз ҷыда рныҟәагак рымоушәа, излацо аганахь уажәы-уажә иаацәырҟьа-цәырасуеит тәым ӷбақәакгьы.
Урҭгьы ӡырҳәаа рыӷбақәа ракәымзааит ҳәа гәҽанҵара дула ирышьклаԥшуеит…
Барџьиль-хан зеиԥшҟамло егьыҟам ҳәа ишьҭихыз аибашьцәа рнаҩс,
быжьҩуаак иарӷьажәҩацәа ицуп, урҭ рахьтә зегь реиҳа дзықәгәыӷуагьы,
аибашьрақәа рҿы акырынтә хьыӡ ду згахьоу ар рԥыза, иаб иашьа иԥа
гәакьа Ҳамид Оулыз иоуп. Аӷба зеиҭамҵуа змааноузеи ҳәа диазҵаарц
данаахьаҳә, иара уи ихаҭа арахь дааиуан. Дҭаҳәҭагьарӡа, оумашәақәа
деибыҭан иара, ишьҭахьҟала уихәаԥшуазар, изқәа ҟьаҟьаӡа, ихцәы
ижәҩа илықәсуа, зцәа иҭамӡо ԥҳәыс шәпажәпаӡак лакәу џьушьон.
Ишәыз ашәарахцәақәагьы еилыӷрааӡа еиҳа аҳәса рымаҭәа еиԥшын,
џьаз-ҟәынала ирхиаз маҟа ҟьаҟьак рықәын умҳәозар. Иара ахан-иԥа
ихаҭагьы усшәа деилаҳәоуп, аха хьыла-раӡныла еилыбзаауа, еилакәалыкәаџьуа иҟоу ицыӷ-цәа хылԥа амацара ӷбакы изаԥсамзеи. Насгьы
уи усҵәҟьа мыцхәы ажьы икым, ихцәгьы иахырҟьацәан иқамызуам,
ижакьагьы мыцхәы идумкәа иԥшӡаӡа иҵырффоуп, шәагаалагьы рацәак
дыҟам, ихы-иҿы акәзар еицыгьежьӡа, иблақәа хәыцра шәахәақәак
рхубаало, уаҩеинаалак иоуп. Цқьа уихәаԥшыр, ҳара шьҭа ибзиан иаҳдыруа, ҳгәыбылрагьы здылахьоу аҳкәажә қәыԥш Џьарымхан лыԥшра-

39

лсахьақәа инубаалоит, џьара-џьарагьы лҟазшьа-лцәаҩақәагьы ихукаауеит…
– Изаангылазеи аӷба? – дҵааит уи Ҳамид данааидгыла.
– Аԥрақәа аԥша рҭачуам рҳәеит, маҷк ҳааԥшыр акәхоит.
– Аԥша анҵысуа ҳәа ара ҳахгылоума, ажәҩақәа рхы изадмырхәозеи? – дҵааит Барџьиль-хан.
– Исыздыруам, уажә ирасҳәоит, – днахынҳәит Ҳамид.
Аԥрақәа зырманшәалоз араԥцәа аҩыџьагьы, аԥхӡы рҿықәыкәкәо,
ашаха харҽра дуқәа ирықәтәан, ԥсааиҭакрак ахьҳауз Анцәа иџьшьоуп ҳәа, дара-дара, рхаԥыцқәа ҟәашӡа иаарԥшуа, наҟ-ааҟ аицәажәара
иаҿын. Бызшәас ирҳәозгьы ҳазар бызшәан, ажәытәӡатәи дара рбызшәа аиуа-зеиуоугьы ыҟамкәа ирымпыҵабахьан. Урҭ анкьаӡа зны
Нарҭаа ирыцны иааз ҳара ҳаԥсуа раԥцәа иреиԥшын…
Аԥра-ӷба аганқәа рахь наҟ-ааҟ жәаҩа-жәаҩаџьара ирыԥхны иамаз
ажәҩа кылырҳәҳәарҭақәа рҿы аӷба дәықәҵаҩцәа, ӡара ҩахыс иҟьантазӡа, аҽырмазеира ишаҿыз маҷ-маҷ аԥшасра иалагеит. Аха уи еиҳагьы
амчымхара иақәнаршәарц ишаҿыз ҩашьомызт – излацоз ахырхарҭаҟнытә арахь акәын излаауаз, ҵабыргыҵәҟьаны, рыӷба ырхынҳәны Аԥсны агаҿахь иаанагарц аҭахызшәа…
Ахан-иԥа Барџьиль Константинопольҟа амҩа дықәлеижьҭеи
ишьҭахьҟа иҟалаз ахҭысқәа ртәы ҳәа егьиздыруамызт, ԥхыӡ ибаргьы
ихеиҵомызт, Итильынтә иара данықәҵ ашьҭахь дук мырҵыкәа ажәабжь
бзиа иҳакан-ҳҭынра ду аҿынӡа ишнаҩыз, иаҳәшьеиҵыб Џьарымхан ԥа
дышлоуз, ианду Барсбиҭ-ҳаным уи лгәы шарҟәандаз, ииз асаби ихьӡала аҳамҭақәа рыҭаны, шықәсыла акырӡа иара иаҵкыс еиҵбу иашьа
днарыцҵаны, жәларык шылышьҭыз, урҭ уаҟа зеиӷьаҭам ала ишрыдыркылаз, аимҭахара ду ҟаҵаны, пату шрықәырҵаз, даргьы ирбаз-ираҳаз
ргәы иҭнымҵәо ишыхынҳәыз…
Урҭқәа идыруазар, иҟаларын, ҵабыргынгьы, аӷба хынҳәны Аԥсны
агаҿахь идәықәларгьы агәхьаа имкыр. Аха аусқәа ус иҟамызт…
Амшын иаҵалаз аԥшацәгьа есааира аҽарӷәӷәон, уи иаанагаз
аԥсҭҳәақәа амшын агәы зегьы аҵармақьа аиԥш идыршәытаӡеит. Араԥцәа аҩыџьагьы аԥрақәа рырманшәалара рымч ақәымхо ианалага, даҽа
хҩыкгьы уахь инеит. Амазгәыҭ аҿҿа алгоит, аӷба наҟ-ааҟ ихынаауа, агара еиԥш игазҽазуеит, абӷаџьма асахьа змоу аԥынҵа аӡы агәыдыҽҽало,
ԥхьаҟа еихоит, еихоит, аха еиҭаҵуоу еиҭамҵуоу дыршьа амам. Амшын
ихылан иаауа ацәқәырԥақәа «рԥырцә» еиларгыла есааира рҽышьҭырхуеит, аӷба ԥыххаа иргарц рҭахны иагәыдыҽҽалоит…

40

Барџьиль-хан ицмҩалацәеи иареи ари иахырҳәаара рыздыруам.
Зназы, ак ҟамлаӡазшәа ҭынч еицәажәо, акалам ҩежь иалхыз аҟәардәқәа
ирықәтәан акәымраҿы, аха нас ишакәӡам иаҟьо ианалага, рыгәаҭеира
рныԥшуа, иҩеибаргылеит. Ладеи-ҩадеи иахьакәзаалак џьара аҟәара
аиуа-зеиуоу уахьԥшуам акәымзар, ииашаҵәҟьан, ҳахьыӡхнаго џьара
ҳцап рҳәара иҟан…
Афырҭын бааԥс аԥра ду зкыз азганк амнаҳәеит. Уи анамнаҳәа, аԥша
зҭачуаз егьи аган аӷба ишакәым иқәнырҵәиаауа аҿаанахеит. Араԥцәеи егьырҭ ирызнеиз рҩызцәеи еергь-афоураҳәа аԥра егьи агангьы,
амшын ӡылаҳәа амҵәыжәҩақәа реиԥш, еикәарыԥсеит, ирулак аԥра
еицарса хәыҷгьы ларышьҭит. Аӷба ақәҵәиаара иаҟәыҵит, аха ацәқәырԥамлашьқәа шажәлац иажәлоит, аӡымлашь арапа-ӷәра иқәыҽҽоит
ҵыхәаԥҵәарада. Иара ус шакәугьы, наҟ-ааҟ жәҩахыркны иаваӷӷа итәоу
ажәҩаҵшьыҩцәа ашыҩ-сыҩҳәа ажәҩақәа аҵыршьуеит, маҷ-маҷ аӷба
аҭыԥ иахдырҵысуеит, ԥхьаҟа еихоит, аамҭыцк ала иахьнеиша сааҭк
амҩа ишықәхогьы…
Бжьаха-бжьымш амшын ихыз аԥра-ӷба аҵыхәтәан иаулак, Босфор
аҭшәарра ибжьысны, уажә Сҭампыл ҳәа ҳзышьҭоу, ажәытә Византиа
дуӡӡа аимпериа аҳҭнықалақь Константинополь ахьхықәгылаз агаҿа
иазкылсит…
Ирацәаны аӷбақәа еихык-еиҵык изҭагылаз аӷбаҭаларҭа баӷәаза иазааигәахо ианалага, аӷба аангылеит, избанзар насҭха иӡхгылаз
аҟарул-ӷба аҟнытә ус адырра роуит. Адырра рызҭоз уажәыгь иҩнапык
ихахьы ишьҭыхны, надаада аффаҳәа еихышь-еиҵышь абираҟқәа рҟьара даҿын. Ԥҟарран изларымаз алагьы, ҩыџьа ажәҩақәа зҵыршьуаз
нышь хәыҷык уи аӷба иахшазшәа иаавшәан, иццакы-ццакуа, ацәқәырԥақәа ирхыԥа-рхыԥо, арахь аҿаанахеит.
Уи аамҭаз ахан-иԥа Барџьиль Барџьигиусҭан иуаагьы иаргьы аӷбарныҟәаҩ иааигәара инеины игылан. Анышь ахы шхаз арҭ рыԥра-ӷба ианааҵагыла, ашаха мардуан ларышьҭын, наҟстәи иааз руаӡәк уи
дахьынԥашалан дыҩхалеит, даахырхәан аԥсшәа нареиҳәеит, нас
Константинополь агаҿа ахьчара знапы иану изласыдырҵаз ала сааит,
шәызусҭқәоу, насгьы шәхы-шәҵыхәа сашәҳәарц ҳәа даацәажәеит. Аҭырџьманцәа еиҭаганы ианиарҳәа, азныказ дааргәамҵыртә ибеит, аха
ахан-иԥа ари амалахазгьы дамыргәаҭеиӡеит. Акы дызусҭоу рдыруазар
ас дааныркыломызт, ҳәарас иаҭахузеи, ҩбагьы – аԥҟара ԥҟароуп, уи
иацныҟәатәуп, насгьы иаҳәшьа гәакьа лааҵраҿ дааины дыҟоуп, ари
агәырӷьара акы иазырхәашьран иҟоума…

41

Абырзен ҷкәын, арҭ зусҭцәаз анеиликаа, дырҩегьых даарымҵахырхәан, ишьхәа даақәҵәиааит. Икалкало икнаҳаз аӷба-шаха мардуан
ала ҩаԥхьа атта-ттаҳәа инапқәа, ишьапқәа еиҭныԥсахло длалбаан,
адыхҳәа инышь днаныԥалеит. Уласы ҳәа егьи аҷкәынгьы инаиеиҳәан,
аффаҳәа анышь-жәҩақәа аҵшьуа, иахьааз ахь рҿынархеит. Ахан-иԥа
иарӷьажәҩацәеи иареи уи ахьнеиуаз рыбла ахмыршәо иазыԥшуан.
Иаалырҟьангьы иаб иашьа иԥа Ҳамид аҟырҟырҳәа аччара дналагеит,
уажәраанӡагь цәгьала иҽиҟажозшәа. Егьырҭгьы измааноу рзымдырӡо,
рылаӷырӡқәа хаҟәҟәала, иаамхаччеит. Аха уи рацәак ахымҵит – рҳакан
игәы иалсыр ҳәа ишәан, иаразнак рҽааиқәыркит. Насгьы узхыччаша
иҟоузеи араҟа? Тәылас адунеи аҿы иҟоу зегь рхатә ԥҟарақәа рымоуп. Дарбан иаразнак унарҭалартә згәашәқәа ҟьаҟьаӡа иаарту? Дара
р-Ҳазартәылангьы ус еиужьума аҳәаақәа зегьы – избалак дхыҵны
днарҭаҳауа? Уи анаҩс, гәыбӷанс ируҭозеи аҳәаахьшьцәа, ари аԥра-ӷба
иааз зтәу, иҭоугьы зусҭцәоу азы изаҟаразаалак заатәи гәҽанҵарак рымамызҭгьы?..
Митәык бжьамшәа иҟоуп астәи уахьԥшуа, аха амшын ахықә иазааигәаӡан ихықәгылоу аҩнқәа рацәак еилганы иубом, урҭ ирыбжьысны аӡхықәанӡа иааиуа амҩадуқәа рҿы акәзар ицәырҟьа-цәырасуа
ауаа, аҽуардынқәа уҳәа аарлаҳәоуп рцәаара шеилурго. Еицәыхара-еицәыхаран амшын ихыԥсалоу аԥсыӡкцәа рнышьқәа рахьтә гәоу-гәоу
еиқәҿыҭбжьык аԥша иаанамгозар, ауразоуроу шьҭыбжьык ыҟам, ҵоуп,
рыԥра-ӷба иадшаҟь-шаҟьало ацәқәырԥақәа аганқәа рахь «аҟьаԥ» аахдыргоит, ӷар-ԥшар ирхагьежьуа ҷнышқәакгьы иналаршә-ааларшәны
иааҟыж-мыжуеит…
Нахьхьи иӡхгылоу византиа-ӷба аҟнытә нышьла ацҳаражәҳәацәа
зман иааз, измангьы еиҭацаз анышь уа ишнеиз аиԥш, рацәак аамҵыцкәа, хыхь аӷба арапаӷәра иқәгылаз амшынуаҩ дырҩегьых инапқәа
ихахьы иааиҵихын, абираҟқәа ааиҟьеит, ԥаса ишиҟьаз аиԥш надаада
акәымкәа, хыхьынтә – ҵаҟа, ҵаҟантә – хыхь, ашыҩ-шыҩҳәа иаамҩаниҵеит – шәымҩа аартуп, шәҿаашәха ҳәа акәын уи иаанагоз. Астәигьы
иҳаҳаит, еилаҳкааит ҳәа ус дара ртәала дыррак ныҟарҵеит.
Аԥша еиԥхьбаны иҟан дырҩегьых, уи анаҩсгьы шьҭа аԥрақәа рыла
ацара аҭахымызт аҟнытә, ажәҩаҵшьцәа рус нап наларкит. Ашыҩшыҩҳәа ишызынтәыку рыжәҩа-мҳаԥқәа анымҩанырҵа – аӷба гәгәаӡа
аӡы иагәылҵәраа аҿынанахеит, инаскьацыԥхьаӡагьы еиҳа-еиҳа иарласуан. Есааирагьы ауаа рцәажәабжь, ақалақь ду ашыкьыбжь ааигәахозшәа ргәы ирнаҭон. Барџьиль-хан иаҳәшьа Чичақ дыххаччо ибла

42

дхыҵуам. Уажәнатә диԥылазшәа, ихәда лҽакәыршан дгәыдылкылозшәа, абар уаҳәшьаԥа ҳәа лхәыҷгьы дилырбозшәа, дааҟәымҵӡакәа гәаныла лсахьа ҭихуеит. Уи деигәырӷьоит, даҽа ганкахьалагьы данхәыцлак,
еимырҵәаз ихы реиԥшнишьалоит – иаҳәшьцәа руаӡәк шьха аахыҵ аԥсуаа дицәыргеит, иллахьынҵоугьы издыруам, арирахьтәи лакәзар еиҳа
маҷк игәы лызҭынчшәа дыҟоуп, илыбзазашьақәоугьы еиҳа идыруеит,
аха уигьы Понттәи амшын ду нырцә даанагеит. Шаҟа ӡиас, шаҟа кәара,
шаҟа дәы-сакара, шаҟа шьха, шаҟа мҩеи мҩахәасҭеи рыбжьоузеи!..
Иҭахы-иҭахым дызланагалаз арҭ ахәыцрақәа мчыла ихы аарцәиган,
дырҩегьых абаӷәаза аганахь аԥшра далагеит ахан-иԥа. Уи аамҭаз Ҳамидгьы уа дааивагылеит, игәалаҟазаара зеиԥшроу дырны дицхраарц
иҭахызшәа. Ҵабыргны, уи азы дагьааит иара, баша дицума нас, изакә
еидаразаалак ижәҩа инықәло ицеиҩишалар ами, агәырӷьарагьы убра
иналаҵаны…
– Ҳааит шьҭа, Ҭенгьри-хан ду иџьшьаны, – иҳәеит уи дԥышәырччо.
– Ааи шьҭа, – иҳәан, уаҳа егьацимҵеит Барџьиль-хан.
– Изакәи, мшәа, ара ҳанааи улахь еиқәуҵарц уаҿума? – илакҭа ҭкааны днаиҿаԥшит уи.
– Мап, сылахь шԥеиқәысҵо, – даақәыԥсычҳаит ахан-иԥа.
– Ҳазартәыла ду аҳакан иаҭәам ак уаҩы иудибало уҟамлароуп, –
иаб иашьа дааилабжьеит. Уи идагьы дызусҭзаалак аӡәы изыгәаӷьуамызт
ари, иага умҳәан, ажьрацәара иалымшо егьыҟам акәымзар…
Ҵабыргны Барџьиль-хан игәҭыха аԥша ихнацазшәа, еиҳа игәы
ааирҭынчит, еиҳа даалахҿыххеит.
–Убас, убас, уажәшьҭа еиҳа усгәаԥхоит,– игәы ҳалалӡа иԥаҵажәпақәа
даарылаччеит Ҳамид. – Ҳахьнеиуа ҳаҳәшьагьы ҳаалгәаԥхартә ҳнеироуп.
– Ҳаҳәшьа ҳаҳәшьа лоуп, аха ҳамаҳә ҳидимкылар ишԥаҟаҳҵо? –
дԥышәырччо дҵааит згәалаҟара акырӡа еиӷьхаз Барџьиль-хангьы.
– Амаҳә усс дсымоума, – дааԥышәырччеит Ҳамид.
– Уара усс думам, аха ишубо уажәнатә знык ҳааныркылахьеит…
– Уи аума уара гәалас иумоу. Ушаауаз рдыруазма?
– Ирыздыруамызт, аха…
– Ԥхыӡла ирбар акәын ҳәоума иуҳәо? – дааччеит дырҩегьых Ҳамид.
– Ԥхыӡла ирымбаргьы, рцәа иалашәар ауан…
– Алакә сҳәоит ҳәа уаҿуп!
– Иара ҳаԥсҭазаара ахаҭагьы лакәымзар, зныкыр угәы иаанагозу
Чичақ абасҟак хара ҳаалгап ҳәа?..

43

– Ибзиами нас, ибааԥсума?
– Ишԥабааԥсу…
– Убри ҳәа…
Абри аамҭаз, аӡы ихыслоума уҳәо иҟаз абаӷәаза аихатә гәашә дуқәа
аатын, рыԥра-ӷба ахы шхаз уахь инҭалеит. Аӡы кашьшьы, иҭиаҵәааӡа,
ара зынӡа даҽа дунеиуп уҳәарын. Џьашьатәшәагьы идуун абаӷәаза.
Ҩба-хԥа ӷба наҟ-ааҟ асқьала иадгылан. Урҭ еиуеиԥшым абираҟқәа
рхагылан. Дара рыӷбагьы, рмилаҭ ҭарчеи ахашәыршәыруа, есааира
ирманшәало, ҭынч-ҭынч ажәҩақәа мҩанҵо, ажәҩаҵшьцәа асқьала иадырхалон. Аӷбарныҟәаҩ ибла еихмырсыӷь уи анеишьа дахылаԥшуан,
уажәы-уажә имҩақәызҵаша иажәақәагьы рҿынаирхон. Ари аӷба наскьацыԥхьаӡа, иамҵасны напыла иркырц рҭахушәа, хҩы-ԥшьҩык ахацәа асқьала иқәгылан, инапырхахо. Урҭ ҿыц абаӷәаза иҭалаз аӷба здызкыларан иҟаз ракәхарын.
Аӷба аҽырманшәалан, «оф гәышьа» ҳәа асқьала ианнадгыла, аханиԥа Барџьиль иуаагьы иаргьы хыхьтәи арапаӷәара аҟнытә ҵаҟатәи
ахь албаара иалагеит. Уа ианҩалбаа, шьҭа ццакра ҳамам рҳәарызшәа,
ҭынч-ҭынч еицәажәо иааҭгылеит.
Аӷба аԥырсал ланашьҭит, зынџьырла иаакыдҿарҳәалан, аҭыҵырҭа
иазкыз ацҳа ҵәырқәа аныҩхдыршәла, Барџьиль-хан раԥхьа днагылан,
аӡәаӡәала еибарԥшны аҭыҵра иалагеит.
Асасцәа иара уа абаӷәазаҿ иҟаз асасдкыларҭа уадахь инарԥхьеит. «Шәнатәақәа, шәыԥсы ааиҭашәк, аҳәынҭқар иааицҳаит дааиаанӡа
шәааԥшырц», – иҳәеит ани амшын ахықәан иԥшыз ахацәа руаӡәк. Даргьы уаҳа ажәа мҳәакәа инеибартәеит. Дук мырҵыкәа раԥ ԥҳәызба ҿак
деицыкәымпылӡа, лыблақәа ҭылашаауа дааҩналан, днареихырхәеит,
нас аслан баҩыш иалхны, илаҟә-лаҟәӡа араҟа игылаз аишәа хәыҷқәа
ақәыршә цқьашәқьа-шкәакәақәа нарықәлыршәын, еимгеимцарак иалагӡаны, уштәоу иуҿыҵакны узҿыхәо арҩашьыгажәгақәа аақәлыргылеит, иара убас дук ахмырҵкәа иаалгеит дасу рыцԥхьаӡа, аџь-рыц цәа
еиԥшыз акаҳуажәга хәыҷқәа. Урҭ алҩаҵә хәхәаӡа иахьырхылҵуаз, нас
анҭ арҩашьыгақәа уахьрыхәаԥшуаз мацара уажәнатә уқьаф ҳараркрын…
Ари мрагыларатәи атәылақәа ааигәа ирҿырҵааз ак акәын, иааинырслангьы, агәмырҿыӷьраз асасцәа ишырзыҟарҵаз ҩашьомызт…
Ахан-иԥа Барџьиль, арабқәеи дареи аинышәара рзыбжьаҵозар ҳәа,
зны аҳәаанырцә даныҟаз акаҳуа агьама ибахьан акәымзар, арҭ еицыз

44

уи закәу ҳәа аӡәгьы издыруамызт. Уи аҟнытә рацәак ируа иақәымшәошәа аниба, зегь раԥхьа акаҳуа зҭаз акаҳуажәга хәыҷ иара иаақәихын,
– шәнапы ашәыркы, шәгәы цаҳәцаҳәо иааҟанаҵап, – иҳәан, ҿамҩак,
ҩ-ҿамҩак днаҿыхәеит. Уи ус аныҟаиҵа, егьырҭгьы иажәа ҩбамтәкәа
акаҳуа агьама аарбеит, азныказ иалырҳәаара рзымдырит, нас ишыргәаԥхаз убартә иаалахҿыххеит.
– Ссирк ауп удыруоу, – инацәақәа еимырсҭхан иԥаҵақәа наҟ-ааҟ
иааиԥхьишьшьааит Ҳамид, иаарццак-аарццакынгьы деиҭанаҿыхәеит.
– Ҩызар еиӷьын аха, – лафшақә иааиҳәеит даҽаӡәы.
– Аҩы ҭарҭәоушь абарҭ, мшәа? – дыҽхырҵааит ахан-иԥа иарӷьажәҩацәа руаӡәкгьы.
– Ҳара Хьерсонес иҭаҳҭәо аҩы еиԥшума арҭ иҭарҭәо, – зыӡбахә
цәырыргаз рацәак игәамԥхо, даацәажәеит ахан-иԥа Барџьиль, ахаан
уи агьама шимбацызгьы, иарӷьажәҩацәа роуп, насгьы уеизгьы-уеизгьы
уажә ара излацәажәарызеи, гәыбӷангьы узрыҭом…
Ус иштәаз, рацәак мҵыцкәа, адәахьы уаҟьан-чаҟьан быжьқәак аагеит, уаанӡа ирымбацыз хацәақәакгьы ааҩналан, аӡәаӡәала рнапы рымхуа, зегь аԥсшәа аарарҳәеит. Ахан-иԥа Барџьиль имаҳә иаб данимба
маҷк илахь ааиқәиҵеит, ҳԥылара иаҭәеимшьаӡеи ҳәа. Ҵоуп, уи Византиа дуӡӡа даҳәынҭқаруп, аха Ҳазартәылагьы адунеи иабжахарц егьагым, ус иаармариан аҟәыншьара уаҩы изыгәаӷьуам…
– Аимператор аҭамзаара шьҭеиҵоит аранӡа дахьзымааиз, Ефиопиа
аҳәынҭқар диҭоуп аҟнытә, маҷк аилахара имоуп, дныжьны дзымааит.
Иара ҳа ҳааишьҭит шәнаҳаԥхьарц, – иҳәеит ахацәа еицыз руаӡәк, уи,
иахьатәи ала иуҳәозар, Византиа аҳәаанырцәтәи аусқәа рминистр
иакәзаарын, ицызгьы дихаҭыԥуаҩын. Арҭгьы иҟәнушьашаз уаамызт, насгьы аҳәынҭқар ихаҭа дзымааизаргьы егьамам, ҳаиуацәоуп, са
дысзеилымкаар деилызкаауада ҳәа иаразнак гәаныла дназхәыцын, –
бзиоуп, шәыххь згеит, ҳшәышьҭы нас, уи егьамам, – иҳәан, Барџьиль
Барџьигиусҭан, иҩызцәа блала еимданы днарҿаԥшит. Ашырҳәагьы зегь
раԥхьа даадәылҵит, егьырҭгьы наишьҭалеит. Ҳамид, измааноу изымдырӡо, маҷк игәиҽаниҵеит, адунеи уажәы акәым, усҟангьы гьангьашрыла
еиҿартәын аҟнытә, џьара аҩысҭаарак ыҟамзааит ааигәахәит, аха уигьы
ажьрацәара анааигәалашәа игәы ааҭынчхеит, уимоу, длахҿыхӡа дааҟалан, иҳәынҭқар Барџьиль-хан инаишьҭаирххит.
Араҟа иахьаадәылҵыз хԥа-хԥа ҽыхәа зда царҭа амам ала хьыраӡныла еибыҭаны, иԥаџь-ԥаџьуа изҵаҳәаз, акыргьы иаашьҭынгыланы,

45

акыргьы иааицыхәхәаны иҟаз, иразынӡышха аҳарџьқәа зыхьныссы
ихыбыз аҽуардын ласқәа гылан. Ҳара ҳҿы ауаҩы данҽыжәырҵо аиԥш,
ҷыдала уи иазкыз, зеилаҳәашьагьы ҽыҩҷкәынцәаҵас иҟаз, асахҭан
еиқәа кьаҿқәа зшьаз, аимс-еимаақәа зшьаз, ҩыџьа арԥарцәа ааин,
аӡәаӡәала рнапы аанкыланы, асасцәа аҽуардынқәа инарықәдыртәеит.
Раԥхьа игылаз ахан-иԥа Барџьиль Барџьигиусҭан иарӷьажәҩа гәакьацәеи иареи ҭадыртәеит, иаанхаз егьырҭ ирҭалеит.
Аҽуардын ласқәа неибарҵысын, хаҳәла еивҵарыԥхаа ичаԥаз амҩаду инанылеит. Урҭ урҭыԥшны иуҭаху убо иҟан, уи аҟнытә асасцәа алмҩанык наԥшы-ааԥшран изҿыз. Рыбла иабоз ргәы иднарҳәомызт –
убысҟак зегь ҿыцбарахын дара рзыҳәа.
Арҭ ахьуардын ласқәа аимператор иҽуардынқәа шракәыз здыруаз
ажәлар амҩаду аҿықәқәа рҿы иааҭгылан ирыхәаԥшуан, уаҩ дуӡӡак дааит, аха дызусҭхарыдашь ҳәа ихәыцуа, шьоукы-шьоукгьы рыбла-рҿы
рхаччо, рнапқәа аарзырҟьеит, арҭгьы уи аҭак рзыҟарҵоит. Дара ауаа
реилаҳәашьақәагьы ссиршәақәоуп ишыҟоу, аиҳаракгьы ахҿарахқәа,
аҭыԥҳацәа, аԥхынха, зшьапқәа хтугьы убап, амра иабылны, ицәышәцәышәшәӡа. Ишуаалахҿыхқәоу мҩашьо, дара ршыкьбыжь рацәоуп,
еиқәҿыҭны еицәажәоит…
Аҽуардын ласқәа злацо ахаҳә мҩа нымҩахыҵ-аамҩахыҵ игылоу
аҩынқәа ракәзаргьы џьашьатәшәа иҟоуп, урҭ аиҳарак қьырмыт ҩны
лаҟәқәоуп. Иреиҳау ҩба-хԥан еихагылоуп, дара зегьы шанашәа еиласоу, ҭеиҭԥш хкыла еилыџьџьаауа абарҵақәа рымоуп, кыц-ҟаԥшьыла ихыбуп, џьара-џьарагьы, аҩнқәа руасхырқәа зықәгылоу дара
рыжәҩақәа ракәушәа, рмахәҿақәа, ржьышәқәа џых-џыхӡа, аидара
ӷәӷәа ишаҵоу рныԥшуа, рхәамцқәа еибархха, рыхәдаџьалқәа еихасыҟәӡа ахацәа рскульптуратә фигурақәа ықәгылоуп, аԥсаатә, агыгшәыг,
аҽыҩқәа рсахьақәа узырбогьы маҷым. Хаҳәла ичаԥоу ашҭақәа рҿы ирбоит иара убас Помпеи, Иустиниан Август, аишьцәа Кастори Полидевки Диоскураа уҳәа аӡәырҩы рбаҟақәа, иџьашьатәха идуӡӡан иқәгылоу
Афина лбаҟа… Урҭ зусҭцәаз, ҳәарада, арҭ ирыздыруамызт, аха игачамкны ирыхәаԥшуан, насгьы дара рҿы ус абаҟақәа рыргылара, акы-ҩба
асып-хаҳә иагәылырцәаауаз рыда, усҟак иаԥшьрымгацызт…
Извысны иаауа арҭ аҩнқәа рбарҵақәа рахьгьы ауаа рацәаҩны
идәылҵуеит, урҭгьы, акрыԥ-крыԥҳәа рҽеимаа шьҭыбжьқәа амҩаду ианыҩуа, ииасны ицо аҽуардын ласқәа ирыхәаԥшуеит.

46

Византиа аимператор Леон Исаври ахан-иԥа Барџьиль Барџьигиусҭани хаҭала еибадыруамызт, аха ҵыхәаԥҵәарада ацҳаражәҳәаҩцәа
аханатәгьы ирыбжьан. Леон Исавр итәыла дуӡӡа ахадараҿы игылазгьы иаргьы ирылшоз зегь ҟарҵон, зҳәаақәа рыдкьысло иалагахьаз
аҳазарқәа «рыргәыбзыӷразы», аҳамҭақәа рышьҭуан, иара ус аилахәаахәҭрақәагьы рыбжьан. Урҭ ааигәа иԥсыз Барџьиль иаб, аҳакан дугьы дырдыруан… Ари зегь зызҳәаз, ҳәарада, иара усгьы адунеи зегь
зымҽхазкырц егьзгымыз Византиа аимпериа ду аҳәаақәа иҵегьгьы
рырҭбаара, аарцә Кавказ агаҿа мацарагьы акәымкәа, Нхыҵ Кавказҟагьы, уи анаҩс Ҳазартәыла ду иаҵанакуа адгьыл каршәрақәа, уи анап
аҵаҟа иҟоу ҵҩа змам ажәларқәа рахьгьы анырра аҟаҵара ахьаҭахыз
ауп. Уи азоуп Леон Исавр аҭоурых аҿы зегь реиҳа иԥышәоу ахархәага
залихызгьы – ҵасла, динла зынӡа ишеиԥшымгьы, зда димам иԥа-заҵә
Константин, Барџьиль Барџьигиусҭан иаҳәшьа лнапы даҳәаны, ԥҳәысс
дзизааигаз, хьӡи-ԥшеи змоу иҩнаҭа ду дзыҩнаиргылаз. Уи анаҩсгьы,
лдин аԥсахраз, ҿыц қьырсианла дзыдирнаҭыз, Чичақ аҭыԥангьы аурым
хьӡы Ирина злыхьӡдирҵазгьы…
Арҭқәа зегьы ирыҵанакуа ахан-иԥа Барџьиль изымдыруа дыҟамызт.
Уигьы иԥсы изалымхуаз иаҳәшьа аламала хараӡа аҳәаанырцәҟа, деихраҵаны, амал ду лыцҵаны хаҵа дишьҭуамызт, иара ихатә интересқәа
имамызҭгьы. Ахан-иԥа Барџьиль Барџьигиусҭангьы, зегь раԥхьа иргыланы, Кавказ агаҿа шеибакәу зымҽхазкхьаз, дара рҳәашьала, Понттәи амшын иаакәыршан иҟоу аҳәынҭқаррақәеи ажәларқәеи зегьы
зҳәатәаҿы иаазгахьаз Византиа дуӡӡа императорс иамаз иуахара иара
иҳәынҭқаррагьы иазеиӷьхап ҳәа дақәгәыӷуан, аиҳарак алада-мрагыларатәи аҳәаақәа рганахьала иааҟәымҵӡакәа ихыҵны ижәыло аџьамқәеи
арабцәеи раанкылараҿы. Уи адагьы, зҳәаақәа рырҭбаара хшыҩс измаз
иара Византиа ахаҭагьы Ҳазартәылазы ишәарҭахомызт…
Ахан-иԥа Барџьиль ҟазшьа бзиас имаз, абас мҩакы данықәу
аҳәынҭқарратә усқәа «рхаршҭра» илшон, рацәак зҵазымкуа аӡә
иакәушәа аҽмыршьагара дазыманшәалан, ашьха ҳауа аиԥш, уажәы-уажәы иҟазшьа ааиҭашәалозаргьы…
Иара иахьагьы иаашьа шыҟоу жәбоит. Уи абыржәгьы атәылақәа реизыҟазаашьа рацәак дазхәыцуамызт, ҳаргьы зынӡаск лацәажәатәыс
иҟаҳҵомызт, Леон Исавр ихаҭа даҽа ҳәынҭқарк дахьидикыло иахҟьаны
днымхакәа, иԥа иабхәында аӷба дшааҭыҵыз ҭах-гәакьа дук иаҳасабала диԥылазҭгьы, уажә абарҭ мҩанызгозгьы иара аҳәынҭқар иуаа дуқәа
ракәмызҭгьы. Иҟауҵарызеи, жәынгьы-ҿангьы аԥсҭазаара ус иҟоуп, ҟы-

47

ба-ӡыба агхом, ажьрацәареи абзиабареи рымацара инеиԥынкылан
хақәиҭра рыманы, иахьабалак аҭынчра кашьшьы аҳра ауа ахаангьы
адунеи иамбаӡацт…
Аҽуардын ласқәа еицхрышьшьы ишнеиуаз гәашә ӷьазӷьазқәак
раԥхьа иаангылеит. Урҭ ааҭгылахагь рамраӡакәа, агәашәхьшьцәа
афыр-сырҳәа агәашәқәа анаадырт, аҽуардынқәа еишьҭагылан уахь
инҭалан, ашҭа ԥшӡа агәҭа иҟаз, оумашәа аӡы еимырбӷьыжәаа ҵәҩанҵәы
идәықәызҵоз аӡырԥсаҟьагақәа инархыкәшан, аҩны аԥхьаҵәҟьа иаангылеит. Уи маҷк иааҳаракны, аха иаҵанакуа шырацәоугьы мҩашьо,
еиҭаҳәатәха, ауразоуроу иҟәашәккараӡа, имармалташьԥсараха иҟаҵан.
Амардуан ашьапаҿыҵәҟьа наҟ-ааҟ ҩаламык рылацәақәа еиқәыжь
еиҿаԥшуа ахаҳә иагәылцәаан итәан, абыржәымзар-абыржәы рыԥсы
ҭаланы иҩаҵеибарҟьап, рыхәдацәақәагь еибакып угәахәыртә. Арҭгьы
ари аҳәынҭқарра амчхара ду иадырган иҟан…
Араҟа ҳәсеи хацәеи аԥшәмацәа маҷҩымкәа асасцәа ирԥылеит, аха
макьана аҳәынҭқар иоуп ззуҳәаша уаҩ дцәырымҵыцызт, агәакьацәа
иреиуоугьы уаҩ дубомызт. Ахан-иԥа Барџьиль аригьы акы ҳәа дырҩегьых еимгеимцарак ихы-игәы ааихьнашьит, аха амалахазгьы ишԥеинирԥшхуаз. Гәыбӷангьы аӡәы иузиҭо иҟамзаарын: Леон Исавр ари
ақалақьаҿ хыџьаран ауаа дуқәа рыдкыларҭақәа имазаарын, руак аҿы
уажә Ефиопиа аҳәынҭқари иареи аицәажәара иаҿуп. Уи хымш раахыс
Византиа аҳҭнықалақь Константинополь даҭазаап. Адгьылбжьаратә
мшын аҿы иҟалаз ахҭысқәа рҵыхәала еимак-еиҿак ӡбатәык рымазаап. Абар иахьа шьҭа дцоит, инаскьагара иазку аҵас-қьабзқәа ракәзаап
аиҳарак иахьа имҩаԥысуагьы. Уи аҟнытә Леон Исавр жьрацәарала изааигәаӡоу исас гәакьа урҭ дрылаижьыр иҭахымзаап…
Барџьиль Барџьигиусҭан иарӷьажәҩацәагь иаргьы ахьнаргаз ари
аҩны ссир амшын ахықәанҵәҟьа игылан. Аԥшәмацәа асасцәа инараԥызан, изыҩнаргалаз ауада ҭбаа-ҭыцә аԥенџьыр ҳарак дуқәа амшын ахь
ихан, амшын абжьгьы рзаа-рзаа арахь иӡыхь-ԥсыхьха иааҩналон. Уи
абжьы, уи аисшьа дара аҳазарқәа рымшын аисшьа зынӡа еиԥшымшәа
аарбеит. Ауада, абырфын ԥардақәа еиларшәшәо, ахәхәаҳәа аԥша
ҩнасуан. Адашьма ахышәара-ҵышәара ишьҭаз ауарҳал ду уҳәару, уа
иҩнагылаз амҿы-маҭәақәа: аҟәардәқәа, аишәақәа, зшьап иқәгылоу
ацәашь-ҭаргыларҭа шьандалқәа уҳәа… Џьашьатәшәа ирхиан. Зегь реиҳагьы асасцәа иџьаршьеит аӷәра иқәыршәыз ауарҳал еилыӷраа ду
дара аҳазарцәа рнапкымҭа иахьеиуаз. Уигьы ргәы иаахәеит, ԥхьаҟатәи

48

реизыҟазаашьа, реилахәаахәҭра аманшәалахара зырҵабыргуаз ак
акәны иаарыԥхьаӡеит…
Асасцәа аҟәардәқәа рахь имнеикәа, дара ишырҵасу ала, асаара
атәара иашьцылоу рзы иалхыз акәакь ҳарак аҿы инеины, еибарԥшны, ршьапқәа рышьклаԥса, аҭӡы иаваӷӷа ауарҳалаҿ инатәеит. Ари
мбатәшәа уаҩы ибаӡомызт, уимоу усҟантәи аамҭаз еиҳагьы иҳаҭырзар
ҟаларын – ауаҩ адгьыл иҽаҟәыҭханы, мыцхәы дахнаԥаацәаны ажәҩан
даламлацызт, дзааӡаз, дызхылҵыз аԥсабара дазааигәан…
Асасцәа рашҭа гәакьаҿ ашьац кашьшьыра илатәоушәа инеицәажәа-ааицәажәо иштәаз, ари администрациатә хыбра аусзуҩцәа
ааилаҩеиласит. Иубаратәы иҟан дук мырҵыкәа аҳәынҭқар дшааиуаз.
Акыр-кырҳәа ҵәҵәабжьҵас акгьы абжьы адәныҟантә иааҩит, ус ашә
аганахь еидҳәыԥла игылаз, аԥшәмацәа иреиуаз, ауаа аанасҭхан, ҩыџьа
ахацәа, ар иреиуоуп ззуҳәашаз, ашыр-сырҳәа иааҩналан, расақәа рывархх, наҟ-ааҟ ашә инылагылеит. Дук аамҵыцкәа, амардуан иаҿысны
ихәхәаӡа иаауаз, ишиашоугьы ари ауада ду иҩнагалаз ауарҳал иаҵәа
дықәланы Леон Исавр иҿааихеит. Уи шәагаалагьы дмаҷымкәа, ижәҩақәа
ԥџаџаӡа, уаҩеилаџыхк иакәын. Ишәын иара аимператор маҭәа, аҳәса рымаҭәа еиԥшшәа иҭбааӡа, еицыгьежьны, амаӷрақәа еилашәшәо,
арҽырсҭақәа еицәыхара-еицәыхараны, иҭагәаҩа-ҭашәашәаӡа. Ихан
аххьаҿа еилакәеицеиуа…
Аимператор ишьҭарххны иаауан даҽа хҩы-ԥшьҩы ахацәа. Урҭгьы
реилаҳәашьа убасшәа иҟан, аха арии дареи узеидкыломызт…
Леон Исавр арахь дшааҩналаз аиԥш, ахаҵгылара зынӡа рҵас ишаламызгьы, ахан-иԥа Барџьиль иаразнак дҩагылеит, уимоу, иҿынеихан,
ашацаҳәагьы днаиԥылеит. Рнапқәа ааимырхын, ргәышԥқәа еидкьыслоума уҳәо, гәык-ԥсыкала аԥсшәа ааибырҳәеит. Ари џьазымшьарыз уаҩ
дыҟамызт, ари алакә хаҭа еиԥшын, абри акәзаап, ииашахаҭан, ажьрацәара амч еиҳау аԥсабараҿ мчыҟам зырҳәо.
– Шәсырԥшит, аҭамзаара сымаз, – иҳәеит Леон Исавр бырзен бызшәала, ибла гәыҭбаақәа ихалашо, иқәра акыр ишыҟоугьы аҷкәын цәа
иҟәнышьшьыла.
– Мамоу, иауазеи, – дааԥышәарччеит ахан-иԥа Барџьильгьы.
Ус Леон Исавр иҿааихан, асасцәа шеибакәу зегьы аԥсшәа реиҳәеит,
арҭ ахымшк раахыс ари аҩны аҿы иимбацыз егьырҭгьы аганахь иаваимыжьит.
Барџьиль Барџьигиусҭан сымаҳәи сашьеи абаҟоу ҳәа игәаӷьны дышзымҵаауаз, уи игәы иҭаз идырызшәа:

49

– Еиҳа збара уахыццакыҵәҟьо макьана иумбац ҳәа сыҟоуп, – иҳәеит Леон Исавр, саси ԥшәымеи аныҩеибартәақәа, илакҭа ҭкааны аханиԥа дихәаԥшуа. – Урҭ ақалақь налҵ аҳҭынраҿы иҟоуп. Ауаҩы дрышьҭит,
уажәыҵәҟьа адырра рырҭоит. Шәшаауаз заа иҳаҳазҭгьы ас ҳашәԥыломызт, аха узқәымгәыӷуа агәырӷьара еиҳагьы игәырӷьара дууп.
– Мап, ҳара ҳганахь џьиуаԥ ыҟам, – иҳәеит ахан-иԥа Барџьиль. Егьырҭгьы уи дырҵабыргырц рҭахушәа, иԥышәарччо, рыхқәа аадырҵысит.
Арҭ ас ишынеицәажәа-ааицәажәоз, дук хара имгакәа, Леон Исавр
иԥа Константин иԥшәмеи иареи кылхх иааит. Чичақ ԥшӡакәакәара
деилаҳәан аха ҿык-бзык иазымҳәо. Лашьа дизымдырырц егьааигымхеит, убасҟак еилакәеицеиуа хьыразныла дҩычан, ллымҳарыҩқәеи
лмацәазқәеи, лыхәдахаҵа еимхәыцқәеи рымацара уаҩ ихлахаҵ дыргьежьрын. Еиҳарак дызлаизымдырырц егьигымхаз, лыџьымшьқәа ари
атәыла аҵасала ишшәызи, ԥаса асаара илеиуа илықәыз лыхцәы қамыз
шҵырффази рылоуп.
Уи ас еиԥш аҳәынҭқарра аиҳабыра ахьыҟаз илзымгәаӷьит акәымзар, лашьа ихәда лҽакәыршан, лылаӷырӡ лыкәаашо, дгәыкы-ҵәыкуа
дгәыдылкылон. Иара усгьы лҭаацәа ӷәӷәала игәхьааган дшыҟаз мцаны илыцран, лашьа дигәыдхахалашәа даагәыдылкылеит, егьырҭ зегь
дрылаҵәан аԥсшәа наралҳәеит. Ара дааижьҭеигьы лхатәы бызшәала
знызаҵәыкгьы дымцәажәацызт, уигьы ари аҭагылазаашьа даҽа ҟазшьа
ҷыда хаак наҵанаҵеит…
Ахан-иԥа Барџьиль имаҳә Константини иареи хазы гәык-ԥсыкала еизыразны рнапқәа ааимыхны аԥсшәа еибырҳәеит. Урҭ рыԥсшәа
еибыҳәашьа зегьы рылаԥш ахын, усҟан афоторепартиорцәа ыҟамызт
акәымзар, ҷыдала абри асахьагьы ҭыхны абиԥарақәа ирзаанрыжьуан –
ҩ-ҳәынҭқаррак ԥхьаҟатәи рлахьынҵа аӡбара иадырганы…
Леон Исавр иԥа Константин данааи, иара аимператор ихаҭа еиҳа
«шәшьырак» иҽеиҭазшәа дааҟалеит; иубартә иҟан дук хара имгакәа
Константин иаб итрон абшьҭрала иааникылараны дшыҟаз, аҳәынҭқарратә усқәа акыр дышрыладырхәхьаз. Иара ихымҩаԥгашьа уеизгьы-уеизгьы ҽырԥагьара-ҽырхықәымҵарак аҵубаауа иҟамызт, аха аиқәтәа-еиқәгылара иҽшазикхьаз, ас еиԥш иҟоу аусқәа раангьы ахымҩаԥгашьа
бзиаӡан ишидыруаз ҩашьомызт. Иҟаларын уи дхәыҷы аахыс иларааӡахьазаргьы, аимператорра уеизгьы-уеизгьы абшьҭрала иҟамызт дара
рҿы аха…
Аимператор иԥа Константин дахьиз, иахьизҳаз и-Константинополь
гәакьаҿы абасҟак изааигәаӡаз ауаа дахьырԥылоз игәахәара ҵҩа ама-

50

мызт. Раԥхьаӡа иара аҳазарцәа раҳ иԥҳа данизырҳәа, ҳәарас иаҭахузеи, атәылан мбатәшәа избаз маҷҩымхеит, аиҳаракгьы маӡа-аргама
«иҭыӡшәаргарц» егьрыгымхеит зыҽкынҵа Леон Исавр иуара иашьҭаз
ачынуаа дуқәа, иара Константин ихаҭа иеилаҳауаз, ашьҭра ду змаз
аҳәса хәыҷқәагьы неикәашәа ицеит; дара-дара дшырзеимакыраз, аӡы
зҵабаз аԥсыӡ аиԥш, иԥаҟь-ԥаҟьуа иаақәхеит…
Константин иан гәакьа, аимператорԥҳәыс Деметра лакәзаргьы илгәаԥхомызт лԥа, Рим-ҭыԥҳак даамгаӡакәа, нахьхьи мшын нырцә џьарантә, ибнеикны иҟоу шьаҟьасҭауаак рхылҵ дахьааигоз, аха уи лыԥшәма ари аиԥш аилахәра аҳәынҭқарратә ҵакгьы шамаз лхы иҭеигалеит;
ибнеикуп ҳәа бызҿу зегь неибеиԥшны ишыбнеикым, амал ду шрымоу,
ҵҩа змам ԥсаатәи, шәарахи рыла рыбнақәа шбеиаӡоу, ауахьад, арахәашәахә рацәаӡаны ишырзану, адунеи ду иабжангьы ишыҟоу наҟ-наҟ
бхалагьы еилыбкаахра быҟоуп ҳәа леиҳәеит.
Арҭ ауаа ахан-иԥа Барџьиль иаҳәшьа рыҩнаҭа данаанага иага
блаҵарыла илышьклаԥшуазаргьы, дыргәаԥхеит, ҳәарас иаҭахузеи. Чичақ – лыхьӡ ахаҭа Ҳазар бызшәала «шәҭыц» шаанагоз аиԥш, ҵабыргны,
уаҩ ахаан ишьапы зықәимыргылац акаршәра дгьылаҿ изызҳаз ашәҭ
хымкых деиԥшын, дыблахкыгаӡан, лцәеижь ашәырҭаҭаӡа, лыбла еицыгьежь дуқәа ҭышамшамуа, араатәи аҳәса хәыҷқәа злаҟам џьашьатәык
далашан. Лцәажәашьҭыбжьык ахьырмаҳауаз акәзаргьы, аӡыжь ҵамҵам
иҭоу ахьтәы ԥсыӡ аиԥш, маӡа ссир-шанаӡак лыҵоушәа днарбон…
Ҳасасцәа рыхьӡи-рыхьымӡӷи уара уоуп шьҭа изду иҳәарызшәа, Леон
Исавр Константин днаихәаԥшит. Аԥа идырит аб лакҭала ииҳәаз, иаразнакгьы даашаҵәышаҵәит. Уи иааиваӷӷеит аҳәынҭқарра егьырҭ аусзуҩцәагьы. Иара аимператор ихаҭа иҽхьеикуамызт, ҳәарас иаҭахузеи,
аха аханатә аахыс иԥа дазкны дызлаимаз ала, абас еиҳагьы агәахәара ду изҭашаз аҟны иара диԥыҩларц шԥазалшоз. Арҭ дара ҷыдала ак
ҟарҵо ҳәа акәӡам, уи знапы ианыз иахәҭаз зегь еиҿыркаахьан, иаҭахыз
зегь уаҩ дзавамло идырмазеихьан, аус злаз арманшәалара, ибзианы
амҩақәҵара, мрагыларантә иааз асасцәа, ауара-аҭахра анаҩсгьы,
атәыла ду иасасцәадахьқәан ишыҟоу, раара аҵак ҷыда ӷәӷәа аимпериа
ажәларқәа зегьы рзы ишамоу аарԥштәын, ҷыдалатәи аицәажәарақәагьы еиҿкаатәын, акыс арҭ аҩжәлантәқәак реиқәшәара раԥхьаӡатәи
еиқәшәаран…
Иара ахан-иԥа Барџьиль Барџьигиусҭан уеизгьы-уеизгьы,
аҳәынҭқарратә усқәа рылацәажәараз дшымаазгьы, ус ҟамлашьа ша-

51

мамызгьы идыруан, уажәнатәгьы ицәа иалашәахьан. Иаҳәшьа лбара
гәхьааган дааит аха, ԥсаҭала иуҳәозар, лара ллахьынҵагьы рнапала иршаз лахьынҵами, аҩҳәынҭқаррак реизыҟазаашьа аиӷьтәразы, ԥхьаҟагьы анарха аманы аҟаҵаразы. Уи азами илыхшаз ахаҵарԥыс хәыҷгьы,
Леон ҳәа иабду ихьӡгьы аԥхьа инаргыланы, Ҳазартәыла ду аҳаҭыр аҟнытә, Леон Ҳазар ҳәа ахьӡ ҷыда зихьӡырҵазгьы…
Ахан-иԥа уажә уи ибара заҟа дахыццакуа ҳәашьа амам. Саҳәшьаԥа
дабаҟоу ҳәа Чичақ данлазҵаа, уи иааӡаҩ лҿы дыҟоуп, адырра лаҳҭахьеит, уаха аҩныҟа дналгоит ҳәа иалҳәеит. «Иааӡаҩ лҿы дыҟоуп» ҳәа
илҳәаз иара цқьа изеилымкааит, избанзар уи аиԥш аҵас дара рҿы иҟамызт, аха акгьы ахимҳәааит…
Абраҟа абарҭ реицәажәара иалагӡаны, еимгеимцарак ала аханиԥа дызлааз иӷбахь ауаа дәықәырҵеит, иаҳәшьаԥа хәыҷи, иаҳәшьеи,
имаҳәи, иара убас егьырҭ ауаҭахыреи, иара аимператор ихаҭа иԥшәмеи
иареи уҳәа рзы иааргаз аҳамҭақәа ахьнагатәу инаргарц…
Абарҭқәа рнаҩс, динла еиқәымшәозаргьы, исасдахь анцәаиҳәарҭа
ҩнылашааҿ днаган, ақьырсиан дин ишаҵанакуа ала, аринахысгьы
шьапымшла умҩахыҵлааит ҳәа ижәларгьы иаргьы ирықәныҳәеит. Уи
аамышьҭахь асасцәа иахьахәҭоу аҭыԥаҿ, ишахәҭоу ала, аратәи атәыла
аҵас-қьабз ишаҵанакуала, зда царҭа амам ала ачеиџьыка иахырԥхьалеит…
Ауха ахан-иԥа Барџьиль имаҳә иҩнаҭаҿы иибаз – ҩышықәсеи бжаки ирықәыз – иаҳәшьаԥа хәыҷы Леон Ҳазар шаҟа агәахәара ду ииҭаз
ажәа иага уазҟазазаргьы ҳәашьа узаҭарыма?
Ҵабыргны, иара асаби ианшьцәа рыԥшра-рсахьақәа акырӡа иман,
зегь раԥхьа иргыланы, маҷк иааимахәыхәшәа иҟаз ибла еицыгьежь
хәыҷқәеи ихахәы еиқәаҵәеи рыла. Уи хараӡантә иааз ианшьа, дырҩегьых
ажьрацәара иара ахала аҽадыруеит ҳәа, иҽигәыдырҟәыҟәланы игәы дазыӡырҩуан, иара убри ала уажәнатә Ҳазартәыла ду агәеисыбжь еиликаарц иҭахызшәа. Ари ссиршәа изымбарыз уаҩ дыҟамызт. Барџьиль-хан
ихаҭа изымбатәбаран, уи абас даҽа иаҳәшьаԥакгьы, амшын арирахьтәи
аарцәан, аԥсуаа ртәылан, абыржәы дины дышгароу идыруазар, ҩ-ӡиас
дук хышхыҵәан ианеилало аиԥш, иага игәырӷьарақәа еилалан ддырԥеиԥеирын. Лара Чичақгьы илдыруазар лаҳәшьа гәакьа Џьарымхангьы
хаҵарԥыс ссирк длыхшаны адәы дшықәлахьоу – изакә гәырӷьара духарызи иахьатәи лгәырӷьара иацнаҵарыз. Аха уи, лаҳәшьа аԥсуаа дшыргаз
шлаҳахьазгьы, уаҳа лхабар-зхабару ҳәа лара лҟынӡа егьмааҩцызт…

52

Адырҩаҽны Византиа аимператор исасцәа асенат аилатәарҭа
иазкыз, аимпериатә усқәа рыӡбарҭа хан-хьыҵәцараҿ идикылеит.
Уи ашьҭахь Леон Исавр иԥа Константини иареи аҭырџьман дрыцны,
ахан-иԥа Барџьиль Барџьигиусҭан даҽа дкыларҭатә уада-ҷыдак ахь
днарԥхьеит. Уи аамҭазтәи адунеи аполитикатә ҭагылазаашьа иаламцәажәаргьы ԥсыхәа зыҟамлеит. Араҟа ицәырҵит, Ҳазартәыла аиԥш,
дара Абазгиа ҳәа изышьҭаз Аԥсынтәыла аӡбахәгьы. Леон Исавр иҳәеит
иаҳҭынраҿы аҳәынҭқарратә усқәа назыгӡо абазгиаа шмаҷҩым, урҭ иреиуоу аӡәырҩыкгьы рыр ишрылахәу, ԥызара зуагьы шыҟоу, акырынтәгьы
арабцәа ирҿагыланы ишрыцеибашьхьоу, иара Константинополь ахаҭа
ахьчараҿгьы даараӡа иршанхагоу афырхаҵара дуқәа шаадырԥшхьоу…
Ажәеи ажәеи шеихырҳәаалоз, Леон Исавр ус иҳәеит:
– Ԥаса, изааӡарызеи, Иустиниан ихаан, абазгиааи ҳареи дук ҳаимабзиацәамызт. Шәарҭгьы аӡбахә шәмаҳацкәа шәҟаларым трахьеиатәи аибашьра. Абазгиа жәлар Рим иаҿагыланы рықәԥара иахҟьеит
уи. Ар шьҭны, рхамакәачра аанкыламзар ԥсыхәажәлагьы зыҟамлеит. Уи
ашьҭахь хар амамкәа ҳусқәа шааиуаз, абазгиаа рладахь иҟоу алазқәагьы ҳампыҵыҵны, цәыҵагызмалрыла Џьамтәыла иадырцәыло ианалага Иустиниан Абазгиатәылан еиҳагьы иҽимырӷәӷәар амуа иҟалеит,
уи азыҳәан дырҩегьых уаҟа ар ӷәӷәа ганы иртәар акәхеит. Уи абазгиа
жәлар ӷәӷәала иргәамԥхеит, аринахысгьы римаа рхәура ҳҭашәозар
акәхап рҳәахын, урҭ дырҩегьых ҿыц дара рхатә аҳцәа алырхит – Уаԥсиҭ зыхьӡыз ртәыла мрагыларатәи ахәҭа дахадыргылеит, Сқьеԥарна
ҳәа даҽаӡәых – мраҭашәаратәи. Ромеаа рымчра иацәшәаны маӡала
аџьамқәа рнапаҵаҟахь ииасит. Абас урҭ рбазилевсқәа ахеиқәырхараз
зны Рим аиҳабыра рхы иадырхәеит, нас, раҳрақәа рцәыӡӡар ҳәа ишәан,
гьангьашрыла еиҭа ажәлар цәымӷшақәс ҳҟарҵартә иаарҳәны иаҳҿадыргылеит. Уаанӡагьы, Абазгиа мрагылараҿтәи ахәҭаҿгьы, мисимианаа
ҳәа изышьҭоу ахьҭанхо атәылахь Иустиниан аимпериа аусқәа знапы
ианҵаны иҩаишьҭыз аҳәынҭқарра амаҵзуҩ ду Соттерих гәымбылџьбарала ихы ԥҽны дкарыжьхьан. Уи аҵыхәала уаҟа абааҿы итәаз ҳимпериа архәҭақәа мисимианаа ахьдырхәыр акәхеит, аидыслараҿы ҳәсеи
хацәеи уаа-хәнызқьҩык ҭамхаргьы амуит… Уи сызҿу аамҭаз Абазгиа
мраҭашәаратәи ахәҭа хадара азызуаз Уаԥсиҭ иаҳҭынра Трахьеиа иҟан,
уи даалаган, ижәыларан иҟаз аурым рыр иаҿагылашаз ар еидикылеит. Абазгиа егьи ахада Сқьеԥарнагьы даақәҵәиаан, аџьамқәеи дареи
аиҩызареи аидгылареи рыбжьарҵарц азы, ауаа иманы дныҵышьшь
Џьамтәылаҟа дцеит. Шах-абасс уи атәыла ду иамаз, ҳара ҳаӷа бааԥс Ҳо-

53

срои Аноширван даара деигәырӷьеит Абазгиа Византиа мап ацәнакырц ахьаӡбаз. Иаарласынгьы Колхидаҟа, ир рхада ӷәӷәа-бааԥс Набед
раԥхьа днаргыланы, ҵҩа змам ар ҩаишьҭит. Урҭ реибашьыга сланқәа
еиԥхыҟәҟәа раԥхьа иргыланы, Сурам ҳәа иахьашьҭоу ашьхақәа ирхыҵны, Кутатиси аколониа иалсны, Трахьеианӡа гаҿала иҩеит, амҩан иаарымԥыхьашәоз акы иамеигӡакәа зегь цҟьа-шәҟьа иқәҵо, абазгиааи
ҳареи ҳаздыԥсыла иҳаргылахьаз абаашқәа зегьы еилаԥыххаауа, ҳгарнизонқәа ирҭаз ар ырҭарслымуа, аҩнқәа былуа, хәыҷи дуи аӡә даанмыжькәа зегь нырҵәо…
Абас урҭ хырзаманха иҩеины, Абазгиа ахы-аҵыхәа зынӡа ишьаҟьаны, еимҵәаны ианца, ари аиԥш агәаҟра бааԥс иҭагылаз, згәыӷра иеижьаз ажәлар, изыхьчо ҳәа ҭынха дрымаӡамкәа, дырҩегьых ромеаа
рнапы иаампыҵахеит. Ас ианыҟала, шәа шәакәзар ишԥаҟашәҵоз, иранашәыжьрызма? Рим мап ацәкны, аџьамқәа ирыдгыларц иаҿыз абазгиаа, рыԥсы мцо-имаауа иҟаҵамзар ԥсыхәа амоуит…
Аџьамқәа раҟара ахаан ҳарҭ бааԥс уаҩы иаҳзимуцызт. Урҭ ԥасаӡа
зынгьы дара абазгиаа рымшыни, Адгьылбжьаратәи амшыни иаарҿыкәыршан иҟоу ҳколониақәа зегьы зыӷра иҭшааз ҳметрополиа дуӡӡа
Милаҭ ҳгәаҳҽанӡамкәа иажәланы иҟәыбаса иқәырҵахьеит, иахьа
уажәраанӡагьы абӷа азеиҵымхуа…
…Ҳара иҳадҵны, абас еиԥш иҳаӷа бааԥсу зыҽидызкыларц иаҿыз
абазгиаа рахьырхәразы Иустиниан даалаган, ҳар усҟантәи рхада Бесс
Фракиатәи инапы ианиҵеит, абазгиаа рыршьамхнышларазы абџьарла ибзианы еиқәыршәоу ар ишьҭырц. Уи деиҵамхакәа, аршьаҟауааи амшын ри рыла еиқәыршәаз, ҩ-хәҭакны ишаз ар ӷәӷәа еибиҭеит.
Руак ахадараҿы ибзиаӡан аԥышәа змаз аибашьҩы Иоанн дахаиргылеит, егьыгьы убас аибашьра иазҟазаӡаз Улигаҭ ԥызас даиҭеит. Урҭ
ҩажәижәаба ӷба рыла Трахьеиа ианҩеи, аибашьра ӷәӷәаӡа ҭарҵеит,
абазгиаа ртәыла иага ирыхьчаргьы иаҵамхар амуит. Абазгиаа рбаахкырҭақәа зегь ҳар иҟәаҟәаса еиларыжьит, реиҳабыра еиуаз зегьы шеибакәу рыҳәсақәеи рыхшареи тҟәаны арахь иааргеит. Византиа ажәлар
аҿазыргылаз абазгиаа ртәыла ахәҭак анапхгаҩы Уаԥсиҭ аибашьра иацәынхаз ир ахәҭак иманы Кавказ нхыҵҟа, гәыннаа рахь дыбналеит…
Абас абазгиааи ҳареи ҳабжьара даара аиакәымқәа ҟалахьеит.
Урҭқәа зегьы аимпериа аҳҭнуаҩ, аҭоурыхҩҩ Прокопи Кесаритәи иҩны
ишьҭиххьеит, наҟ-наҟ шәаргьы шәаԥхьап, измаҳацгьы аӡбахә раҳап…
Изхысҳәааз, аимацәгьара уаҩ егьинаҭом. Ашьҭахь Иустиниан хар
амаӡамкәа абазгиаа дырзыбзиахеит, дара ихы инаирхәан, анкьа аџь-ҵла

54

иахьамҵаныҳәалоз, Питиунт ҳәа ҳахьашьҭоу аԥшьа-ҭыԥаҿгьы, Анцәа
ҳазшаз иан лаҳаҭыр иазку аныхабааш хьыҵәцара чаԥаны ирзықәиргылеит… Абазгиа жәлар рхацәарԥар хәыҷқәа, арахә реиԥш, аҳәызба
иҵхны рхаҵарԥысра ралхәдаатәра аҵыхәагьы ԥиҵәеит, хылҵшьҭрала
дара иреиуоу аныхаԥааҩгьы дырзишьҭит, ирыхшо инаҭларц, ҳара ҳдин
ишаҵанакуала рааӡара дацхрааларц…
Иахьатәи ҳҳәозар, абазгиааи ҳареи ҳаизыҟазаашьақәа цәгьаӡам.
Уажә аабыкьа са схаҭагьы акаталикос дрыздәықәсҵеит. Урҭ аӡәырҩы рыхшара араҟа аҵара рҵоит, ишшәасҳәаз аиԥш, рарԥарцәагьы
маҷҩымкәа ҳар ирылоуп, ҳаӷацәа рабашьраан афырхаҵара дуқәагь
аадырԥшхьеит, «игәрагам» ҳәа ажәлар ирхыз ахьӡ рхыхуп…
– Урҭ реиԥш агәымшәареи ахачҳареи злоу дмаҷуп, – даацәажәеит
уажәраанӡа ҿызымҭуаз аҳ иԥа Константин; уи иара ихаҭа аимпериа ду
аладахьтәи аҳәаақәа рҿы, иқәра рацәак ишыҟамгьы, ар драԥызахьан,
аибашьра иалоу идыруан…
Ахан-иԥа Барџьиль Барџьигиусҭан ихаҭагьы итәыла дуӡӡа, наҟстәи
Кавказ иаҿыкәыршан, дара аҳазарқәа рымшын аладахьтәи аҳәаақәа
рнаҩс акырынтә ҵҩа змам арабцәеи аџьамцәеи рыр хыҵны ижәлахьан, игәы кыдырххьан, акырынтәгьы аԥсра дахыԥеит уҳәартә дырхәхьан, дрытҟәарцгьы егьагымкәа дрыцәцақәахьан. Уи аҟнытә Леон
Исавр инарҭбаан дызлацәажәоз зегьы зҿлымҳара дула дырзыӡырҩуан, аиҳарак ихшыҩ азишьҭит Аԥсны аҭагылазаашьа, аԥсуааи дареи
уарла-шәарла аиҭанеиааирақәа, аилахәаахәҭрақәа рыбжьало излалагахьаз ала, уи иаргьы, ҳәарада, иаҳахьаз, иидыруаз ыҟан, аха асҵәҟьа
ибарҭамызт, насгьы иаҳәшьа гәакьа Џьарымхан хәаша урҭ дахьрылахәхазгьы еиҳа иарҵарит уи аганахь иҟаиҵоз азҿлымҳара…
– Ажьрацәара иҳабжьалаз агәыӷра ду снаҭоит, – иҳәеит дырҩегьых
Леон Исавр иажәа нагӡо, – наҟ-наҟ ҳажәларқәа рзеиԥш ӷацәа риааираҿ
ӷәӷәала иҳацхраап ҳәа, ҳаиднакылап ҳәа. Избанзар, уажәгьы адунеи
аҭагылазаашьа маншәалаӡам, ишҳаваӷыӷыц иҳаваӷыӷуеит аџьамқәеи
арабцәеи. Урҭ аиҳарак ирчычеит Кавказ аахыҵтәи ҳадгьылқәа, гьангьашрыла ауаа ирылалан идырӷыӷкуеит. Уажәыгьы имаҷҩым иаҳҿадыргыло, зыхшыҩ дара рахь еиҭадырԥарц иашьҭоу. Даара ҳгәаҳҽанызароуп…
– Са сзыҳәа акыр иҿыцу алоуп иуҳәаз ажәа, – иҳәеит ахан-иԥа
Барџьиль, аимператор иажәа данаалга. – Зегь раԥхьа иргылан исҳәарц
сҭахуп, жьрацәарыла ҳаилахәра саргьы, сандугьы, суаажәларгьы даара игәырӷәӷәаган, игәыҟаҵаган ишҳамоу. Маҷк сгәы еихьнашьуан егьи

55

саҳәшьеиҵыб абазгиаа дахьрыланагалаз, аха урҭ шәара шәылаԥши
шәыхшыҩи ахьрыгым еиҳа сгәы арԥсаҳәеит, ҳаилахәра наҟ-наҟгьы
идуу акы иазҳәангьы исыԥхьаӡартә сааҟалеит…
– Сҭаца лаҳәшьа гәакьа дызланагалаз аҭаацәара сара ибзианы издыруа ҭаацәароуп, – иҳәеит Леон Исавр. – Урҭ ртәыла ԥшӡа аҳцәас
иамоуп. Умаҳә иашьа гәакьа Леон, арабцәа рабашьраан ири иареи
иаадырԥшыз афырхаҵаразы, насгьы гәык-ԥсыкала дахьҳзыҟоу азы,
ахьхаҿа изышьҭны, наӡаӡа итәыла Абазгиа абшьҭрала архонтс даҳҭеит.
Умаҳә иакәзар, Геракл иҩызоу аӡә иоуп, деибашьҩы ӷәӷәоуп, зеиԥшҭам
Фырхаҵоуп. Урҭ аԥхьан зыӡбахә сымаз Уаԥсиҭ ихылҵшьҭра иеиуоуп,
аха еиҳа инарҵаулан ҳазгәакьара аадырԥшуеит. Нас абри аҵкыс аԥсабараҿ ауаҩ игәы ҟазҵара иҟоузеи…
– Даара гәахәас иҟасҵеит, – иҳәеит ахан-иԥа Барџьиль, ҵабыргны,
арҭ ажәақәа убасҟак дрытҟәеит, дахьтәаз дҳәыҵәыҳәыҵәуа маҷк даамгәаҭеиргьы амуит.
– Амала уажәнатә акаҿы угәуҽанысҵарц сҭахуп, – деиҭаацәажәеит аимператор Леон Исавр. – Умаҳә иашьа гәакьа Леон Қарҭли аҳ
иашьа гәакьа фҩык иԥҳацәа рахьтә руаӡәк ԥҳәысыс димоуп, аиуара ду
рыбжьоуп. Иара акырынтә урҭ дрыцхраахьеит, акырынтә иара иҿгьы
раӷацәа рҟнытә рхы ԥхьаркхьеит. Ҳарҭгьы урмыцхраауазар урԥырхагамхан ҳәоуп аханатәгьы изаҳацҳауаз. Аха Қарҭли аџьамқәа бааԥсыла
илаԥшықәҵан ирымоуп, рнапаҿгьы акырынтә иааганы уа ирҭатәахьеит. Иахьагьы аҭагылазаашьақәа ҽеиӡам, ирацәаҩуп уаҟа аԥсахыҩцәа,
маӡа-аргама аџьамқәа ирыдызцәыло. Убри аганахь џьара гьангьашрак
ҳмыхьроуп; аџьамқәа Қарҭли аҳцәа рнапаҿы ианаарга, урҭ Леонгьы
ишакәым инырыр алшоит, акыс уи ижәлар, акыр ишеидикылахьоугьы,
маҷк ладеи-ҩадеи аблаҟьабласрақәа рдыруеит, ишуасҳәаз еиԥш, Иустиниан ихаангьы ӷәӷәала ҳгәы ндырхақәахьеит…
Дара аҳазарқәеи қарҭлиааи реизыҟазаашьақәагьы аханатәгьы
иҽеимызт, аиҳарак арабцәеи аџьамқәеи уаҟа ирҭатәаны, устәи арахь
иахьрыжәлоз, зны-зынла дара рыцхраауама уҳәогьы иахьыҟалақәоз
рзы. Уи аҟнытә Леон Исавр уажә ииҳәаз арҭ ажәақәа Барџьиль-хан
акы еиԥшымкәа ддырхәыцит, ӷәӷәалагьы иааинырит. Иубартә иҟан уи
ирҽхәаз Леон, арабцәа дырҿагылан иеибашьраҿ иааирԥшыз афырхаҵараз Аԥсны иаҳра еиҳагьы ианышьақәдырӷәӷәа ашьҭахь, даақәгьежьны ԥҳәысс бырзен ҭыԥҳак, ма аԥсуа ҭыԥҳак дымгаӡакәа, Қарҭли
аҳцәа иҽахьрылаирхәыз азы гәынамӡарақәакгьы шимаз, ганкахьала-

56

гьы уи ус ахьыҟаиҵаз цәгьам, уирахь аҳәаақәа рырӷәӷәараҿы еиҳагьы
уаҩы ихы даирхәар алшоит ҳәа дшазхәыцуазгьы…
– Ишԥаҟоу аҭагылазаашьа шәтәыла аҩадахьтәи аҳәаақәа рҿы? –
дҵааит ус Леон Исавр, уирахьҟа иажәа неиҭарԥаны.
– Даарак иманшәалам, – иҳәеит ахан-иԥа Барџьиль. – Уахгьы-ҽынгьы нцәа дызмам россаа ҳарҿагылоуп, иааҳашьҭуам акәымзар, урҭ адунеи иабахьоу ахырзаманқәа зегь ахадыршҭырц иҟоуп…
Дааиԥхьхәыцааит Леон Исавр, избанзар иаҳахьан урҭ рыӡбахәқәа,
иаҳахьан моу, итәыла мраҭашәара-аҩадатәи аҳәаақәа рҿы ишакәым
ацәырҵра иалагахьан…
– Агәҽанызаара, еиҭах агәҽанызаара, – иҳәеит уи, ахан-иԥа илакҭа
ҩҭкааны дҭаԥшуа. – Нас аицхыраара, абри ауп зегьы ирыцку, – усгьы
нациҵеит.
– Сақәшаҳаҭуп, – иҳәеит Барџьиль Барџьигиусҭангьы. – Ҳа ҳганахьала ианакәызаалак хеигӡара ҟалом, ҳашәзыразуп…
Ари иаҳаз ажәа уаҩы ишимбац игәы иаахәеит Византиа аимпериа
дуӡӡа напхгара азҭоз Леон Исавр, иԥа Константингьы амҵәыжәҩақәа
шинаҭаз убартә иҟан. Урҭ рахьтә усҟан амалахазгьы аӡә иԥхыӡ иалашәомызт, абарҭ реицәажәара ашьҭахь шықәсыбжакгьы аамҵыцкәа Византиа аладахьтәи аҳәаақәа дырҩегьых арабцәа шрыжәлоз, аибашьра
хаҭала Леон Исавр даламхәыр, ар ду ԥызара рзимургьы шыҟамлоз,
иара уаҟа дагьшҭахоз, иԥа Константин атрон аанкылан атәыла ду хадара азиур шакәхоз, аилаҩеилас бааԥс шыӷәӷәахоз, аҳазарқәа изакәызаалак цхыраарак аҟаҵара ишзахьымӡоз…
– Даҽакгьы ҳахшыҩ ззаҳашьҭыша, – иҳәеит Леон Исавр, – Испаниа
ааигәара, Ԥиринеитәи ашьха-каҵәарақәа раахыҵ инхоит абаскцәа
маҷҩымкәа, урҭ шьарда ҵуеит, рашьцәа абазгиаа ирыҟәҟьаны абрахь
иқәнагалеижьҭеи. Урҭ Рим хамшҭыхә цәгьа азаазгаз бузантәи аланааи гәыннааи анаауаз ирыцааит ҳәагьы рҳәоит… Ара ҳа ҳҿы амаҵура
иалоу абазгцәеи дареи акырынтә еиқәшәахьеит, еибаԥшааит, еибадырит… Урҭ анкьатәи ртәылахь ихынҳәырц цәгьа ирбом ҳәа саҳауеит. Уи
мариа усхарым, аха убраҟагь ацхыраара уаҩы изыҟаҵар, еиҳау мчы
зыҟаломызт, урҭ даара иуааӷәӷәақәоуп, ахшыҩ ҵаргьы рымоуп – уа
ианнеилак иааҳәны ҳа иаҳҿагыло иаламгахыр…
Ахан-иԥа изы аригьы иҿыцӡаз акакәын, иалиҳәаара изымдырит…
– Уажә зегь раԥхьа иргылан хықәкыс шәаргьы ҳаргьы иҟаҳҵаша, –
еиҭеиҳәеит Леон Исавр, – арабцәеи аџьамқәеи Аахыҵ-Кавкасиос, ҷыдалагьы Лазикеи Абазгиеи раламыжьлароуп. Лазика инхо ажәлар еиҳа

57

имчымхақәоуп, ҳара ҳакәымзар уаҟа аџьамқәа анеира еиҳа ирзымариоуп, даргьы рхы ахькыдырҵо рзымдыруашәа иҟоуп, акырынтәгьы
ачарҳәарақәа ҳаҵаргалахьеит. Қарҭлигьы урҭ рылоуп Абазгиаҟа амҩа
шамоу, арахь рацәаӡак даргьы еизуаан иҟам… Ажәакала, абарҭ атәылақәа рнапаҿы иааганы, аҩада амшын агаҿахь, Абазгиаҟа икылсырц
аџьамқәа аиҳараӡак изашьҭоу, уа хырӷәӷәарҭас иҟаҵаны, шьхала ихыҵны шәарҭгьы ишәабашьырцоуп, ишәыкәшарцоуп…
Ахан-иԥа иаҳахьан Леон Исавр агызмалрагьы маҷымкәа излоу,
ауаа реинҟьарагьы акырӡа иазыманшәалоу аӡә иоуп ҳәа. Издыруада, абасҟак иҽыртланы дахьцәажәо, арҭқәа иара ихала ихы иҭиҳәаазар, аџьамқәа рабашьраҿы аҳазарқәагьы ихы иаирхәарц, еиҳагьы
ирыӷәӷәаны рыԥсахы еибаиркӡарц? Ус акәзар, агәымшәара злоу дара
абазгиаагьы, иара убас, дара рҳәашьала, егьырҭ аварварцәагьы ихы
иархәан иширеибашьуа?…
«Ажьрацәарагьы жьрацәароуп, аха ари даара гәҽанызаарыла уаҩ
дзызхәыцша акоуп», – ааигәахәит ахан-иԥа Барџьиль.
Ганкахьалагьы уи оумашәа ибон ари ауаҩ, аҿаҩа иаԥну ашәанқәа
рыӡбахә инаркны, нхыҵ аланааи гәынааи, аахыҵ абазгиааи реизыҟазаашьа аҟынӡа, абасҟак Кавказ зегьы хәыц-хәыц иҵаны иахьимаз. Уи
иабеидыруаз Леон Исавр иҷкәынраан зны, иеиҳабыра аԥсуаа ианрызгәаа, аҳәынҭқарцәа рсахьақәа зныз ԥара мышмазарак иҭаны, ауаа
ицҵаны, аланаа рҿгьы дшаарышьҭхьаз, урҭ хыхны, ирӷыӷкны аԥсуаа
ирыжәиҵарц, иагьшилиршаз уи аиԥш аус «хазына» амҩаԥгара…
Иара ахан-иԥа Барџьиль ихаҭагьы уаҳа наҭахымкәа арабцәа рабашьра игәы кыднаххьан, иаб Иусуф иԥсы анҭазгьы даныҷкәынӡаз
аахыс уи далагылан. Насгьы Албаниа ҳәа изышьҭаз Азербаиџьантәыла,
Шәамахьтәыла, Қарҭли уҳәа, Аахыҵ Кавказ цәгьамкәа иаргьы идыруан.
Аҵыхәтәан арабцәа рҳалифаҭ аҟнытә Шәамахьтәыла ҳәынҭқарс иахагылаз Џьерарх Ибн-Абдаллаҳ ал-Ҳаками ӷәӷәала еибыҭаз ир иман
Ҳазартәыла дақәлан, рыдгьылқәа зегь импыҵахало, аурҭ бааԥс еиԥш
дхырзаманха дышҩеиуаз, Барџьиль ҩынҩажәа нызқьҩык ар еидкылан, хаҳәырҵәиаа диԥылан диабашьхьан, ҵоуп, усҟан даҵамхар амугәышьеит аха…
Ашьҭахь Џьерарх дырхынҳәны арабцәа рҳалифаҭахь деиҭанырга, уи
иҭыԥан даарышьҭит, аибашьраҿ зынӡа еиҵахара захьӡу ззымдырӡоз,
Маслама ҳәа мықәшәатәыцәгьак. Уи Албаниеи Шәамахьтәылеи еиҳабыс дарҭеит. Ари зегь ззыҟарҵоз аҳазарқәа рабашьраз, ртәыла ампыҵахалараз, устәи аҩада Европаҟа акылсраз акәын…

58

Маслама ихаҭыԥуаҩыс далихит данаауаз иааигаз иарӷьажәҩа Саид
Ибн-Амра ал-Ҳараши ҳәа даҽа хырзаманкгьы. Урҭ абасҟак ишыӷәӷәазгьы аҳазарқәа рабашьраҿ иаҵахо ианалага, зеибашьышьатә тақтика
еиҳа агызмалра аҵаз, еиҳа маанала еибыҭаз Џьерарх деиҭаарышьҭит.
Жә-шықәса раԥхьа зны уи дышиабашьыз аиԥш, ахан-иԥа Барџьиль
Барџьигиусҭан ир ӷәӷәа ааибиҭан, Џьерарх арахь адәықәлараз цқьа
аҽеибыҭаха дахьымкӡакәа, ихаҭа ир иманы хаҳәырҵәиаа Албаниа
дҩеи дҩажәлан, Ардебиль ҳәа иахьашьҭаз абаахкыра ду аҟынӡа днаӡеит. Уаҟа уаҩ иимбац аибашьра ӷәӷәаӡа ҟалеит. Ахан-иԥа Барџьиль
Џьерарх дызлаҵаирхахьаз ала, игәаӷ хышхыҵәаӡан дыҟан, уи заа иеибашьцәа ирыдиҵахьан мсылман зхылаҳәоу аӡәы шәимеигӡакәа зегь
ԥыршәхла ҳәа. Ҩымш инеиԥынкыланы аибашьра цон, аҳазарқәа аӡәы
иԥсы шҭоу дытҟәаны игарагьы рҭахымызт, арабцәа рыр зегь рҟәаҟәеит,
иара Барџьиль-хан ихаҭа инапала дишьит рԥыза ду Џьерарх ихаҭагьы.
Уи иԥҳәыси, ихшареи, ҵҩа змамыз имали аруаа дара-дара рыбжьара
еимӷәыцә иқәырҵеит…
Ахан-иԥа Барџьиль Барџьигиусҭан ари аибашьраҿ иигаз ииааира ажәабжьны Азиа зегьы иахыҵәеит, уи аӡбахә Византианӡагьы
иџьашьатәха иааҩит. Уи аԥхьагьы, ашьҭахьгьы ус заҟантә деибашьхьоузеи, заҟантәгьы заҟаџьара дырхәхьоузеи…
Арабцәа Ҳазартәыла иахьабашьуаз иабзоураны, Византиа урҭ рганахь уажәазы маҷк еиҳа аԥсеивгарҭа амашәа иҟан. Леон Исавр имҳәеит, дара византиаа аханатә Лазсҭани Аԥсни рымпыҵахаланы иахьрымаз иахырҟьаны, арабцәа арҭ атәылақәа ахамышҭыхәцәгьа ишақәдыршәоз. Рацәакгьы иҵуазеи, арабцәа рыр ду ԥызас иамаз, дара аҳазарқәа
ирабашьуаз Маслама иҩыза, ауаҩ ҳаӷеимшхара Мурван-Муҳҳамед,
Қарҭлии Лазсҭании еилаԥыххаа иқәҵаны, Аԥсны далаланы, Кьалашәыр
абаахкыра ду зыхьчозгьы имыхәакәа еилаҟәаҟәаса иқәҵаны, Аҟәа
шеибакәу мцала ибылны, уинахысгьы зегь инапаҿы иааго, Анаҟәаԥиа
данҩеи, зынӡа рҵыхәтәы салгоит ҳәа дзышьҭашәарыцо дааз Қарҭли
аҳи уи иашьеи ара рхы ԥхьакны иахьыҟаз, ирзынхан ирымаз рыри аԥсуа еибашьцәеи рҽеидкылан, арабцәа еилаԥыххаа иқәырҵеижьҭеи. Уи
алагьы дара Византиаа рхаҭақәагьы зҭагылаз ашәарҭа бааԥс иацәыхьчахеит, Кавказ агаҿа шыркыц иркынгьы иаанхеит. Уи аибашьра аан
аԥсҳа Леон аума илиршеит. Иашьа гәакьа Рамзыц иакәзар, ифырхаҵара ажәытә еиллинаа рфырхаҵара иадкылан иахцәажәоит. Уи ауп аиҳараӡак Лев Исавр урҭ аишьцәа аԥхьан ахан-иԥа Барџьиль асҟак далалан
изидирҽхәалаз. Уажәазы иара дааҟәымҵӡакәагьы дара ҭаха рызымҭоз

59

аџьамқәа рыӡбахә ауп имоу. Знык аҟарагь ахан-иԥа «дасу ихьаауп дызлацәажәо» иҳәарц аԥсык ааигхеит, аха ибз ихаԥыц нақәирӷәӷәан, ус
дӡырҩуа дтәан, насгьы уи ибзиан идыруан иаб аҳакан ду Иусуф ихаангьы дара византиаа аҳазарцәа Херсонеси, Ҟрыми, Босԥори рымакны
акырынтә ишрабашьхьаз, уажә арахь арабцәа ҳҟәыркуеит ҳәа уирахь
рацәак ргәы ндмырхарц иаҿуп акәымзар…
Ахан-иԥа Барџьиль ари аҳәынҭқар иусқәа иара уи аҟара ихаҿы изаагомызт, ҵабыргны, аха уи ус ада уаҳа ҟалашьа имаӡамызт. Избанзар иара иаԥхьа иҟаз аимператорцәагьы уи аҩыза аракәа-мҩа иқәныҟәон…
Ҟалӷьҭа дуӡӡа зегьы иқәынхоз ажәларқәеи аԥсуааи римлианаа рҭыԥан византиаа рнапаҵаҟа ианыҟала инаркны, Џьамтәыла
аҳәынҭқарреи дареи аҳәаҭыхла еиҿагылан. Византиа агрессиатә политика мҩаԥызгоз империан, уи Џьамтәылеи иареи рыблақәа ҭибахуа, иааиԥмырҟьаӡакәан еимаркуан Адгьылбжьаратә мшыни Амшын
Еиқәеи ирҿыкәыршан ирыҵанакуаз атәылақәа, Чынҭатәылеи Индосҭани ирыдҳәалаз ахәаахәҭра-чаландартә мҩақәа. Аимак зыбжьаз
аҩҳәынҭқарракгьы рпланқәа рҿы аҭыԥ ҷыда ааннакылон Аахыҵ-Кавказ, аиҳаракгьы Аԥсуа мшын амрагыларахьтәи агаҿа. Џьамтәыла анапаҿы абри азаагар, усҟан апозициақәа арӷәӷәон Абжьаратәи Азиантә
иаауаз амҩақәа рҟны. Византиатәи ахәаахәҭцәа абаџь дуқәа рымнахлон, Лазсҭани, Шәантәылеи, Аԥсни ирылсны, азахәқәа рыдгьылқәа
ирықәсны, Абжьаратәи Азиаҟа ицоз урҭ рымҩақәа акуан, насгьы Византиатәи аимпериа ахаҭагьы Амшын Еиқәа аганахьала есқьынгьы
ашәарҭа иҭанаргылалар алшон.
Ҷыдала Аԥсынтәыла агаразы аџьамқәа ақәԥара изаҿыз, знык уи
дара ианыртәха, нас иааргәаԥхацыԥхьаӡа иалдыршон Кавказ аԥыхьеи
алада-мрагылара Европа адәқәеи ирацәаҩны ирықәынхоз «аварвар»
жәларқәеи Ҟрыми Азиа Маҷи ирчырчаны ирыжәырҵаларц…
Аџьамқәа «аварварцәа» Византиа адгьылқәа изларыжәырҵоз
амҩақәа реиҳарак Аԥсны иалсуан, урҭ агаҿамҩеи, Қлыхәреи Марыхәи
ирхгаз акаҵәарамҩақәеи ракәын. Убарҭ рыхьчароуп Византиа аганахь
ала аханатәгьы аԥсуаа ҷыдала напынҵа ӷәӷәаны ирыдызгьы. Араҟа иааԥымҵәаӡакәагьы, византиатәи аргылаҩцәа рыцырхырааны, абаахкырақәа рыҟаҵара иаҿын, абаашқәа дыргылон…
Леон Исавргьы уи мыцхәы дашьклаԥшуан, уи ауп аиҳаракгьы аԥсуааи аҳазарқәеи ахьеиуацәахаз дзеигәырӷьаз, ӷәӷәалагьы ахан-иԥа
Барџьиль изидирҽхәалаз. Избанзар, уаанӡа иҟан ашәарҭа, аҳазарқәа

60

хәыҷы-хәыҷ Кавказ ихыҵны иҭалан Амшын Еиқәа агаҿа рымҽхаркып,
абырзенқәа реиланхарҭақәа цҟьашәҟьа иргап, зынӡагьы иқәырцап
ҳәа…
Арҭ аҩҳәынҭқарцәақәак абас мыццакрыда аиҳарак ртәылақәа
адәныҟатәи русқәа ракәын излацәажәоз, аха аҩныҵҟатәи рҭагылазаашьақәа рҿы ицоз аибарххарақәагьы ыҟан. Аҳәынҭқарра ахагыларақәа абшьҭрала иааиуан, аха атрон ҳәа изышьҭаз аҳ-мчра тәарҭа
еимакны аӷыӷеибагарақәагь маҷмызт, егьырҭ ҵҩа змам азҵаарақәа рҿгьы, жәла-жәлала, гәыԥ-гәыԥла аихарақәа рҿы ауадаҩрақәа рацәаӡан.
Дара абыржәы ианеицәажәо аамҭазгьы, аҳазарқәеи абырзенқәеи еиуарыла реилахәра иалҵуа аабандаз ҳәа иазкылԥшуаз жәпаҩын…
Аԥсны атәы ҳҳәозар, иара аҩныҵҟатә усқәа рнаҩс, даҽакалагьы агәаҟра излаҭагылаз – аџьамцәа рахь иаднацәыло иалагар, иара
Леон Исавр ихаҭа ишиҳәаз еиԥш, византиаа ӷәӷәала иахьдырхәырц
идәықәлон, византиаа рҳәатәы иахымԥаӡо иалагар – аџьамцәа рҿаархон. Ҩ-мцакы ирыбжьагылан. Убри аҟнытә аԥсуа аҳцәа жьрацәарала аҳазарқәа иахьрылахәхаз Аԥсынтәыла азыҳәа зынӡа иҷыдоу даҽа
ҟазшьак аман, уи иара аԥсуа ихаҭа идам-здам уаҩы, гәынхәҵысҭала
акәзаргьы, игәы азҩомызт, уи ахақәиҭразы ԥхьаҟа агәыӷрақәа уаҩы
инаҭон, аиҳарак иахьа иины игароу асабицәа ирызҳаны ԥхьаҟа ԥеиԥш
бзиак роуа аҟалараҿы…
Уажәазы арҭ аҳцәа рҩыџьагьы, аиҳарак Леон Исавр, рхатә интересқәа ирылацәажәеит…
– Маҷк сажәа сырмыцхәцәазар ҟалап аха, – иҳәеит аҵыхәтәан
Леон Исавр, – усҟак зысҳәаз, Анцәа хьышьаргәыҵа уахьысзааишьҭыз
азыҳәан ауп, иага умҳәан, ҳаҳҭынрақәа оума зегьы рыбжьоуп, дырҩегьых ҿыц хаҭала ҳанзеибабо сеидроу. Уи аҟнытә саҭоумҵан ажәа уасыршьызар, маҷк ҳҭагылазаашьақәа ртәы уасымҳәар ԥсыхәа сымамызт,
аиҳарак ҿыц уаҳәшьа дызланагалаз абазгиаа рганахьала.
– Мап, иауазеи, – даацәажәеит ахан-иԥа Барџьиль, – гәахәа дус
иҟасҵоит инҭкааны уахьсацәажәаз, даараӡагьы сеигәырӷьон, шәшынҭаацәаку сасра ҳарҭгьы шәаҳҭаар, иҳабзазашьоу шәыблала шәнаҳалаԥшны ижәбар, ишәаҳар…
– Иҭабуп, сусқәа сырхашәалар, хымԥада снеиуеит…
Абриала реицәажәара аныхдыркәша, Леон Исавр раԥхьа днагылан,
арахь иаадәылҵит. Аҭырџьмангьы дызҿыз аиҭагара акыр дшарааԥсаз

61

иныԥшуа, аԥсеивгаха аниоу, зымҩа иааирццакит. Уи жьрацәарала ирзааигәаз, зыгәра газ уаҩын, иаргьы аӡыжь дуқәа рыҵаулараҿ аҳра зуа,
аԥсыӡ ҵыхәа змоу Тритон диҩызаха, дышьқьыруа, ишиҭаху аҳҭынра
имҽхакны дыҩнан…
Убри аамҭаз аҽыхәақәа зҵакыз, ҩыџьа-ҩыџьала рақәтәарҭақәа
змаз аҽуардын-ласқәа мазеины игылан. Инеины инарҭалан, ишиашаз
аимператор иԥа Константин ақалақь налҵтәи иаҳҭынрахьы ицеит. Уа
Леон Ҳазар хәыҷы дыкны Чичақ дназлоу, агәакьацәеи аҭахцәеи рымацара заҵәык рԥылеит. Дырҩегьых ажәытә еллинаа рҵасалаҵәҟьа ачеиџьыка ду иахырԥхьалеит, агәырӷьара, аччара ҵҩа амамызт, аӡиасқәа
рынцәа Еагр иԥа Орфеи ихаҭа иеиԥшыз, зыхцә ду қамызуа изқәыз, аҳәса реиԥш збырфын ҵкы еилашәшәо изшәыз аӡәгьы, дааҟәымҵӡакәа
инацәкьарақәа аҿархәмаруа, форминг ҳәа изышьҭаз музыкатә инструментк арҳәара даҿын. Икәшан игылаз зегьы уи абжьы хаа итҟәаны
иаман, аԥсаатәҵәҟьа еизан, ааигәа-сигәа игылаз аҵлақәа ирықәтәаны
иӡырҩуан…
Ахан-иԥа Барџьиль Барџьигиусҭан ицнагаҩцәагь иаргьы абас
иаҳәшьа гәакьа дызланагалаз абырзен жәлар рҿы мчыбжьык иназынаԥшуа сасра руан. Ашьҭахь дырҩегьых амҩа иқәлеит рыҩныҟа,
ҳамҭа гәарҭак рыцҵаны, рыӷба аҟынӡа ишынҭаацәоу иааскьаргеит.
Аӷбаҿ иԥшыз амшынуаа, ажәҩаҵшьыҩцәа, араԥцәа, ар иреиуаз
ахан-иԥа ихьчаҩцәа, иара акаԥдан ихаҭа уҳәа, гәҿыӷьрак шрымамыз ҩашьомызт. Урҭ ианаауаз, аурҭ бааԥс иаҟәыбаз араҵла аиԥш, еилажәжәа-еилаԥԥы иҟаз рыӷба иагыз-иабзаз зегьы аныҟарҵа, даргьы
рыԥсқәа анааиҭарк, ҩыџьа-ҩыџьала, хҩы-хҩыла рыҽшаны, уажәы-уажә рҽеиҭныԥсахло, шьоук цар шьоук аауа, Константинополь иналс-аалсуа рызхара ирбахьан. Уимоу, Венециантә иааз ҳәсахәыҷқәакгьы
даргьы еибадырын, рқьафқәа ҟаҵаны акыркыр иччо еидтәалан…
Ахан-иԥа дшаауаз анырба, урҭ гәырӡ-шашәарӡ иаразнак рҽыԥхьаркит, агәҿыӷь иагозшәа, ишыԥшыз икарахазшәа рҽыҟарҵеит.
Ахан-иԥа дааскьазгоз иаҳәшьа Чичақи уи лхаҵа Константини еилаҵәан, бзиала ҳәа ааибырҳәеит. Леон Ҳазар хәыҷы ианшьа мчыла
дааимпыҵырхит, суццоит ҳәа аҵәыуара далагеит, ари гәырԥшааган,
иџьашьатәыхаҭан…
Ахан-иԥа Барџьиль иуаагьы иаргьы аӷба ианыҩхала, уи арныҟәаҩцәа амҩа ақәлара азырхиара иалагеит, иаразнак аԥрақәа дырххеит, хаз
ажәҩаҵшьыҩцәа ишҩажәиԥшьҩыкызгьы, ӡара ҩахыс иҟьантаз-ҟьан-

62

тазӡа, рмахәҿақәа џых-џыхӡа, наҟ-ааҟ рҭыԥқәа рҿы инатәеит. Аӷба
шдәықәлоз ала адырра ҟаҵо, ахьшь ахәда иахоу аҵәҵәа абжьы аиԥш,
акыркырҳәа ҵәҵәабжьыкгьы аагеит.
Аӷба ду наҵысын, ашьшьыҳәа аҿынанахеит. Ахан-иԥа иаб иашьа
иԥа гәакьа Ҳамид дицны хыхьтәи арапаӷәарахь иҩхалан, аӷбарныҟәцаҩ иааивагылеит, агаҿахь иԥшуа.
Барџьиль Барџьигиусҭан зегь раԥхьагьы иаҳәшьа Чичақ илаԥш
налықәшәеит, уи, лысаби дылгәыдырӷәӷәала, арахь лнапы лҟьон дааҟәымҵӡакәа. Иаргьы инапы налзиҟьеит; знык, ҩынтә, хынтә… Ахаҵа
ӷәӷәа ду иблақәа ааԥсаҳәеит. Уи гәыҟычҩыс имаз Ҳамидгьы ари еиликаан, дырҩегьых ижәҩа инапы нықәиҵеит…
– Угәы умырԥшаан, сашьа, – иҳәеит уи, – аҳ еиԥшҵәҟьа уҟоуп. Цәгьа
сеигәырӷьеит ариабжьарак сыхәҭаахь избаз, исаҳаз…
– Ааи, ааи, изаманахәуп, – ааиҳәеит иара ахан-иԥа Барџьильгьы,
иаҳәшьеи иаҳәшьаԥа хәыҷи дышрыхәаԥшыц дрыхәаԥшуа, уажәы-уажәы инапы шырзиҟьац ирызҟьо. Уи арахь данаауаз аасҭагьы ихәыцырҭақәа убасҟак ирацәан, иҟаларын рхала аӷба иауҭаргьы иазышьҭымхыр…
Зназы ҭымра-ҭымра еиҭаҵуа, аӷба абаӷәаза агәашәқәа ианаарҭыҵ,
маҷ-маҷ ихагьежьуа мацара, излаашаз амҩахь ахы рханы иаақәгылеит.
Ажәҩаҵшьыҩцәа еицырхәоуны ажәҩақәа аннымҩанырҵа, аӷба наҵысын, ацәқәырԥақәа агәыҵаҽҽо аҿаанахеит.
Агаҿа иқәгылоу ауаа макьана лаԥш-ҿаԥшы иубо ишыҟаз, хәыҷыхәыҷ урҭгьы рцәаара ыҟамкәа анаӡааӡара иаҵәахит. Ус-ус, аӷба амшын
агәахьы икылсит, уахьгьы арахьгьы ӡымзар дгьыл умбогьы иааҟалеит…
III
Ахаҳә баагәара ду зкәыршаз аҳҭынра ҭбаа-ҭыцә насҭха акалҭ анаӡараҿы, арыӷьарахьтәи аганаҿы, иҿыцҳҳараӡа иҟаҵаз амҳара гылан.
Уаҟоуп Џьарымхани Рамзыци рынасыԥ анеиларҵа иахьыҟаз, уаҟоуп иара асаби дахьизгьы. Ааӡара дрышьҭыр иан ианылыму ауп ианду
аҳҭынра ауадақәа руак ахь ианиалгаз. «Иҟоуҵарызеи, атәым ҭаца дуоур уҵасқәагьы џьара иаауцәеиламсыр ауам», – лҳәеит уи, изаҳауаз
рышҟа.
Аҳҭынраҿы акәын иахьыҟаз, аха Рамзыц лассы-лассы амҳараҿы
дыԥхьон. Ҵҩа змамыз иусқәа данрыхнамгоз, ҽынлагьы уа иԥсы ааиҭеиклон.

63

Шьыбжьышьҭахьык Рамзыц ацәарҭаӷәы дшықәиаз, ашә аӡә дацрыхозшәа иаҳаит. Ԥаса ашә абжьы ангалак, Џьарымхан, ма даҽаӡә дааит
ҳәа, уиаҟара агәхьаа икломызт. Уажә иаразнак цәалашәарак ааиоун,
ашырҳәа ибӷа дныхтәалеит. Днаԥшызар, ашә аавҵраан, ихахәеиқәаҵәа
чқәарҭылӡа, хәыҷык днылибааит. Азныказ иблақәа рыгәра изымгеит,
убасҟак иџьеишьеит. Ашырҳәа дҩагылан днеизар – Леон хәыҷ иан дшаалыхшаз дхахаӡа ашә дылагылоуп. Рамзыц иҟалаз изымдыруа ахәыҷы
даашьҭикәыцәааит.
– Ачы, ачы! – иҳәеит иара, уаанӡа ажәак зымҳәацыз.
– Аҽы уҳәоу, уҽы уашьҭоуп акәу? – дҩышьҭихын, ахәыҷы дигәыдырӷәӷәала, даашаҟь-шаҟьеит Рамзыц. – Ааит, уара алакьагәа!..
Диман аҩнду ахь иҿанынеиха – Џьарымхани Марҭеи гәыҭҟьа-ԥсыҭҟьаха иааиԥыххылеит. Асаби дгарамшәа анырба шьоук аҳҭынра
иҩналаны дырӷьычыз џьыршьазаап. Иара Рамзыцгьы рыцҳарак ҟалаз
џьшьоуп дзыцәшәаз, аҳҭынра ду зыхьчо ауаа шмаҷҩымгьы.
Уи амалахазгьы изхаҵомызт ахәыҷы игараҟәҟәақәа ихала
иԥыҵәҵәаны дышгарҵыз, ихалагьы дныҟәаны аҩны дышдәылҵыз,
амардуан дшылбааз, ишьап хәыҷқәа хырҟьаҟьа амҳараҿынӡа дшааз.
Ари лакәхаҭан, аха иҵабыргыҵәҟьаны иҟалеит. Иахырҳәаара рзымдыруа аҳҭынра зегьы ажәабжьны иаарылаҩит.
Ахәыҷы ҿыц ишьаҿақәа ааихганы аныҟәара даналаго иамыргәырӷьода, ҳәарас иаҭахузеи, арҭгьы рымаалықь аныҟәара дахьалагаз еигәырӷьеит, аха асҵәҟьа дунеихаан ирмаҳацызт – аԥшқа ихала дгарҵны,
ихала дныҟәо. Ишаргәырӷьаз аиԥш, маҷкгьы иаршәеит ари. Аиҳаракгьы
аҳәса. Иан лакәзаргьы, измааноу лзымдырӡо, бааԥсыла дшәаҟьаӡеит,
акыс иаалныԥшыртә дырҩегьых ҿыц ахшара лцәа далашәан дыҟан.
Агәы ӷәӷәа зызҭаз аҳкәажә ду Хьырхәыхәгьы гәҭынчымрак аалызцәырҵит…
– Ианшьцәа аныҟаз аҽны ихала ихы ахьҳирныҳәаз азҳархан,
ахәыҷы иахьа уажәраанӡагьы дымнаҭӡакәа ҳааиуеит, Анцәа игәамԥхо
аҟаҵара ҳашԥаҿу, ббаарашәит, – даацәажәеит лара. – Абыржәыҵәҟьа
дганы аӡыԥшьа дӡаахтәуп, ԥшрак ҟамҵакәа, – лҳәан, иаразнак аҳҭнырԥарцәа хҽык зҵарҳәоз, иахьа ҳара афаитон ҳәа ҳзышьҭоу еиԥшшәа
иҟаҵаз, аџьоураса архиара нарыдылҵеит. Аҳҭныҳәсақәагьы иаҭаху зегьы рырмазеира иаахлырццакит. «Зылԥха ҳаура, иааҳадмырҟаҵо ак
шԥаҟам, ҳаҭоумҵан», – хазгьы лгәы инҭылҳәааит.
Иаарласны асаби дышәҭыкакаҷха дааиларҳәеит, иара ихаҭа иакәзаргьы, ду наӡак иеиԥш, џьара дышцо иныԥшуа дааҟалеит. Иҽҵысгьы

64

аҳҭынра ақәаҵахьтә иаан (уи ааргеижьҭеи ашҭа иҭрыжьӡомызт,
зны-зынла ан иацырҵон акәымзар) иқәарқәашьеиуа ирыкәҟьашон.
Аҽы ауаҩ ишьа алоуп ззырҳәо лабҿаба уаҩы ибартә иҟан. Иара Леон
хәыҷгьы, дҽыжәларц иҭахушәаҵәҟьа, дрымпыҵҵәраауа уахь деихон.
– Уаамыццакын, дад, аҽыжәлара уахьӡахра уҟоуп, – ихлафуан абыргцәа.
– Ачы, ачы! – ибжьы ҩҭицон иара.
– Ааи, ааи, уара утәоуп ари, уара уҽоуп, умшәан, аӡәгьы иуцәигом.
Ушыҩеидаслак ԥшӡала, – уҽыжәлап!
Ахәыҷы ирҳәаз еиликаазшәаҵәҟьа (иҟалап еиликаазаргьы) дӡыӷәӡа
дырзыӡырҩуан.
Ианду, иан, иаб иаҳәшьа уҳәа зегьы аџьоураса иҭалан иаақәтәеит.
Анаҭраан иабгьы дыҟазароуп анырҳәа, Рамзыцгьы дҽыжәлан, рышьҭахь
днагылеит.
Аџьоураса ныҟәызцоз аҽыхьча аҽқәа днарыҵаҟьан, ахаҳә мҩачаԥа
ианыланы анаҟә иаԥну аҳҭынра ашҟа амҩа инықәлеит.
Акыр ианыҩаскьа, хаҳә шкәакәала еибыҭаз, аԥшыхәырҭақәа змаз
абааш аҿы иаангылеит. Аҩада аҳ иуацәеи иареи анхало иазкны ирымаз, аҳәса рзы абахәырқәа зқәыз агәыжьқәа аарган, ашькылкцәа
аӡәаӡәала урҭ нҽыжәырҵеит.
Ахәыҷ иаб днаидыркит (ишҵасмызгьы). Уи игәы ҭгәырӷьаауа иаб
ихәда инапқәа накәиршеит. Џьарымхан лакәын зегь реиҳа зхы иацәшәоз, аха уигьы игәаӷьны дҽыжәлеит. Зысаби дызгәыдырӷәӷәала иааиуаз лхаҵа иахь дынхьаҳәынгьы, аԥсҭҳәа иагәылԥхаз амра аиԥш, ихааӡа дааԥышәарччеит. Иҽыхәда дықәкны, ҵыхәаԥҵәара змамыз аҳазар
дәы рҽеиуатәны, афырҭын рхьымӡо, данааигозгьы аалгәалашәеит…
Аҳәса зҽыжәыз агәыжьқәа раԥхьа аӡәаӡәа аҽышькылкыҩцәа гылан.
Урҭ, ахаҳә-рдыдра мҩа бааԥс ианыз агәыжьқәа џьара имҩахымҟьарц
азы, ӷәӷәала ргәырҽанын, уажәы-уажә, «аҳа-аҳаа!» ҳәа, изламыццакыша ажәақәак нарарҳәон. Дара уи иашьцылахьан, ауаҩ иҟәышра шрымаз рныԥшуан, ирықәтәоу шыҳәсақәоу, даара рмаршә кны ишхагалатәу
гәаакӡаны, иахьынӡарылшоз рызқәақәа дырҵысуамызт.
Акыр иҩеихьан еиԥш, рышьҭахьҟа ҽҵыс кьыркьыр бжьык аагеит. Инхьаԥшзар – Леон хәыҷ иҽҵыс ашьапы хьышьашӡа, аԥси-аԥси
еихьымӡо, амардара иаҿалан иҩеиуан. Ассир ҳала ишԥабо рҳәан, уик
иааршанхаӡеит. Егьи дара анаа, ашҭа иҭагьежьуа, зынӡа аҽашьӡо иалагазаап, аҳҭнырԥарцәа уи азы иҳарҳәалак ҳарҳәааит ҳәа аушьҭра
ргәаӷьызаап, ахҭҟьа еиԥш ахы шхазгьы ирышьҭалан иаазаап.

65

Зегь еиманы хыхь акәаԥраҿы ианыҩхала, сара саламырхәӡакәа
аӡԥшьа дӡаашәхырц акәызма ҳәа ҽԥныҳәак рнаҭарызшәа, иаргьы аԥырцәқәа еилыбзаауа ашырҳәа уахь иҩхашлеит.
Анаҟәаԥиа, ианакәызаалак аиԥш, иҳанто анаҟә ықәчын, аха уи
усҟакҵәҟьа ижәпамызт, еилададаӡа иҟан, уалԥшны лахьхьи амшын
агәы ухыԥшылон, амра ашәахәақәагьы хааӡа арахь иуҿаҷҷон…
Аҳҭынбаа хыхьчарҭа иахылаԥшуаз ас иаалырҟьан аҳкәажәцәа иахьа
ихалоит ҳәа иҟамызт (урҭ лбааҟа шәарҭак анҵыслак акәын еиҳарак
арахь ишҭаацәоу ианхалоз, уажәы ус џьара ак ҟалаз џьыршьеит). Ауаҩ
игәиҽанӡамкәа дурҿыхар аиԥш, азныказ хәыҷык иаашәаҟьеит дара…
Ашькылкыҩцәа аӡәаӡәала агәыжьқәа иаарывагьежьын, аҳкәажәцәа
ҽыжәырхит. Урҭ ирышьҭарххны ихалаз Рамзыцгьы, ахәыҷы днадиркын,
ашькылкыха аӡә даламкӡакәа, адыхҳәа ихала дааҽыжәԥеит.
Леон хәыҷ аԥшьаҭыԥ дгьыл данықәдыргыла, дымшәа-дмырҳа, еиҳагьы иаарццакны дааныҟәеит, «альа́, «альа» ҳәагьы акы иҳәарц инақәикит, ара зынӡа ибзиоуп, сгәы иахәеит ҳәа акәу…
Зегьы ирбон уи аргама шанак дшалаҟаз, абриаҟара дсабины,
уажәнатә дара зегьы иара ихьԥшушәа цәалашәарак иамҽханакны иаман. Аҳкәажә дуҵәҟьагьы ахәыҷ ииҳәо лаҳарц лҭахызшәа, уажәы-уажә
иблақәа дырхыԥшылон.
Аԥшқа дыԥшқоуп, дахьугалакгьы, макьана иидыруазеи, џьара жрак
дҭамҳарцаз иан инапы аанылкылеит.
Иззааз анидыр, аԥшьа-ныхаԥааҩ днараԥызан, Иустиниан ихаан
Лӡаа идыргылаз анцәаиҳәарҭа аиԥш, Анцәа иан лаҳаҭыр аҟнытә усҟан
абраҟагьы идыргылахьаз, қьырмытла оумашәа иԥшӡаны еибыҭаз, рацәак идумыз абаа хыбра иныҩналеит. Уаҟа Анцәа иан лысаби дылгәыдырҟәыҟәла лсахьа кыдын. Уи аҵаҟа, иҵегьгьы иларҟәны, ацәацәашьқәа ххаӡа иаркын, асыкәмал фҩы хааӡа иҩнышәшәо.
Араҟа убысҟак ҭынчран, ҵабыргны, ажәак аҳәара уаҩы изыгәаӷьуамызт.
Аԥшьауаҩы асаби иани иареи аныха аҿаԥхьаҵәҟьа инаиргылеит.
Иџьоушьаша, уажә изҿу аҵакы ахьынӡадуу, иаҵанакуа идыруашәа,
иара амаалықьгьы иҟыт-ԥсыт бжьы иргомызт, ибла гәыҭбаақәа ҭырхаха, аҭӡы икыду Анцәа иан лсахьа дахәаԥшуан. Ихаҭагьы дзеиԥшраз уи
илкыз аԥааимбар хәыҷ иакәын…
Аԥшьа изнапык аҿы аџьар ду икын, ижакьа ӡшәахҵас игәыдыҽҽало ихәдагьы џьар дук ахьынҳалан, егьи изнапык ала, аԥша рыннадо,
ижжаӡа арафы иргьалон. Нас аныха-ԥшьа шәҟәы аацәыриган, зеил-

66

каара мариамыз жәытә аурым бызшәала даԥхьеит, ашәа иҳәошәа,
ибжьы харууала. Илахь-иџьымшь иӡатәит. Иара убас ахәыҷ иан лылахь-лыџьымшь лирӡатәит (лара дҭацан данаанага амчыбжьазҵәҟьа
дырнаҭхьан). Иара асабигьы иарӷьа нап хәыҷ еиларӷәӷәа иааикын, инапы иахьахәҭоу инаго, илахь-иџьымшь ааиирӡатәит. Уи уаҩы ишимбац
аԥшқа игәы иаахәеит, заҵа аҵәыуара даламгарыз. Аԥшьа иааџьеишьеит, жәларык асабицәа иинаҭхьоу аӡәы диеиԥшымкәа дааибеит ари асаби. Иаарласынгьы, ихәыҷы хьӡы аҭыԥан, иаб иашьа иаҳаҭыр аҟнытә
ҿыц ирҭаз ақьырсиан хьӡы – Леон ҳәагьы нбан дула ашәҟәы инаниҵеит. Измааноу изымдырӡо, дызражәхьоу иус акы ицәагхар ҳәа мыцхәы
дшәо, ахәыҷы ӷәӷәалагьы дааинырит, иҟоуҵо закәи, асоума уаагылазар узҿу шудыруа ҳәа еиҳәарызшәа. Иисус Христос хәыҷ ихаҭа иаԥхьа
дгылоушәаҵәҟьагьы игәы иааинаҭеит…
Ари аиԥш ахаан ихы иадимбалацызт аԥшьауаҩы. Уи уалуашарак
дамҽхакны дшыҟаз дара аҳкәажәцәагьы игәарҭеит. Ахәыҷ иабгьы иахиҳәаара изымдыруа дыҟан…
Ус зегь шеимаз анцәаиҳәарҭа ныха-бааш иаадәылҵын, хаҳә еивҵаԥсала ичаԥаз амҩахәасҭа ианыланы арахь рҿаархеит. Абаагәара агәҭа
ахьазеиҟараз, иԥшьыркцаӡа, хаҳәеилаԥсала иҟаҵаз, зҿыгҳара жәпаӡа
адгьыл иҵыҳәҳәоз, зыгәҭа џьар-сахьаны иҭбааӡа, иҵаулаӡа, икеикеиуа
аӡ-ԥшьа зҭаҭәаз аӡаахырҭаҿы инеит. Уаҟа, ирнаҭуаз ахәыҷқәа ҷыдала рықәыргыларҭа маҷк иҩаҳаракны иахьамаз, Леон хәыҷ ишьапқәа
хтны днықәдыргылеит. Абраҟагьы аԥшьа ныхабызшәала ажәақәак
иҳәеит, дырҩегьых илахь-иџьымшь иӡатәит, даргьы рылахь-рыџьымшь
дирӡатәит. Нас кәапеик азна аӡыԥшьа ааитеит, ҿамҩақәак иржәны,
ӡыԥшьала иҿгьы ааирӡәӡәарц. Аха ахәыҷы имуа далагеит, «аӡы», «аӡы»
иҳәан, деиҳәҭҟәыҟәланы аӡыԥшьа дӡааԥшыло, зынӡа уахь дҭаларц
шиҭахыз дирдырит. Ахәыҷқәа аӡԥшьа ианӡаарҵоз иҵегьы ианҟәандахалак, аԥхарраамҭахь ианнықәлалак акәын. Иара уахь дҭаларгьы шауа
абеидыруеи, зылԥха ҳаура ҳәа ишынеиҿаԥш-ааиҿаԥшуаз, имаҭәа
хәыҷқәа ишәыхны, иҷапан хәыҷ ааԥшуа, зынӡа дааилырхит – усгьы
уаҳа иураны дыҟаӡамызт.
Ицәеижь ҟәашәккараӡа, асаби аныхаԥааҩ дааикын, иани иандуи
ицырхырааны, ашьшьыҳәа џьар-сахьаны иҟаз аӡыԥшьа агәҭа ахьазеиҟараҵәҟьоу дынҭаиргылт. Уи рацәак иҵауламызт – ахәыҷ ихәдацәа
иныҵаҵәеит ауп. Аӡы ахьшәашәарагьы усс имкыкәа, игәы иахәаны,
инап хәыҷқәа аӡы инӡааиргьежьылеит, иаҩа хәыҷқәа рыла иҿгьы

67

инаҿиршеит, ҿамҩак-ҿамҩакгьы ааижәит. Шьҭа сҭыжәга ҳәа дхьаҳәынгьы днарҿаԥшит.
Амаалықь игәырҵҟәыл ду иаргәырӷьацәаз аҳкәажәцәа рылаӷырӡқәа
ҩхаҟәҟәалеит, иан аӡы данҭылгоз лылаӷырӡ цәыкәбарқәа акәапаҳәа
аӡыԥшьа иныхҭәалеит…
– Агәырӷьа лабжыш шәыгымзааит, дад, – иҳәеит аԥсышәала аԥшьа,
– ԥсынҵыр ду иауааит шәысаби, сара сшамкәа сызшаз, – абри ҳәо, инапала ахьтә џьар хәыҷ кәеицеиуа амаалықь ихәда инахеиҵеит.
Аныха амаҵ азызуаз аҳәсахәыҷқәа еибарыҩны иааргаз ампахьшьы
шкәакәа ду икәыршаҟьаны дныларҳәан, ахәыҷы ддырбеит, нас иаарццакны деиларҳәеит, ахьҭа илалар ҳәа ишәо. Иара длахҿыхӡа, игәы
ҭыԥраа-ҭыԥраауа дааҟалеит, ихәда иахарҵаз ахьтәы џьар, ахьтәы ҵӷагь
иаргьы, инапала иаагәеиҭеит.
Арахь ирышьҭалан ихалаз аҽҵыс хәыҷгьы арҭқәа зегьы абозаарын, гәырӷьаҿҳәашак адунеи ианаҭозшәа, абжьы Ԥсырӡха мацарагь
акәымкәа, Аԥсны зегьы иахыҩыртә Анаҟәаԥиа ахәы инықәкьыркьырит,
нас, ашьапы хьышьашӡа, уа инеиуа, ара иааиуа, абаа ду иакәшан зегь
гәанаҭеит. Аҵыхәтәан иаахынҳәын, Леон хәыҷ иааивагылеит, иаргьы
инапы ҩышьҭыхны, ахы аныланарҟә, аԥырцә хәыҷқәа ааилаирӷәӷәеит. Аҽҵыс агәы иаахәеит, ан ишыҟанаҵалоз аиԥш, ахәдагәы ырхәаны, арӷьа шьапала ҩынтә-хынтәгьы адгьылаҿ иаабӷьаҭит. Аԥшьа дырҩегьых, ари аҩыза аҭалассир сымбац-исмаҳацт ҳәа аанаго, ажәҩан
даҵаԥшуа, илахь-иџьымшь ааиӡатәит.
Ауха аҳкәажә дуи, лҭаца аиҳаби, лыԥҳа Марҭеи дырҩегьых
агәыжьқәа рыла аԥшыхәырҭа бааш аҟынӡа ашькылкыҩцәа-ҽыхьшьцәа
илбааргеит, уаантәи џьоурасала аҩныҟа, аҳҭынра ду ахь, ихынҳәит.
Рамзыци Џьарымхани ирнаҭыз рысаби дрыман ԥхьара иаангылеит.
Араҟа иаҳҳәароуп аҽҵысгьы мылбаакәа ишаангылаз. Уи абаагәараҭа
иҭагылаз, қьырмытла еиқәҵаз, акыц зқәыз аҳҭны-хыбра авараҿы изызҳаз аҭәаҵла амҵан ашьацра илатәеит. Аҳи аҳкәажәи рыԥшқа дрыман
изыҩназ ауада аԥенџьыр унадгылан укылԥшыр, аԥхьатәи ашьапқәа
аҵаԥсаны, ахы шьҭыхны аԥенџьыр ахь иааԥшуа, иахьтәоу убон.
Амра ласкьацыԥхьаӡа Ԥсырӡха ашьха еиҳа-еиҳагьы анаҟә жәпа
ықәчуа иалагеит. Уи оумашәа еилаҩеиласуан, аԥенџьыр аауртыр,
хымԥада аҩнгьы иҩначуан.
Рамзыц абыржәаҟара ахаан имнырцызт ажәҩан ааигәара џьара
дшыҟоу. Уеизгьы-уеизгьы иара ихаҭагьы митәык ихыҵуазеи, аха иахьа

68

рысаби излаирԥшызи уаанӡатәи ахҭысқәеи анааидихәыцла, аԥсҭазаара аҵанӡа дналнарԥшит. Анаҟә еиԥш еишьылӡа иаргьы акы ихатәаны
дыҟазшәа игәы иааинаҭеит. Уи анаҟә иалибаауан Џьарымхан шәырҭаҭа
лхылҿсахьа лаша, Леон хәыҷы ибжьы алыҩуан, аҽҵыс ашьап хьышьашгьы хараӡа џьара ицәырҟьа-цәырасуан. Иԥсҭазаара ԥхыӡу лабҿабазу
изымдыруа гәыԥшааракгьы ааизцәырнагеит…
Аратәи аҳҭынраҿы иҟаз аҳҭны маҵуцәа, амш анааилахәла, уадацыԥхьаӡа ашьандалқәа ирҭагылаз ацәашьқәа аркуа рҿаархеит. Рамзыцраа зыҩназ ауадаҿ иҟаз ашьандал ду (уи Римынтә иаанагаз ак акәын)
иҭагылаз ацәацәашь дуқәагьы анадыркы, ауада каххаа иааҩнылашааит. Уа иакыз алашара аԥенџьыр икылԥханы аҽҵыс ахьтәазгьы аблақәа
инархыҷҷалеит. Изакәыз азымдыркәа, азнаказ иҩаҵҟьан иаакьыркьырит…
Уинахыс аҵх каииа иҭынчран. Адәахьы ԥсаатәк ԥыруазаргьы
амҵәыжәҩабжь уаҳарын, усҟантәи аамҭазы ажәҩан иалагәыргәыруа
ҳаирпланк, ма адгьыл иқәгәыргәыруа дәыӷбак усгьы имҩасуамызт…
Зны-зынла зыбжьы аҳҭынра иҩныҩлоз Леон хәыҷы ибжьы акәын.
Уи уажәнатә есааира ацәажәара иҽазикуан. Иан аҳазар бызшәагьы
ахьиалҳәалоз аҟнытә, аԥсуа жәақәеи аҳазар ажәақәеи араӡни ахьи реиԥш ицәеилаԥсон, аха ашҭаҿ иаалырҟьаны зны данырныҳәоз Џьарымхан даацәажәар аԥсшәа дамкамышьҭуа иаалҳәарашәа илоуз ацәанырра аҽарҵабыргхьан, еиҳа лҽоужьны аԥсшәа лҳәо далагахьан.
Уи лҳәашьа, убасҟак лыбжьы гәыкы иарԥшӡон, иахьагьы-уахагьы
мфара-мыжәра сылзыӡырҩландаз уҳәарын. Рамзыц усгьы ԥсышәада
длацәажәомызт. Сабацәа рбызшәала сзацәажәо аӡә дсоундаз ҳәа, лысаби лара лхатәы бызшәала заа иҟырҟы лырхәыхәхьан, аха иаб ибызшәагьы гәыгәҭалыжьуамызт, иамур еиҳарак, илдыруаз ахәыҷы лхы
иархәаны, уи ала ларгьы диацәажәон, ҩ-жәытәӡатә бызшәак рыбжьара
игылаз амаалықь хәыҷгьы, иаҳауаз ажәақәа оумашәа ибо дхарахаԥшуан, руа иалихраз изымдыруа…
IV
Хәнызқь ҽуахьад ахьҭакыз дазааигәахо даналага, ишызынтәыку
акны иҟалазшәа, аҽуаҩ дшаауаз еицырныруа иалагеит. Дара зегьы ҽеиқәақәан, еилагьежь-еилахынҳәуа, дәык шеибгаз изҵазкуаз аҽгәара
ду иҭагьежьуан. Аҽқәагьы ирдырхуеит атәылан ҽеира шыҟам, даргьы

69

аԥшра ргәы ԥнаҵәаӡахьеит, иаауа дааны ҳауишьҭындаз, ма иҽыжәларан иҟоу аибашьцәа ҳҽыжәланы еибашьра ҳаргандаз, иҭахогьы ҳҭахарын, иаанхогьы маҵәык ҳзылаҟәыр ҳбарын ҳәа игәаҟхуеит…
Аҽуаҩ даауан дышзахәоз, уигьы дзықәтәаз ҽеиқәан, арҩаш аиԥш
аԥхӡы алыҵәҵәа, ашәаҟьа агәыҵач…
Еиханы иахьаауа уажәы-уажә «хәырр» аргоит, ахы аффаҳәа иҟьо,
ихәжәаны ашша аӷраԥҽырц егьагым…
Аҽгәара ааигәа-сигәа уаҩ дықәыршәыхым, аҽқәа рхала аҽгәара
ианҭаха, хгашьа змам гәаҭеира бааԥсык иамҽханакыхит. Арҭ аҩахакгьы аҵх шырхыргаз рҿы еилгозаргьы ҳәашьа рзаҭомызт. Уажә есааира
ааигәахара иаҿу аҽышьҭыбжь ахьраҳауа, уи аҽы аӡә дышҽыжәу, ихы
шхоугьы арахь даман ишаауа рнырхуеит – убри еиҳагьы иаргәаҭеиуеит…
Аҽышьҭыбжь есааира иааскьон, аха иаауаз ааӡашьак имамызт,
убасҟак харантә даахуан…
Ус, иагараамҭа иԥшызаргьы, аҽуаҩ аҽгәара агәашә дуқәа даарыдыххылан, аӷьӷьа-агәгәаҳәа раартра далагахит. Аартра цқьагьы
дахьымӡацкәа, дара еихо-еигәо, еилакьыркьыруа, ӡхыҵра бааԥсны
ижәылахит. Ииулак, аҽышьапхыц дадыргаанӡа, даақәҵәиаан, дызлааз
амҩа иҩаниршәлахит. Аки-аки еихьыԥшны, ауахьад зегь шеибгаз иара
иҩаишьҭалеит…
Уаҩ дызҽыжәым асҟатәи ҽы, иара дызҽыжәу аҽы иашьклархх
иахьаауа, адәысакара алҩа аиԥш асаба ықәдырчыхит, афырҭын бааԥс
мҩасуашәа, рышьҭыбжь мбатәеиқәаҵәала игахуеит…
Иара дышзахәо дыццакуеит, дзаазгьы уи акәхуп – абарҭ аҽқәа зегьы аибашьра адәаҿы инеигароуп. Зыҽқәа зҵыршьааз ир зегьы ҿыц
бџьарла еибыҭаны иҽыжәиҵароуп…
Наҟстәи данаауазгьы ихәжәарц егьзгымыз иҽы, уажә еиҳагьы
ихәжәарц егьагым, аха уаҳа ашьамхы рмыркәадакәа ишцац ицахуеит,
ауахьадгьы агәгәаҳәа ишашьҭац иашьҭоуп…
Ус ишлеиуаз, адәысакарақәа нҵәо, аҟәаԥа-ҿаԥақәа, ахәқәа цәырҵуа
мацара, ашьха ӷьазӷьазқәа гәгәа-гәгәаӡа ирԥыло иалагахит, хра бааԥс
ҭакнаҳакгьы иҩаҵагылахит. Аҩхаа ҭшәарра, аӡыблара аиԥш, аҽқәа еилахынҳәуа иаабжьахахит, раԥхьа игылан иаауаз аҽуаҩ иҽгьы иаргьы
деимыржәжәарц егьрыгымхо, рхаԥыцқәа хырџьаџьан, зныкҟьарала
зегь еицықәырқәыруа…
Ишԥеихашҭи амҩа? Иабаҟоу дызлааз акаҵәара мҩа? Уи дхыҵны
агаҟа дкылсроуп, иара иоуп жәларык шынеибаку рыбла ҭраа иззыԥшу.

70

Ихьыԥшны иаауаз аҽқәа деимыжәжәа дықәырҵаанӡа, ииулак дырҩегьых аԥсҭа дҭагьежьуа аимдара далагахит, даргьы агәгәаҳәа аӡхыҵра
аиԥш ишьҭахуп…
Абри аамҭаз, ҵабыргны, ҭымҭшәарра бааԥсык иԥсы бжьаҟәыкуа дыбжьахазшәа, дгәаҟ-ҵәаҟуа ацәа даалҵит Рамзыц. Зназы дахьыҟоу изымдыруа даахарахаԥшит. Адәахьынтә ҳазарбызшәала аицәажәашьҭыбжьқәа, ауаҟьан-чаҟьаншьҭыбжьқәа илымҳа иааҭасит. Иаразнак
дахьыҟаз идырын, ибӷа дҩыхтәалеит. Ашырҳәагь дҩагылан, али-ԥси
рыбжьара ажәжәаҳәа иҽааилеиҳәеит. Ҵаҟа асаара дызлааиз амахҽ
цәақәа, акәахьчақәа ааирҽеишәагь иун, днеины аԥенџьыр днадгылеит.
Адәахьы ауаа еилаҩеиласуан, дасу зегьы акака ирҿын: шьоукы аҽуардынқәа ҵаркуан, шьоук ҭкьац-ҭашышҵас иҟаз еидарақәак ирыҵалан
инаргон, џьоук иара ус еидгылан ак еибырҳәон, ҽашьоукых рыбжьқәа
рдуны, еиқәгәамҵны ицәажәон…
Рамзыц сыԥхыӡ змаанахарызеишь ҳәа дназхәыцит, ишьҭахьҟагьы
џьара акы ҟамлазааит ҳәа иаахьааигеит…
Иара дангыла, ицымҩалацәазгьы ҿыхан, алаф еибыҳәо, реимс-еимаақәа рышьаҵо, аҽеилаҳәара иалагахьан. Ицмҩалацәазгьы, ианакәызаалак иара хьыӡрацара ицныҟәало роуп: аамсҭцәа Ламшьаҵәи,
Рамшьыхәи, Аалықәи, Џьоусыԥи, анхаҩы цқьақәа Базрыҟәеи, Дадыни,
Гәыдыми уҳәа жәаҩык рҟынӡа ыҟоуп, аха урҭ уажәада ари аганахь
иқәымлацызт (Рамзыц ԥҳәыс данигоз, измааноу рыздырам аха, дара
уаҩ дааимгеит, ихала дыҟан уҳәар ауеит, избанзар акаҵәараҿ изыԥшыз
ҩыџьа аҷкәынцәа рыда аӡәгьы дицмызт).
– Ҳааигеит, аха ҳабааигеи, – даацәажәеит зегь реиҳа алафҳәара
иазҟазаз Аалықә, Рамзыц дҵәылхуа.
– Ы-ы, бааԥсырҭаны уааигама? – дааԥышәырччеит Џьоусыԥгьы.
– Мамоу, бааԥсырҭаны ҳааигазартә!...
– Шәыцәа зеиԥшрази уара, уаҩҵас шәыцәазу? – дҵаахт Ламшьаҵә.
– Убри атәоуп ишәҳәаша…
– Сааизар иаха еиԥш смыцәацт, – иҳәеит Аалықә, – сыцәазу, смыцәазу сыздырӡом…
– Уи шԥа? – дҵааит иара Рамзыц ихаҭа.
– Ишԥа умбо, саҳ ухаҵкы, сыбжа ыцәан, сыбжа ааԥшуан.
– Лакәуп уара ари ииҳәо, ус ҟалашьас иамази!..
– Ҟалашьас иамази шәҳәала шәара, сара сыцәашьа убас иҟан.
Ицәаз сыбжа аԥхыӡ абон, иааԥшуаз егьи сыбжа акәзар…
– Иҟанаҵоз, мшәа, иааԥшуаз егьи убжа? – дҵааит Џьоусыԥ.

71

– Иаанхаз егьи сыбжа, схы ԥҽуп акәымзар, сабааи, исусузеи ҳәа
ихәыцхуан…
– Егьи убжа зеиԥхыӡуаз закәызеишь зуҳәа?
– Ԥҳәызбак илеиԥхыӡуан, аха цәгьа слыргәаҟит, лмоурахә мыӡыртә,
бсыцца сҳәан, лара илухуам, дымҵасырсып сҳәан, икаххаа иааԥшуаз
егьи сыбжа, Ҳазартәыла уааны, аҳазар ҭыԥҳа дымҵаумырсыр амуа
гәаҟрас узыниазеи ҳәа исықәцәҟьахуеит!..
Зегь ааибарччеит. Рамзыцгьы дааччеит, аха дук мырҵыкәа ичча
наиҿықәбеит – уажәыгьы ихаҭа иԥхыӡ дарҭынчуамызт уи, акырӡа ишааскьахьазгьы, макьана ԥхьаҟа ирымаз амҩагьы дазхәыцуан…
Џьарымхан дымҵарсны дигеижьҭеи арахь дықәымлацызт. Уаанӡа
шьхала дхыҵны акырынтә даахьан, иҩызцәа гәыннааи, аланааи, иареи
еицны. Џьарымхан лымҵарсрагь машәырла иҟалаз ак акәӡам. Уи иара
бзанҵык иԥсы иахирзаашам аха, аракәақәа нахьхьи Константинопольнтә иаауеит, иара Аԥсынгьы иҵоуп изхылҿиааз рдац-ԥашәқәа…
Раԥхьа-раԥхьақәа иара ихаҭагьы цқьа изымдыруоуп уи дшаларгалаз… Араҟа акәзар, ахан-иԥа иаҳҭынра иазааигәаз аҳазарқәагьы акыр
даздырхиеит. Разҟысгьы иҟалаз, заа зыӡбахә иарҳәахьаз лара Џьарымхан хәашабгагьы раԥхьаӡа данидырбаҵәҟьагьы игәы ҿылкаартә
дигәаԥхаӡеит. Лара лакәзаргьы лхы-лгәы иарамшкашараз иааизцеит,
илымгәаӷьышагьы лнаргәаӷьыртә аҟынӡа…
Усҟан иахьеибабазгьы абраҟоуп, абри Саркьал ақалақь аҿы. Иара
ақалақь зегьы Саркьал ҳәа ахьӡ азҭазгьы абри, иаха изыҩнаԥхьаз,
ақьырмыт ҩны-шкәакәа ауп (ҳазар бызшәала «Саркьал» абаагәара
шкәакәа ҳәоуп иаанагозгьы). Усҟан лаб ахан-иԥа Иусуф иҭаацәа иманы
ара дахын, ашьҭахь иаҳҭынра ду Итильҟа ииаигеит умҳәозар…
Рамзыци Џьарымхани раԥхьаӡа ишеибадырызгьы алакә акыр еиԥшуп. Рамзыц иҩызцәа аҳазарқәа руаӡәк иеиҳәеит ахан-иԥа иаҳҭынра
неирҭас-ааирҭас измоу, иазааигәаӡоу аԥсуа ԥҳәыс-бырг ҟаимаҭк абра
дынхоит, уи ҳазар хәаахәҭыҩ дук диԥҳәысуп ҳәа. Рамзыц азныказ оумашәа ибеит, аԥсуа ара дабаанагеи ҳәа. Дыҟаҵәҟьазаарын ус аӡәы, –
Анҭица Арнауҭԥҳа захьӡыз. Лара Саӡтәылатәызаарын. Аҳазар убрии
Рамзыци еибаирдырит, «бзиала уаабеит, нан, сашьа» ҳәа уи лнапы ыргьежьны даниԥыла, Рамзыц дгачамкырц егьигымхеит. Уи лыла иаҳаит
даҽа аӡәык-ҩыџьак аԥсуа, аедыгьа ҳәсақәа, ашәамахь ҳәсахәыҷқәа,
нас алаз ҳәсақәа, алан ҳәсақәа абрахь зразҟы иаанагақәаз шыҟаз.
Адәахьала нышәаԥшьыла ишьыхны, аха зыҩныҵҟа еилфаҷа иҟаз,
«иурҭа» ҳәа изышьҭаз, лыҩны лаҟә архиашьақәа, лчеиџьыка ацәы-

72

ргашьақәа (лпырпыл-џьыка, лырҵәы…), илыхшаз хҩык ахацәарԥар
аԥсышәала дышрацәажәақәоз уҳәа – зегьы алакә хаҭа изаҩызахеит
Рамзыц. Уи лԥацәагьы (лхаҵа, изларҳәаз ала, Чынҭатәылаҟа хәаахәҭра
дцан, ҩымз раахыс дмаацызт) уаа бзиахәқәак ракәын. Рамзыци дареи
иаразнак еизааигәахартә еибадырит. Адунеи ршазар аахыс иахьабалакь усгьы аианшьа-иаҳәшьаԥара агәыбылра дуӡӡа ацуп. Зан даԥсуаз, аԥсшәагьы заманахәӡа изҳәоз Анҭица лԥацәа Рамзыцгьы цәгьа
дыргәаԥхеит, Саӡтәылаҟа шәаншьцәа рахь шәцало ҳәа данразҵаагьы,
ҳашԥамцо, сара уажә ааигәоуп уахьынтә санааз, иҳәеит руаӡәк, иҟәныз
аԥсуа ҳәызбагьы аҭра иааҭихын, саншьа иԥа ҳамҭас исиҭеит ҳәа инаиирбеит. Уирахьҟагьы дара хылҵшьҭра бзиак иатәыз ракәзаарын…
Рамзыц гәҭакыс имаз раԥхьа абарҭ аишьцәа руаӡәк иҿы аҳәара
игәаӷьит. Уи ила рангьы илдырҳаит. Аԥҳәыс бырг илаҳаз азныказ бааԥсыла дацәшәеит. Избанзар, уи ибзиан илдыруан аҳазарқәа рлеишәа,
насгьы арҭ зыӡбахә рҳәаз, Ҳазартәыла дуӡӡа зегьы ахан-иԥа Иусуф
иԥҳа ахьлакәыз зынӡа лшьара дықәнаҟьаӡеит, даҽаџьара акәзар усс
илымамызт, зегь лхы иархәаны, еиҳагьы дацхраарын. Аха аҳҭынра бзиан ишылдыруазгьы, ара ус акы агәаӷьра мариам, акыс ахан-иԥа ҳәа
зыӡбахә рымоу аиҭаҳәатә лакәзар, абулгарцәа раҳ леишәацәгьа Асԥарух иԥа дааны, дҳәаны дцахьеит, изларҳәо ала, ачара ду аҽазырхиара
даҿуп, абар, иахьа-уаҵәы аҭацаагацәа ааишьҭуеит… «Ааи, нан, нан, срыцҳауп, шәысҟәаҵ» лҳәеит азныказ Анҭица, аха лыҷкәынцәа зегь еилалан
дазааргеит лыда хәышә шамам, аԥсуаа раҳ иашьа Рамзыц зегь акоуп
Џьарымхан хаҿылаша динасыԥымхакәа Ҳазартәыла дшалымҵуа, убри
азын хьыӡрацара даан дшыҟоу… Баша дхынҳәны данца ԥсуа зхылаҳәоу
зегь рзы ахаан ирхымҵуа хьымӡӷ дуны ишрыдхало… «Ааи аха, нан, лара
длымбацт, дылмаҳацт, илҳәо иаҳдыруазеи?» – анылҳәа, иӡбахә бзиан
илаҳахьеит, знык аҟарагьы харантәыла инеиқәԥшхьеит, иагьгәаԥхеибашьахьеит, абыржә акызаҵәык иаҭаху, анапеимдахьа лықәыршәатәуп,
иаргьы ара ааигәаӡа дааины дшыҟоу ллымҳа иҭарстәуп, уи бара быда
уаҩ ԥсыхәа изаҭом анырҳәагьы, акыр дыбжьажьазаргьы, рҳәатәы дазааин, Рамзыц инапы иамӷихыз ахьы мацәаз кәеицеиуа лыкәа инҭаҵаны,
ахан-иԥацәа раҳҭынра ашҟа дааццакит…
Уинахыстәи ахҭысқәа рҿиашьа шьҭа ҳаргьы ибзиан иаадыруеит,
ҳҭаца лакәзар, Анцәа дисасуп, дыбзиахәха Аԥсны дҳамоуп, илхылҵыз
аҵеи мшгьы мшызҳа аизҳара даҿуп. Уи аҟнытә ҳҽадмырхалакәа
ҳхынҳәып уажә дырҩегьых амҩа иқәу ҳахьӡрыцарцәа рышҟа.

73

Рамзыц иҩызцәагьы иаргьы ӷбала раԥхьа, зны гәынаа еилаԥырххаахьаз, ашьҭахь хар амамкәа зҽеибызҭаз, Кьерчтәи аӡбжьахала ихықәгылоу, ладеи-ҩадеинтә мшынлеи ҟәарахықәлеи иаауа амҩақәа зегьы
иреихагаларҭоу аҳазар қалақь Ҭамаҭархынӡа иҩеит, уантәи ҩаԥхьа
ӷбала Азовтәи амшын ихыланы, устәи Бузан иҭаланы, Саркьалынӡа иааит. Шьҭа рымҩа ахы хоуп алада – Итильҟа. Уаанӡа дырҩегьых амбатә
бжьоуп, аҽуардынқәа рыла ицароуп. Иабхәында ахан-иԥа Барџьиль
«уааи, узбарц сҭахуп» ҳәа изааицҳаноуп дшаауагьы. Уи ауп Рамзыц
аиҳаракгьы рацәак игәы зҭынчым…
Иҩызцәагь иаргьы рҽааибырҭан, руапақәа ирҭашьшьы (зегьы руапақәа еиқәаҵәан, Рамзыц ида, уи ишәын ауапа-хәыш, иашәырҭаҭаӡа)
аҩны шкәакәа иаадәылҵит. Уи иаҵанакуа агәарԥ ду иҭаз ауаа, дасу
русқәа ишырҿыц ирҿын, аха арҭ анырба иџьашьаны ирыхәаԥшуа иалагеит…
Ажәҩан хәаԥштәылаӡа иҟан, ӷар-ԥшар асы аҿыҵышәшәон, аҳауа
џьбараӡа иҿыхьҭан…
– Уара ҳа ҳҿы макьана ԥхынроуп, ара аӡынра ҳашԥаҩҭагылеи, –
иҳәеит еицыз рахьтә Аалықә.
– Улаҳәыма? – дҵааит Ламшьаҵә.
– Сымлаҳәит, аха сызқәа хәыҷык ичыхәчыхәуеит.
– Уанаауаз џьара шышкамск уцаазар акәхап, – урҭ даарыбжьацәажәеит Џьоусыԥгьы. – Уажә узқәа икыдлан аҩеира иаҿуп, иахьцо
Анцәа идырп аха…
Рамзыц иҩызцәа ас лафла иахьцәажәоз игәы иахәон, аха маҷк
дшыгәаҭеиц дгәаҭеиуан.
Ус ишыԥшыз, дук мырҵыкәа агәашә анҭыҵ агәгәаҳәа еишьҭалан
аҽқәа шаауаз рбеит. «Абар иахатәи сыԥхыӡ», – иҳәеит гәаныла Рамзыц. Раԥхьа игылаз аҽқәа руак аӡә дҽыжәын ада, егьырҭ мала-заҵәы
ишьҭалан иаауан. «Зынӡа сыԥхыӡаҿ аиԥш», – игәы инҭиҳәааит адырҩегьых Рамзыц. Иааз аҽуаҩ хаҵагьы иаразнак дидырит. Ари аԥхьаншәа зыӡбахә ҳамаз Анҭица Арнауҭԥҳа лԥеиҳаб Казылбек (аԥсышәала
иуҳәозар – Ҟазылбақь) иакәын. Уи иоуп иаха ианааз аӷбаҿ ирԥылазгьы, аҳакан идҵала ара рҭыԥ ылхны иаанзыжьызгьы. Уажә Итильнӡа
излацаша дасу рыцԥхьаӡа аҽқәа иман дааит. Иара иоуп ааигәа Аԥсны инеиз, ахан-иԥа уибарц иҭахуп ҳәа Рамзыц ажәабжь изназгазгьы.
Абраҟа иаҳцәыбжьахан иҟоу даҽакгьы ҳҳәароуп: Барсбиҭ-ҳаным ииз
лмаҭа ихьӡала аҳамҭақәа зыҭаны Ԥсырӡха зны иналышьҭызгьы дрылан иара, аха усҟан аԥсшәа шиаҳауаз, иангьы дшаԥсуаз ӡыримгаӡеит.

74

Измааноу сеидру, аха иара Рамзыцгьы ауаа иахьырбоз дизымдрызшәа ҟаиҵеит.
Уажә араҟа уи иашьа гәакьак иеиԥш диқәгәыӷуан. Иаха данырԥылагьы Рамзыц иҩызцәа оумашәа ирбеит, абас аԥсышәала ицәажәо аҳазар дабаиԥшааи ҳәа. «Уара Аԥсны аԥснада џьаргьы иҟам џьышәшьома, – иҳәеит иаргьы, дрыхлафуа, – шәаангылшь, макьана аԥсуаа
ахьыҟаҵәҟьоу ҳамнеицт!..»
Ҟазылбақь (ус иаҳҳәалап шьҭа) дшибаз аиԥш Рамзыц агәашәахь
иҿынеихеит, егьырҭгьы наишьҭалеит. Ҟазылбақь адыхҳәа данааҽыжәԥа,
егьырҭ аҽқәа рхы еидкылан еидҳәыԥла иааилагылеит. «Зылԥха ҳаура,
аԥхыӡ шԥамааноу», – дырҩегьых дназхәыцит Рамзыц. Уи уажә игәалаҟазаара мыцхәы ибзиан, Ҟазылбақь, излыху закә цәоу узымдыруа,
иҵыбӷьытӡа хылԥа дук ихан, ихәамсысӡа хамыкгьы ишәын, ишьаз ачаландар еимаақәа ракәзар, ссиршәақәа еибыҭан. Уи амҩа даршын, ихыиҿы ҟаԥшьӡа дыҟан…
– Шьыжьбзиақәа, – иҳәан, аԥсуак дшубац, аӡәаӡәала зегьы рнапқәа рымхны аԥсшәа аареиҳәеит, ԥшак иазмырқәацо ахџыџ аиԥш
дшьаҭажәӡа дахьгылаз.
– Бзиа убааит, дад, бзиа убааит, – рҳәан, даргьы уаҩы ишимбац ргәы
иаахәеит. «Уара абри даԥсуа казказха абра дабаанагеи, дхәаахәҭҩума,
дызҿузеишь?» – ҳәа зегь аӡәк иеиԥш рыгәгьы инҭырҳәааит, аха игәаӷьны Рамзыц изимазҵааит. Уии дареи ианакәызаалак маӡа рыбжьамызт,
аха рацәак дызлацәажәарц ииҭахым, даргьы иаразнак еилыркаауан,
алаҿырҭуамызт. Уажә аус злазгьы уи акәмызт, анс уҳәаргьы, арс уҳәаргьы, дгьыл хараӡак аҿы иаан иҟоуп, зыҟны иаазгьы ааигәа ируацәахаз
шьоук роуп, аха, иахьурхалак, тәымуаауп. Абри аиԥшырҭан абас иҟоу
ауаҩы дахьрықәшәаз бааԥсума нас, зынӡа азамана ами. «Рамзыц –
Рамзыц иоуп дахьугалак, Нхыҵи-аахыҵи иахьабалак ауаа рҳаны имоуп» ҳәа дырҩегьых гәахәала аӡәк иеиԥш зегь ргәы инеицҭырҳәааит…
Ҟазылбақь иааигаз аҽқәа зегьы еиқәхаԥс икәадырны, дасу рҟамчқәа акәадыр-махақәа ирхаршәын…
– Иабихәац, ауадаҩ ухы алауҵеитеи, – иҳәеит Ламшьаҵә, аҽқәа
руак днадгылан. – Ҽуардынла ҳамлеиуази…
– Иабатәи уадаҩу, – дааччеит Ҟазылбақь, – ҽымзар иҳамоузеи,
аҽқәа ҳреигӡома?
– Ҳҽыжәлап нас, – иҩызцәа ихы нарықәикит Рамзыц, – абзиа уны
аӡы иаҭ рҳәоит, Ҟазылбақь иаҳзиуз абзиара ацк ҳалымшаргьы иара
џьара иԥылап…

75

– Иулшо уаԥымхааит, саншьа ухаҵкы, – дырҩегьых, аҳазар ақцент
алжжуа, аԥсышәала даацәажәеит Ҟазылбақь.
Дасу рыҽқәа иаарыхан, ахьу-суҳәа инҽыжәлеит. Аҽ азқәаҿ ианҩеи
ауп изықәгылоу адгьыл ршьапы акуа ишыҟалазгьы анаарнырыз. Дара
аҽқәагьы арҭ ирыцәтәымуаауа акәымкәа, ирыҵаԥаџьԥаџьуа иаақәгылеит. Дара аԥсуа ҽыжәлақәеи азахә ҽыжәлақәеи реиԥш ҽылаҟәқәамызт, ҽнырҳара дуқәак ракәын. «Ашьаҟьасҭаҿоуп акәымзар, арҭ
ҳҿаҩа дгьылқәарҿ рацәак нарха рымам ҳәа сыҟоуп», – ҩаԥхьа игәы
дааҭацәажәеит Рамзыц, иԥхыӡ шигәалашәац игәалашәо. Аҽқәа драԥызан анкьа дышцалоз аиԥшгьы акәымкәа, имаҳәрагьы дназхәыцны,
иҽхьак-хьакуа, агәгәаҳәа зҿыназхаз иҩызцәа днарышьҭагылеит…
Ицон дара лаԥш зхьымӡоз аҳазар дәеиужь дуӡӡа наҟ-ааҟ еиҩызшоз, алар еиԥш ииашахәҵәаӡа инашьҭыз амҩа ду ианыланы. Иахьцоз
уажәы-уажә аҽцәа рԥылон, аха урҭ ҳа ҳҿы аиԥш рышькылқәа ирынгыла аԥсшәа рҳәомызт, акы иаргәамҵуа иҟазшәа, аҿыжә-сыжәҳәа
иниаҟьон. Рамзыц измааноу изымдырӡо, жьрацәарала дызланагалаз
ажәлари ари адгьыли рахь џьашьатәшәа иҟаз гәыблрак ааизҿыхеит. Уи,
инаскьацыԥхьаӡа ас-цырақәа зланы ирҿанаҳәоз аԥша аиԥш имҽыӷын,
иџьбаран, аха шьҭа цәцашьа змамыз акәын. Изну амҩа шынагӡатәу
аиԥш, аҵыхәтәанынӡа инагӡатәын…
Рамзыц иҩызцәа ирзымбатәбароуп инымҵәаӡо акаршәра иқәлан
иахьцо. «Шәанаџьалбеит, – ихәыцуеит урҭ, – абасҟатәи дгьыл зҵакны
измоу закәытә уаахарызеи…» Еиларқьақьа ирхоу рыхҭарԥақәа рылахь
иҭаршьшьы, ҵабыргны, Нарҭаа ҩагылан иаауашәа, иахьцо ирымҩатәны
наԥш-ааԥшроуп изҿу, џьара-џьарагьы ирԥыло аҽцәа аԥсшәа рарҳәарц
нақәырк-нақәыркуеит, аха ацк шырмаҳауа дырны, иааҟәыҵуеит…
Изну амҩа ҽуардын шьҭала ирӷӷоуп, дгьыл ԥсылак шакәу мҩашьо,
анышә еиқәаҵәҳаҳараӡа иҟоуп. Ус ишлеиуа, амҩаду нымҩахыҵ-аамҩахыҵ, ааигәа абрынџь, ачакакал зҭаргалаз аҳәысҭа дуқәа цәырҵуа иалагеит. Уажә уаҟа ҵҩа змам ауаса рацәа еилаџьлыҭуа иҭоуп.
Урҭ иахьылараҩсуа дырҩегьых ицәырҵуеит акәырганқәа, зхи-зҵыхәеи
умбо адәеиужь дуӡӡақәа, хыԥхьаӡара змаӡам аҽуахьадқәа зқәу! Ирбоит амҩа нымҩахыҵ ҩынҵас ихыбны игылоу аҽуардынқәа, адәҳәымцақәа еиқәҵаны ирыдтәалоу ауаа. Урҭ Чир, Цимла уҳәа аӡиасқәа
рхықәқәа рҿы, дасу абшьҭрала ирымоу рыԥсшьарҭа, рырахә-рышәахә
рырҳәырҭа дгьылқәа рахьтә (ахьҭақәа ҟало ианалага) иаауа роуп. Абас
мыццакрада амҩа иқәуп, уаха ара иршо, уаҵәуха даҽаџьара. Ус хәыҷы-

76

хәыҷ Итиль акәша-мыкәша ирымоу реиланхарҭақәа рыҽрыдыргалоит. Уи есышықәса изҿу ауп. Иара ахан-иԥа Барџьиль ихаҭагьы иҭаацәа иманы Ақсан ҳәа изышьҭоу аӡиас ахықәан иҟоу адгьылқәа рахь
дцалоит. Аибашьрақәа данырхашәало, уи мыцхәы бзиа ибоит анеиҭаҵ-ааиҭаҵра, џьарак атәанхалара иара изы хгашьа змам гәҿыӷьроуп. Иара ус ауп ажәытәӡа аахыс дара аҳазар жәлар зегь шыҟоу, уажә
ҳара ҳанаҿу аамҭаз рыҩны-ргәара, рқәаҵа-рбаҳча уҳәа рҭыӡҭыԥ иахзмыжьшақәа ҟаҵаны инхоит, аха зегь акоуп ишыжәларыку зегь, рырахә-рышәахә, рцәарҭа-риарҭа, рхәыҷы-рду, рҳа-рҷышь зҳәаз еиԥш
зегь рыма, еиԥхыҟәҟәа амҩа иқәуп ааугәахәуеит…
– Уара ари зымбац иан лымгәарҭа дҭоуп! – иҩызцәа ибжьы нарықәиргоит Ламшьаҵә, ишлеиуаз ианизымчҳаӡа, ҩнык-ҩнык иаҟароу
«ақьалақәа» зықәгылаз амахҽқәа бӷарҳәҳәо ирԥыло ианалага.
– Аџьашьатә ыҟоуп, – иҳәеит Аалықәгьы, руак иақәгылаз «ақәацә»
ахышә икылԥшуаз аҳазар ӡӷаб длыхәаԥшуа. «Сыԥсымзар абри лоуп
иаха ԥхыӡла избоз», – игәы инҭиҳәаахит, длацәҟәысырцгьы егьааигымхеит, аха иҽааникылеит.
– Узхәаԥшуа дызусҭада? – иҳәеит уи гәазҭаз Ламшьаҵәгьы, иҽы
аныҟәашәа иаҳа иаагырха-аагырхо.
– Ари уԥши уара, иаха сыԥхыӡаҿ избаз дахьыҟоу, бсыцца сҳәан,
лара илымуа, слыргәаҟуа…
– Иауауеи гәышьа, шәарҭ избо, аҳазарқәа ҳрықәшәмырӡыр жәуам, –
дааччеит Ламшьаҵә, егьырҭгьы ааибарччеит. Амахҽ-ҩны ахышә икылԥшуаз аҭыԥҳагьы, лара лыӡбахә шрымаз лдырзар акәхап, лхы-лҿы шәырҭаҭаӡа, зны дааччеит, нас ллакҭа рыцәгьан иаадлырбеит, даҽа ҩыџьа
аҳәса хәыҷқәагьы, ажәҵарақәа реиԥш, рыхқәа аалывдырҳәҳәан, реилаҳәашьақәа рзымбатәбараха, ишанханы ирыхәаԥшуа иалагеит. Ари
ачаландар мҩаду аҿы уаҩыжәлантәыс ирымбац иҟоузеи, аха ас еиԥш
уаҩ дырԥымлацызт…
– Ҳабааигеи, уххьзгеит, – еиҭеиҳәахит Аалықә.
– Ҳаибганы ҳзыхынҳәыр ҳхацәоуп…
– Шәымшәан, егьшәыхьуам, – иҳәеит ари заҳаз аҳазар, иккаӡа аԥсышәала.
Уи дышрыцыз рхашҭны иҟан, иааԥхаршьеит.
Иара Рамзыцгьы игәалаҟазаара мыцхәы ибзиахан, игәы дҭаччо, хазгьы ахәхәаҳәа «маҳәра уа» дрышьҭалан даауеит.
Уажәык алмҩанык ирԥыло ашәыр баҳча дуқәа рзымбатәбароуп,
зынӡа иџьаршьоит аӡахәа зыҟәну аҵлақәа… Сишь, алқәагь гылоуп уара,

77

аӡахәа зыҟәну алқәа! Абри аиԥш атәыла ду шьха-нхыҵ иҟоуп ҳәа иага
рҳәаргьы рхаҿы ирзаагомызт…
Арыӷьарахьгьы, арымарахьгьы уахьыԥшлак аҩнқәа, аҩнқәа, аҩнқәа
– нышәаԥшьыла ишьыху, қдеихасала еиқәу, зықә ҟьаԥсу, зықә маҷк иаагәылгашәа иҟоу… Шаҟа ирацәоузеи урҭ, Итиль иазааигәахацыԥхьаӡа
рхыԥхьаӡара иацлоит. Ауаа ракәзар, ҳәсеи-хацәеи, хәыҷи-дуи, ашышкамс реиԥш еилаҩҩы, иахьабалак рылаԥш рықәшәоит. Урҭ зегь еилаҳәашьала ишеиԥшым еиԥш, цәала-жьылагьы, цәажәашьҭыбжьылагьы
еиԥшым. Дара рыбжеиҳараҩык ԥшра-сахьала иахьатәи алтаицәа иаареиԥшнушьалап. Ари аҳәынҭқарра милаҭ рацәа еидызкыло ҳәынҭқарроуп. «Ҭоубасҭаафыр, зжьы ужәыр зтәан еиламгыло рҿы ҳмааи уара»,
– дырҩегьых игәы инҭиҳәаауеит Ламшьаҵә, аха егьырҭ рахь игәаанагара ирзом. Дасу ирбо-ираҳауа ирызхәыцуа аара ишаҿыц иаҿуп. Иара
амҩа акәзаргьы уаҳа нҵәара ақәым…
– Шьхала ҳдәықәлазҭгьы шьҭа иагарааны ҳнеихьазаарын, са соуп
изхароу, шәсырааԥсеит, – ус Рамзыц даацәажәеит, ԥсеиҭакра ҳәа
рыҽқәагьы даргьы мҩеихагаларҭак аҿы ианааҭгыла.
– Астәи ҳаикәнаршазар акәхап, аха иаҳбазгьы зыԥсоузеи…
– Иаҳбазгьы ҳбеит, аха ҳҭаца дышьҭкәыцәаа даннеигоз дызлеигаз амҩала ҳааигаргьы шьахәымзи, – иҳәахт Аалықә, иԥаҵақәа хьыдышьшь дахьҽыжәыз. Иџьоушьаша, уи ихы-иҿы иахырҟьацәоума уҳәо
аизыхәхәашьала, дызҽыжәыз аҳазар ҽыжәлеи иареи акыр иааиԥшнушьаларын. Иаргьы аблақәа нҭырпыж-ааҭырпыжуа, ахаан иамаҳацыз абызшәа иазыӡырҩуан. Иҽыжәугь иаргьы еидбалан раԥхьаҟала
урыхәаԥшуазаргьы, ауаҩ хы зхагылоу, аҽ-хәамц змоу амиф-кентавр
дааугәаладыршәарын…
Арҭ зызцоз Итиль – аҳәынҭқарра зегьы аҳҭнықалақьс иамаз қалақьын. Уи иара ахьӡ азҭаз аӡиас Итиль илаваршәны ладеи-ҩадеи акрамҽханакуан, зхыбқәа ылгәыгәӡа иҟаз анышәаԥшь ҩынқәа
еивҵаҟыҟы, аки-аки ирыбжьысуа амҩақәа ҭшәаӡа… Шьапыргыларҭа
уаҩы имоуа, ажьицәа, аҳаԥшьа-лых чысмаҭәаҟаҵаҩцәа, ахьицәа, еиуеиԥшым анапхатәрақәа ирызҟазоу ауасҭацәа, иара убас ахәаахәҭцәа
уҳәа ауаа рацәаҩӡаны иқызы-қызуа иалажьын. Аҽыкәабарҭа ҳамамқәа,
амечетқәа ҳәа изышьҭоу анцәаиҳәарҭа хыбрақәа рацәаны иалагылан.
Ақалақь агәахьыҵәҟьа иҟаз амҩадуқәа еиҳа иҭбаан, ара ааигәа-сигәа ахаҳә аиура ахьуадаҩу аҟнытә, урҭ акыц ԥыҽҽыхақәеи ашәарах баҩқәеи рыла ичаԥаны иҟаҵан. Иара зегьы баҳча дуӡӡан еижәхашьшьы инашьҭын. Иахьабалак аҩнқәа рҿаԥхьа, агәашәқәа рҿы, ҵҩа

78

змам ашәҭ хкы рацәа еиҭаҳан, аҵеиџьқәа рхагылақәа иҩанҭхьӡа иҟаз,
амахҽ-цәа иалхыз, акәалаа ӡхтагақәа кәалкәало ирыдкнаҳалан…
Ақалақь убасҟак (збарбалқәа алу аиԥш иҟьаҟьаӡа иҟаз) аҽуардынқәа рацәаны иалан, иахьабалак убасҟакгьы ирацәаны аҽуац каппы
икаԥсан, уи аԥша ианарҩалак, асаба аиԥш ишьҭыҵны, игьежьы-хынҳәуа
аҿынанахон. Ҽҭра дуӡӡак унҭалазшәагьы уахьцалак аҽуац фҩы наугәыдчылон. Уи аиҳарак иашьцылам иааицәымыӷхартә азныказ иааиныруан. Ус ақалақь зегь ахьынеимоугьы џьармыкьа дук иааиԥшнушьаларын
– убасҟак иахьабалак ахәаахәҭырҭа қәацә гылан, убасҟакгьы аилахәаахәҭрақәа цон, ауаса, ашьамаҟагьы еибарҟаауа ақалақь ирыма иалан.
Мҩаду-рхәарацыԥхьаӡа абзаласа, абымба, ашәарах цәақәа еиқәыцә
асаара икажьны ирҭиуан. Ирҭиуан ахьӡми, Византиантә, Азиантә, Мысрантә, нас арахь Аахыҵ-Кавказынтә инаргоз амали иареи еиҭнырыԥсахлон. Араӡын ԥара аасҭагьы рыԥсы зыҿҳәараз аҽырԥшӡага хәыҷымыҷқәа ракәын, аиҳаракгьы асаркьа-лых нап-хәдахаҵа-гәыргәылқәа.
Урҭ рзын аҳазар ҳәсахәыҷқәа «рыхқәа ҭеибаҽҽуан». Иара усгьы араҟа
аҳәса убасҟак алымҳарыҩқәа, ахәдахаҵа еимхәыцқәа рыхьнырҳалоуп, убасҟак рыхцәы хкыс иҟоу зегьы алаԥоуп, убасҟакгьы рнапы еихаҷамаҷас иҟоу зегьы ахоуп, аха аиԥш збахьада!..
Ҳара ҳҭаца Џьарымхангьы урҭ рзы хәыҷык «аԥсыҽра» шлымоу уаҩы
ибартә иҟоуп, аха дахьнанагаз ҳара ҳаҳәсақәа рҽеилаҳәашьа акыр
даҿыԥшхьеит, рцәаҩагьы шьҭылкаахьеит, зегь реиҳа лара лыԥсы илзалымхуа, мыцхәы дзыхӡыӡаауагьы, ахаҳә бырлашқәа кәеицеиуа блаҵас
изҭоу, Рамзыц инапеимдахьа хьы-мацәаз ауп, нас ланду Барсбиҭ-ҳаным шықәс-жәаҩаҟа анылхыҵуаз лнапала ллымҳа иаҵылдаз алымҳарыҩқәа…
Ақалақь ду иалсуаз аӡиас Итиль ӡы ццакымызт, акаршәра ӡиасқәа
зегь реиԥш, аԥсы ҭоу-иҭаму узымдыруа, ишьшьылаҳаӡа илеиуан. Уи нырцә-аарцә аганқәа рҿы еиқәаҵәа-еиқәаҵәаӡа каҭран-тҟьабла ишәыз
анышьқәа ӡыхгылан. Аӡиас ҵаула аԥсыӡ рацәаны иҭажьын. Иахьабалакгьы акаҭақәа алаҳаны иҟан, ааигәа-сигәа аԥсыӡ фҩы ықәышәшәогьы ицон. Аԥсыӡкцәа, аԥсыӡ аԥсы шҭоу аӡы иааҭыганы, аҟәара хықәқәа
рҿы рыкаҭақәа кажьны, аԥсыӡ рҭиуан, агарҭа анырмоулак, иара ус баша
ианыршозгьы ыҟан…
Ақалақь ду аҩныҵҟа, изыхҟьозаалак, лассы-лассы аҭыӡшәа бааԥсқәагьы ҟалалон, ҩыџьа ргәы ааизынхар, еиҳа амч змоу егьи ишьра
кәтык ашьрагьы ахирҵуамызт. Аҳәса рыӷьаҵәыӷьаҵәбжьы, рыҳәҳәабжьы уажәы-уажә ақалақь иаалыҩуан. Ҳара ҳҿы ашьоура мыжда шыҟаз

79

аиԥш, аҵыхәа ааԥымҵәаӡо иҟамызт, аха иршьыз иҭахцәа иара уаҵәҟьа
даргьы аӡә дрымшьыкәа иаангылаӡомызт. Иҟан харантә инеиз цасҳәа
рхы анрыларгалозгьы…
Ҳаҽцәа амҩа иқәнаҵы ҳаарԥыҩлашәа арҭқәагьы зшәаҳҳәо, дырҩегьых аҳазарқәа ртәыла штәыла дуӡӡоу, уи абеиарақәа иамоу мыцхәы ишырацәаӡоу, иара акыр ацивилизациа иазааигәахахьазаргьы,
макьана бжеиҳаџьара «ишцәалоу» иаанханы ишыҟоу, Римлианааи Византиааи рышьаҭақәа ҳаны иахьыҟоу, ақьырсиан дин аҳра ахьауа Кавказ агаҿантә инеиз уаҟа мыцхәы иџьеишьаша шырацәоу, имҩа хыхьхыхьла имариашәа иҟазаргьы, ашәарҭақәагьы маҷымкәа ишаҵаҵәаху
шәаҳҳәарц азыноуп…
Ахан-иԥа Барџьиль иаҳҭынра Саркьал ианыҟазгьы, иаб Иусуф иԥсы
анҭаз аахысгьы, ртәыла аҳҭнықалақь арахь Итильҟа ииаргарц азы,
акыр шықәсқәа раахыс изҿыз аҳакан-ҳҭынра ргылан иалгеижьҭеи
шықәсыбжак аҟароуп иҵуа. Уи, абзиа зыдкылахаша, Аԥснытәи ҳадәқәа
ирыдукылозар, дара аҳазарқәа рымшын иӡааҳәҳәоз, абас Лыхны ашҭа
аҟара иааиуа, адгьылбжьаха иқәҟаҵан (уажә уи амшын аҵахь ицахьеит, ахабар-зхабаругьы ыҟам). Иаакәыршан амшын шавацәқәырԥозгьы,
аԥшыхәырҭақәеи хҿала ахысырҭа-баашқәеи злагылаз ҭыӡгәара ҳаракыла ихкаан. Аҭыӡгәара аҩныҵҟа иҭагылан ақьырмыҭ ҟаԥшь иалхыз
(уи ртәыла ахан-иԥацәа рыда ргылага маҭәахәыс даҽаӡә ихы иаирхәар
ҟаломызт) ахыбрақәа, урҭ рыбжьара амҩа-чаԥақәа ԥшӡа-ԥшӡаӡа ирыбжьган, амҩақәа ирывеиҭаҳан еиуеиԥшым аҵиаа хкқәа, ашәҭқәа. Ахыбрақәа зегь рыгәҭаҵәҟьа, зегьы иҩарылыҳәҳәо, иханхьыҵәцараха, зхы
ыргьагьан иҟаҵаз, наҟ-ааҟ ҩбан иаатуаз ашә-чаԥа ду ӷьазӷьазуа (иахьа
Бухара, Самарканд уҳәа игылоу ажәытә џьаама дуқәа иаареиԥшнушьалартә), иара аҳҭны-ҩны ссир гылан. Уи ҵыхәаԥҵәара змамыз ауадақәа
аман, уадацыԥхьаӡа рыҭӡқәа еиуеиԥшым шәыгала ишәын, ауарҳал
дуқәа ркыдын, ауарҳал дуқәа рыҩнаршәын.
Абри аҳҭынду егьырҭ аҩнқәа зегьы рыгәҭа ишгылаз аиԥш, иара ахаҭа
агәҭа ахьазеиҟароу иҟаз ауада ҭбаа ду аҿы акәын ахан-иԥа Барџьиль
Барџьигиусҭан итәарҭа-трон ахьыҟазгьы.
Астәи аҟәараҟнытә уԥшуазар, иара адгьылбжьаха зегьы ахьынеимоу ӷбаны аӡы иху џьушьон. Уахь неига-мҩас иҟаӡазгьы иӡсоз ацҳақәа
ракәын. Адгьылбжьаха зегьы ҭыӡгәара ҳаракыла ишыхкаазгьы, аҩныҵҟа ар маҷымкәа иҭан, иара аҳҭны-ҩны шамахамзар ауадақәа
рышәқәа зегьы аҟарулцәа рылагылан. Иара атәыла ду аҳәаақәагьы
уажә иаазқәылаз ар аваӷӷа иавагылоуп, уахгьы-ҽынгьы ирыхьчоит. Уаҩ

80

игәы иаанамгааит, арҭ ҳара ҳауаагьы ус иаразнак Ҳазартәыла иналалеит ҳәа. Урҭ ауха иахьԥхьаз инеиаанӡа амҩан шаҟаџьара иааныркылаз,
шаҟаџьарагь иҭырҵааз ҳаламцәажәеит заҵәык ауп… Иара убри амацарагьы уаҩы инарбоит Рамзыц ари атәылан дааны, аҳ иԥҳа дымҵарсны
дахьигаз изакәытә гәаӷьра дуӡӡоу иааирԥшыз. Уажә, алаф неибыҳәо,
ицымҩалацәеи иареи амҩан раашьа мариоушәагьы иахьыҟоу, дырҩегьых дара рхачҳара, ргәамч ду атәоуп иҳанаҳәо…
Аҳазар жәлар ианакәызаалак ҿыц раҳ-рҳакан даналырхуа ус ҵасс
ирымоуп: абшьҭрала аҳаканра зоуран иҟоу иԥхьаны реизара ду аҿы
днаргоит, хыхь дҩықәыргыланы, ҟәараӷҵас абырфын шаха ихәда инахаршәны, ихәаҽра иалагоит. Иԥсы ихыҵырц егьигымкәа, – «аҳаканра
уурц угәы иабанӡаҭоу?» – ҳәа иазҵаауеит. Иаргьы «абранӡагь-абранӡагь» иҳәоит, аарла ибжьы ҩҭкааны. Нас даурыжьуеит, ҭоуба идыруеит –
уи нахыс аҳәынҭқарра ахагылара азингьы ааиоуеит…
Ари аиԥш аҵас џьбара зрымоу, аҳакан Анцәа ицырҟьоу мыч дуӡӡак
далаҟоуп ҳәа ахьырԥхьаӡо ауп, уи амч ицәеижь иаланы иахьынӡаанхо
иара иҿала идирҳәоит.
Аҳ иаҳра шныҟәиго, неихыркәа имамкәа дажәыр, мамзаргьы
дыҷкәынаны ижәлар дзырмыхәар, аӷацәа рабашьраан уажәы-уажә
даҵахозар, – рнапала дыршьуеит. Уи ҵас-қьабзс ирымоуп, иаргьы иҳаканрахь даннеиуа ус шакәу бзианы идыруеит. Уи иҭакԥхықәра уаҩы
ишимбацгьы иҳаранакуеит…
Барџьиль-хан иаб Иусуфгьы иажәраҿы днеины дыҟан, дычмазаҩын,
уи аиԥш алахьынҵа уажәымзар-уажәы ишиԥеиԥшыз иаалырҟьан дыԥсит. Ахан-иԥа Барџьиль ҳаканс иаб иҭыԥан даналырхуаз, ишаԥыз аиԥш,
абырфын шашәа «дыҵырхит», аҳра иурц игәы иахьынӡаҭоугьы идырҳәеит. Арабцәа рабашьраан раԥхьа данаҵахагьы ижәлар рнапала дыршьырц егьаарыгымхеит, ашьҭахь аиааира ду анига, арабцәа рыр хадас
иамаз Џьерархгьы данишь, дырҩегьых иаҳаҭыр шьҭыҵит умҳәозар…
Убас шакәугьы, иахьа атәылан дырҩегьых аҭагылазаашьа ҽеиӡам.
Арабцәа рабашьраан аиааира згаз ир хәҭа-хәҭала рыҽшаны хазы-хазы иахьиамхашьҭыз иахҟьаны, атәыла ашәарҭадара еиҳа иԥсыҽхеит,
аҳәаақәа иага ирыхьчозаргьы, ана-ара уажәы-уажә аӷацәа рықәлоит,
иара ахан-иԥа Византиаҟа дшыҟаз раҳаижьҭеи, уахь ицара иараапкӡан
иҟоуп, маӡала иҭархарагьы иашьҭоуп. Абулгарцәа ракәын, хылҵшьҭрала ишырзааигәоугьы, абуртасцәа рыдкыланы, аҵжаара иаҟәыҵуам, ара
аиҳабыра иалаз аӡәык-ҩыџьакгьы гәаан иқәҵны ицахьеит…

81

Аҳәынҭқарра аҩныҵҟа иҟоу ажәларқәагьы дара-дара еиқәылоит,
урҭгьы нибамырҵәаӡарц азы уажәы-уажәы ар рыбжьаргылалатәуп,
еиҳарак, аҭагылазаашьа бааԥсуп атәыла аҿацәқәа рҿы, убас Хьерсонес
инхо аҟараим жәлар Ҳазартәыла ҳалҵуеит ҳәа иқәгылоуп. Урҭ, зны аурымқәа ар аашьҭны абазгаа анахьдырхәуаз аиԥш, ар шьҭны «ргыгцәа»
еиқәыртәамзар хәшәы амоуа аҟынӡа ианнеиуазгьы ыҟоуп…
Даҽа ганкахьалагьы, аҳазар жәлар аханатә аахыс напхгара рыҭара зыруадаҩуаз зеиԥш нцәа дахьрымамыз, уаҩҵас акгьы агәра ахьырымгоз ауп. Ус ишааи-шааиуаз, хаала-мчыла аиудаизм рыдыркылеит,
ҳарҭ аԥсуаа ҳаиԥш, ак налкаан ирымаӡамкәа, ҵҩа змам амырҭаҭратә
ныҳәақәа иныҟәыргоз рҭыԥан иааит азеиԥш ҳәынҭқарратә религиа.
Ажәлар рыбжеиҳараҩык макьанагьы иԥшьоу аҵлақәа ишрымҵаныҳәозгьы, аҳазарқәа ртәыла анапхгаҩцәа ажәҩан дуӡӡа иаӡәку Анцәа
– Ҭенгьри-Хан икульт ашьҭыхра иалагеит…
Ажәлар уи Анцәа ду имҵаныҳәо, хар рымаӡамкәагьы рҽеидыркыло ишааиуаз, алада аҳәынҭқарра аҳәаақәа рахьтә аԥсылманцәа иааргозгьы еиԥшымкәа, даҽа «ӡхыҵрак» арирахьҟа иааскьо иалагеит. Уи
ақьырсиан дин ауп. Иаауеит иара мраҭашәарантә, Византиантә, Кавказ
нхыҵынтә, ҷыдалагьы Аԥснынтә. Уантәи аԥсуа аҳцәа имҩаԥырго аполитика иабзоураны, маҷ-маҷ аланцәа ртәыла ахадараҿ игылоу зегь
ақьырсианра рыдыркылашт, хәыҷы-хәыҷла уи ажәлар рылаҵәара иалагашт, ус-ус иааишт гәыннаа рҟынӡагьы. Уантәи шьҭа дара аҳазарқәа
рҟынӡагьы ибжьоузеи…
Ахан-иԥа Барџьиль шықәсқәак раԥхьа Константинополь дыҟан дааижьҭеи, абарҭқәа зегьы рҵыхәала еидихәыцлахьоу шьардаӡа ирацәоуп. Уи иблақәа цқьа ихтны аԥсабара данықәыԥш, аибашьрақәа зегьы
иреицәаны ибеит доуҳала аибашьра, иаҳәшьцәа гәакьақәа аҩыџьагьы ақьырсиантә дин адунеи ахь иахьагазгьы ашәарҭақәа иреицәоу
шәарҭаны иааизыҟалеит. Уи усҟан, Леон Исавр даниацәажәоз, иеиҳәаз
ажәақәа усҟакҵәҟьа ицәа иамнырӡеит, ара аҩны данааи заҟа ихы-игәы
далдырԥшыз, итәылеи ижәлари заҟа рлахьынҵа дазнархәыцыз аҟара…
Данааиҵәҟьа иаҳаз ажәабжьгьы азныказ деигәырӷьеит, аха ашьҭахь
убригьы шидикылара изымдыруа акыр дарлакҩакит. Џьашьатәшәагьы ибон ианду аԥҳәыс џьбара Аԥсны раҳәшьаԥа-сабик иира лгәы
абасҟак иахьарҟәандаз, ибаразынгьы ауаа ахьылышьҭыз. Уиижьҭеи
маҷ ҵыма, лара лоуп уажәгьы рымаҳә иаашьҭра еиҵызхазгьы. Акыр
иааигәамԥхазаргьы, даназхәыцқәа, уи иаргьы мап ахимҳәааит.
Аҳәынҭқарцәа зегьы ажьрацәара рхы иадырхәозар, ҵабыргны, иаргьы

82

ишахәҭоу ихы изаимырхәарызеи. Акыс аԥсуаа рганахь иара маҳәыс
имоу иашьа Қарҭли аҳцәа дырҭах-гәакьоуп. Устәи ауп Ҳазартәыла
ашәарҭа ӷәӷәа ианакәызаалак аиҳарак излаҭагылало, аанда ахьылаҟәу зегь хыҵуеит ҳәа, арабцәа устәи ауп иаазқәылазк мҩас ишрымоу. Урҭ раанкылараз Ахан-иԥа иаб Иусуф иԥсы анҭазгьы ар иманы
Қарҭли аҳҭнықалақьынӡагьы днаӡахьан, арабцәа ӷәарапара иԥхарсны идәықәҵо… Арабцәа рыбз зҵаз уатәи ажәлар аҳазарқәа ҳамбааит,
иахьааз иқәыҵны ицааит ҳәа еибарҳәҳәо иқәгылеит, ҟаб ҩызмалақь
дуӡӡакгьы рыԥшаан, алахьахь аџьымшь аҭыԥан лабыҵәқәак аҭаны,
бла-марӷьқәак азҭаҵаны, аҿырҟьара рдуӡӡаны, аԥаҵақәа хахаӡа, ахы
цәҳәынтаԥсӡа – абар, шәҳакан дзеиԥшроу ҳәа ицәаҳа ҟаҵаны, амасар иахарсны ишьҭырххьан. Иара уи хьымӡӷшьаны ахамышҭыхә бааԥсыҵәҟьа рзааицахьан…
Уажә иудыруазеи, аԥсуаа ихы иархәаны, Қарҭли шыҟоу, Шәамахьтәылеи Албаниеи рышҟагьы анырра изыҟаҵар, уи ала арабцәа рымҩа
изынкылар. Арирахь ижәыланы иаауа ақьырсиан дин акәзаргьы,
жәҩангәашәԥхьарахьтә ирхылаԥшуа Ҭенгьри-Хан дуӡӡа ишԥеизаанымкылари…
Ҳара дырҩегьых абарҭқәа ҳрылацәажәонаҵы, Рамзыц иҩызцәагь
иаргьы Итиль ақалақь акырӡа иазааигәахеит. Иаауеит дара аханатә
раашьа шраашьац, Бзыԥҭантә Кәыдырҭаҟа илеиуашәа – ҭынч инаԥш-ааԥшуа, ирбо-ираҳауа инарылацәажәо, хрыжь-хрыжь алаф неибыҳәо…
Адәы-шшапара мҩа изныз шааиуаз, ирызгәамҭаӡакәа, напыла
анышә ықәԥсаны идырҳаракызшәа иҟаз хәҟьаԥсрак ахь инханагалеит.
Уантә ианԥшы, арахь иаауаз амҩа ианылан, дара реиԥш уапа маҭәала
иеилаҳәаз ҽцәақәак шаауаз рбеит. Рамзыц иҩызцәеи иареи иаразнак
ирдырит урҭ зусҭцәаз – Аԥсны аҳ иаҳҭынраҿы инеихьаз, аҳамҭақәа зырҭахьаз аҳазарқәа ракәын. Иаауан уажә урҭ, Барсбиҭ-ҳаным изларыдылҵаз ала, асасцәа ирԥыларцаз…
Аҽцәа наҟстәи ишааиуаз, арҭгьы маҷк хланҵшәа иҭалан астәи ишлеиуаз, ианааиԥыла, ҵабыргны Нарҭаа дуқәа руацәақәаки дареи еибаԥшаазшәа, еилаҩҩы иааилагылеит, наҟ-ааҟ аԥсшәа еибыҳәо, рхаҿқәа
рхаччо. Нас рацәак рҽеидмырхалакәа, рҿаархан, еицны ишаауаз, зшыкь-бжьы цәгьаз ақалақь ду иналагылеит…
Акыраамҭа изныз амҩақәа инарныс-аарнысуа, ақалақь агәҭа
еиҩҵәаны, амшын ахықәан ианааи, ахьышәҭ-сышәҭҳәа рызынтәык
ааҽыжәҵит.

83

Асасцәа арҭ аԥшәмацәа арахь ҳабарго ҳәа ишыԥшызгьы, иахьынтәааз уаҩы изымдырӡо, иӡсо ацҳақәа ԥеиԥеиуа амшын инхылеит. Рыҽқәа
уа иааныжьны, аӡәи-аӡәи еибарԥшны, урҭ ацҳақәа ирықәланы, нахьхьынтә зцәаара рбоз адгьылбжьахахь рҿынархеит…
Уажәазы уаҟа аҳҭны-ҳаканра иахыҵәҟьоу, изыхьчо аруааи амаҵ зуа
атәцәеи раамышьҭахь, аҳкәажә Барсбиҭ-ҳаными, вартәацәас уи илымаз
даҽа хҩык аҳәса быргцәеи, лԥа, аҳакан ду Иусуф ихаҭа (»ьарымхан лан
Синда-ҳаным дназлоу) ԥшьҩык иҭынхаз иҳәсақәеи, иара Барџьиль-хан
ихаҭа иҳәсақәа ҩыџьеи, урҭ рхылҵ-ԥылҵи роуп…
Аԥхьаҩ игәеимҭакәа дыҟам, ҳара уажәада Џьарымхан лан
гәакьаҵәҟьа лыӡбахә шцәырҳамгац. Уи зыхҟьо анхша-абхша лаҳәшьеи,
Барџьиль дналаҵан, хҩык лашьцәа гәакьақәеи зааӡаҵәҟьаз ранду
Барсбиҭ-ҳаным ахьлакәу, даргьы ран гәакьак леиԥшҵәҟьа дахьырбо
ауп. Изхылҵыз ранҵәҟьа алан-ԥҳауп. Уи аҳазарқәеи аланқәеи реидыслараан итҟәаны иааргаз дреиуан. Мыцхәы дахьгәыкы-ԥшӡаз аҟнытә Иусуф иҳәсақәа рхыԥхьаӡара аӡәы ҳәа дацлеит, қәрала урҭ зегь
дышреиҵбызгьы, дшааи-шааиуаз, аԥыжәара лара илоуит, амала ланхәа
дылхыҳәҳәаны изакәызаалак ак аҟаҵара дақәиҭымызт, илыхшаз рааӡараҵәҟьагьы лара ишылҭаху дзалацәажәомызт…
Барсбиҭ-ҳаным, макьана иага лыҽлырӷәӷәозаргьы, оумажә ирацәоу
лықәра ду лыбӷа цәгьа иархәахьеит, шьҭа лажәрахьгьы днықәлаӡашт.
Уи лдунеи анылыԥсахлакь, Барџьиль иани уи вартәас дызмази лҭыԥ
рзеимакырахашт, аха иара иан аиааира лимыргар иушам, макьаназы
аԥсҭҳәа зԥырахаз амра деиԥшны аҳҭынра дыҩназаргьы…
Ишызынтәыку дара зегьы иацижьҭеи аҳҭынра ду аҿы рҽеиқәдыршәан, Џьарымхан лхаҵа инеира иазыԥшуп, издыруада ларгьы даазар
ҳәа гәыӷрақәакгьы рымоуп…
Иара Барџьиль-хангьы арахь амҩа дықәуп. Ладеи-ҩадеи ари амшын
нырцә-аарцә ҟәара-хықәс дахьыҟазаалакынтә, Абесгәын ҳәа изышьҭоу
абри адгьылбжьаха иқәҟаҵоу иаҳҭынрахьы дызланеиша иӡсо ацҳақәа
абас иахьабалак нырцә-аарцә иҵәахны иҟоуп. Уажә уи, арҭ аҩымшкгьы
арабцәа раанкылараз жәашықәса раахыс Дербент азааигәара амшын
иналахалан идыргылоз ахаҳә баахкыра ду аҿы итәаз ир рҿы дыҟан.
Абар устәи иӡсо ацҳала иарӷьажәҩацәа ицны дахьаауа. Астәи инеиуа
раасҭа, иара наҟстәи аҳҭынра еиҳа дазааигәахахьеит…

V
Аԥсара ашьха акыӡӷы иаҿысны илеиуа аӡиас Мысракәара аиҩхаа ахықә аладахьы иҟаз акәалӡы-маҭәа чаԥарҭа зыҩназ ахыбра
ахаҳә-бааш иалхын, аган хәхәаӡа, акыр иаун иара. Ԥенџьыр хышәҵас
иамаз акылҳарақәа рацәак иҭбаамызт азы, аҩныҵҟа алашара цқьа
иҩнаԥхомызт, азганк зегьы шынеибакәу ичаԥаны изылгахьаз акәалӡымаҭәақәа еилаарцыруа иадкнаҳалан, егьи азганкахь зымҩа, еицырхәоуны, акәалӡы-чаԥаҩцәа аусура иаҿын. Урҭ ицәышьматырӡа иҟаз
аарҵә-маҭәақәа ршәын, акәалӡы-ӡахыгақәа, акәалӡеибыҭагақәа ркын,
ԥсынгьариҵас раԥхьа игылаз, зыхқәа акыр иҭбааз, аихатә «хџыџқәа»
ирыдтәалан. Дара-дара алаф еибыҳәо, аус ахьыруаз абжьааԥнеиԥш
аицәажәара иаҿын.
Аҳҭнырԥарцәа Џьгәыгәи Џьарнаси дрыцны Леон уахь даныныҩнала:
– Бзиа жәуит, Анцәа дшәыхәааит! – ибжьы ааиргеит, арҭ русушьеи
дареи дшанхашәа дрыхәаԥшуа.
Дара аҭӡахьы акәын рҿы рханы иштәаз:
– Бзиа убааит, дад, – рҳәан, рхахәдаџьалқәа аахьадырҳәит, аха иааиз аҳҭнырԥарцәа ирыцыз арԥыс хәыҷ дызусҭаз азныказ ирзымдырит.
Руаӡәк аҳ иԥа шиакәыз игәы азҩан, иҩыза маӡажәаҵас акы наиеиҳәеит, иаразнак иагьыҩеибаргылеит. Урҭ гылазшәа анырба, егьырҭгьы аархаҵгылеит, дасу имаругеи дызҿыз акәалӡи ус ишикыз.
Агәгәаҳәа арсҟатәи хацәа ангыла, арирахьтәи аҭӡы икыдкнаҳалаз
акәалӡқәа уҳәару, иара ахыбра аҩнылашьцаашьа уҳәару – Леон дхыцәӡа дахьгылаз маҷк даадыргәаҭеит.
– Ԥсынҵыр ду уоуааит, дад, ухьӡырҳәагахааит! – даацәажәеит ахацәа руаӡәы, уаҩ-ау дук, иԥаҵақәа рацәаххыраха, иарӷьарахьтәи иӡамҩа
ашәахсҭа ҭарффалаӡа.
– Иҭабуп, – иҳәеит Леон, дзажәӡа акәымкәа, дышхәыҷ ҟәышу иныԥшуа, уи ахаҵа инапы анааирххагьы, инапсыргәыҵақәа џьаџьаӡа, инапы
ааимихит.
– Уҳагымхааит, дад, – анаҩстәигьы ианиҳәа, уи ахаҵа инаҩстәигьы
инапы ааимихит Леон.
Ус аӡәаӡәала днарыдгыло, жәларык ахацәа рнапқәа аарымхуа, аԥсшәа реиҳәеит.
Иара макьана дсабины, асҟак игәеилцара ахьыӷәӷәоу зегь ргәы иаахәеит. Иаби иаб иашьеи анааилакгьы асҟак рхыԥша рныруамызт, уажә

85

ари заҟа дырныруаз аҟара, русушьазы игәаанагарак раҳарц рҭахушәагьы ихәаԥшуан.
Аԥсшәа анеибырҳәа ашьҭахь, иара дырҩегьых имазеины икнаҳаз
акәалӡқәа илаԥш нархигеит, уаҩы ишәны имбацызт, изакәыҵәҟьоу
макьана издыруамызт. Леон акәалӡқәа илаԥш рыдхалан дрыхәаԥшуашәа аниба, хаҵак днеин, руак аакнихит, ахьхьа алго.
– Абар, дад, уажәазы ари уара иутәыз, нас уеизгьы еиӷьу узаҳчаԥоит,
– иҳәан, Леон игәышԥи ижәҩахырқәеи инарыдишәалеит.
Акәалӡы дуцәан, ҳәарас иаҭахузеи, аха иаразнак «ваҵарақәак» нациршәшәан, изыбзиахо иааҟаиҵеит. Инаган ианынеишәиҵа, макьана
дышқәыԥшызгьы, иџыхӡа иҟалахьаз игәышԥы ҭаҟацаӡа, мыцхәы иааинаалеит, иаргьы игәы иаахәеит уаҩы ишимбац.
Даҽа кәалӡы-ӡахҩыкгьы днеин, ари абаа хыбра егьи азкәакьк алаӡараҿынтә кәалӡ хылԥакгьы иманы дааит. Уигьы наган Леон ианынеихаиҵа – аибашьҩы дуба, иара дуба, деиқәыӷьазӷьазуа дааҟалеит, амала
макьана абҵы, аса, ма аҳәа, мамзаргьы ахыци ахәымпали икымызт.
Ахәыҷы дхәыҷуп дахьугалакгьы, игәы иахәоит ҳәа ас кәалӡыла дааибырҭеит азныказ, аха нас маҷкгьы иаацәшәеит, аҳцәа ргәы иамыхәар
иудыруазеи, иаҭаххар раҳҭынра ду зыхьчаша ар ыҟоуп, рысаби макьана уи дазыркуама. Дара дызцааз аҳҭнырԥарцәагьы такәы иаарымхацәгьахеит.
– Иушәых, шьҭа ҳцалап, – Леон ижәҩа инапы нықәиҵеит Џьарнас.
– Мап, исшәысхӡом, – иҳәеит иара, – ус сыҟаз.
– Иушәых-иушәых, – Џьарнас иааицирӷызит Џьгәыгәгьы.
– Исшәызааит…
– Ихьанҭоуп, дад, иалухузеи, Анцәа иџьшьаны уажәазы аҭынчра ҳамоуп, – даацәажәеит даҽа хаҵакгьы. – Кәалӡыс иҟоу иреиҳау бзиабароуп, жәлар рыбзиабара угымхааит…
– Ишәыз уара, уажәнатә изакәу ԥишәар иабеиԥырхагоу, – ҿааиҭит
ани ауаҩ-ау ду, зԥаҵақәа рацәаххыраха иҟаз.
Леон уи зегь реиҳа дааигәаԥхеит, иблақәа ҭҳацаӡа дааихәаԥшит.
Ахәыҷы имуазшәа анырба, ус ишишәыз, аҳҭнырԥарцәа ицны, арахь
иаадәылҵит.
Иара драԥыҟьан ашаца-шацаҳәа даауан, ҵабыргны акәалӡы ус
аныҟәгара шымариамызгьы.
Амҩан иҩызцәа хәыҷқәа цәырҵуа мацара, ицрыԥсса жәларык ааицлеит.
– Леуа, са исышәҵа, – диҳәон иҩызцәа руаӡәк.

86

– Сара, Леуа, сара! – днарыбжьахахон даҽаӡәы.
– Сара! – дрывахыԥхыԥуан ахԥатәи.
– Иҳашәҵа уара, ишыҟоу гәаҳҭап! – еицырҳәон егьырҭ зегьы, еибарыҩуа иахьишьҭаз.
Иара ихы дазԥагьашәа, ирҳәо имаҳаӡо, еиҳагьы ирццакны ахәы
дықәланы даауан. Акәалӡы амра ахьақәыԥхоз еилыԥхаауа, аԥсыӡцәа еиԥш икәеицеиуа, ссиршәақәа иҟан. Аҳҭнырԥарцәа аҩыџьагьы
гәыҭҟьа-ԥсыҭҟьаха урҭ ирышьҭан, аҳҭынраҿы иахьнеиуа аҳкәажәцәа
«ԥсышәас» ирарҳәоз рыздыруамызт. Амҩан дыргәыбзыӷны ишәырхырц знык-ҩынтәгьы инақәыркит, аха иуа дыҟазма, ас еиԥш «ахәмарра»
џьашьатә даналанагала.
Есааира зхыԥхьаӡара иацлоз иҩызцәа хәыҷқәа ицрыԥсса, ашаца-шацаҳәа дшаац даауан иара, ирласны аҩны снаӡаны исшәу дсырбандаз ҳәа…
Аҳҭынра агәашә ду аҿаԥхьа ауаҟьан-чаҟьан бжьы, ахәыҷы шьҭыбжь
рацәа анлаҳа, зегь раԥхьагьы Џьарымхан-ҳаным даадәылҵын, абарҵа
даақәгылеит. Изусҭцәада ҳәа дшыԥшуаз, агәашә ду аадыртын, ашҭа
иамкуа армӡааҩ ахәыҷқәа, Леон икәалӡы ишәхыҷҷаауа раԥхьа дгыла,
арахь иааҭалеит.
– Ари ббома, ди! – ибжьы рганы, иан аалызҿиҭит иара. Ииҳәо цқьа
ахәыҷқәа рыбжьы илнарҳауамызт. Аҳҭнырԥарцәа иаразнак, ари рус
алаӡамшәа, иныҵашәкәа аҳҭынра ашьҭахьҟа ицеит, џьара «ак раахаанӡа» рнапынҵақәа ирылагарц.
– Иббома, ди?! – ибжьы еиҭеиргеит Леон, ҳазар бызшәала.
– Избоит, изба! Изакәызеи ари? – иахылҳәаара лзымдыруа, иааџьалшьеит аҳкәажә Џьарымхан.
– Акәалӡы, ди, акәалӡы! – инапқәа ҩышьҭыхшәа, иҽанааиҵеиршәшәа, ахьхьа аалгеит.
Иҩызцәа хәыҷқәа иҵашьыцны ишихәаԥшыц ихәаԥшуан – аҽықәтәара анырҭаху ишеимаркуа еиԥшгьы, аӡәи-аӡәи еигәҭасуа, ихәаԥшра еимаркуан. Сан илсырбарц акәын ас сзаауаз, шьҭа ишәымаз аанарго, Леон
ааигәа данааи акәалӡы ааишәихит. Иаԥхьа игылаз, еиҳа ирылыҳәҳәоз,
ахәыҷқәа еиҳагьы изыршәоз рҩызак аҟыԥҳәа иааимиԥаан иааишәиҵеит. Леон амардуан иаалбааз иан данылԥыла, ихы-иҿы ҟаԥшьӡа, илҵны
иҟаз аԥхӡы чабрала инаиҿықәлырбеит.
– Уԥсы шԥауамхарацәоу уара мыжда, – лҳәеит лара, лгәы ԥшааны, –
ҭынч уҟазар амуӡои уаҳа?
– Иббома ишыснаалаз, иббома шаҟа ибзиоу! – иблақәа ҭырхаха

87

длыхәаԥшуан иан. Иаби, иаб иашьеи, иандуи идирбарцгьы иҭахын, аха
урҭ уажә аҩны иҟамызт.
– Избеит, сызқәақәроу, аха иалоухузеи аибашьыга, – лҳәеит лара.
– Исҭахуп уи…
Ахәыҷқәа аума рымшын, асҟак хәыҷы рацәа аҳҭынра ашҭа ду ахаан
иамбацызт. Урҭ, аӡәы ишәихыр егьи ишәҵо, акәалӡы агәаҭара иаҿын.
Аҵыхәтәан Леон днеин:
– Шәаагыл шьҭа! – ибжьы нарылаиргеит. Ҽеиқәкышьа змамыз
ахәыҷқәа, иааџьоушьартә, иаразнак рҽаадырҭынчит.
– Иаажәги ара, – акәалӡы аарымихит. Иман дыҩхалан, аҳҭынра
абарҵаҿы инкнеиҳаит. Нас дҩалбаан:
– Даҽакала ҳахәмарып, – иҳәан, иҩызцәа даарылагылеит, – уи уа
иҟаз макьана…
– Бзиоуп, бзиа! – Даргьы еиԥхыҳәҳәо рҿаархеит.
Еиуеиԥшым ажәлантәқәа асҟаҩык рыхшара Леон хәыҷ ихьыԥшны
иахьааз, уажәнатәгьы ииҳәо харҵо иахьалагаз аҳҭынуаа иџьаршьон.
Аԥхӡы рҿашы, ашьац цәырҵәо, акраамҭа иахьыхәмаруазгьы, шьҭа иазхоуп, ашҭа шәҭыҵ ҳәа гәаӷьны ирызҳәомызт. Уи иара Леон ихала иҭаххар акәын.
Ахәмарра хкқәа иҟарҵоз рҿы иара уаҩ димаҭәамызт, бӷарҵахьы
аиқәԥараҿы аӡәызаҵәыки иареи еиҭахеит акәымзар, зегьы дыриааит, аркьыл асраҿы, арҵәааҳәа ибжьы ҭцаны, аркьыл иманы даныҩарылҵәраалак, ишьамх ирҵысуаз уаҩ дамаҭәамызт. Есааира зыҽцәырызгоз ибаҩҷыда иара ихаҭа агәацԥыҳәара ду инаҭон…
Леон хәыҷы аҽны ихигаз амш гәазырҳага ауха игәы иҭахәхәа дыцәеит. Ашамҭазшәа абри аиԥш аԥхыӡгьы ибеит.
Хыхь анаҟә иаԥну аҳҭынраҟнытә дналбаан, ихалазаҵә амшын
ахықәан днеихит. Амшын зынӡа иҭынчхын. Иаҳәарызеишь ҳәа дшахәаԥшуаз, хәыҷы-хәыҷы аисра иналагахит. Ус-ус, ацәқәырԥақәа еиҳа-еиҳа
еилашуа-еилашуа мацара, рҽеиларҳә-ҽеиларҳәны, иразныԥсараха аҟәара инықәххуа ишаҿыз, убарҭ ацәқәырԥа-разнышқәа кәалӡны
иааҟалахын, акәалӡы зшәу арԥыск арахь дааҭыҵхит, аӡы ихьыҵәҵәа.
Даҽа кәалӡыкгьы убас ацәқәырԥақәа иаарылҵын, даҽа арԥыскгьы дааҭыҵит. Уи днаишьҭалахит даҽаӡәгьы, ус даҽаӡәгьы, ус даҽаӡәгьы…
Ацәқәырԥақәа акәалӡы рылҵны, урҭ «аибашьцәа» ҭыҵцыԥхьаӡа
амшын иагхахуеит, ачуан аӡы анҭабо еиԥш, есааира аҵахь иласкьахуеит. Ус-ус иҭыкка, ихырзаманха уҭаԥшуа, иагьынҭабаӡахит. Икәалӡхан

88

иҟалаз ацәқәырԥақәа зшәу армӡааҩ ауразоуроу аҟәара зегьы умбо
иқызықызуа илықәҳахит. Урҭ рхы ахьдырхо рзымдыруа еилауаҭыруа
ишеилагылаз, хыхь, хаҳә дуӡӡак дҩықәгылан, иара Леон аӷьеҩҳәа
ибжьы ҩарылаиргахит. Раԥхьаӡа данааиз амшын шҭынчыз аиԥшгьы
зегь рҽаадырҭынчхит. Ианишәылаз изгәамҭаӡо, иаргьы еилаарцыруа
кәалӡык ишәыхуп, акәалӡ хылԥа ихахуп, ахыци ахәымпали изқәа икыдхуп, ицырцыруа аџьаз бҵы икыхуп.
Дызлаԥшуа иахьа аҳҭынра ашҭаҿы ианыхәмаруаз иҟаз ахәыҷқәа
рацәаҩны ирылибаахуеит, урҭ духахьахит, иаргьы дхаҵа наӡахуп.
Иреиҳәаз игәалашәом, дцәажәан даналга, ахаҳә ду деиҭаҩалбааит. Уи
аамҭаз аҽыкьыркьырбжьы аагахит. Дынхьаԥш-аахьаԥшаанӡа, ианшьцәа изааргаз аҽҵыс ҽханы иаакылсхит. Егьырҭгьы рыҽқәа ахьаанагаз
изымдырӡо, иара данҽыжәла зегь али-ԥси рыбжьара иааҽыжәлахит.
«Чоу!» ҳәа арашь иацназгоз иҽы данлаҵаҟьа, амшын ҭыкка иахьҭабахьаз агәы ҩышьҭыҵын, дәеиужь дуӡӡан иааҟалахит.
Афы ихьымӡо иара дԥырны дҩеи данҩықәла, агәгәаҳәа егьырҭ зегь
лаишьҭалахит. Арымӡааҩ драԥызан дышцоз, наҟстәи иаауаз, ҵҩа змам
арымӡааҩи дареи леиҿаҳаит. Амшын еиҳа ибааԥсны ихырзаманха
ианеилацәқәырԥо аиԥш, рыбҵқәеи раҳәақәеи еилаарцыруа, ашәаҟьа
зҿач иҟалаз рыҽқәа, «ыы-ҳыҳыҳ!» ҳәа еилагәынқь-еилакьыркьыруа,
уаӷеимшхараха еилалахит. Иара ҽыҳәҵәыла даӷьны дахьцо иармарахьгьы, иарӷьарахьгьы иаҳәа мҩаниҵахуеит. Ус дышлеиуа, аҵыхәтәан,
хырзаман еиқәаҵәаӡак ҽы-оумагаӡак дақәтәан, афырҭын бааԥс еиԥш
дааиԥыххылахит. Рыҽқәа ықәырчаразааны ианааиҿагылаӡа, иаҳәа
мҩаниҵахит – ихәдаҵәҟьа иаахеит, аха ахаҳә дасызшәа, иагьиламкьакьахит; деиҭасит, аха еиҭа иламкьакьеит. Ишимчыз деиҭасит – иаҳәа
агәҭа ааиҩҵәахит. Уи наҟ инкаршәны, игәыҵәҟьа иарбаны, зхы ҵәырԥсаӡа иҟаз ибҵы мҩаниҵахит. Заҵа иламларыз, арахь инԥахит, ма
кәалӡыла деилаҳәандаз…
Ас ак зламкьакьоз данидхала, иага умҳәан дқәыԥшымзи, маҷкгьы
игәы ҭрысхит. Зегь реиҳа дзыцәшәахызгьы иара дахьымкшо ауп, усысла
заҟа уҭаху, усысцыԥхьаӡа уара уоуп зыҿҳәара кьаҿхо аанаго, дмымеиқәаҵәараха, есааира дааскьахуеит. Аҵыхәтәан ма иҽы иҵысшьаап
иҳәан, иҽы амгәацәа шыҟоу иарбаны ибҵы аҿынаирхеит. Ахьеҩ аргеит,
аиха иаахазшәа, иара усгьы кәыбрык ацҳазшәагьы амбеит. Уик зынӡа
игәы ааимнаҟьаӡарц аԥсык анааигха, уаҳа иҟаиҵоз акгьы изымдыруа,
аӷьеҩҳәа бжьы цәгьак ааҭирҟьахит. Ари иреиҳаӡаз бџьарны иара имаз
акәзаарын – аҽуаҩ оумага агәараҳәа дыҩҽыжәыҩрны, деизыххаа адә

89

агәҭа длықәҳаит, иҽгьы ԥсыԥ аӷрамызшәа, илеилыбга ицеит. Ари аӷа
ир рԥызажә иакәзаарын. Иара ас данкаҳа, егьырҭ иаанхаз ир ӷәарапара ибналан идәықәлеит. Леон аӷьеҩҳәа ибжьы аниргалак, ибжьы назыхьӡаз ҽыжәҟьҟьа илеихуеит. Ихаҭа ихы иаҵибааз ари амчхара ду дацласханы, ибжьы дгьыли-жәҩани ирыбжьамацәысуа иширгац иргахуеит. Иаӷацәа ԥхарс иманы дцахуеит, дцахуеит, дцахуеит, иҽыжәыҟьҟьаны
икаҳахуеит, икаҳахуеит, икаҳахуеит…
Лхәыҷы аԥхӡы иқәнаҭәо, дҳәыҵәыҳәыҵәуа, ԥхыӡк дшаргәаҟуаз
анылба, – Леон, Леон! – лҳәан, ихахәы лнапы алшьуа, аҳкәажә Џьарымхан даалырԥшит.а Акыраамҭа дахьыҟоу-дахьану изымдыруа, иблақәа
еихмырсыӷь длыхәаԥшуан. Нас иаԥхьа аҟәардә ҳарак ажәҩа иахарԥаз
икәалӡы аниба, дызлаз шыԥхыӡыз дырны, гәахәарыла дааԥышәарччеит.
Ихааӡа дԥышәырччеит, аха мыцхәы деикәаԥхо, иблақәа жьаржьалеиуа дызлаҟаз ала, иан илдырит ашоура шимаз. Иац акәалӡы ишәҵаны,
амцхә дахьныҟәацәаз иахҟьеит ҳәагьы нақәылҵеит. Игәы шыбааԥсхаз
анлаҳа, аҳкәажә дугьы, дгәыҭҟьа-ԥсыҭҟьаха акәымкәа, ишылҟазшьаз
аиԥш, ашьшьыҳәа арахь дааҩналеит. Иара убас ашьшьыҳәа, акәалӡы
зхарԥаз аҟәардә иаахан ианлырҭа, Леон иаԥхьа днатәеит. Акәалӡ
аҟәардә иаахыҵны лара илшәылазшәа, еилакәеицеиуа, какаҷқәак
илаԥш иааҵашәеит. Нас ианду длеигәырӷьаны инапы аҿынаирхеит.
– Изакәызеи, счанҭыжә, умгылаӡои, укәалӡы ушәумҵаӡои? – лҳәан,
инапы аанылкылеит. Ицаҳәцаҳәо ишыҟазгьы иаразнак иаалнырит.
Иӡамҩақәа реилбзаашьеи иблақәа рҭыԥхаашьеи рыла дацәымҩашьогьы илдырит асаби абҷы шихьыз, Анцәа ицҳаражәҳәаҩцәа шиҭааз…
Иара, ианду «умгылаӡои?» ҳәа илҳәаз ҵабыргу џьышьаҵәҟьан, сгылоит ҳәа инақәикит, аха ианырыму, дырҩегьых, ахьхьа зылгоз, ашыц
хчы ихы нылаиҵеит.
– Алԥха уоуааит, нан, сара сшамкәа сызшаз, алԥха уоуааит, – дааныҳәа-ныԥхьеит аҳкәажә Хьырхәыхә, Џьарымхангьы ахәыҷы ишәҭра
аамҭа шааз анлалҳәа, лылахь-лыџьымшь аалӡатәит. Иац ишәиҵаз
акәалӡы иаман иаазшәа, абҷы ас иаалырҟьан иахьихьыз дацәшәар ҵасмызт акәымзар, иҟаларын лгәы аҭынчымра лнымԥшыр амур…
Аҳкәажә ду аԥенџьыр аашәырты анылҳәа, аԥенџьыр азганк ҟьаҟьаӡа
иаадыртит. Аҳауа гәырԥсаҳәагаха, ихьшәашәа-цқьакәакәараӡа, аԥсаа
рашәабжь алыҩуа, ишьқьыры-шьқьыруа иааҩналеит.
Аҳҭныҳәсақәагьы ауада аҩныҵҟа иразынӡышха иҟаз аӡы
цқьакәакәараӡа ныхдырпыҟҟалеит. Агәил шәҭқәа ԥшӡакәакәараӡа иаарган, иахьабалак аҳҭынра ауадақәа зегь рҿы инықәдыргылеит.

90

Аҳҭынра ду Анцәа ицҳаражәҳәаҩцәа аҭааит ҳәа ажәабжьынгьы
ацуҭа зегьы инарылаҩит. Иҵабыргны, иара аԥсабара ахаҭагьы инеиԥынкылаӡан убасҟак ишәҭышхеит, абҷы зыхьыз Леон хәыҷ иеиԥш,
иаргьы ааршеижьҭеи раԥхьаӡакәны абыржә абҷы ахьызшәаҵәҟьа…
VI
Леон ималазаҵәык амҩаду данылан дшаауаз, зышәагаа наӡааӡоу
ауаҩы ҩынтә деихаургылар аҟара иауз, хаҵа ԥшьагьаҭҳа дуӡӡак дааиԥылеит. Уи дшеибакәу ахәы қамызуа иқәын, ихы-иҿгьы убас ахәы
ихнаҩон. Инапқәагьы ахәы рықәысс мыцхәы иаун, амца дааҽҳәыҵызшәа, иблақәа ҟаԥшьы-уаркалеиуа иҟан, ахәы иқәызгьы аԥшьын. Иара
ԥшра-сахьала дуаҩуп уҳәартә дыҟан, аха ауаҩы дызлаиеиԥшымызгьы
рацәан. Ишьапқәа мыцхәы идуӡӡан, ихырҟьаҟьа, ишьацәхыԥ мацара
аҽуаҩ дзахыԥарымызт. Ихахәдаџьал еихасыҟәӡа…
Ас иҟаз ауаҩы џьашьатә даниба, Леон азныказ дшәаны даангылеит.
Амра каҷҷа иԥхон. Ауаҩаԥшь дуӡӡа амра ашәахәақәа еибаркәеицеиуа
иахьихьыӡсоз оумашәақәаҵәҟьа дҟарҵон.
Аҷкәын иибоз лаԥшҵашәараз џьишьеит, дырҩегьых имҩахь иҿынеихеит, аха ибла дшамжьаз идырыртә егьигьы иҿааихеит. Ари дхәыҷын,
аха дымшәакәа днеиуа, егьигьы дааскьо мацара ишааиуаз ҩбаҟа
шьаҿа рыбжьаны иааиҿагылеит.
– Усцәымшәан, – иҳәеит ауаҩ-ау ду џьашьатәшәа иҟаз бызшәала,
аха оумашәа иубаша, Леон ибзиан еиликааит. – Сара ари адгьыл адоуҳа соуп, адунеи сақәлоуп, зегь зхылҵыз, зегь заҩзхыз, зегь зхылҵрангьы иҟоу са соуп. Шамахамзар уаҩ илаԥш сыҵашәом, машәырла сызбахьоугьы сыбнауаҩу џьшьа абнауаҩы ҳәа исышьҭоуп.
– Уабантәаауеи, арахь уабацои нас? – дҵааит Леон.
– Џьарантә иаауа, џьаргьы ицо, инҵәо, ииасуоуп, сара џьарамзар-џьарантә сааӡом, сагьцом џьаргьы, сара наӡаӡа иҟоу соуп. Сара избоит, ушхәыҷугьы, уара аԥсыцқьа бзиа шухоу, сара уара суцхраарц сҭахуп, амала аӡәгьы иоумҳәан сшубаз, – дааскьан, инап џаџа ду Леон ихы
инықәишьит. Леон ссиршәақәа дааҟалеит, ауразоуроу ицәа дынҭӡыӡааит, аихаӡа ршны аӡы иӡаашьны ианырӡрыжәуа аиԥш. Иҟалап ааигәа
зны абҷы анихьызгьы усҟак имнырзар.
– Сара избахьоу, сызхаану ҵҩа аман иҟаӡам, – иҳәеит адунеи
иақәлоу ауаҩы, – урҭқәа акык-ҩбак ртәы узеиҭасҳәалап ҳанеиқәшәо,
уаԥхьаҟа иузеиӷьхоит, уарманшәалоит…

91

– Бзиоуп, исаҳәа!..
– Мап, уажәала егьуасҳәом. Лассы ҳаиқәшәахра ҳаҟоуп, усҟан ҳаицәажәап.
– Бзиоуп, ҳабеиқәшәо?
– Ҳахьеиқәшәо ҳәа ҭыԥ ыҟаӡам, избанзар сызбо изы сара иахьабалак сыҟоуп. Иҟалоит уара ԥсыс зынӡаск сухаларгьы, уи уацәымшәакәа
усзыӡырҩлароуп.
– Бзиоуп, сшәаӡом сара!
– Уажәнатә избоит ԥсыс сухалар шалшо, уара зтәыла ду иаԥсоу ҵеины игыло аӡә шуакәхо ҩашьом. Сгәы уахәеит даара! Уангараз аахыс
угәаҭан усымоуижьҭегьы акрааҵуеит, уажәада хаҭала сумбацт акәымзар, лассы аныҟәара уалазыргазгьы са соуп, са соуп раԥхьаӡатәи
ажәақәа узырҳәазгьы, сара уабацәа рдоуҳа сатәышьҭроуп, уаншьцәа
аҳазарқәагьы рдоуҳа сеиуоуп.
– Уара са субома, са усымбо, уара субозма? – дҵааит Леон, иблақәа
ҭырхаха дахьгылаз.
– Ауаҩ ихоу иԥсы иара ибаӡом, адунеи ду ԥсыс иахоу иара ишамбо
аиԥш, ауаҩ иҟаиҵаз ауп ԥсыс ихоу зныԥшуа…
Абригь ааиҳәеит, Леон иибоз ауаҩ ду дахьца-дахьааз имбо дынкабеит. Дахьгылаз аҭыԥан даннеи – адоуҳа ишьапышьҭақәа ҭыҿҿа ианыхын. Дааиҳәҭҟәыҟәлан, игәаӷьуа-изымгәаӷьуа, инапы нҭишьит, нас
деиҭаҩагылан, ашьапышьҭа ишьапы нҭаиргылеит – абжеиҵырагьы
изымнеит. Ажәҩан днаҵаԥшит, уажәраанӡа иацәажәоз адоуҳа-уаҩы
уахь дцазшәа, ҵабыргынгьы, ажәҩан ӡыжь иаҵәара, иҭыблаа-ҭыблаауа,
аӡә иблақәа наҵибазшәагьы игәы иааинаҭеит…
Иҿааихан, даамҩахыҵын, хҵысҭак дхыҵыр даҽа хҵысҭак дхало,
қәаҵак дныҵсыр – даҽа қәаҵак дныҵало мацара, зымҵан абыргцәа
еизалоз ара-ҵла дуқәа дрызкылсит. Урҭ аҩадантә иаауаз ахаҳәрдыдыра мҩа аамҩахыҵ игылан. Знымзар-зны абыргцәа агымхацызт, уажәгьы дыԥшны ибеит аӡәырҩы рлабашьақәа еиларӷәӷәа икны, еицәажәо
уаҟа ишеидтәалаз.
Раԥхьа шыҟоу даннеи, аԥхьан иацәажәоз адоуҳа-уаҩгьы ԥсуа маҭәала иҽеилаҳәа-иҽеилаца уа дрыдтәалазшәа ааибеит. Еиҳа убри иеиԥшнишьалаз руаӡәкгьы, ихьанҭаӡа иқәжьыз ишықәсқәагьы рыгәхьаа мкыкәа, аҽыҩҳәа илабашьа лыҵакшан, дҩагылеит. Убасҟаноуп егьырҭгьы
дгәаҭаны ианыҩеихаҵгылаз.
– Дудырма ари, Шьрын? – дҵааит раԥхьа игылаз, ивагылаз ишҟа
ихы нарханы. Уи аҭак ҟаиҵаанӡа, – шәа дыжәдырма, Гәыгә, Шьха-

92

ныҟәа? – егьырҭгьы днаразҵааит. Урҭгьы аҭак ҟарҵаанӡа, – Аԥсҳа
иами уара, ахьы-ԥсҳа хәыҷ иоуп шәызхаҵгылаз…
– Ҳаи, дад, ԥсынҵыр ду Анцәа ҳазшаз иуиҭааит, ухаҵарԥысхазаапеи
уҳамбаӡакәа…
– Уца, дад, уца, унҳархеит, – иҳәеит раԥхьа ихаҵгылаз, егьырҭгьы
атәара рҽыназыркит.
«Сабеидыруеи?» – ааигәахәт Леон, дырҩегьых уи ани адоуҳа-уаҩы
диеиԥшыншьало, жәа-мҳәаӡакәагьы, абыргцәа ахьихаҵгылаз ӷәӷәала
дшазыразу иныԥшуа, имҩахь иҿааихеит. Дахьаауа иара аԥсабара ахаҭа
зегьы ахьынеимоу даҽакала ихәаԥшуашәа ибоит: арҩашқәа рхыҽҽабжь ччабжьушәа иаҳауеит, аԥсаа рашәа иан лгарашәабжь алыҩуеит,
адәҳәыԥшқәа зынӡа иуарҳал иаҵәахеит, аҵлақәа зыԥсы ҭоу шьоук реиԥшҵәҟьа рыбӷьы-напқәа аффа-ффаҳәа изырҟьоит.
Ихаҭагьы убасҟак дласхеит, абыржәымзар-абыржәы дышьҭыԥраартә, ҿык-бзык иазымҳәо убас агәырӷьара ду дамҽханакит, заҟагьы
иҭахузеи уи атәы дышнеилак иан, ма ианду иреиҳәарц, аха сшубаз
аӡәгьы иоумҳәан иҳәеитеи адоуҳа-уаҩы. Избан? Аӡәгьы иамҳәаӡакәа
ари амаӡа дуӡӡа еидараха излашьҭихрызеи? Ишԥеиури? Издыруада
дԥишәарц акәзар ус зиҳәаз? Ус анакәха, ичҳароуп, мамзар даҽазны
диԥылар блас ицәыригозеи? Ухаҵоума уара, маӡа згәы изызҭамкуа ҳәа
аҽԥныҳәа ииҭап…
Иааирласит Леон. Дырҩегьых даамҩахыҵын, хҵысҭак дхыҵыр даҽа
хҵысҭак дынхало, қәаҵак дныҵсыр даҽа қәаҵак дныҵало, дыҿҟьаҿҟьо аҳҭынра ашҟа ихы рханы иҿыҩеихеит.
Ари макьана иқәыԥшӡоу иара ихаҭа идоуҳа зхысуаз ԥышәаран,
ӡрыжәран. Иразныԥсараха иҿакәеицеиуаз аҳауа далалан дахьнеиуаз
ахәхәаҳәа иԥылоз аԥша гәырҭәыла илбааидон, ари адунеи иақәлоу иабиџьынџь аԥсыԥ хаакәакәара, адоуҳамч дуӡӡа акәын. Дааҟәымҵӡакәа
уи лбааидон, илбааидон, илбааидацыԥхьаӡа ԥхьаҟа иныҟәашәа иацнаҵон, дарласуан, дарццакуан; анарха изҭоз ԥсҭазааран ари, иаргьы уи ахыҵхырҭаҿ дыҟан, ацԥхьқәа ацрыдды иқәыԥсон, ихы-иҿы
аргәыбзыӷуан, икәа-имаӷра иҭахәмаруан, иблақәа насыԥ лаӷырӡыла
иарҭәуан…
Абри ауха Леон аҽны иԥылаз адоуҳа-уаҩы дышизхәыцуаз, иԥхыӡ
дшалаз иааиршеит. Адырҩаҽны уаашәҩык инарзынаԥшуа иара иқәлацәа арха адәаҿы еизиган, еиуеиԥшым ахәмаррақәа, аицлабрақәа
нап рыларкит: ахыци ахәымпалқәеи рыла ахысра, аҳәаҟьара, абҵыр-

93

шәра, ахаҳәырԥара, бӷарҵахьы аиқәԥара, қәсыԥа аԥара, аиԥхныҩлара,
аимҵакьача асра… Ус заҟа хкы. Уи аҽны Леон уаанӡа дызларбахьазгьы
деиԥшымкәа, зынӡа баҩ-ҷыда ӷәӷәак шилаз иҩызцәагьы еицгәарҭеит.
Иаргьы ихы иадибалеит, идоуҳа аныӷәӷәаха, егьырахьгьы имч ӷәӷәала ишҭанаҵаз. Ахи-аҵыхәеи адоуҳа акәзаап, ахи-аҵыхәеи шаҟа
умшәа-умырҳа удәықәло акәзаап ухықәк аҟынӡагьы иунаӡашьахо,
ахыц-хәымпал шаҟа ирӷәӷәаны иурԥҟьо акәхоит ахҿагьы иаԥрышьахо, ахҭа ҩҭыҵҟьаангьы иаҭашәашьахо. Иқәра иааџьумшьартә абри
дазхәыцит Леон.
Иҩызцәеи иареи шыхәмаруаз акыр ианқьыԥаха, инеилыҵ-ааилыҵны, дасу иахьынаиқәнакуаз рыԥсы еиҭаркырц инатәақәеит; шьоук
асаара ашьац иаҵәаҿ, шьоук адәы аганаҿ икаркоуха ишьҭаз ақыд-уахәақәа рҿы, Леон ашыцламшә зқәиаан иҟаз, амахҽ бӷа-ҭаԥҵәа асахьа
змаз ахаҳә дуӡӡа дхалан дкәаҩӡа днықәтәеит. Уи имчи ихшыҩи иқәлацәа рымчи рыхшыҩи аасҭа акыр ишеиҳахазгьы ааинырит. Илахьгьы
ааиқәнаҵеит, игәы ҿыӷьуа, адунеи иԥсы амкуа дааҟалеит. Иаразнакгьы, дырҩегьых ихшыҩ аҿы дааит иац иԥылаз адоуҳа-уаҩы, рсахьақәа
ибла иаахгылеит арамҵан ихаҵгылаз абыргцәа. Арҭ иқәлацәа раасҭа
урҭ рааигәара дыҟазар, ирҳәо ажәытә ажәабжьқәа дырзыӡырҩуазаргьы ааиҭаххеит…
Иҩызцәагьы иаагәарҭеит рҩыза иацижьҭеи акала иҽшиԥсахыз, урҭ
ахаҳә иҩхеибаҳәалан, аӡә инапы данкны, егьи ишьҭахьҟала диҵгәо,
ихыхәмар-хӡасуа, ҵаҟа дҩалбааргеит. Абжеиҳараӡа реицлабрақәа рҿы
дшыриааиуазгьы, дырҩегьых ахәмарра-еицлабрақәа дрыларгаларцгьы иалагеит, аха игәҿыӷьра инимырԥшырц даҿызаргьы, иара уаҳа
иҽримҭеит. Иахьала иазхоит иҳәан, дасу рыҩныҟақәа рҿаархеит.
Аамҭа хәылԥазра ашҟа инықәлахьан, амра шьыбжьаанӡа мрагыларатәи ажәҩан акаӡӷы икыдлашаауа ишыԥхоз аиԥш, уажә шьыбжьхыҵынтәи ажәҩан акаӡӷы иҭалан иахьлеиуаз, уахьынтә арахь аԥсабара
ашәахәақәа аланарҷҷон, урҭ даҽа гәыкрак, даҽа хаарак рыҵан…
Леон иҩызцәеи иареи шааиуаз, бзиала ҳәа иара днарԥырҵын, даахьаҳәны, дызлаалац имҩа днанылеит. Ихала дынкахәыцуа дшааиуаз,
иаԥхьаҟа данԥшы, ахәы ҩхалан, амра ашәахәақәа иқәԥыҵәҵәо, иҽеиҩырҿахә, иац иацәажәоз адоуҳа-уаҩы дышгылаз ибеит. Уигьы ихы
икәаҽ акы дазхәыцуан. Азныказ Леон ишьҭахьҟа дхынҳәырц егьааигымхеит, аха адоуҳа-уаҩы зегь шибо, зегь шиаҳауа анааигәалашәа –
даангылеит.

94

Ԥыҭрак ашьҭахь дырҩегьых игәалаҟазаара мыцхәы иаабзиахан, сиацәажәанда, лассы иара иҿынӡа снаӡандаз ҳәа дааҟалеит, ашаца-шацаҳәагьы иҿыҩеихеит. Данҩеизгьы изгәамҭаӡакәа, данааԥш, дышиватәаз ибеит. Адоуҳа-уаҩы инапы хәымсыс ду Леон ижәҩа инықәиҵеит,
аха ихьанҭаӡамызт, уимоу, иҟәандашьшьыраӡа цәаныррак ааинаҭеит.
Астәи уанԥшлак Леон ахәы дахьықәтәоу убоит, аха аӡә диватәоуп
ҳәа гәҩарасгьы иуоуам – избанзар, иара Леон ида ари адоуҳа-уаҩы
блала уаҩы дибаӡом. Иара Леонгьы дахьибо аҵкыс иажәоуп еиҳа
иныруа, аԥсышәангьы иаԥсышәамкәа, ажәытәӡатәи хаҭҭаа рбызшәа
еиԥшшәа, арахь зегь ккаӡа еиликаауа…
– Иахьа ухәмаршьа цәгьа исгәаԥхеит, – адоуҳа-уаҩы ибжьы иаҳауеит Леон, дахьиватәоугьы уаҩышәара дихыҳәҳәоит уи, – убасоуп ишаҭахугьы. Сгәоуҭоу сыздыруам, аха сара иахьабалакь суцын, угәашьамх
сырӷәӷәон, ухшыҩ сырцҳафыруан, аԥхьахәқәагьы маҷымкәа иусыргеит.
Уи уагьахнамԥаацәеит, усоуп афырхаҵа ишихәҭоугьы. Аҵыхәтәан сара
сҩеины ахәы санықәтәа, уаргьы ахәмарра уааҟәыҵын, ахаҳә ду ухәнаны уқәтәеит. Уи ахаҳә зны снапала иаазгаз хаҳәуп, адунеи иақәлоуп.
Убас Кавказ аҿаҩа дгьылқәа рҿы иахьабалакь иубо адамра-хаҳәқәагьы аазгаз, иагьызцәыз, иагьеибызҭаз са соуп – анкьа зны иԥсхьоугьы
рдоуҳа мԥсырц, мышк ахамышк аҵыхәазгьы зыԥсы ҭоу шьоук реиԥш
ауаа ирнырларц…
Леон иаҳауаз абжьы оумашәа ибаны дазыӡырҩуан, иаԥхьаҟа дахьԥшуагьы убарҭқәа зегьы ккаӡа ибошәа еиуеиԥшым асахьақәа ихаҿы
ицәырҵуан, амра жжаӡа иҭалан иахьлеиуазгьы мыцхәы икылкаан дара
ирыхәаԥшуазшәа ибон, уи сызватәоу, исацәажәо дбаны џьара аӡәы ианамҳәондазгьы ааигәахәт…
– Ахаҳә ухалан уахьнықәтәаз, – даҿын адоуҳа-уаҩы иажәа анагӡара, маҷк агәҿыӷьра ԥсҭҳәаҵас иухаҳаит, избанзар саргьы сгәы ҿыӷьит.
Ус иагьахәҭоуп. Ауаҩ еснагь дгәырӷьалар, дыхәмарлар иашам. Ауаҩы
зны-зынлагьы игәы ҿыӷьлароуп, дад, хьаак хааӡа инырлароуп. Ауаҩы
дхәыцлароуп. Ахәыцроуп ауаҩы дызражәуа ҳәа ирҳәо мцуп, ус акәындаз сара иагарааны сажәхьазаарын; хәыцроуп сара сзымражәуа, аԥсабара ршеижьҭеи сацны сызлаауа. Иҟоуп зынӡа имхәыцуа, иацтәи амш
иахьа изгәаламшәо, урҭ рыцҳақәоуп, урҭ уаҵәтәи амшгьы гәыӷырҭас
ирымаӡам.
Даараӡа иҟаимаҭуп, ушысабиугьы, уажәнатә ахәыцра уахьалагаз,
уи акыргьы иуԥырхагахашт, иҟалап акырџьара уарзаҵәыргьы, са се-

95

иԥш, аха уацәымшәан, здоуҳа ӷәӷәоу иага хырзаман бааԥс дҭашәаргьы,
аҵыхәтәан аиааира иара итәхоит…
– Аҽакгьы иуасҳәо, – даҿын адоуҳа-уаҩы ацәажәара, – уара уабиџьынџь-дгьыл еибашьралеи гәаҟ-ҵәаҟрылеи иаауа дгьылуп. Избанзар иԥшӡацәоуп, игәыкцәоуп. Аханатә аахыс еиқәзырхозгьы доуҳамчуп.
Избанзар, ҩ-рык еиҿагылан ианеибашьуагьы ацәаӷәаҩ, алаҵаҩ дагӡам.
Уанаџьалбеит, ажәлар нибарҵәоит, уара уцәаӷәома ҳәа уи уиазҵааргьы, иус ԥымкӡакәа дцәаӷәо дышнеиуа, џьара лафк науеиҳәоит. Избанзар, идоуҳа ӷәӷәоуп, избанзар идыруеит аибашьрагьы знымзар-зны
еилымгар шамуа, аибашьра ашьҭахь аҽаҩра ҿыц ҟамлар, зынӡа аамҭа
мыжда ихьӡар шалшо…
Даҽакгьы иуасҳәо, ахаан иухамшҭлан уара узхылҵыз.
Ари адгьыл анкьаӡа зны аҵанқәа ҳәа шьоук ахын, урҭ цәгьашәак
иуаассақәан, аҭырас иқәлан икарҿон, ҽыс изықәтәазгьы жьақәан…
Дара адунеи ианыҵит, ианызхызгьы Анцәа иоуп. Ргәаӷ икит иахьуааҟьашьқәаз, иахьуаахәаԥсақәаз азыҳәа. Ишыҟалазгьы усоуп, ҽнак зны
аҵангәара иахьҭатәаз, аҽнышьыбжьон, ахьтәы қәаса ахьтәы гара аныргыланы, аԥшқа даныриааланы, хыхьынтә акы дылбаанашьҭит, дылбаазышьҭыз закәу уаҩы изымдыруа.
Аҵан ари ахәыҷы данырба игәырӷьаҵәа иҟалеит. Даашьҭырхын драаӡеит. Ахәыҷы изҳауа мацара, даара иџьаушьаратәы лассы изҳаит. Дандуха, зны ус дразҵааит дзааӡаз:
– Абри шәара акы шәацәымшәо шәыҟоуп, адунеиаҿ ишәиааиуа
мчыс иҟоузеи?
Аҵан рабду, хышә шықәса зхыҵуаз, ус иҳәеит:
– Ҳара ҳаҵкыс иаиааиуаны иҟоу уи ауп, абамба-сы ауны амца
алашәар ҳаблыр ҟалап, уаҳа ҳара ҳаҵкыс иаиааиуа акы аԥсабараҿы
изыҟалашам.
Ус иштәаз, ҽнак ахәыҷы дахьца-дахьааз рымбаӡакәа дныҵашәкәа
дцеит. Дабацеи ҳхәыҷы, анахь-арахь рҳәеит, аха уаҵәы дубар даахә
– дрымбеит. Ишыԥшуаз, ԥыҭрак ашьҭахь аҵан реиҳабы данынаԥш,
аџьмақәа аҵангәара иахьҭатәаз, баӷьык аԥаҵақәа лахьхьынӡа илаӡо
ишҵысуаз ибеит.
– Ҳаи, шәанаџьалбеит! Ҳақәҵра аазаап, ҳара ахәԥҳа дҳааӡама,
ҳақәызхыша дҳааӡеит, ҳақәихит шәымбои! – иҳәан, аҵан нарԥшны
идирбеит абаӷь аԥаҵа шҵысуаз.
– Ари закәызеи? – рҳәан ианиазҵаа, ус реиҳәеит:
– Ҳара ҳҟны иахьа уажәраанӡа ишыжәдыруа аиԥш, аԥша амысцызт,

96

уажәы ари абаӷь аԥаҵа зырҵысуа аԥшоуп. Ҳақәҵырц ҳаҟазаап, шьҭа
ҳара иҳарҽеиуа егьыҟам…
Аԥша еиҳа-еиҳа аҽарӷәӷәон. Абамба-сы аура иалагеит. Асы ауа, асы
ауа, ҩбаҟа саџьан рҟынӡа абамба-сы ауит. Нас хыхьынтә акәиц нылашәан, зегь иаразнак илықәблаа иагеит.
Аҵан рышьҭахь ара иқәнагалеит адоуцәа, урҭгьы адунеи ианаԥсах, Нарҭаа ахылеит, урҭ роуп уара ухаҭагьы уздаракәацу. Нарҭаа уаа-дуқәан, рынеи-ааи, рхыԥша ӷәӷәан. Дара 99-ҩык аишьцәа ыҟан.
Ран Саҭанеи-Гәашьа лыхьӡын, раҳәшьа-заҵә – Гәында. Рашьеиҵбы
Сасрыҟәа иакәын. Уи доуҳала диит. Иҽы Бзоу ахьӡын. Сасрыҟәа иашьцәа дшьыцыргон, анашԥа ҳәа ишьҭан, аха идагьы ԥсыхәа рымаӡамызт, иахьабалак рыԥсы ҿихуан, ахьҭа иаго ианалагагьы, ажәҩан ахьтә
аеҵәа кыдԥаан ирзааиган иалеирԥхахьан…
– Уара иабоудыруеи арҭқәа зегьы, урхаанума? – дҵааит Леон.
– Сара, дад, иуасымҳәеи, иҟалахьоу зегь ирхаану, иҟалашагь здыруа
соуп. Сара, дад, Абрыскьылгьы сихаануп, сара Саҭанеи Гәашьагьы доуҳас илымаз соуп.
– Абрыскьыл дарбан?
– Аҳаԥы иҭаҿаҳәоу.
– Избан, аҳаԥы дызҭаҿаҳәои? Дҭаҿазҳәада?
– Хыхь иҟоу Анцәақәа дреиканын, игәаӷ кны аҳаԥы дҭаҿарҳәеит, Уатаԥ ҳәа иахьашьҭоу ақыҭан. Ԥанаҩ ашьха амҵан. Аихатә гәашьа
зынџьырла дадҿаҳәалоуп. Иҽгьы уа ицҭаҿаҳәоуп, иҽгьы иаргьы џырла
ичоит. Аҳаԥы иҭыҵны иаауеит кәараҷҷак, уи «Аҽуац ҭызго» ҳәа иашьҭоуп…
Абрыскьыл Аԥсны ахақәиҭраз дықәԥон, дад, жәлар змырӷьацо зегьы
ибаны даанхомызт. Дагьуаҩыцәгьан, хыларҟәра захьӡу издырӡомызт,
аӡахәабжьындаҵәҟьа ибар иҽырхәан даҵсуамызт, Анцәа сиеихырхәо
џьишьоит ҳәа, дышҽыжәу иаҳәа ҭԥаа иааихиҵәон. Иара анкьатәи уара
уабдуцәа драншьан, дад…
– Дызҭымҵӡо аҳаԥы дахьҭаҿаҳәоу, ҭыгашьа имаӡами, нас, уаҳа?
– Ҳаи, дадхеит, уи ауандаз! Зынџьырла дзыдҿаҳәалоу аихатә гәашьа
дааҟәымҵӡакәа архыџхыџра даҿуп, иҵихырц аԥсык шагу, ҵларкәыкәк
ахы ҟаԥшьӡа иааины иаақәтәоит, игәаӷ еилашны, ивараҿ ишьҭоу аура
ду рхха данҩаслак, аҵларкәыкә нықәԥраа ицоит, агәашьа мшаҽны
ишыҵаз аиԥш инапала еиҭаҩыҵаиршьшьыхуеит. Абри даҿгәышьоуп.
Зегь ԥхасҭанатәуеит ичҳара ахьхыжжуа. Адоуҳа аамышьҭахь, адунеи
аҿы зегь ириааиуа ачҳароуп, дад, абригь ахаан иухамышҭын…

97

– Ма изынџьырқәа изԥымҵәаӡои?
– Азынџьырқәа иԥҵәо иреиуам, ӷба-зынџьырқәоуп, цәгьашәак
ишәпаӡоуп…
– Ҭыгашьа имаӡами нас, цхыраара уаҩы изыҟамҵаӡои уаҳа?
– Ааи, дад, ԥсыхәа амам. Уара уаб ижәлантәқәа аӡәырҩы са срымбо-сырмаҳауа снараԥгылан, ҳҭалахьеит мышкы зны уи аҳаԥы. Аҩныҵҟа аҵәыршы ула иҭакызар иумбо илашьцоуп. Гәыжьк иазышьҭыхуаз ацәашьқәа ҳаман ҳҭалеит, ак блыр даҽак наркуа, аумаамҭаӡа амҩа
ҳақәын, хәлыԥҵысымзар зыԥсы ҭоу џьара ак уа иҭубаауа иҟамызт.
Ҳашҩеиуаз, ҳаԥхьаҟа џьара азынџьыр аилахьырхьырбыжь ааҳаҳаит,
Абрыскьыл игәынқьыбжьы ҳлымҳа иааҭасит. Ҳабжьы аниқәҳаргагьы
аҭак ҳаиҭеит, Аԥсны иҟоу-иану, аҭырас иазҳауоу иазымҳауоу, ажц гылоу имгылоу уҳәа акырқәа дразҵааит. Иҟаз аниаҳҳәа, арахь шәмааин,
амарџьа, шәара шаҟа шәааскьо аҟара сара наҟ снаскьоит, еиҳагьы исзеицәоу ауп шәызҿу ҳәа ҿиҭит. Иҟаҳҵагәышьоз, дад, ҳхьагәгәа ҳанҭыҵгәышьеит…
– Нас иара уажәыгь уа дҭаҿаҳәоума?
– Ааи, дад, уа дҭаҿаҳәоуп.
– Уара удоуҳаҵәҟьагьы иахьа уажәраанӡа уаҳа егьалымшаӡеи нас?
– Исылшаз –дысшьуам, аӷа ицасҳәаҟынтәгьы, иԥсы-идоуҳа сырӷәӷәоит, иҭбар зуам, егьырахь макьаназ сымчыдахеит. Наҟ-наҟ иара иҿы
исылымшаз шәарҭ аҿар шәҿы исылсыршарцгьы сҭахуп. Ишуасҳәахьоу
аиԥш, уара уабацәа, уабдуцәа жәытәӡаахыс акаӡӷы-мҩа бааԥс иаҿалан
иаауеит, еибашьрак анырхыргалак, даҽа еибашьрак ҳахьӡаанӡа ҳҿар
ҳаҵагыландаз ҳәа игәаҟуеит, арахь урҭ, аиха рамраӡакәа ирхыҟәшәаангьы тәымџьара ирҭиуеит, ирылахәаахәҭуеит…
Шьҭа иазхап, дад, иага исыркьаҿуеит сҳәазаргьы, иахьатәи ала амцхә уасҳәацәазар ҟалап, асҟатәи зегьы узгәынкылома…
– Игәныскылоит, иҭабуп иахьсоуҳәаз.
– Узхаҭабуазеи. Шьҭа ишьҭых уаԥхьа икаршәу абри аҵәҵәа хәыҷы,
уи Нарҭ Сасрыҟәагьы зны икәа иҭаҵаны иныҟәигон, даара ӷәӷәалагьы
ацхыраара инаҭахьан, уаргьы уаԥхьаҟа умҩаҿ џьара иухәап.
Леон иаԥхьа ашьацра данылаԥш, ҵабыргыҵәҟьан, хьтәы-ҵәҵәа
хәыҷык кәеицеиуа ишыларшәыз аагәеиҭеит. Ианҩышьҭих – акыр-кыр
аахгеит. Уи оумашәа иссирны еибыҭан, аҩныҵҟа ҭылашаауа ихьӡырԥсараха.
– Бзиоуп, дад, ҳаибабахара ҳаҟоуп, амала иахьатәи ҳаиқәшәара аӡбахәгьы уаҩы иоумҳәан, – илымҳа иааҭаҩит дырҩегьых адоуҳа-уаҩы

98

ибжьы, арахь уажә иара дахьыҟоу ҳәа зынӡагьы имбаӡо, – уԥсы иахумырзаан аҵәҵәа хәыҷ иубаз аӡбахәгьы, иҵәахны иумаз…
– Иеилыскааит иуҳәаз…
– Ԥшӡала-хирла, дад. Уаха иааиуа аҵх алԥха умаз, иузыбзиахааит
уаҵәтәи ашарагьы… Иудыруаз, жәахатәи уԥхыӡ аҿы иуԥылаз аҽуаҩ оумагажә уииааиртә уҟазҵазгьы са шсакәу, аҳаҳаи акы уацәымшәалан,
убас уҟаз аӷьараҳәа!..
Уаҳа бжьы имаҳауа иааҭынчрахеит. Иибаз-иаҳаз лабҿабоу
лаԥшҵашәароу изымдыруа, даанаԥшы-ааԥшит Леон. Амала, инапаҿы
икыҵәҟьан ахьтәы-ҵәҵәа кәеицеиуа. Уи бӷьқәак ҿыхны инҭеиџьгәан,
абжьы мго иааҟаиҵеит, ахаҭагьы абӷьқәа инарылеиҳәан, уаҩ илаԥш
ахьақәымшәоз икәа инҭеиҵеит.
Ахәы дынхшәан, амҩахәасҭа данылангьы аҩныҟа иҿааихеит. Акы
ҳәа уажәнатә ари асаби иԥсҭазаара иахыҵыз амш хзыркәшоз хәылԥшәаԥшь уаркалеиуа мраҭашәарахь аҵыблаара иаҿын, лбаа игазго
иҭажьыз амшынгьы макьана агәы хырлашаауа…
VII
Кәыркәа-ду иканарԥхоз амра, уажә ҳазну аамҭаз еиԥш усҟан
ухашыгәра кылнаҵәартә мыцхәы иӷьцәаны иканарццеиуамызт, аха уеизгьы иааунырыртә акыр иԥхаррацәан. Леон иҩызцәеи иареи ашоура
ианакы, агамыжьӡахьы имылбаакәа, аӡиас Ԥсырӡха арҩаш ахь ихалан, аӡә даҵыҵыр егьи днаҵагыло, рызхара рыҽдрыхьит. Нас, ишаауаз,
ҵаҟа ианылбаа, адәы шыҟоу инымҩахыҵын, зымҵан ашьац уарҳалра
ауаз аҭәа-ҵла хынаа амҵан, ршьамхқәа ларсны, ҳәызба-ҵаркьакьа
ахәмарра рҽыназыркит. Уи ргәы анақәҿыӷь, рышьҭахьҟа иаанаскьан,
иара убри изымҵатәаз аҭәа-ҵла ду ашьапы иҩны икыдло иалагеит, реиҳа изыҩаскьо ҳәа еицлабны. Адых-дыхҳәа акыр ианхалалак,
ихьаҳәны, абжьас еиԥш, ҵаҟа инкаԥон. Убригьы ргәы анԥнаҵәа, ҳцалап
шьҭа иҳәан, Леон иҿааихеит. Уи дандәықәла иҩыза гәакьа Хьзангьы
днаишьҭалеит…
Арҭ аҩыџьагьы шааиуаз ауаҩы заҵә Ҟаинагә игәашә аԥхьа иааҭгылеит. Урҭ зны-зынла уа еицнеилон. Ҟаинагә ақәабшьҭа аиԥш
ицәышәшәӡа алҩа иашәхьаз, есырла ихыбыз, қәацә дук дыҩнан. Иара
уаҩ дызимамыз-дызихӡымыз, адунеи дзаҵәха дзықәыз ахәыҷқәа иабардыруаз, аха иажәабжьҳәашьа, хрыжь-хрыжь ицәажәашьа, оумашәа

99

ибаны изыӡырҩлон. Иаргьы даара гәахәа дус иҟаиҵон дара уа рнеира.
Аҷкәынцәа агәашә ианааҭала инаԥшны ирбеит, ақәацә ааҩс ашҭа
аганахь зҽеимыртаӷа игылаз араҵла-ду амҵан Ҟаинагә арымӡ дшықәиаз. Азныказ ҳнеиру-ҳамнеиру ҳәа иаалакҩакит, аха Ҟаинагә, ԥсааиҭакра ҳәа ихы нықәиҵаргьы, шамахамзар дшыцәоу ихҭыгәымлацызт
аҟнытә, уахь рҿынархеит. Ихырҟьаҟьа иҟаз ршьапқәа ашьац иахьылашәоз ашышкамс абжьы аҟарагьы бжьы рхылҵуамызт, аха абырг
шьоук шааиуаз дырны, дааҳәыцы-мыцит, иқәра иааҭәоумшьартә, ашырҳәагьы ибӷа дныхтәалеит. Уи, хаҭала дшызаҵәызгьы, иашҭа анеи-ааи
агӡамызт азы дашьцылахьан…
Иара даагылазар джьиҩын. Зарӷьа нап урас измаз, зарма шьапгьы
ԥсынгьарис иззыҟаз, аҳацаҟьа Сасрыҟәа дагәылзцәааз, дагьызӡрыжәыз,
Нарҭаа дуқәа анеибашьуа аӡә ихы ԥҽыр абҩа уадыхә ақәзыршәуаз,
рыхҿақәа рзыҟазҵоз Аинар-жьи диҩызан. Даныҷкәыназ аахыс аибашьрақәа рҿы оумеиқәаҵәа ихигахьан, иаргьы убасҵәҟьа аибашьцәа
рабџьарқәа рзыҟаҵо иахьцалак дрыцын…
Шьцыларазар акәхап иҟазҵо, иқәра дҩахан изышьҭымхуа ианыхьанҭахагьы, Ҟаинагә бааԥсыла игәиҽанын. Иқәацә уныҩналаргьы
дахьышьҭало ицәарҭаӷәы аханыҵәҟьа иаҳәа, иҟама, икәадыр, иҟамчы
еиқәхаԥс икнаҳан. Акырџьара еиԥшьыз, оумажә зхызгахьоу ак шакәу
аныԥшуа, зынӡа ижәытәӡатәиз кәалӡыкгьы цәеиқәараӡа урҭ ирывакнаҳан.
Иқәацә ашьҭахьҟа изгылоуп даҽа хыбракгьы – уи ижьира ауп.
Ианиааз аиԥш дыҟам, имчқәа акыр икаԥсахьеит, аха ԥаса еиԥш лассы-лассы акәымзаргьы, иахьагьы ижьаҳәашьҭыбжь шгац игон. Шаҟа
еигәышә, еикәаӷа, шаҟа мсыр-аҳәеи ҟамеи иӡрыжәхьоу, шаҟа лабашьа
ашьанҵаԥҽыгақәа рхеиҵахьоу, бҵи хҿа-ԥыци ҟаиҵахьоу, заҟа ҽы
рзыҳәа ҽеимаа инапы иҵиххьоу здыруада, ԥхьаӡашьа аман иҟоума.
Шаҟаҩ марҵеицәагьы идкыланы ажьишьа дирҵахьоузеи, шаҟаҩгьы
иандирҵалак, ақьабз ишаҵанакуала, уаҳа даҽа уск рнапы аларымкырцаз, рхахәы цәаҳәак хәхәаӡа иагәылблааны, ма аҷышә рҿартатаны, аԥсынгьарии, ауреи, арыҭәеи ҟаҵаны ҳамҭас ирыҭаны ишьҭхьоузеи, дара
рхатә жьирақәагь рзааиртхьоузеи…
Уажәгьы иара ижьираҿ, аџьмацәа иалху аӷа асаба ахыҩҩы, ԥсыԥ
аӷраӡамкәа ус баша еидшәаҟьала икнаҳам, абасҟатәи бџьари мыругеи
зқәиххьоу иԥсынгьариигьы уаҳа ус амамкәа иҭынчӡа игылам, арыҭәеи
ауреи уаҩы ишьҭимхуа ус зымҩа икажьым…
Ажьишьа ззымдырӡо шаҟа ҭаацәарагьы абасшәа иҟоу ажьирақәа

100

рымоузеи; уаҟа имҩаԥыргоит ажьираныҳәақәа, ианқәуагьы уаҟа ируеит ҭоуба, ажьира иарҭогьы уаҟа дарҭоит ажьира-ныха…
Ҟаинагә ижьира иахьагьы аҳабла абжьы шалҩыц иалыҩуеит, уи
дышжьиҩу аиԥш, дагьныҳәаҩ дууп, ижьирагьы ари аԥсҭа илҭанакыз зегьы ржьирақәа раасҭа амч аманы ирыԥхьаӡоит…
Ҟаинагә иара ихаҭа қьырсиан ҵасла ирнаҭхьоу уаҩым, уи ихатә
жьира ааиртаанӡагьы, Ажәеиԥшьаа назлоу, еиуеиԥшым анцәахәқәа
рыхьӡала ашәаԥыџьаԥ-ҵлақәа дрымҵаныҳәон. Иара иеиԥш зеиԥшыз
ауаа Аԥсны ахы-аҵыхәа ахьынӡанаӡааӡо имаҷҩымызт. Ақьырсиан
уахәамақәа рмаҵзуҩцәа урҭ рацәак иргәаԥхомызт, анцәаиҳәарҭақәа
рахь имнеиӡакәа, ауаа дара ржьирҭақәа рахь рхы ахькыдыз азыҳәа.
Ҟаинагәгьы акыр длаԥшықәҵан дрыман, аха ажәытәӡа аахыс иаауаз
аԥсуаа рҵас еилеигомызт, дызҿыц даҿын. Уи ижьира ԥшьаҭыԥ цқьахеит. Дара зхатә жьирақәа змоугьы, амшаԥ-ныҳәақәа раан, иара ус
абжьааԥынгьы, шаҟаҩ изаауада, ажьирақәа рынцәа Шьашәы ихьӡала
шаҟаҩы дрықәныҳәахьада, аиҳаракгьы ахәыҷқәа. Урҭ аӡрыжәразы
ӡыла иҭәны изгылоу аиаҳәа иӡааиртәалоит, зцәа зтәым аҳәса ажьира
ԥырӷы зӡааԥсалоу аӡы рықәирпҟҟоит, хшароура зцәыуадаҩхо аҳәса
аҟамақәеи аҳәақәеи зӡааиӡрыжәлаз аӡы диржәуеит…
Иара аброуп, аҽаџьара дымгакәа, аҳкәажә қәыԥш Џьарымхан Леон
изы лцәа лтәымкәа даныҟаз, ақьырсиан ныхақәа раасҭагьы ажьира
агәра згоз ланхәа маӡала дахьаалгазгьы, ажьира амарҭхәқәа зегь рыла
Ҟаинагә-жьи дахьлықәлырныҳәаз. Лара аҳкәажә Џьарымхангьы уи
аахыс лгәы иҭыҵәом, аҩны, Ҳазартәылан даныҟаз ажьицәа лбахьан,
аха ас ҭыԥкаҿ итәоу жьи динымиацызт, уатәи ажьицәа неиҭанеиҭасуа ҽуардынла игәароуп, иахьаақәшәаз иаангылан ижьиуа, ныҳәара
захьӡугьы рыздыруам…
Уажә арахь имҩахыҵыз арҭ ҳарԥарцәагьы ажьирақәа акырџьара
ирбахьан, аха Ҟаинагә ижьира жьирак ирзеиԥшмызт, иара убас урҭ
аҳҭынраҿы, нас ҩнаҭацыԥхьаӡа иахьнеилак абџьар рацәаны рылаԥш
иҵашәахьан, аха Ҟаинагә иабџьарқәагь иаргьы еиҳа маӡа дук иҵаны,
ссиршәақәа иҟаз аӡә иакәны ихәаԥшуан. Еиҳаракгьы уи дзыргәаԥхоз,
ивагылаз имарҵеи ҷкәын иҭыԥан дара аӷа иахьаирхалоз, еиҳа рымч
зықәхартә имаҷу аурақәа рымҩанҵара иахьақәиҭитәуаз, насгьы иқәацә аҟны икнаҳау аҳәақәа, аҟамақәа кныхны иахьдиркуаз, ажәытәӡатә
хыцқәеи, ахҿақәеи, абҵқәеи, асақәеи ларха-ҩархо ирыхәаԥшыртә аҭагылазаашьа ахьриҭоз акәын. Аамҭа анимоу, аҳәаҟьашьа, ахысшьа ахьдирбоз азгьы аӡәы диларҵомызт. Рықәра аҵанакуа ианыҟалалак, дара

101

урҭқәа зегьы рбараны иҟан, аха ас макьанатә заа ргәы ишаҭахыз ирбартә-ираҳартә иахьирманшәалоз цәгьа еигәырӷьон…
– Шәа шәоума, дад… бзиала шәаабеит, – иҳәеит уи, иџьымшь еимассы, дахьтәаз дҩархаҵгылан.
– Ааи, ҳа ҳауп, – аҭак ныҟарҵеит даргь неицҿакны.
Ҟаинагә-жьи азныказ ихашҭит Леон аҳ иԥа шиакәыз, ианигәалашәа,
аҳ ихаҭа дааизшәа, даауалуашеит. Уи даныҷкәыназ аҳцәа еиҳабацәа
дрыцныҟәахьан, изыхьчоз аргьы дрылан, аха рыҵкар-зыҵкару џьара аӡә данибалак абас гәҭынчымрак изцәырҵуан. Уи даныҷкәынӡаз
аахысгьы ихымԥсааит, игәы зырҷыдоз иага ибахьазаргьы, иҟазҵоз
шәаӡыӡарамызт, ҳаҭырын, патуун…
– Шәааи арахь, дад, шәтәа, – иҳәеит абырг, иҟьаҟьаӡа игылаз арымӡ
ду инапы нақәкуа, – Шәышԥаҟақәоу шәымҳәои, ныбзақьцқьақәа, ариабжьарак ҳаибамбеижьҭеи? – дразҵааит иара, дԥышәарччо.
– Ибзианы, – аҭак ныҟаиҵеит Леон.
– Ааи, ааи, шәыбзиазароуп, дад, шәыбзиамхар ҟалома, – абырг ибӷа
аиҵыхра ааицәыуадаҩны, ихы рҟәшәа, иблақәа дырцәыҵыԥшны днарыхәаԥшит. Дара рҩыџьагьы, еидкьыслар ҳәа ишәозшәа, аӡәы ахахьы,
егьи аҵыхәахь арымӡ рыҽнықәыркит.
Ҟаинагә-жьи рҩашла зыҽрыхьны, илахҿыхӡа иаԥхьа итәаз арԥарцәа хәыҷқәа дреигәырӷьаҵәа даҽа ԥыҭраамҭак данрацәажәақәа:
– Зны ус шәаатәеишь, дад, – иҳәан, дҩагыланы иқәацәахь иҿынеихеит.
Абырг игәнимго дыҟамызт абас, дхәыҷы-дду, сасык данымҩахыҵлак
афырҳәа чеиџьыкак зырмазеиша уаҩ дахьизыҩнамыз, аха уи иара
дашьцылахьан, шьҭаҵәҟьа еидара хьанҭаха иқәҳаз иқәра усҟакҵәҟьа
илнаршом акәымзар, фатәык, жәтәык иҩны иагижьуамызт, иааилак
иҿаԥхьа ихы ирԥхашьомызт.
Арахә, ашьамаҟа, аԥсаса рацәаны изанын, акы ахәда хымҵәакәангьы уаҩ дишьҭуамызт. Агәыла ҳәсақәа, агәыла рԥарцәа ицырхырааны,
али-ԥси рыбжьара аишәа ааирхион. Арҭ сабицәоуп, егьсасцәам, дырцәыԥхашьом, аха уеизгьы ианааилак ҿмырҵысыҵәҟьа ицар игәы ихьуа
далагон.
Ԥыҭрак ашьҭахь иқәацә ҩны аҩадахьҟала даавҵын:
– Шәааишь, дад, аранӡа, ак шәсырбоит, – ибжьы аарықәиргеит. Леони Хьзани кәанызануа уахь рҿынархеит. Урҭ хәыҷыкгьы амла иакуан, аха дара зышьҭаз лакә ҿыцк, жәабжь ҿыцк раҳар акәын. Ирдыруан
аҭаҳмада (данжьиуаз усгьы джьиуан аха) иҵасқәа рыла зны иара ихаҭа

102

игәы иаҭаху ҟаимҵакәа џьара ак аӡбахә цәыригараны дшыҟамыз.
Дахьгылаз ажьира аҿаԥхьа ианнеи:
– Шәнапқәа ӡык нарықәышәҭәеи, дад, нас ҳаицәажәалап, – дԥышәырччо днарыхәаԥшит.
Уаҳа иамамкыкәа, ажьира авараҿыҵәҟьа, наҟстәи абахә иалсны
ахьхьаҳәа ачачхалеи ианыланы илеиуаз аӡыхь рнапқәа наҵакны иаарыӡәӡәан, иара уа икнаҳаз ашуқьаҭ мпахьшь ду ала иаадырбеит, нас
иара данынарыԥгыла, дара ртәала еибарԥшны, ажьира иныҩналеит.
Шьыжьаахыс (Ҟаинагә ашацкыраз ауп аиҳарак шамахамзар данжьиуа)
аԥырӷқәа анҿыцәаа, аихаӡа-фҩы шыҩнышәшәозгьы, ажьира аҩныҵҟа
адәахь аҵкыс ихьшәашәараӡа иҟан, ганцыԥхьаӡа, ԥацхак шубац аиԥш,
аҳауа ацәылсны иахьаауаз агәахәара унаҭон.
Ажьира азганк аҿы игылаз аишәа амгьал, ашә, ацхасаранџь уҳәа
абырг имаз рыла ирхиан. Еирыӡ хәыҷык азна аҩгьы ԥхеи-ԥхеиуа иқәгылан, уи иавагылан ашыц ҩыжәга хәыҷқәа ҟәрышә-ҟәрышәӡа…
– Шәтәа, дадраа, ишәаҭәасшьо рацәак егьыҟам, аха шьыбжьхьак
еицаҳкып, – абри ааиҳәан, иара аишәа ахахьы дниасит. Аҷкәынцәа
рҩыџьагьы наҟ-ааҟ инадтәалеит…
Абырг ашыц чамсҟәыл хәыҷқәа аҩы нарҭеиҭәан, акака аҷкәынцәа
инарымҵаиргылеит. Руак иара ианаақәих, аныҳәара игәы ишҭаз дырны, дара ахьышәҭ-сышәҭҳәа иҩеибаргылеит.
– Анцәа улԥха ҳаҭ, дад, Анцәа шәныҳә, – уаҳа мцхәык даламлакәа
иааижәит. – Иаанышәкыл, дад, ишәԥырхагам, шьҭа шәхацәоуп.
Жьырӡымзар даҽак агьама зымбацыз аҷкәынцәа аалак-ҩакит, нас
Леон иааигәаӷьын ачамсҟәыл хәыҷ аашьҭихит.
– Анцәа улԥха ҳаҭ, Анцәа ухьышьаргәыҵа ҳакәыхшоуп, – дунаӡак
иеиԥш дааныҳәеит. Хьзангьы ус наициҳәан, ажь-фҩы зхышәшәоз аҩы
цаҳәцаҳәо иааржәит. Абырг рныҳәашьақәа оумашәа ибаны даарыхәаԥшит. Ҵабыргынгьы арҭ хәыҷқәамзаап шьҭа ҳәагьы игәы инҭиҳәааит, Анцәа иџьшьоуп, ахацәарԥар ҿыцқәа агылара иахьалагаз, ҳмыӡыр иудыруазеи ҳәагьы гәахәара дук ааиоуит.
Аҷкәынцәа рацәак какалкра рҽаддмырхалеит. Ҭабуп ҳәаны, раԥхьа
аишәа Леон днахыҵит. Хьзангьы ус ааиҳәан, дҩагылеит.
Иахьаадәылҵыз, абырг инапы анааиӡәӡәа, даргьы дырҩегьых рнапқәа рыӡәӡәан иаадырбеит. Ус, иара Ҟаинагә драԥгыла ишааиуаз,
иқәацә ҩнахьы иныҩнаигалеит. Уи агәҭа ахьазеиҟараҵәҟьоу иҟоуп
ихәышҭаара, аиха иалху ахчныза ҩаҳаракны иамоуп. Уаҟа ицәыбблы
акәасҭӷа дуқәа ус баша рхы еиҿакуп. Аӷба азынџьыр еиԥш архнышь-

103

на ду еиқәаҵәамҳаҳараӡа иахакнаҳауп. Леон ихы ҩышьҭыхны уи
зхьынҳалаз адаан-қәырҟьеи аԥацха ахәыбли днарыҵаԥшит, алҩацарҭа
назлоу, шеибакәу зегьы ақардуаг аиԥш ицырцыруа иҟан. Иара ақәацә аҭӡамцқәагьы злашышыз ахәажә быцқәагьы аихаӡа еиҳа еиԥшын,
амҿы аасҭа. Аҽҳәа аԥхьа наҟ-ааҟ еиҿаԥшуа ҩ-рымӡ дук ҽҳәагылан.
Леон ара уажәадагьы дшыҩналахьазгьы, дырҩегьых абарҭқәа зегьы
еимгеимцарак иблақәа аарыхижьын, наҟтәирахь ацәарҭаӷә аханы икнаҳаз ажәытә абџьарқәа рыхәаԥшра далагеит. Урҭ рхала ицәажәозшәа
цәанырра џьашьатәыкгьы даамҽханакит…
– Икных, дад, икных, – ааиҳәеит аҭаҳмада, Леон абџьарқәа
дышрыхәаԥшуаз аниба. – Шәа икнышәымхыр икнызхуада...
Уи акәын Леон ииҭахызгьы. Иааигәаӷьын, аслан баҩыш иалхыз,
аҩежьцәа аазхыҩуаз ахыци ахәымпали аакнихит, хҿа гәарҭак зҭаз
ааҵәа-ҭаӡах хәыҷгьы хазы иаакнихит. Иман адәахьы даадәылҵит.
Хьзан дыҩны дцан ацәҟьара кыдиҵеит. Леон дааскьаны даагылан
ахыц ахҿа наҿеиҵеит. Имахәҿа иахьынӡалшоз иааирххан дхысит, аха
ахҿа ацәҟьара аҟынӡа изымнаӡеит. Уи аахьымӡӷишьеит. Инаҿеиҵеит
даҽа хҿак. Адгьыл дзықәгылаз аҿы иҽышьҭарӷәӷәаны, имч еизганы
ахыц ааирххеит, атахҳәагьы инаимпыҵижьит, ахҿа ацәҟьара инаӡывасит. Даҽа хҿак наҿеиҵан, ишьамхы арсны, иаарласны ирхханы
аҿынаирхеит – ацәҟьара агәҭаҵәҟьа ихҿа налакьакьеит, идырдыруа.
Хьзан дгәырӷьаҵәа дыҩны днеин иаалихит. Леонгьы мҵәыжәҩада
дыԥрыртә дааҟалеит.
– Шьҭа уара ухыс, – иҳәан, Хьзан инаииркит. Уи даалак-ҩакит, аха
нас ахҿа ахыц инаҿаҵаны даҵхеит, ишнеиуаз ацәҟьара аҵкарахьшәа џьара инаахеит. Даҽа хҿак наҿеиҵан, ибзиан дкылԥшны дхысит,
аԥхьан Леон ихҿа ахьақәшәаз акәалҵәҟьа инҭаиршәит. Леон иҩызагьы
иара дахьиҵамхаз еиҳагьы дааигәырӷьан, ижәҩа инапы ықәҵан даагәыдикылеит.
Абырг Ҟаинагә-жьи иқәацә-ҩны ддәылҵны ашәшьырахь дааины данынатәа, изҿыз аицлабра иаҟәыҵны, иааидеибаҳәалеит.
– Уаахишь, дад, – иҳәан, Леон ахыци ахәымпали ааимихит уи. Ҿыц
ибазшәагьы акыраамҭа дахәаԥшуан, нас ус иҳәеит: – Абри сабду исиҭеит уара сануқәлаз, сабдугьы изҭаз иабду иоуп… Ари зны Ԥсырӡха иҟалахьоу аибашьра дугьы иалахәын, амбатәӡа ахыҵуеит, еимдо иааҳгон,
шьҭа са схәарҽхеит ишыжәбо, сдунеи аԥсахра ансықәшәо сыздыруам,
убри аҟнытә иахьарнахыс шәа шәаҿа ианысҵоит, пату ақәҵан ишәымаз, иаҭаххозар Шәыԥсадгьыл алашәыхьчала, иара ахаан иажәуа

104

абџьарӡам, еимыжәдала абиԥарала, еиӷьу даҽа хысга абџьарк ҟалаанӡа, – абри ҳәаны дырҩегьых Леон инаииркит. Уи иблақәа ҭҳацаӡа
абырг дихәаԥшуа иааимихит. Хьзан ахҿақәа ааизиган рыҭра инҭеиҵеит.
– Абарҭ ахҿақәагьы иара иацын, – деиҭаацәажәеит абырг, – урҭ
раԥхьа армӡаа ирацәан, сабдуцәа ҳаӷацәа ирықәдырӡит, иаанхаз сара
аибашьрақәарҿ инысхит, убри аҟнытә рхыԥхьаӡара иагхеит, шәара
ишәыррацәа, шаҟа шәыхҿақәа рацәахо аҟара шәаӷацәа шәыцәшәо иалагоит. Насгьы ахаан ԥсыҽрас ишәымоу аҳаҳаи уаҩ илаԥш иҵамшәозароуп. Сасрыҟәа данысабиӡаз, Аинар-жьи арыҭәа дыбжьакны даниӡрыжәуаз, арыҭәа ацҭыԥ ӡрыжәымкәа иаанхеит. Уи аҭыԥ ахьаанхаз
иарӷьа шьамхы аҿы ауп. Сасрыҟәа иԥсы ахьҭазгьы иара убраҟа акәын.
Иара убри анырдыр ауп, уаанӡа имыхәаӡоз иаӷацәа иҭархара анрылшазгьы. Аԥсабара иқәу дарбанзаалак «иӡрыжәымкәа» иаанхаз ԥсыҽырҭак змам дыҟаӡам. Ҳара аԥсуаа, дад, ҳгәы аартцәоуп, маӡа ҳаҵакӡам,
ҳаӷацәа уи рхы иархәаны ҳҵыршәаауеит, ҳаԥсы ахьҭаҵәҟьоу иарбаны
иҳаихсуеит. Шәаныҩеидаслак абригьы цқьа шәазхәыцырц сҭахуп…
Леон иԥылалоз адоуҳа-уаҩы диеиԥшыншьало, ибла еихмырсыӷь
абырг дихәаԥшуа дизыӡырҩуан, нас уи иажәа ахы аникуаз ииҳәаз ихамыршҭыкәа ус дҵааит:
– Иарбан Ԥсырӡха иҟалахьоу аибашьра ду, ианбаҟалеи?
Абырг ԥыҭраамҭак ҿиҭӡомызт, Леон изҵаара иаҳау имаҳау узеилымкаауа, нас илабашьа хы-мҟәындыр аҽыҩҳәа илыҵаирсын:
– Шьарда ҵуеит, дад, уи аахыс, аха иахьагьы ауаа ирхашҭуам. Сабдуцәа ирҳәамҭан исаҳаит, ишсаҳазгьы усоуп…
Аҭаҳмада данааҭгыла, анаҩс ииҳәарызеишь ҳәа аҷкәынцәа зынӡа
иааизҿлымҳахеит, ршьапқәа рыҵаԥсан ашьацра инылатәеит, рыблақәа
еихмырсыӷь ихәаԥшуа. Ахыци ахәымпалқәеи рывараҿ ус ишьҭан…
– Уажә маҷк хар ҳамам, абырзенқәеи ҳареи еиҳа ҳааибуеит, ара
ишыжәбо имаҷҩымкәагь иҳаланхоит, рыруаа хлаԥшцәас иҟоуп, аха
усҟантәи аамҭазы ҳажәлар амҟәыл бааԥсӡа иҭагылан, ҭаха ҳарҭомызт,
аурымқәа шәқьырсианра кашәыжьыр ҟалом рҳәеит, аџьамқәа ҳа ҳдин
шьҭышәхыроуп рҳәеит. Ргәы кыдгылт, дад, ҳажәлар, уаҳа ԥсыхәа анырмоу аурымқәа ҳамбааит ҳәа иқәгылеит, аизара ду ҟарҵеит. Ас аныҟала
аурымқәа рҳәынҭқарцәа иҳанарыжьуа иҟазма, ишԥаргәаӷьӡеи рҳәан,
иԥаԥашькны иқәгылеит. Аиҳарак ҳгәаӷ зыркыз, дара рҳәатәхаҵара
ҳаҟәыҵны, аџьамқәа рахь ҳхы ахькыдаҳҵаз ауп, урҭгьы ҳрыцәнымхо
ҳаҟамызт аха. Ҳара иаҳҭахыҵәҟьаз ажәытәӡаахыс иаҳбахьаз ҳаҵла-

105

ԥшьақәа, ҳныхахәқәа ҳрымҵаныҳәалар акәын, – Ҟаинагә-жьи иажәабжь еиҭеиҳәоит иара ихаҭа ихигахьаҵәҟьоушәа. – Аурымқәеи ҳареи ас
ҳмааибуа ҳаналага, аџьамқәа рыԥсықәарагь уи акәымзи – рыр рыманы рҿаархан, ара ҳгәылара алазқәа рҿынӡа иҩеит, устәи акәын усгьы
мҩас ишрымаз, инызкылодаз. Дук мырҵыкәа, урҭ ртәылагьы иҩалсын,
рҿаархан, ҳа ҳҿы иҩеит. Ҳшеизыразу, шәшаҳамԥсахуа ҳәа иреиӷьыз
ҳажәлашьҭрақәа иреиуаз уаа-хынҩажәаҩык, абзиара шәыдкылоуп,
абас шәа шәеиԥш иҟаз ахәыҷқәа шасыс ианрырҭа, дырҩегьых шьҭахьҟа
ихынҳәны идәықәлеит урҭ. Дырҩегьых ишлеихуаз, алазқәа ртәыла ианалала, ишакәӡам урҭ рхы илықәс-ҩықәсын, раҳ иԥҳәыс ԥшӡа Феодора, шьҭрала даурым ҭыԥҳан лара, дытҟәаны дрыманы ицеит…
– Избан? – дҵааит Леон.
– Аурымқәа алазқәа рҿгьы амчра ркын, ргәы ԥаҳжәоит ҳәа акәхап…
– Нас иҟалеи?
– Нас, дад, ишысҳәаз аиԥш, аурымқәеи ҳареи абас цәгьала ҳаимацәгьахеит. Уи зыхҟьазгьы, есааира руаажәлар ааганы иҳаланырхо, ар ҳакәыршан ҳзымҵысуа, ҳмал дегьызмаха ишаны ирго, напхгарагь ҳзыруа, зынӡа ахәура ҳҭарҵарц иахьалагоз ауп. Иаҳзымычҳаит
ари, шәаҳҭахым ҳәа раҳҳәеит. Ас иҟаз ажәабжь хьанҭа реиҳаб дуӡӡа
иҿы ианнаҩ, уаҩы ишимбац дҳазгәааит. Аԥсны-дгьыл чашәра зынӡа
ицәыӡуашәа аниба, еиҳа иӷәӷәаз ир алԥшааны, аӷбақәа ирҭатәаны
арахь рҿааирхеит, иҳәатәы хазымҵо иалагаз ҳажәлар ирҭаслымырц,
иахьирхәырц…
– Иаама нас урҭ? – азҵаара еицыҟарҵеит аҷкәынцәа.
– Ишәасымҳәои. Аурымқәа раҳ дуӡӡа аӷбақәа арахь идәықәиҵаанӡа, Кәанстантинополь итәаз аурым рыр рԥыза, ихьӡ сгәалашәом,
шьашәы иҭарблыша, Урымҟа иԥхьан дыргеит. Шәамахьтәыла знапаҿы иҟаз азантақәа рыр ахадасгьы даарышьҭит, напынҵас аԥсуаа
ҳаршьаҳиҭра идҵаны. Уи ара дшааиз иҿыҩеихан, ыҟамзи, алазқәа рҿы
даахит, уа итәаз аурымқәа рыргьы напхгара риҭарц. Дара усгьы устәи
акәын ианакәызаалак ихибаҳәа раарҭа, алазқәа рҿы рымчра рӷәӷәаны, ҳаргьы урҭ рнапаҵаҟа ҳаҟаҵара иашьҭан. Араҟа заа уаанӡагьы иаан
иҟан аурымқәа егьырҭ рыр рхадацәагьы. Урҭи уажә ари иааз алаԥшьи
рҽеимардеит. Иара даалаган, аурымқәа рыр еиҳа иӷәӷәаӡақәаз рацәаҩӡаны иалиԥшааит, урҭ рԥызацәас ҩыџьа зынӡа амықәшәатәыцәгьақәа раԥхьа илаиргылан, ҵҩа змам аӷбақәа ирҭартәаны арахь амҩа
иқәиҵеит. Ишҩеиуаз акәымкәа, Аҟәа азааигәара ианааи, аӷбақәа ирҭаз
ар ӡхыргеит, аршьаҟауаа шьапыла агаҿа иавалан амҩа иқәлеит, егьы-

106

рҭгьы еиҳа имаҷыз рыӷбақәа рыла урҭ ирываӡсаны рҿыҩархеит. Шьапыла иҟоу агәгәаҳәа шьапыла иаауеит, аӷбақәа ирҭоугьы урҭ ирымариашаны амшын ихышьшьыла иҩеиуеит…
Арҭ еиԥхыҟәҟәа ишаауаз ааигәа ианааи, иааԥшны ирбеит ҳара аԥсуаа ҳрацәаҩны ҳцәырҟьа-цәырасуа ара Ԥсырӡха ахәқәа ҳшырҿаз,
аӷа ижәлара ҳазхианы ҳшыҟаз. Ас ашәарҭа ӷәӷәа анырба, арҭ аԥызацәа
руаӡәк, ар рыбжаҩык егьи аԥыза иааизныжьны, егьырҭ абжаҩыкгьы аӷбақәа ирҭартәаны идәықәлеит. Ԥсырӡха лбаа амшын аҿынӡа илаӡо иҟаз,
уажәгьы зышьҭақәа жәбо ани абаахкыра ду илахыкәшан, абаа зыхьчоз
рахь иамк-амышьҭӡакәа иҩҭалеит, рҭарчеиқәа кынгьы хакәиаа абаа
иҩеи иҩажәлеит. Ҩ-мцак рыбжьара ибжьахаз ҳар хьамҵыр амуит, дад.
Наҟ-ааҟ ибжьазкыз аурымқәа аӡәырҩы ндырҵәеит, ирышьҭалан иԥхарс ишааиуазгьы, изҭалаз абаа хыхьчарҭа ашә ду аркра иахьымӡакәа
даргьы рыцҭалеит. Абаа ҳҭалт абааԥсы, издыруада ҳхы ҳзеиқәырхар
згәахәуаз ҳар, ҵҩа змамкәа ирыцҭалаз аӷа ир егьрылмыршакәа рбаа
хыхьчарҭа рцәыргеит, даргьы зыниаз рзымдырӡо ирытҟәеит… Аурымқәа азныказ ҳиааит ҳәа ргәы иаанагеит, аха иалоухи, русқәа уадаҩхеит; еизааигәа-еизааигәан игылаз ҳаҩн-қәацәқәа, абаахкырақәа
зкәыршаз, рхыбқәа ирықәлан, хаҳәмҿыхәс иаарымԥыхьашәоз зегь
ыршәуа, дхәыҷы-дду, дыԥҳәыс-дхаҵа, ҳажәлар аурымқәа ирҿагылеит,
ашьаарҵәыра ӷәӷәа кадыршит, аибашьра уаӷеимшхараҵәҟьа ҭарҵеит…
Аурымқәа рхахьыргара рзымдыруа ишыҟаз акәымкәа, аҩнқәа амца рыцраҳҵап ҳәа аарҳасабит. Уи здыруада. Иааилалашьцон аиԥш, ахҿақәа
амца дыркны, ижжаӡа идыршәуа мацара, аисыр зқәыз ҳқәацә-ҩнқәа
шеибакәу аҿҿаҳәа абылра иҩалагеит, аҳәса, ахәыҷқәа рыҵәаабжьы
адунеи уаҩ дықәнаргыломызт… Ҳажәлар ҵҩа змам алаблит, дад, уи
амца қьоуқьад бааԥс! Уи ашьҭахь акыр шықәсагьы алҩақ, абылфҩы
ықәышәшәон араҟа иахьабалакгьы. Иара абыржәгьы анышә ааужыр
арацәа ааԥшуеит, дад, убасҟак ибылхьеит, иҷыҷхьеит ҳадгьыл…
Леон ахыци ахәымпали аашьҭихын, еимларӷәӷәа икны ус дтәан. Хьзангьы иҟыт-ԥсытбыжь гомызт. Аҭаҳмада иажәабжь ӷәӷәала ирнырит
аҩыџьагьы.
– Абри ишәысҭаз ахыци ахәымпали, нас абна сқәацәажә аҿы икнаҳау
аҳәақәа ҩбеи убасҟантәи аибашьра иалахәын, дад. Урҭ сабдуцәа иркын, ашьҭахь сара сҿынӡа иааӡеит, сара ҳәа узҿугьы, саагылазар абџьар
сшаҵаз саҵан… – абри ааиҳәан, маҷк иԥсы ааиҭеикит, нас: – Ахҿаҭра
сырбеи, дад, – иҳәан, Хьзан ихы наиқәикит. Уи ахьышәҭҳәа ахҿаҭра
анииркы, чапырхәаҵас иаҵдаз ахы ааиртлан, хҿа гәарҭак ааҭигеит, урҭ

107

дрылаԥшуа руак аарылихын, ус иажәа инациҵеит: – Абри ахҿа егьырҭ
ахҿақәа ишреиԥшым жәбома, ари ҳаӷацәа рыхҿақәа ирыжәлантәуп.
Усҟан араҟа ҵлак убомызт ахҿа зларкьакьамыз, иахьанӡагьы иҳаракны ахрақәа ирылакьакьа иахьыҟоу ыҟоуп, аккарақәа рҿы икаԥсоуп…
Ари ахҿа гәықәха ҵәахны изсымоу, ари ҳа ҳабшьҭратәык игәы иалаз
ахҿоуп, иара уи дагьагеит. Иҵәахны инеимда-ааимдо абиԥарала изааҳго, ашьа баауам, иԥсуам, дад, адунеиаҿ ҳаӷак дыҟанаҵ ҳара гәҭынчра
ҳмоуроуп. Ари арахь са исымаз макьана, шәара асабицәа ишәысҭом…
Леон иҭаххеит уи имхны цқьа дахәаԥшырц, аха, зымҩа ианыԥхьеик, ҭынч дахьтәаз иҽимырҵысит. Уи аӷа ихҿа уажәгьы ашҳам аҿыкәкәа,
аршәаа атрышә иасуа, ажәҩан иалхәхәа аара иаҿызшәагьы игәы иааинаҭеит…
– Ишәысҭаз ари ахыци ахәымпали, – деиҭаацәажәеит аҭаҳмада,
– баша хәмаргас иҟамҵакәа, ахысшьа алашәҵала макьана, наҟ-наҟ
аҳәақәагьы шәысҭап… Ҳара ҳадгьыл, дад, ишынеибакәу зегьы хҿаҭыԥла ирӷәӷәоуп, убарҭ ахҿа-ҭыԥқәа зегьы саргьы сгәы иануп, издыруада шьҭа митәык хара сзымцакәа сдамра сҭалозар, сқәацә шәыҩналаны иаанхаз сабџьарқәа шәа шәхала ижәга. Ишәасҳәаз ажәақәагьы
бзанҵы ишәхашәмыршҭын…
– Бзиоуп, – ааицырҳәеит Леонраа, шьҭа ицару имцару рзымдыруа,
ираҳаз ажәабжь иархьанҭан, еиҵаӷәӷәа иахьтәаз.
– Иахьа хәыҷык сгәы ԥшаауашәа сыҟоуп, ажәа шәасыршьызар ҟалап
аха, даҽакгьы ишәасҳәо, дад, – деиҭаацәажәеит Ҟаинагә-жьи, – абџьаргьы абџьаруп, аха ауаҩы иасымша бџьарла мацара дышзымиааиуа жәдыруаз, ахшыҩи ауаҩреи, ачеиџьыкеи, аламыси имазароуп. Ачеиџьыка
анысҳәа, ари ишәымҵасҵаз аԥычха хәыҷ аӡбахә сымоу џьышәымшьан.
Уи зхысҳәаауа даҽакуп, аха аҽазны ишәасҳәап…
– Мап, уажә иҳаҳә иҟалозар, – иааидҳәаҵалеит Леонраа.
Аҭаҳмада маҷк иԥсы ааивиган, бзиоуп нас ианышәҭахха иҳәан, ус
деиҭаналагеит:
– Ажәытәӡа, адунеи ахаҭа аира ианаҿыз зны, ҳара аԥсуаа
Раԥсҭан ҳәа џьара ҳҭыҵызшәа иалацәажәоит. Уа инхоз ауаа бжаҩык
еиқәаҵәақәазаарын, егьырҭ – уаа-шкәакәақәан. Абанҭ ашкәакәақәа
ракәзаап ҳазхылҵызгьы. Аиқәаҵәақәа даара уаа-гәыжәлацәгьақәазаарын, убарҭи анҭ ҳа ҳазхылҵыз ашкәакәақәеи ашьа рыбжьалан, еиӷацәа
бааԥсқәахазаап, ӷәӷәалагьы еибашьызаап. Иалоухи, аҵыхәтәан ашкәакәақәа Раԥсҭан иқәҵны имцар ада ԥсыхәажәла рмоузаап, абрахь
аҩада рҿыҩахангьы идәықәлазаап. Шьардаамҭаӡа амҩа иқәын. Уахык

108

дәеиужь дук аҿы ишыԥхьоз акәымкәа, ацәылашамҭаз, дара иреиуаз
ҭакәажәык дҿыхан, дӷьаҵәыӷьаҵәуа лыбжьы хҵаны ус ҿаалҭит:
– Ҳацәашьа ҳаԥсышьоуп, ҳаи абааԥсы, шәгыл зегьы, шәгыл! Раԥсҭан
ҳақәзмыргылоз ар рԥыза Ҳазараҭаалы иҽы Дулдул дақәтәаны, дфырмацәысха дҳашьҭалан даауеит!
– Иҟаҳҵарызеи нас? – рҳәан, егьырҭгьы налазҵааит.
– Ааҵәак азна ахәыӡ шылеи, аџьыкеи, алыхәҭеи сзаажәга! Чеџьыкамзар ҳара егьҳахәом, ҳанҵәара ааит ижәдыруаз, – ҳәа даацәажәеит.
Зыӡбахә лҳәаз зегь наган иналырҭеит. Ишрыдылҵаз еиԥшгьы, жәлары зегь адә ду агәҭа иааидҵәаҵәалеит. Лара ахәыӡ шыла алыхәҭала
ихәны икарҳәҳәуа, аџьыка каԥсо мацара, луаажәлар шеибакәу зегьы
даархыкәшеит. Ус иаапкны иаауаз Ҳазараҭаалы нахьхьи џьара даацәырҵит. Уи дааиуа-дааиуа акыр данааигәаха, лара ԥхьаҟа днаиԥылан,
лшьамхы лалырсит, луаажәларгьы ус ныҟарҵеит. Дулдул иақәтәаз Ҳазараҭаалы, аффаҳәа иаҳәа ҟьо, дышиашоу хагәха дрыжәларц акәын, аха
дшааиуаз, ачеиџьыка изахымскәа, адыхҳәа иҽы аангылеит. Уи аамҭаз
аҭакәажә лгәыҳәԥы аалырԥшын, ирышьҭаз ари ауаҩыцәгьа иалҳәеит:
– Сыҷкәын, нан, уаргьы абри акәӡами узааӡаз, ҳумшьын, ҳаужь,
уаҩы ҳаиԥырхагам, ҳцоит ҳхы ахьынахо!..
Ҳазараҭаалы иҽы ачеиџьыка иаӷрагылан дара рҿынӡа даннанамга,
уажә шәызқәа ҳаиархан шәцоит, аха мышкызны дырҩегьых шәҿы
арахь иҳәуа Анцәа иҟаиҵааит, нас шәареи сареи цқьа иҳаибарбап,
иҳәан, длықәгьежьаан дцеит. Дара рҿаархан, заҟа аамҭа иаауаз Анцәа
идырп, абра, ибнараны, уаҩ дызкьымсцкәа иҟаз Кафказ иааит, усҟан
азахәқәеи ҳареи жәларык ҳакәын, шеибакәу зегь геи-шьхеи ықәырҭәаан ҳҩықәынхеит…
– Аҵанқәа абаҟаз, иқәҵхьазма? – дҵаауеит Леон.
Ари абаидыруеи ҳәа аҭаҳмада иааџьеишьеит, нас ус иҳәеит:
– Аҵан мцала иқәҵхьан…
– Иааз Нарҭаа роума нас?
Абырг Леон илакҭа ҩҭкааны дынҭаԥшын, нас ус иҳәеит дырҩегьых:
– Нарҭаа ракәхап, ҳа ҳазхылҵыз анҭ ауаа шкәакәақәа рами. Лара
Саҭанеи Гәашьа лхаҭагьы ацыца аиԥш лцәа-лжьы ҟәашкакараӡа дыҟамзи…
– Нарҭаа ракәзар, Ҳазараҭаалыжә ицәшәарызма? – деиҭаҵаауеит
Леон.
Аҭаҳмада дырҩегьых иблақәа ҭаа Леон днаиҿаԥшуеит, ԥыҭраамҭакгьы ииҳәо иҿашәом, нас ҩаԥхьа ус иҳәоит:

109

– Ишәаны ҳәа акәу џьушьо, иахьеиӷьу ҳәа иаауазар акәхарын,
ауаҩ еснагь абааԥсы даԥырҵны еиӷьу дашьҭазароуп, иахьхьаҵтәугьы
дхьаҵуазароуп… Изхысҳәааз, ҳажәлар убриижьҭеи амҩа иқәлан аара
иаҿуп уҳәар ауеит, дад, ирхырымгац гәаҟра ыҟам, аха рчеиџьыкеи
руаҩреи баагәара дуӡӡан ирыкәыршоуп. Уи атәамбакәа иаӷрагылан
иахысыз – хир изгашам. Ус иҟоу роуп изызкугьы ирыҟәнырҵо рабџьар.
Ижәга, дад, ижәга, сара шьҭа абџьар скыртә сыҟам, шәа шәоуп абаагәара аиԥш ҳзықәгәыӷуа, шәабиԥара шәаԥсаха, ирацәаҩуп иахьагьы Ҳазараҭаалыжә иеиԥш иҳашьҭоу, урҭ уаҩрала, чеиџьыкала ишәзынкылозар
инышәкылала, иамуӡакәа ианыҟалагьы, аҳаҳаи акы шәацәымшәан!.. –
уаҩы иџьеишьартә ибжьы ҷкәынӡа иааҭирҟьеит Ҟаинагә аҭаҳмада.
Арԥарцәа аҩыџьагьы ҩеибаргылеит.
– Иҭабуп, бзиала, – иааицырҳәеит, ацара рҽазкуа, аха уаҳа акры
ациҵома ҳәа уажәыгьы икәанызануан.
– Абзиара шәымаз, дад, шәааила абас, сышәхашәмыршҭын, ҳаӷоу
ихала ихы дазынхааит, дад, схала схы сацәажәо сықәшәмырхан…
– Мамоу, ҳааилоит ҳара.
– Бзиоуп, дад, шәца шьҭа, шәынсырхеит, – иаргьы дҩагылеит. Ани
ҳаӷа ихҿа ҳәа иааникылаз ахҿа заҵә кны, ус дагьгылан, арԥарцәа
аҩыџьагьы агәашә инҭыҵаанӡа…
Иаауан дара ирбаз-ираҳаз ргәы иҭахәхәа, ириҭаз аҳамҭа рыманы.
Уа, иашҭаҿ ианыҟаз, инеимда-ааимдо иалахысуа, ахыци-ахәымпали
агәахәара ду рнаҭон, аха иареи дареи рхала ианеизынха оумашәа рхы
рбо иалагеит. Абџьар аныҟала – аӷагьы дыҟазаап. Дызусҭада арҭ раӷа?
Изакә џьашьатәузеи абырг дызлацәажәоз?..
Леон хәыҷ ихшыҩ ала, иԥсҭазаараҿ раԥхьаӡакәны абри дназхәыцит,
акакалагьы иааигәалашәеит аҳҭынраҿгьы лассы-лассы излацәажәало
аибашьрақәа ртәы, анеи-ааи шырацәоу, аныхақәа рҿы рныҳәашьақәа,
зны-зынла иаб иҽеиҭакышьақәа, уажәы-уажә иабџьарқәа иҟәынҵаны,
дҽыжәлан, ахҭҟьа аиԥш агәашә инҭҟьашьақәа, сахьан ибла иаахгылеит ааигәа зҿы дыҟаз акәалӡычаԥаҩцәа, дахьнеихьоу ажьирақәа рҿы,
ахьеҩ-сеҩҳәа ажьицәа ржьишьақәа, аҳәақәеи аҟамақәеи аччаҳәа аӡы
иӡааҵан ишрыӡрыжәуа…
Дара-дара дасу рхәыцрақәа ирыланы, имеицәажәаӡо, рышьирышьи неиқәҵо ишаауаз, Ауахьадҳәырҭа ҳәа изышьҭаз адәы аԥынҵа
ианнықәла, Леон имархәац нахьхьынтә дгәаҭаны, иаакьыркьырын,
аҽқәа ирылҵны арахь аҿаанахеит. Ахы шхаз иҩны ианааидыххыла,
иикыз абџьар аагәанаҭеит, ахы илаха-ҩахо иааҟьеит, иаанаго аилкаара

110

уадаҩны. Леон ахыци ахәымпали Хьзан инаииркын, амырхәац аԥырцәқәа еиларӷәӷәа, ахьышәҭҳәа ҽыкәбалла днақәтәеит. Уажәада ари
ажәҩаҿ дымҩеицызт. «Чоу!» ҳәа ианҩаҵирҟьа, иаргьы ирбжьахьоу ак
акәушәа, уаҳа уарчанрак ҟамҵакәа, ахҿа еиԥш иҭҟьаны аҿыҩанахеит.
Адәы аҽеиуатәны, иԥырны ицон уи! Леон ӷәра зҿамыз аҽы, инапқәа
ишьҭахьҟа иганы, афырҭын бааԥс иннадо, дақәтәан. Ҽыжәҟьарак ааимыхьӡакәа, убас знык-ҩынтә адәы ахы-аҵыхәа дцан дааит.
– Дулдул! – иҳәан, данҽыжәҵуаз амархәац аԥырцәқәа ааилеижәжәеит.
– Ус умҳәан, – иҳәеит уи заҳаз Хьзан. – Дулдул Ҳазараҭаалыжә иҽоуп изахьӡыз, ари иахьӡуҵома?
– Аҽы иахароузеи, ауаҩы ишьа алоуп аҽы!.. Иақәтәаз иоуп иҽеимыз акәымзар, уи ачеиџьыка иаӷрамгылеит. Ҽыжәла бзиан уи, аригь ус
ахьӡысҵоит. Дулдул, Дулдул! – аниҳәа, иаргьы рԥырҵны аҩызцәа рахь
такәы инаскьахьан, аха иаахьаҳәит, уимоу, ахьӡ адырызшәа, иҩнгьы
еиҭаарыдыххылеит. – Дулдул, Дулдул! – дырҩегьых аԥырцәқәа ааилеижәжәеит Леон. – Дулдул, Дулдул! – ахьӡ деилаҳан ҩаԥхьа ибжьы
рӷәӷәаны иааҭирҟьеит. «Дул-дул, Дул-дул!» – ҳәа нырцәтәи ахәқәагьы
иаарныҩит…
VIII
Абар, аамҭа ахьца-иахьааз уаҩы имбаӡо, Леон аҵарахь ишьҭра
аҿҳәара ахьаакылсыз. Иагарааны уи уахь дцараны дшыҟоу, шьҭа дук
мырҵыкәагьы дшаҵанакуа иарҳәахьан, иагараангьы уи аҵараиурҭа
ахьыҟоу ҳәа мраҭашәара аганахь ддырԥшхьан. Иаргьы, амшын дуӡӡа
анырцә иҟоу ҳәа ихахьы изаамгаӡо, иагарааны аҟәара-хықә дықәгыланы уахь ԥшырҭас ишьҭиххьан, уи иара изыҳәа жәҩангәашәԥхьара
ахьыҟоу ҳәа удырԥшыр иаҩызан. Инагӡангьы даргәырӷьон ҳҳәар мцуп,
игәы хәыҷы бжьажьон, ацара иҭахын, егьиҭахымызт. Маҷк игәы збаауаз, уа иан лаҳәшьа гәакьа дахьыҟоу ауп. Уи иара ахаан димбацызт,
аха есаашар лара леиԥш лԥеи лыԥҳаи рыӡбахәқәагьы иаҳауан, дареи
иареи еихааӡалоушәа аҟарагьы гәаныла дрышьцылахьан. Уажә лассы
ибараны дахьыҟазгьы хаз амҵәыжәҩа инаҭон, насгьы ӷәӷәала даргәырӷьон, ҳәарас иаҭахузеи, аҵарахьы данцо иангьы дахьиццоз, иара ҽеила дашьцылан дшьақәгылаанӡа ларгьы уа даангылараны дахьыҟаз…
Леон нхыҵ Ҳазартәылан иҟоу, Итиль, Саркьал, Бельенџьер, Семен-

111

дер уҳәа ақалақьқәа рыӡбахә ахьиаҳахьоу ада, даҽа тәылак, қалақьк
имбацт. Ари мшын гәыла игоу, хараӡа ицо раԥхьаӡатәи иара имҩоуп…
Аӡә игәы иаанагар ауеит ҳазлацәажәо лакәуп, мамзаргьы илегендоуп ҳәа. Мап, алегенда-цәа иага иаҟәнылахьазаргьы, ари иҟаҵәҟьаз ауп,
иара аԥсҭазаара ахаҭоуп…
Леон аҵарахьы амҩа иқәҵара, дызхылҵыз иани иаби рнаҩсгьы,
аҳҭны зегь аҿы зҵаара дуны иахәаԥшуан (рацәак изҭахымызгьы ыҟан
аха). Уи аҵарахьы дызларышьҭран иҟаз иӷба абыржәымзар-абыржәы
иҟаҵаны иалгаран иҟан, иаҿызгьы Константинопольнтә иааз аҟаза ду
иакәын. Убри иоуп раԥхьаӡа ауардын аниба иџьазшьазгьы. Иара аус
ахьиуаз ицхраауан аԥсуа ӷбаҟаҵаҩцәагьы маҷҩымкәа. Ари аӷба иазкыз аӷба маҭәахә Бзыԥ аԥсҭа иҭганы, жәларык анхацәа рыҷкәынцәа
аагара иаҿын…
Леон иҩызцәеи иареи аӷбаҟаҵаҩцәа аӷба ахьеибырҭоз акырынтә
инеихьан, абри ҷыдала уара узы ҳаҿуп ҳәагьы иарҳәон. Макьана
ицәаблагәны ишыҟазгьы, аҩныҵҟа дҭагалан идырбон, ацәыцә ҭатата,
амзаша-фҩы ҭышәшәо, уи хәыҷыхәмарга ӷырӷын дук еиԥшнишьалон,
иџьашьаны дахәаԥшуан. Аӷбаҟаҵаҩцәа рыԥсы ааиҭаркырц ианынатәалак, Константинопольнтә иааны иҟаз аҟаза, Леон днаидиԥхьалон, бырзен бызшәала, Константинополь зеиԥшроу ҳәа, ажәабжьқәа еиҳәо
далагон. Абырзен бызшәа Леон шьҭа ицәгьамкәа еиликаауа дыҟан,
избанзар аҳҭны зыхьчо, нас аҳәааҿ игылоу ар иреиуоу абырзенцәа
рацәаҩуп. Урҭ рхәыҷқәа иагарааны драцәажәахьеит, дрыцхәмаруеит,
изааигәоу аҩызцәагьы имоуп.
Константинопольнтә иааз аҟаза, Константинополь «асахьа»
злаҭихыз ала, Леон лассы избанда ҳәа зынӡа игәы цыхцыхуа дааҟалеит, дшааи-шааиуазгьы иахьеи уахеи амҩа ақәлара дахыццакуа далагеит, уажәы-уажәы днеины аӷба аҟаҵара ианбалго ҳәа дахәаԥшуан.
Уи ауаҩы, иара ихаҭа диаанӡа, игара ҟаҵаны иалгахьоу иалымгахьоу
гәеиҭалар иаҩызан. Ҵабыргыҵәҟьан ус иагьыҟан, избанзар Леон, иага
ҟәышра игымзаргьы, макьана дсабин. Уажәоуп ҿыц диины адунеи данықәлоз, иара адунеигьы ҿыц иара изыҳәа аира ианаҿыз. Шәхаҿы
иааган шәазхәыц абри абас шакәыз, шәхы нажәга иара иаамҭаҿы,
ишәгәалашәыршәа арахь ааигәаӡа имҩасыз шәара шәхәыҷраамҭагьы,
ишәгәалашәыршәа хараӡа ицахьоу шәыжәлар рқәыԥшраамҭагьы…
Леон амҩа иқәлара зегь реиҳа гәҭыхас илыман иан. Уи лыҷкәын
лаҳәшьа лхатә ҩнык илзаҩызахаз атәыла ашҟа аҵарахьы дахьылгоз
агәахәара лнаҭон, аха хазы ахьаа лзацызҵоз, ланду, аҳакан-аҳкәажә

112

Барсбиҭ-ҳаным ианлаҳа иахьылгәамԥхаз ауп. Ҳаӡӷаб илхылҵызгьы ларгьы уажә дахьыҟоу азмырхакәа, арҭ ара еиҳа маҷк иааигәоуп шысҳәоз,
аригь уахь дадырхарц иабаҿу ҳәа акыр даргәамҵзаап уи. Иара аханиԥа Барџьиль ихаҭагьы, изларҳәоз ала, рацәак дазыразымхазаап…
Ларгьы дцараны дшыҟазгьы, Џьарымхан лхәыҷы ихала-заҵәы мҩа
хараӡак дықәлараны дыҟазшәа, зны-зынла изакәызаалак гәҭынчрак
лымамызт. Ҵабыргыҵәҟьаны, иабыкәу дцараны дахьыҟоу, иабалҿархарсҭоу? Уи уажәы-уажә лгәы хьаауа дазхәыцлон лаҳәшьеиҳаб убрахь
дахьықәнагалаз, лара лхаҭагьы арахь дахьаанагаз. Ҳлахьынҵа ҳашԥеихнашеи, ҳаԥсаҟьаны адунеи ҳашԥаланаԥсеи ҳәа лгәы дҭацәажәон.
Аха уи еимгеимцарак акәын, нас иналхыԥсааны, лхи-лыхшареи дрызхәыцуа, лгәы ҭгәырӷьаауа дааҟалон…
Уажә лыгәҭыха еиҭа аҽарҿыцхит, аха уи амҩа ахьрымоу ауп. Ари
амҩа, лысаби иеиԥш, лара лызгьы имҩа ҿыцуп…
Лара арирахьтәи аҳкәажә дугьы, нахьхьытәи Барсбиҭ-ҳаным леиԥш,
лԥа иԥа Леон Константинопольҟа дахьцо рацәаӡакгьы деигәырӷьомызт,
избанзар аурымцәа жәытә аахыс рмаанақәа лдыруан, илаҳахьан. Даҽа
ганкахьалагьы Иустиниан Август дуӡӡа қьырсианла инаҭыз аԥсуаа рыхшара рзы Константинополь ихиртлахьаз аҵараиурҭахь дылмышьҭыргьы шԥалуаз.
Иџьоушьаша, ҵара имамкәа ахшыҩи агәашьамх дуи змоу ҳәа
иԥхьаӡаз иара Рамзыц ихаҭа иҷкәын Константинопольҟа аҵарахьы
дахьцоз рацәак иамеимкит, уимоу, еиҳагьы дацхраауашәа иҽыҟаиҵеит.
Аҳкәажә Хьырхәыхә лҭаца лаҵкысгьы лгәы ҭынчым уҳәо дыҟоуп. Измааноу лыздыруам аха, уи лара лыхшара анысабицәаз аасҭа абри лԥа
иԥа дихӡыӡаауеит, иҟалап, ҵабыргыҵәҟьан, зыӷра дыҭшааз ианҵәҟьа
лаасҭагьы иӷәӷәаны дылныруазар, избанзар иаргьы убасҟак «дрымпыҵыҵцәеит», убасҟак ихы дақәиҭцәан изҳауеит… Абас аума ишыҟоу,
мшәа, аԥсҭазаара? Аԥхьа иааиуа аасҭа ашьҭахь иааиуа еиҳа ахы аԥызаны, еиҳагь амч аманы? Уи аума аԥсҭазаара анарха ду азҭогьы?..
Аҳкәажә ду иахьак ҷыдала Леон еилаҳәароуп дыззыҳаҵҳаҵо. Хаҭала иртәан илымоу аҭеразцәа рҿы днеин, ахәыҷ имаҭәақәа рӡаххьоу
ирымӡаххьоу гәалҭеит. Аҭеразцәа еиҳабыс ирымаз дхаҵан, иуаҩбырграхь днықәлахьан, аха цәгьашәак инапы ҟазан, убас зус иамараз шьоук ракәын асырҭақәа ирҿартәан имаз аҳәсахәыҷқәа, аҳәса быргцәагьы,
амаҭәа зхәоз, иԥызҟоз, изӡахуаз… Урҭ еиҳарак аҳҭны амаҵ акәын ируаз, шамахамзар аҳҭынуаа иршәыз амаҭәа-ҩыҭәа зегь дара рнапы иҵырххьан. Леон иаби иаб иашьеи иршәыз акәымжәи акабеи зӡахызгьы

113

дара роуп. Уи иара аҭеразцәа реиҳабы ихала «ирҿиаз» ацәашәҵатәқәа
иреиуан. Убасҟаноуп «аԥсуамаҭәа» азырҳәаҵәҟьо ианалагазгьы, ҵоуп,
ус иҟаз анкьа Нарҭаагьы иршәырҵалон аха, убасҟак аҿыцрақәа алеигалеит, убасҟак еиҭеикит…
Уажә аҳкәажә Хьырхәыхә аҵарахьы ицаран иҟоу лԥа иԥа Хьарԥысгьы
убри аҩыза амаҭәа ишәызар лҭаххан, аҭеразцәа рнапы ианылҵеит мыцхәы иацклаԥшны ирӡахырц. Иара аҭеразцәа реиҳаб иакәын ҷыдала
уи иаҿызгьы, аҳцәа дуқәа иахырҳәаауа издыруамызт акәымзар, амаҭәа
дырҩегьых џьара ҿыцк алеигалар иҭахын, идам-здамгьы издыруамызт шаҟараамҭа дазхәыцуаз, аҵыхәтәан мыцхәы изырԥшӡо ҳәа наҟ-ааҟ агәышԥаҿы аҳазырҭрақәа раҭара дазааит. Аҟамақәеи аҳәақәеи
рычаԥарҭаҿ дцан, аҟамахә злырхуаз абаҩышқәа ааигеит. Убарҭ
абаҩышқәа иргәылцәааны иҟаиҵеит аҳазырҭрақәа. Ахәыҷы игәышԥы
иахьынӡазхоз ԥшьба-ԥшьба ҳазырҭра наҟ-ааҟ иаанахәартә еиҭеит.
Аԥсҳа қәыԥш икәымжәы-икаба анашәҵарада ус амамкәа, еиқәышәшәа
иӡахны ишкнаҳаз аҳкәажә ду лкалҭкцәа лыцны днеит. Уи оумашәа деигәырӷьеит акәымжәи акабеи рыӡахышьа. Еиҳарак аҭеразы ииӡбаз
аҳазырҭра ҿыцқәа лгәаԥхеит. Иаразнакгьы ауаҩы длышьҭит Леон дааигарц, иара абраҵәҟьа ишәҵаны игәалҭарц, џьара хәыҷ-мыҷқәак агхозаргьы еиҭашәырҽеи ҳәа ралҳәарц. Аҭеразы икымҭа аҳкәажә ду лгәы
иахьахәаз иара изыҳәа еиҳау ҳамҭа зыҟаломызт…
Леон иаагараз ицаз арԥыс даннеи, ахәыҷқәа аҳҭны аладахьы иҟаз
адәы рымҽхакны ахәмарра иаҿын. Жәаха ҽнак аҳҭынраҿы ирҭаз
асасцәа рзы иршьыз ашьамаҟеи аԥсасеи ирымырхыз анкьапышҭақәа
аҳҭнымаҵуҩ, ауаҩы қьачақьшәа иҟоу, Ӡиуауа ҳәа изышьҭаз, ирзирчызаарын, аӡәи-аӡәи наҟ-ааҟ еигәыдҵо, зынгьы ажәҩан ахь ихалаҵо, еидыӷьазкыланы ахәмарра иаҿын. Дара анкьапышҭақәа зырчыз ихаҭагьы
ари иаԥшьгамҭа ду уаҩы ишимбац деигәырӷьо, исаса ианахан дыччо, уа
дрылагылан.
Леон даазгарц инеиз ауаҩ ихаҭагьы ахәмарра даланагалахьан,
убасҟак игәаԥхеит анкьапышҭақәа. Ашьҭахь, разҟшәа, дзызнеиз игәалашәан, Леон дыргәыбзыӷны, имахцә данкны, дыццакуа арахь иҿааихеит. Леон игәамԥхеит уи имахцә дахьаникыз, арахь иҽааимпыҵижәан,
ихаҭагьы ашаца-шацаҳәа днаиаԥызеит. Аԥхьан дызлахәмаруаз анкьапышҭақәагьы ааихашҭын, уажә зыӡбахә иаҳаз амаҭәақәа ракәын зсахьа
ибла ихгылаз, лассы снаӡаны исшәысҵандаз ҳәагьы дааҟалеит… Дара
аҭеразцәагьы аҳ ихаҭа имаҭәа анырӡахуазгьы асҟак иуалуашомызт,
уажә шаҟа ргәы ҭынчмыз аҟара. Урҭгьы дааины ишәиҵандаз, ишинаало

114

ҳбандаз ҳәа иҟан, маҷкгьы ишәон ицәа иақәымшәар ҳәа. Ари ԥышәа
дуун дара рзыҳәа. «Абас ҳашԥаҟалеи, измааноузеи, мшәан, абри?» –
ҳәагьы рхы иазхәыцуан…
Леон данааи, дасу изҿыз иааҟәыҵын, зегь ааидеизалеит. Аҳкәажә ду
лхаҭа лнапала акәымжәи акабеи ишәылҵарц дналагеит, аха ҵасла иара
изӡахыз ихаҭа инапала ишәиҵар шакәыз анылгәалашәа, лҽаанылкылеит.
Аҳкәажә ус ахьыҟалҵаз аҭеразы еиҳагьы игәы иаахәеит, мыцхәы
дацԥыҳәаны, иблақәа ихалашо ахәыҷ иеилаҳәара дналагеит. Уи иара
ихаҭа уаҩ гәыҭбаак иакәын, маҭәа ҿыцк иӡахыцыԥхьаӡа сажәра архароит ҳәа иԥхьаӡон. Иара иус аҿы, иахьатәи абызшәала иуҳәозар, ҵабыргыҵәҟьан дырҿиаҩын; иҟаҵамҭа ауаа ианыргәаԥха, рцәа анахьча,
ианарԥшӡа, ианеиҿнакаа – еиҳау насыԥ адунеи изаламызт. Иахьатәи
ахҭысгьы ак иалаҩашьо хҭысмызт иара изыҳәа…
Леон акәымжәи акабеи ишәҵаны данаақәгыла, ҿык-бзык иазымҳәо
инаалеит, дхыцәӡа дшыҟазгьы, дкахәхәа, ишәагаагьы еиҳа иацнаҵазшәа дааҟалеит.
– Аимсеимаа ҿыцқәеи аххьахҭырԥеи агуп, – иҳәеит аҭеразы, иблақәа ихаччо, – нас ихаҭәаахоит…
– Урҭ мазеиуп, – лҳәеит аҳкәажә ду, Леон иӡара лнапы адкыло. – Ас
уааҳәи, даба уҿынахеи, – лгәазхара илызбомызт ари амаҭәа ҿыц, аҭеразы ишиџьылшьарагьы лыздыруамызт. – Шьҭа уан иахылҳәаауоуп аус
злоу, ҳара даара иаҳгәаԥхеит, – ҳәагьы нацылҵеит. Леон игәы ҭыԥраа-ҭыԥраауан лҿаԥхьа дахьылеиҩеиуаз.
– Ԥшӡала иурхааит, дад, – иҳәеит аҭеразцәа реиҳабы, Леон ижәҩа
инапы нықәкны.
– Еиӷьу ала иуԥсахааит, нан, – егьырҭгьы иааицырҳәеит, рџьабаа иазыразны.
– Шәарҭгьы еиӷьу ала еиӷьу шәыӡбо, шәнапхатәра есааира ибзиахо шәӷьацааит, – лҳәан, лара аҳкәажәгьы даарықәныҳәеит, дара
рхаҭақәа рацәак иахьеилаҳәамыз хьаалгазшәагьы, рхы инаркны ршьапы аҟынӡа лылаԥш нархлыжьит, уажә аабыкьа Итильынтә илзаарҭииз
маҭәа-ҳамҭақәакгьы шаны дара ирылҭарц лгәы иааҭалкит…
«Дҩеидасцыԥхьаӡа аҿыц идшәалан изыӡахлатәуп, – араҿыс аиԥш
иаԥхьа игылаз Леон дихәаԥшуа, даахәыцит аҭеразы. – Шаҟантә сахьӡарызеишь изыӡахра, дарԥысхаанӡа сызнеиуоу Анцәа иоуп издыруа…»
Ари маҷк илахь ааиқәнаҵеит, аха инимырԥшит, игәы ҳалалӡа дырҩегьых Леон дааиқәныҳәеит.

115

Акәымжәи акабеи рыман аҩнду ианааи, аҳкәажә еиҵбы илдырбарц дырҩегьых Леон деиларҳәеит, уажә иацлеит аимсеимаа ҿыци
аххьахҭырԥеи (аҟамеи аҳәачаԥеи макьана иҟәынҵара иаамҭамызт уеизгьы, иқәра иаҵанакуамызт).
Ас данеибырҭа, шәазхәыц шьҭа ари асаби иеиҿкаашьа заҟа ибзиахаз. Иахылҳәааран иҟази Џьарымхан-ҳаным? Лгәахәара ҳәаак амамызт, ҳәарас иаҭахузеи, лыҷкәын илбахьоу иакәӡамкәа, зынӡаск блаҿыцла дихәаԥшуан, дахьгәырӷьацәоз лылабжышқәа хаҟәҟәала. «Шьыри,
абыржә Итиль, ма Саркьал ҳнаган ҳгыландаз, иагаҩ иага дџьаршьарын» ҳәагьы дазымхәыцуа дыҟамызт, аха рымҩа арирахь, мшыннырцәҟа хазы ишхаз, уа иахьнеиуагьы иџьарымшьарц шзалымшоз анаалгәалашәа – уигьы лгәы ааҟанаҵеит, зынӡа ирымбаӡац ҿыцк рбараны
ишыҟазгьы аагәаалыкӡеит…
Уи аҽны Леон иаб Рамзыци, иаб иашьа Леони, рыцнагаҩцәа рыцны
Мзымҭа иҟан, имаацызт, раара иазыԥшын иахгәаҟуа…
Дара амҩа излақәларан иҟаз аӷба ахьыҵәҵәа аиԥш иҟаҵаны,
ичаԥаны иқәгылан. Аҳкәажә дуи аҳкәажә хәыҷи аӷбацәырҭаҿ ицаны
уигьы рбахьан. Араҟа иҳәатәуп аҳкәажә Хьырхәыхә ҩынтә-хынтә раҟара, лыԥшәма иԥсы анҭаз дицны, Константинополь дышнеихьаз, уимоу,
Римнӡагь дшынаӡахьаз. Усҟан хаҭала аиуарақәа рыбжьамлацызт, уажәгьы лгәы еиқәҳәаланы лҿыналхар цәгьа илымбозар ҟалап, аха лықәра
илылнамыршацәар ҳәа дшәоит, зны-зынла аҩны дшыҩнагылоугьы даагазҽазлоит, аӷба дҭалан амшын дхылар дышԥаҟалари. «Егьаурым уи,
шьҭа аҿар ныҟәалааит, сара избахьоу-исаҳахьоу сызхоит», – ҳәа лхы
днацәажәеит.
Аҳкәажә аиҵбы лакәзаргьы, ахаан аӷба лшьапы ҭалмыргылацызт,
иамур ахьуҳәа дынҽыжәлан, апҟараҳәа ҽыла дныҟәон акәымзар. Уи
ҳҳәеит ҳәа, данхәыҷыз зны Бузан иӡхгылаз ҳазар ӷбак дҭаргалахьан.
Илгәалашәоит уи усҟан шаҟа џьашьатәшәа илбоз, аиҳарак лхаҿы иаанхеит иара аӡы иахьаргазҽазуаз изакә цәанырра шаноу илнаҭаз. Уажә ас
хараӡа, астәи лаԥш ахьзымнеиӡо џьара ӷбала амҩа дықәлар дышԥаҟалашеи? Иара адунеи дуӡӡагьы думбеик азқәа иқәгылоуп рҳәоит, уигь
азмырхакәа, игазго иҭажьу амшын аӷба хҵаны ухылар, асҟатәи еибарҵысуа зегь еилалан уаҩ дандырҵыслак, ихлахаҵ гьежьыр дзықәгәыӷуазеи, мшәа, ҳәа џьашьатәқәак лыхшыҩаҿ иааиуан, уи маҷк дыбнакушәагьы дҟанаҵон. Аха мап, Џьарымхан лаша дыбнеикымызт. Уажә
ара уи аӡбахә ацәыргара аҭахымзар ҟалап, аха уеизгьы иаԥырхагам
ҽазныкгьы иаҳҳәар, лара дызлиааз аҳазар жәлар анкьаахыс рҽуахьад,

116

рырахә-рышәахә уҳәа рыма, рҽуардынқәа еиԥхыҟәҟәа, уажәы-уажә рынхарҭақәа ныԥсахуа, дәыхтыла инхоз шьоук ракәызҭгьы, ҳара
ҳанаҿу аамҭаз реиҳараҩык даараӡа акыр ибзианы «аҿатә ҵасқәа»
шрылсхьаз. Зынхарҭақәа ныԥсахуа инхоз шмаҷҩымызгьы, иурҭа ҳәа
изышьҭаз, нышәаԥшьыла ишьыхыз, уимоу қьырмытла иҟаҵақәазгьы
наларшә-ааларшәны, рхатә ҩнқәа ргылан, иҭышәынтәалан инхозгьы рацәаҩын. Дара рнап аҵаҟа иҟаз, аҳаза здыршәоз, Нхыҵ Кавказ
ажәларқәа инадыркны, нас аҳәаанырцәтәи ажәларқәеи дареи реимадара иабзоураны, имаҷмызт ишьҭыркаахьаз аҿыцқәа, дара рҵас-рқьабз, рхатә хныҟәгашьа ишаԥырымҵуазгьы. Урҭ жәлар дуун, адунеи ҳабжоуп ҳәа зхы иазызҳәоз иреиуан…
Џьарымхан-ҳаным аиҳарак дзызхәыцуаз, ҽынла бзиоуп, аха аӷба
уахынлагьы амҩа ишықәу иқәуп ахьырҳәаз ауп. Ииашахарымашь уи?
Излацоузеи уахынла, амшын ӡымлага ихынгьы, лашара рымбаӡо? Убри
акәзар ҟалап зегь реиҳа игәыҭҟьагоу. Аҵыхәтәан ас дзызхәыцқәоз ааԥхалшьеит, џьара шәаӡыӡарак лысаби илыдибаларҳәагьы даацәшәеит.
Иара ус ԥсаҭала иаҳҳәозар, лара гәыҭӡыӡаара здыруаз дреиуаӡамызт; абасҟак зхы-зҿы ҟәымшәышәӡа иҟаз, афелдышь ԥҵәаха иаҩызаз
аԥҳәыс ҿа, лгәаҵахь џьара ахаҵамԥҳәыс-ӷьеҩра ҵәахны илыман. Ус
дыҟамзар, ахан ацәқәантә дыԥан, Рамзыц дагьзицаарымызт. Адәахьала
уи лгәымшәара маҷӡак изныԥшуаз, иҟалап алаҳәахӡ еиԥш ижәпаҳаҳараӡа илықәыз лыхцәы акәызҭгьы, егьырахь амра шыхаау, аха аҵаа
шарӡыҭуа аиԥш, дхааӡа, дыԥшқарахӡа дыҟан…
Адырхаҽны аӷба ҿыц лашьҭны аӡы ихырҵеит. Уи аамҭаз Леон иаби уи
иашьеи Мзымҭа иахьыҟазынтә ихынҳәхьан. Уа ҭыӡшәак ахы арҵысын,
уи аҵыхәалоуп ицаны изыҟаз, ргәалаҟазаара рацәак иҽеимкәа, насгьы
амҩа иашәан ауп ишааз, аха ара иахьааиз рыҷкәын аҵарахьы ицара
иазкыз «аҳаи-чеи» ианналагыла, еиҳа рхы-ргәы рхашҭит. Дара аишьцәа аҩыџьагьы рахьтә ажәлар рҿы еиҳагьы ахыԥша имоума, аԥыжәара ааникылома уҳәо дыҟан Леон иаб Рамзыц, аха зтәылан аҳасҵәҟьа
иԥхьаӡаз уи иашьеиҳаб Леон ду иакәын. Ҳара уи уажәшьҭарнахыс ус
ихьӡ ҳҳәалароуп – Леон ду ҳәа. Избанзар, ишыжәбо аиԥш, шьҭа аҵарахьы амҩа иқәгылоу, абар есааира ахаҵарԥысра зҽазызкуа ҳара
ҳ-Леонгьы ус ихьӡуп. Уи иаб иашьеиҳаб иаҳаҭыр аҟнытә ихьӡырҵеит,
ианду Барсбиҭ-ҳаным иаалыцҳаз ахьӡ иаҟәыҵны…
Ишаҳҳәаз аиԥш, аҳцәа аишьцәа аҩыџьагьы рахьтә аиҳабы, Леон
ду, иакәын ҷыдала Византиа акесар, дара рҳәашьала, аԥсуаа архонтс

117

ирхаргылан имаз, аха ажәлар руск ахьырыӡбо аиҵбы дыҟамкәа шамахамзар изалацәажәомызт. Аԥсҳа иуаа иман џьара данцо уи дицымкәагьы шьаҿак изыҟаҵомызт. Иҟан рҳәоу анеиқәымшәозгьы, аимак
анроуазгьы. Иҟалап уажәгьы убас ажәлар рус иахьалацәажәоз џьара
зҵааракаҿ еиванагаланы рыгәқәа еизҷыдан ихынҳәызаргьы. Акыс
Рамзыц ԥасашәа зны Ҳазартәылантә дааижьҭеи иашьеи уи икәша-мыкәша игылоу ауааи гәыҩбарала ихәаԥшуеит, зынӡаск иара ихаҭа игәы
ззымҩаӡоз ԥынгылақәак иаԥхьа ицәырҵуа иалагеит…
Шьыжьаахыс ҳхаҵарԥыс хәыҷ иандуи иани иеилаҳәара иаҿын. Уаҩ
игәы иаанагар ауеит, ари мыцхәы ирқьынцыцра иаҿцәоуп ҳәа. Мап,
уи аҳҭны дшаԥоугьы, ишьап ҳәынҵәа иламыркьысуа, драҳан дшыркыз
мацара изҳауамызт. Шәыла абзиахә абартә, шәареи ҳареи иаабахьеит
уи шаҟа анхацәа хәыҷқәа рахьгьы аҩызцәа имоу, зегь иҟарҵоз иаргьы ишыҟаиҵоз, иани иаби зынӡагьы «дҭакны» дышрымамыз, иахырҟьацәан знымзар-зны дагьшеиларымҳәоз. Ус еиҳагьы еиӷьаршьон урҭ,
ирҭахын рыҷкәын «дыӡрыжәны» изҳарц. Иара ихаҭагьы даҽакала изуа
иакәӡам, уажәнатә иликаахьоу иҟазшьа злаҟоу ала, ак ҵкьыҵкьазшьо,
ак иацәаашьо дреиуам, абжьас ԥшқа азқәала хыхьынтә икаужьыр иааҳәны ашьапы ишықәгыло аиԥш, Анцәа иҳәозар, хымԥада ари наҟ-наҟ
уадаҩрас иԥыло зегьы дыриааиуа дҟалоит…
Уажә еилаҳәара мыцхә аамҭа ақәдырӡзар аӡәгьы гәыбӷан иҭатәым
уи азыҳәан. Имариаусума нас, анакәымкәа-аракәымкәа, ахәыҷы Константинопольҟа дцоит, лассгьы дхынҳәуам. Амҩа мҩоуп иахьугалакгьы.
Нарҭаа дуқәагьы хьыӡрацара ицалон. Урҭ рхаан иҟамызт ас еиԥш ҵараиурҭак. Уажәыгь уи иаҵанакуа рацәак издыруа жәпаҩым. Усҟан ҵарас
ирҵоз иара аԥсҭазаара ахаҭа иднарҵоз акәын, уи ҳәарада, ҵараиурҭа
дууп, аха уи амацара азхомызт…
Амра жәхьан еиԥш иҩеирц егьагымкәа, анаскьагацәа назлоу,
ишынҭаацәоу зегьы аӷба ҿыц аҿы иааит. Ара убасҟак ирацәаҩны
ахәыҷқәа еизахьан, Леон иаби иаб иашьеиҵәҟьагьы иаарзымбатәбарахеит. Зегь реиҳа иџьаршьеит абырзенцәа рхәыҷқәагьы ахьырацәаҩыз. Ишызынтәыку Леон иааикәшеит. «Идирбазеи, мшәан, абри,
ҳара ауаа анеидаҳкыло хаԥсыра ҳхаагоитеи», – даахәыцит Леон ду
ихаҭа, игәы иаанагаз ивараҿ игылаз иаҳкәажә илаҳаз џьшьагьы даацәшәеит, лара данаахьаҳә, асаби уиҵашьыцма ҳәа ҽԥныҳәак илҭазгьы
ааџьишьеит. Ари еизаз ахәыҷқәа қарҭаа рхәыҷқәагьы хҩы-ԥшьҩы рылан, урҭ лара дааижьҭеи зынӡа аанҿасра ҳәа иааз ракәын, жьрацәарала

118

илзааигәаӡаз ирыхшаз иреиуан, бзиагь илбон дара лхатә хшара реиԥш,
иара Леон дугьы игәбылра акыр ирыдлахьан. Аԥсуа хәыҷқәа урҭ «ақырҭаақәа» ҳәа ирышьҭан, иахьагьы Аԥсны иҟоуп урҭ рхылҵшьҭра еиуоу
аҭаацәарақәа…
Наскьагара иааз Леон иаҳәшьеиҵыб хәыҷ Мрамза (лан лаҳәшьа
лаҳаҭыр аҟнытә уи Чичақҳәагьы ларҳәон), ланаӡӡеи Хьылқангьы дрылан. Лара ахәыҷгьы уи лнапы кны, дхыцәӡа уа длывагылан, лыблақәа
лхаччо, ахьшьыцба еиԥш дықәԥраан дцарашәа…
Аԥхьаҩ гәыбӷан ҳаимҭароуп, ԥасашәа зны иааҳамҩатәны Џьарымхан ҿыц ахшара лцәа далашәан дшыҟаз ахьаҳҳәахьаз ада, ари асаби
лыӡбахә уажәраанӡа иахьҳазцәырымгацыз.
Маҷк ҳагхазаргьы, асаби Мрамза илызкны, иааркьаҿӡан иаҳҳәо,
лара дании Џьарымхан-ҳаным аригьы џьара дмышьҭыкәа лнапала
длааӡарц дшалагаз ауп, аха аҳкәажә ду Хьырхәыхә «бара иҵегьы ахшара боуроуп, бымч бшәар ҟалома» лҳәан, илымухаҭаҵәҟьеит. Лара
иахьылҭахызгьы ааӡара длышьҭит. Асаби оумашәа иҟаз лакәын, дани
зегьы иџьаршьоз, лымшәхәы хьыԥшшәалаӡа иахьыҟаз ауп. «Лан лхахәы
мыцхәгьы еиқәаҵәоуп, лаб иакәзар ус… ари захь дцада, мшәан?» рҳәон
зегьы. «Сара сабду дуаҩаԥшьын, убри иахь дцеит ҳәоуп сшыҟоу» – аҭак
рылҭон лара аҳкәажә дугьы. «Макьана иагарааны лыԥшшәахәы лыԥсахып». «Мап, ари дхьыбырфынхоит, – дыччон асаби ланду, ҵабыргынгьы, шьҭа лҽылыԥсахыргьы лҭахымызт. – Мрамзаҳәагь лыхьӡысҵоит,
амреи амзеи реиԥш длашо дҟалоит азыҳәа…»
Абар уажә Мрамза аҵарахь ицо лашьеиҳаб днаскьалгарц дааит.
Дара хәыҷык еицәтәымуеит, избанзар, усҵәҟьа лассы-лассы изеибабом.
Ланаӡӡеи уи лашьа иҿы дналгарц лҭахуп, аха асҟатәи жәларык ахәыҷы
рацәа еизаз дызрылсуам. Абар, илулак аҵыхәтәан дахьааиз, Леонгьы
даагәеиҭан, иаразнак даагәыдикылеит. Лара дыԥхашьан игәыдкылара лзымгәаӷьит, аха дышгәырӷьо ҳәашьак амам. Лара Џьарымхангьы
ари амчыбжьк илымбацыз лысаби дылгәыдырӷәӷәала даалыгәӡит. Лхы
лалырҟәын, дырҩегьых акы налалҳәеит, аха илаҳау сеидру, убасҟак
ахәыҷқәа рышьҭыбжь рацәоуп. Лара анаӡӡеигьы, лыблақәа лхалашо, ак
лҳәоит, аха изаҳауада…
Леон ивараҿыҵәҟьа дгылоуп реиҳа изааигәоу иҩыза гәакьа Хьзан.
Уи инапы аҟәарахықә ахь ирхханы ак иирбоит. Ҳаргьы ҳнаԥшыпишь, изакәу аабап. Аџьашьатә: Ҟаинагә-жьигьы даазаап наскьагара. Илабашьа
иҽанҵаны, арахь дааԥшуа, хыхь дықәгылоуп, даҽа быргцәақәакгьы уа
ивагылоуп, урҭгьы Леон ажәабжьқәа иазҳәалоз ракәхап. Ихы гәыбӷан

119

ааиҭеит, дасу рыҩны днеины, бзиала ҳәа раҳәаха дахьахьымӡаз. Уажәгьы дара рҟынӡа днеирц иҭахуп, аха шьҭа изеиԥштәуам, абар иҭаацәа
аӷба аҭалара иалагеит. Иаргьы дыццакны дырҩегьых иаҳәшьа Мрамза
даагәыдикылеит, ларгьы иаалгәаӷьын, ихәда лнапы акәыршан, дааилаҵәеит…
Аӷба ҿыц ҟазҵаз абырзен Феодор иакәын иара аӷба Константинопольҟа изгозгьы. Ари аӷба ҟаҵаны даналга, аԥышәаразы ианеиҵаха
жәантә раҟара Аԥсны агаҿа зегьы даваӡсан дахысхьан, цәыкәбаркгьы
аӡы џьара иҭамлеит. Ус шакәызгьы, уажә дук игәы ҭынчмызт, избанзар,
аԥышәара дуҵәҟьа ианахысуа ԥхьаҟами…
Идәықәлеит аӷба. Аҟәара иқәгылаз ахәыҷқәа рхыԥхьаӡара уажә
еиҳагьы иацлахьан. Зегь рнапы рҟьоит, Леон ихьӡ ҳәаны ҿырҭуеит. Згәы
амырԥшаара уаҩ дыҟам ари ахҭыс. Иара аԥсҳа Леон ду иаҳкәажәи
иареи армӡааҩ ахәыҷқәа иахьрылагылоу ссиршәақәа иубартә ауп
ишыҟоу. Урҭгьы рнапқәа рҟьоит иааҟәымҵӡакәа. Ирымбац егьыҟам, аха
ари аиԥш иахаанымхацт.
Леон иаб Рамзыц аӷба иҭалаз анаскьагацәа дрылан, лара аҳкәажә
ду Хьырхәыхәгьы уа дыҟан. Урҭ зегь шеимоу уажәы ари аӷбала, Питиус
ҳәа абырзенқәа изыхьӡырҵаз, Лӡаа-ныхаԥшьаҿ иҩеиуеит. Уаҟа аимператор Леон Исавр идҵала шықәсқәак раԥхьа Константинопольнтә иаарышьҭыз акаталикос ду ихаҭа «мҩамш уқәлааит, ҵарамш уҵааит» ҳәа
дырҩегьых Леон диқәырныҳәаны имҩа дықәырҵоит. Дара уи ашьҭахь,
еиҳа еиҵоу ӷба-паҿк инҭаланы, ҩаԥхьа арахь, рышьҭахьҟа ихынҳәуеит…
IX
Бзыԥ иахагылоу ахра ашьапаҿы, нырцә аҿҟьара ихықәырххыла,
аҩадаӡа аԥсҭа иҭаланы, Ауадҳара ашьхақәа шыҟоу ицоит Нхыҵ Кавказҟа игоу аршьаҟамҩаҭшәа.
Абри амҩа нымҩахыҵ, хыхь ҳаракы, ацаҟьа ахықәаҿыҵәҟьа, ҿыц
ашьапы куп аԥшыхәырҭа бааш ду.
Лахьхьи аӡыгәҭа иларкны, ҩба-ҩба шьаҿа иреиҳамкәа ирыбжьаны,
хыхь абааш аргылара иаҿу ахаҳә-уасҭацәа рҿынӡа ацхырааҩцәа гылоуп. Урҭ зегь жәҩахырла иалху аӷәӷәақәа роуп. Аӡыгәҭа аҟнытә, дасу
иҭыԥ дахымҵысуа дахьгылоу, аӡәи-аӡәи инеимда-ааимдо хыхь ахра
ацәқәанӡа ихаргалоит абааш ргылага хаҳәқәа. Дара зегьы рмахәҿа-

120

жьышәқәа ҭахә-ҭахәӡа ӡараҩахыс еилыхуп, ршьапқәа хтуп, рдашқәа
ԥымыҵәҵәарцаз, рнап ахәдақәа аа-рҵәқәа рыла иҿаҳәоуп, иара убас
иҟоу аа-рҵәқәа ҟьаҟьаӡа ирхханы рӡарақәагьы ирыкәырҟьашоуп…
Аусура иаршыҩкын, аԥхӡы аҵәҵәаҳәа ирылҵны ицоит урҭ, акыргьы игәамҵуеит, избанзар убасҟак иџьабаа цәгьоуп изҿу аус, насгьы
иац-жәацы рҩызак ахаҳә раҳатә импыҵыҩрын, ишьапы уадышххыраха иқәнаҵеит…
Ари абааш аԥсҳа Леон ду идҵалоуп аргылара ишаҿу, нхыҵынтә иаауа ақәылаҩцәа Бзыԥ ирмыжькәа раанкыларазы. Ас заҟаџьара заҟа
хаҳә дырххахьоузеи…
Рыԥс рыц икылакны аусура ишаҿыз, ианааԥсаӡа, лбаантә аҩада
ахаҳә шеимырдоз еиԥш, аԥсеиҭакра иаамҭоуп ҳәа, ҩадантә лбааҟа иааимданы еибырҳәан, ишыҟарҵаларц аиԥш, хҩы-хҩыла, ԥшьҩы-ԥшьҩыла, дасу иахьеизааигәақәаз, дасугьы иахьырзыманшәалақәаз рҽынкыдыркылақәеит…
Аӡыгәҭа иҭыҵны иаауаз аԥша маҷк рыԥхӡы анаарҿықәнарба,
еиҳа ргәалаҟазаара ааиӷьхан, аԥаҩ ҩхала ашыцламшә зқәышьшьы
ишьҭаз, иара уа ҭыԥкаҿ амра иакылԥхарҭан иахьыҟаз аҟнытә, акыргьы иҩанҭхьыз ауахәа дуқәа наҟ-ааҟ ирықәтәаз ахацәа (урҭ зынӡа уаҩ
ишьапы ахьамкуаз хыхь амардаҵәҟьа иаҿагылан аус зуаз раасҭа еиҳа
рхыҵуан) ажәак-ҩажәак неимырда-ааимырдан, аицәажәара иналагеит,
лафқәакгьы ааибырҳәеит. Ус:
– Иҟаз закәи зырҳәа, шәымҳәуа, иац аҳҭынраҿы? – иҳәан, руаӡәк
егьи днаиазҵааит.
– Рыҷкәын аҵарахьы ддәықәырҵон.
– Аҵарахьы уҳәоу?
– Ааи.
– Изакәытә ҵароузеишь?
– Аҵарахьы, рҳәеит, сеидроу.
– Ақьырсиан ҵара акәхап?
– Иарами.
– Дабарышьҭы зуҳәа?
– Кәанстантинопольҟа.
– Уԥшы уара, уажәнатә уи асабигьы уаҟа рцәа ихарԥаны даҳзаарышьҭышт…
– Уаҳа иарбан нас.
– Уаҩ дзыхәо егьыҟам, баашәт…
– Иара ҳаҳгьы зынӡа рмаҟа-хы дадҿарҳәалеит, ас убахьоу!..

121

– Ахьхаҿа ааганы ихарҵеижьҭеи ауп зынӡа деиҭашәо даналага…
– Усҵәҟьа иҟам ҳәа сыҟоуп аусқәа, уи иабхәараа рганахьгьы ԥшра
игӡам…
– Уахь дыԥшы, анахь дыԥшы, иахьурхалак, хьаԥш-кәаԥшроуп, имчузеи…
– Имчузеи ба, уаҳа имчымзар иаҳра шьҭеиҵааит баба, ҳаргьы баша
ахаҳә ҳаимыршьааит!..
– Урҭ иаагылазар раҳра абшьҭрала иааргоит, уара ирумҭеит, сара
исымрымхит, ишьҭашәҵа ҳәа раҳәара згәаӷьуада.
– Шәаагылшь, дара аурымцәа анҳхагылазгьы ыҟан, усҟан ҳаиӷьызма?
– Еи, дад, иаҳхаҳамгац иҟоузеи!..
– Иаҳхаагахьоу еиҭа заҳхаагарызеи ҳәоуп исҳәо. Иауазеи, нахьхьи
амшын нырцәынтә шьоук ааны ҳусқәа зырӡбуа?..
– Изырӡбуазеи умбои, ҳхы ҳақәиҭым, зхы иақәиҭым итәы усоуп
ишыҟоу.
– Дара рами жәынгьы-ҿангьы ҳхы ҳақәиҭзымтәуа, уаҳа дарбан?
– Аҳ абри имбозеи, арабцәа драбашьит, аха арахь иаҳзеиӷьу акрыҟоума?
– Ишԥеимбо, аха дара рыдагьы ԥсыхәа шыҟам идыруазар акәхап.
– Иауазеи ԥсыхәа зыҟам?
– Ԥсыхәа зыҟамзеи умбои, урҭ ҳаарԥырҵыр дырҩегьых арирахь
аҷыҷмаса ҳаркыхуеит…
– Уаанӡа узцози, зегь реиҳа иаҳзааигәоу агәахәуақәаҵәҟьа иҟарҵо
умбо, есӡынра шәҩыла ар еидкылан иҳақәлоит, ҳқыҭақәа еимырҵәоит,
уажә рҽынкылашәа иҟоуп умҳәозар.
– Рҽызныркылеи зугәахәуа?
– Аҳәаақәа рҿы игылоу абырзен ры ирыцәшәозар акәхап.
– Ус акәзаргь ҟалоит.
– Иара ҳара ҳамқәылошәа, ҳара қәылара ҳагума – ишаасашәҳәара?
– Хьыӡрацароума уара қәыларас иуԥхьаӡо?
– Хьыӡрацара уҳәоу?
– Ааи.
– Даргьы убас хьыӡрацарас ирыԥхьаӡоит, абрахь, ҳа ҳахь ианаауа.
– Уи ауп бзиагьы изыхынҳәуа, уажә ааигәа Шарыҭхәа-иԥа Мсаусҭ
ирзааицаз амацара, даҽа шәышықәсагьы дара ирызхоит…
– Ԥаса шасыс иргахьаз ауаа дырхынҳәхьоумашь?
– Арҭ иааргахьаз анрырҭа идмырхынҳәи…

122

– Уи бзиоуп аха, Рамзыц Ҳазартәылантә дааижьҭеи иҟазшьоузеишь?
– Дабаҟаз, уажә ааигәа деиҭаҟахызма?
– Ааи, рацәак ҵуам дааижьҭеи.
– Иҟаиҵози уа, ажәабжьс иааигазишь?
– Дзыҟаз, ажәабжьс иааигазгьы уаҩы издырӡом…
– Аџьашьатә, уара абарҭ, атәымуаа рыда хәышә ҳамамкәа ҳашԥаҩҭадыргылеи…
– Хәшәы ҳамоу џьушьома нас?..
– Уара, уажә ицәырыжәгаз шәаҟәыҵны, сабик иац аҵарахьы амҩа
дықәырҵазар, дасу гәаныла акәзаргьы, имҩа шәақәныҳәа, ԥшӡала
ухынҳәааит ҳәа изышәҳәа, ҵасым.
– Уи ҳамҳәакәа, ишԥаҳамҳәуа, ма иара иаҳзымдыруа сабиума?
– Дызшаз дисасуп, дзакә ҵеи заманахәузеи.
– Уԥсы дузалхрым, убри иеиԥш ауаҩы изааигәоу хшара са синымиац!
– Дара ачаагьы абзиара рықәзааит, аха акала дреиԥшхап ҳәа сыҟам!
– Днашԥами, анашԥа даналҵ ицназго дҟалаӡом.
– Ианшьцәа зеиԥшраҵәҟьоузеишь, мшәа, убри?..
– Акраадыруама…
– Ишԥаҳамдыруеи, ахырзаманқәа рами, нхыҵ инхо амилаҭқәа шеибакәу зегьы аҩ иҵацалан ирымоуп, рҳәоит…
– Рамзыц рыԥҳа дымҵарсны дааигеижьҭеи еинышәашәа иҟоуп, аха
убарҭгьы абрахь рҿаархар ауп иубац еицәа убеит анҳзыҟало…
– Абзиа умҳәо!
– Абзиа сҳәа, ацәгьа сҳәа, сгәы иаанагаз ауп.
– Урҭқәа ирзыжәуазеи, аха иара ахәыҷы даара инамыцхәны дхәыҷы
ҵаруп.
– Ианшьцәа рахь дцоу нас?
– Уи сеидроу аха, ауаҩы ҳазшаз ҩ-жәлантәык ршьа анилеиҵа акалашәа дҟамлар ауӡом. Данбзиаха – дыбзиахаҵәҟьоит, данбааԥсхагьы
– ҳаӷеимшхароуп…
– Иа Анцәа иоуп, Анцәа… Мҩамш дықәлазааит убри асаби!..
– Ԥшӡалагьы дхынҳәааит иҩныҟа, са сшамкәа сызшаз!
– Дахьааиуа дгәазырҳагахааит ижәлар рзыҳәа!
– Амин ақәзааит ишәҳәаз. Амин, еиҭах – Амин!
– Амин!
– Амин!
– Амин!..

123

Зегь гәык-ԥсыкала иааицырҳәеит анцәаиҳәарҭа иҩнагылазшәаҵәҟьа, рылахь-рыџьымшь ӡатәуа.
Ус ҩадантә аӡәи-аӡәи еимданы аԥсеиҭакра иазхоуп шьҭа ҳәа анаарыцҳа, аусура рҽазкны иҩеибаргылеит…
Убри аамҭазы нахьхьи мшын нырцә, аимператор иаҳҭынраҿы,
ҿыц еиниаз аиуацәа шынҭаацәаку, рызхара изеибамбо, аицгәырӷьара
иаҿын. Леон идеизалаз абырзен хәыҷқәагьы, иан лаҳәшьаԥа Ҳазар
хадара ззиуаз, рхыԥхьаӡара рацәан. Леон игәеиҭаз, урҭ реиҳараҩык
аԥагьара рныԥшуан, аӡӷабцәа хәыҷқәа еиҳагьы урыхәомызт, ҽырхықәымҵарыла икәаӷ-кәаӷӡа харантә иааз асас ихәаԥшуан…
Ус дареи иареи еицәтәымуааха, абарҵа ҳарак иахьықәгылаз, аарла-аарла ҳәа иџьыба иҭаз ахьтәы-ҵәҵәа хәыҷы абжьы ааиаҳаит. Уи
ихашҭны дыҟан, ахы ахьигәаланаршәаз џьашьатәшәа иааибеит. Уи
аамҭаз иахьа зҿаԥхьа иҟаз анцәаиҳәарҭа (уи аӡбахә насшәа ҳалацәажәап) хьыҵәцарахьтәгьы акаҩ-акаҩҳәа, аха имырмыцхәцәакәа,
асаркьал абжьы го иалагеит. Иара икәымжәы аҩныҵҟала игәы иадыз
ахьтәы «саркьал» хәыҷ абжьи ари абжьи акырӡагь иааиԥшнишьалеит, еиқәҿырҭуазшәагьы ааибеит. Иаалырҟьангьы ихы-ихшыҩ Аԥсныҟа
аҿаанахеит, ибла иаахгылеит арамҵан еидтәалало абыргцәа, зааигәара
даннеилак ахьышәҭ-сышәҭҳәа инеихаҵгылоз, дигәалашәеит ауаҩ бырг
заҵә Ҟаинагә-жьи. Игәалашәеит иара убас аҩны иаанижьыз имархәац…
Макьанатәгьы иԥсадгьыл аагәхьааигеит, аӡәаӡәала иҩызцәагьы рсахьа
ибла иаахгылеит, ара дзыгәҭылазкыз ахәыҷқәеи дареи анааиҿирԥшгьы, уаҟа урҭ заҟа ибзианы деилыркаауаз, ара зынӡа дахьырзымдыруа,
ирҳәогьы ҽеила иахьимаҳауа, дымчыдаха, акы дамараӡамкәагьы ихы
ааибеит. Иара идам-здамгьы аӡәы абжьы имаҳаӡо, икәа иҭаз асаркьал
хәыҷы абжьы шгац игон. Абжьы гон Константинополь зегьы зыбжьы
алыҩуаз хәылԥазтәи асаркьал бжьгьы. Леон исаркьал хәыҷы абжьы
дахьынтәааз ишьхатәыла абжьы ахан, аха ари абжьи иареи џьара акала реиԥшра, реигәныҩра, дырҩегьых оумашәа иааибеит…
Асаркьал бжьы шгац игон. Астәи, аҳҭны абарҵахьтә, уԥшынгьы иубон аҩн-хыбрақәа зегь иҩархыҳәҳәо, ақалақь зегь иалкьны, ажәҩан
иаҵасуама уҳәо иааԥшуаз, ахьтә-џьар ду кәеицеиуа изхагылаз уи анцәаиҳәарҭа ныхаԥшьа иахагылаз акәымпыл ду. Уи ҩежьӡа абҩа иалхын.
Хәылԥ-шәаԥшь ахьадыҷҷалоз ссиршәақәа ԥшшәахәыла еилаџьоуџьоууа иҟанаҵон. Леон, иҩызцәа хәыҷқәа дрызҿлымҳаушәа ҟаҵо дахьгылаз, уахь ԥшырҭас имаӡан.

124

Абри аамҭаз ахәхәаҳәа аԥша инасыз ихы-иҿы ааргәыбзыӷын, уажә
Бзыԥҭа иқәныҳәаз анҭ ахацәа ражәа уанӡагьы инаӡаҵәҟьазшәа, иҟәандашьшьыраӡа игәаҵа акы иаарчыхәчыхәит. Дшыԥшуаз акәымкәагьы,
лаԥшҵашәароу, лабҿабаҵәҟьоу еилкаашьа изамҭо, хәылԥ-шәаԥшьи
анцәаиҳәарҭа иахагылоу акәымпыли иххаӡа ирхылҵуаз алашара
хьӡы-кәеицеи ихьыӡсо, иара ихаҭагьы дахьынеимоу ахьҩежь далхушәа,
арахь хазгьы усҵәҟьа ахәы иқәсс акәымкәа, уаҩ иҽызлеилеимҳәаӡац
акалагьы деилаҳәахушәа, иблақәа еихмырсыӷь Леон дихәаԥшуа, дгьыли жәҩани рыбжьара џьара адоуҳа-уаҩы ихиҿсахьа аацәырҟьа-цәырасит.
Даашанхеит Леон. «Ара уабаҟаз?» – игәы инҭиҳәааит. «Ара
сышԥаҟам, ара сҟамлар ауама, ароуп сара еиҳагьы сахьуҭаху». «Уаазгазеи, уанбааи?» «Ҳаицааит, дад, ҳаицааит. Иуасымҳәахьеи, сара уара
уахьцалак суцзаауеит ҳәа». «Ааи аха, аранӡаҵәҟьагь уаану?» «Изахьӡузеи аранӡаҵәҟьа, сара иахьабалак сыҟоуп, уара уахьыҟоу – саргьы
сыҟоуп». «Иахьа анцәаиҳәарҭа аҿаԥхьа ажәлар рныҳәараҿгьы уҟазма нас?» «Сышԥаҟамыз». «Узысымбеи, нас, уаҟа?» «Ауаҩ еснагьҵәҟьа
ихы ибом, дад, иагьаҭахым ус. Уажә уԥсадгьыл уаназхәыц, уи азыҳәа
аџьамыӷәа цәгьа зхызго ауаа ражәа ануныр ауп саргьы субартә санаацәырҵ. Игәынкылан иумаз дырҩегьых иуасҳәо – сара иахьабалак суцуп. Иудыруаз, укәа иҭоу аҵәҵәа хәыҷы абжьгьы са сыбжь шакәу. Иубозма уи абжьи аратәи анцәаиҳәарҭа дуӡӡа абжьи заҟа еиԥшу, заҟа
еиқәҿырҭуа? Абри ауп адунеи зегь ԥсыс иахоугьы, егьырҭ мҩасуеит…
Уаргьы убри ауп зегь раԥхьа иргылан иурбеиалаша, уи ауп уџьынџьдгьыл арахь узаанашьҭызгьы. Амала, ганкахьалагьы уареи сареи акы
ҳаламҩашьозароуп, ҳхатә доуҳа, ҳхатә бжьы ҳхазароуп, ҳхынҳәны
ҳаннеилак ҳазлыҵыз ҳарзымдыруа еицакрак ҳмыхьроуп…
Иазхап шьҭа, уара уеиԥш иҟоу аҵеи бзиа амцхә илабжьарагьы
аҭахӡам. Уажәазы, дырҩегьых бзиала ҳәа уасҳәоит, аха џьаргьы сшымцаз дырны уҟаз, угәы-уԥсы срылаӡҩоуп, аҳаҳаи акы уацәымшәан, ухгьы
тәымс бзанҵык иумԥхьаӡан, адунеи ду зшаз Ахьышьаргәыҵа уисасуп,
иахьабалак иара идагьы адунеи ԥшәыма дамаӡам…»
Даалахҿыххеит Леон, ихы-игәы ӷәӷәаӡа дааҟалеит. Икәшан игылаз
ахәыҷқәа рбызшәа еиҳа еиӷьны еиликаауашәагьы, уимоу ихаҭа аԥсышәала дцәажәар даргьы ираҳарызшәа ааибеит. Иан лаҳәшьаԥа Ҳазаргьы дшизааигәаӡаз, ҩыџьа аиҳәшьцәа гәакьақәа рыԥсы шеицырхаз
мыцхәы иҵарны иааинырын, еиҳагьы иҽынеизааигәеитәын, инапы
аанкыланы, ҿыц абыржә иааибабазшәа, даагәыдикылеит. Егьигьы еиҳа

125

даагәакьахаӡеит, иаргьы ус иашьа даагәыдикылан, наҟ-ааҟ рнапқәа
шеибаркыз иҩуа, зхыԥхьаӡара рацәаз аҳҭынра уадақәа еимырҟьо иаарыҩналеит, егьырҭ ахәыҷқәагьы рыцрыԥсса инарышьҭалеит.
Урҭ уахь иҩнанаҵы, ҳара шьҭа иааркьаҿны ҳалацәажәап «иахьа
зҿаԥхьа иҟаз анцәаиҳәарҭа» ҳәа аԥхьаншәа иаацәырҳгаз аӡбахә.
Иара Византиагьы налаҵаны, Римтәи аимпериа зегь иаҵанакуаз
анцәаиҳәарҭа ныха-хьыҵәцарақәа зегьы иреиҳабыз аныхаԥааҩ-ԥшьа
дуӡӡа Константинополь иаара амчыбжь иақәшәеит ҳара ҳаԥсуа
хьарԥыс хәыҷ Леонгьы уаҟа инеира. Ари ныҳәа дуун. Аҽны шеибакәу
зегьы маҭәа шкәакәала еилаҳәан, уи анасыԥ шкәакәа иадырган. Леон
ҟәыбҷа ԥсуа кәымжәыхәала деилфаҷаӡа деилаҳәаны ари аныҳәа иацлара ажәҩан ҵаулахьтә иара Анцәа ихаҭа дызхылаԥшуаз ак акәзар
ҟаларын. Леон иан Џьарымхани, иан лаҳәшьа Чичақи, иан лаҳәшьаԥа
Ҳазари еицны, аибабахагьы цқьа ирмаӡакәа, Константинополь агәҭа
ахьазеиҟароу ашҭа ԥшӡа ду ахь ицеит. Аҽны уаҟа хәыҷи дуи жәлары зегьы еизон. Ашҭа аганаҿ Анцәа иан лаҳаҭыр иазкны игылаз, анцәаиҳәарҭа ханхьыҵәцалашара адәахьала хыхь ҳаракы иадҟаҵалаз
иҷыдоу абарҵаҿы дцәырҵран дыҟан Анцәа ицҳаражәҳәаҩ, иара иаҳаракыра ауаҩ-ԥшьа дуӡӡа.
Қьырмытк-қьырмытк инеиҳамкәа, оумашәа еицеиҟаран иԥҟаз
ахаҳәқәа рыла ичаԥаз ашҭа ду иазымкуа еизеит ҵҩа змам ажәлар. Урҭ
злацәажәоз абызшәа, рылахҿыхшьа, рхымҩаԥгашьа – шеибакәу зегь
џьашьатәшәа ибаны, иблақәа ҭырхаха дрыхәаԥшуан Леон. Уи ианлаҳәшьаԥа Леон Ҳазари иареи митәык рбызшәа шеибамкуа ихашҭны, маҷкгьы дицәтәымуа, аха дымҵаар игәы иамуа, инапы нҭарсны
уажәы-уажә аԥсышәала аказы днаиазҵаауан, егьи ииҳәо иҿамшәо
дшанхазшәа даанхон, нас Леон зҵаарала иан лахь диасуан. Иан аҭак
анылзыҟамҵалак, лаҳәшьеи лареи ҳазар бызшәала иааицәажәон,
аҩыџьагьы еибарччо Леон инаихәаԥшуан, изларылшоз алагьы еицхырааны изҵаарақәа рҭак ҟарҵон. Нас иара Ҳазаргьы аҳазар бызшәа цәгьамкәа ишиҳәо ааигәалашәаны, уи иахь деиҭаниасуан…
Хаҳәла ичаԥаз ари ашҭа ду оумашәа иссирны еиҿкаан. Уи анцәаиҳәарҭа иахьазааигәаз еиҳа аԥхьаҟа, наҟ-ааҟ аганқәа рҿы, иҩаҳарак-ҩаҳаракны ахәыҷқәа рықәгыларҭақәа аман. Зысабицәа зман иаауаз рысабицәа ауаа ршьапы иаҵахо, насгьы ԥшырҭа рымамкәа акәымкәа, зегь рыла абас иманшәаланы еиҿкаан. Адуцәагьы адуцәа роуп,
аха аус злаҵәҟьоу аԥааимбарцәа хәыҷқәа роуп ҳәа иара ашҭа ахаҭа
ахьынеимоу ахатәы бызшәала ицәажәон…

126

Аҳкәажәцәа Чичақи Џьарымхани рхьырԥарцәа рыманы ахәыҷқәа
рықәгыларҭақәа рахь инаргеит. Уаҟа аимператор ихи ихшареи, иуацәеи
иҭынхацәеи ирызкыз аҭыԥ ҷыда азалхны иҟан. Ари ашҭаҿ хәыҷи дуи
усгьы аӡә дтәар ҟаломызт, зегь ршьапы иқәгылазар акәын. Ахәыҷқәа
аҩыџьагьы дасу халаны ҳаракы рҭыԥқәа инарықәгылеит. Уажәшьҭа
зегь ккаӡа ирбон уантәи. Леон ҵҩа змам ауаа рацәа рхы даннықәыԥш,
амшын ацәқәырԥа рацәа данрылаԥшуаз аҵкысгьы, азныказ иааимхацәгьахеит. Дара рҿы, нас Лӡаа аныхаԥшьа аҿаԥхьагьы, ажәлар рацәаҩны еизо ибахьан, аха асҵәҟьа аџьашьатә даламԥшыцызт. Ашҭа аганқәа
рахь иара убас ҳарак-ҳаракы иқәгылоу ахәыҷқәагьы шаҟа ирацәаҩузеи…
Ԥыҭраамҭак жәлары зегьы ршыкьыбжь акыр ирацәан. Ус иаалырҟьан,
оумашәа иубартә, иааҭынчрахеит. Ҵабыргны, иџьашьатәыҵәҟьоуп
жәлары зегьы акы ианеицазԥшуа. Леон игәеиҭеит уажә зегьы рыблақәа
анцәаиҳәарҭа абарҵахь ишхаз. Уи астәи уахьахәаԥшуаз аиласашьа
ажәҵысҭра еиԥшын. Ҵабыргынгьы, жәҩанахьтә илбааԥырны инадтәалазшәа, амҵәыжәҩақәа змаз ҩ-ԥаимбар хәыҷык рскульптурақәа
наҟ-ааҟ иадҟаҵалан, даргьы аслан баҩыш аиԥш, ишкәакәа-шкәакәаӡа
иҟан…
Абасҟатәи уааԥсыра зегь ззыԥшу уаҟа дцәырҵран дыҟан. Леон ари
ас шакәу иан ианиалҳәа нахыс дааҟәымҵӡакәа уахь дыԥшуан. Ирацәан уи дышхәыҷызгьы дзызхәыцуаз: зегь раԥхьа иргыланы, абасҟатәи
жәлары зегьы абри ауаҩ изизыԥшузеи, иреиҳәаран иҟоузеи, насгьы
абасҟатәи бла иқәку злаичҳауазеи?..
Иара Леон ихаҭагьы, иҳазырҭрақәа шкәакәа-шкәакәаӡа, ԥсуа
кәымжәыхәала иеилаҳәашьа ссиршәақәа избоз шьоукы рылаԥшқәа
шизхазгьы ибон, иан лакәзар, ӷба-шаха дук аҟара ишәпаны, лахьхьи илеиуа иԥаны, наҟ-ааҟ гәырӡак аҟара лхагәҭа шаны, исамсалха
илықәыз лыхцәи лареи дахьынеимоу џьазшьоз шырацәаҩызгьы гәынхәҵысҭала иныруан…
Иҟалап абас иалагозар ауаҩи ауаа рылаԥшқәеи реиниара, реибаӡрыжәра. Иҟалап зегьы ирылымшозар ҵҩа змам ауаа рылаԥш ачҳара, уи зылшо Анцәеи Анцәа изааигәоуи ракәзар…
Дук мырҵыкәа аҭәиц кашәар абжьы уаҳартә, зынӡа иааҭынчрахаӡеит. Жәлары зегьы рылаԥш ахьхац ихан. Иҟалап урҭ рыблақәа еицырхыҵуаз ашәахәақәа џьарак еизыҵәан реицнеишьа аҟара иӷьу, мчхара
ду змоу даҽак аԥсабара иаламзаргьы. Уи сахьан иузҭыхуа иҟазар, ижжаӡа, ҵхыбжьонзаргьы, адунеи иага иарлашарын…

127

Абри аиԥш иҟаз жәлар рылаԥш зықәкыз, хылԥа кәамҟьа хәыҷык
иаҵәаӡа зхагәҭа иқәыршәыз, зхы инаркны зшьап аҟынӡагьы маҭәа
шкәакәала еилаҳәаз, ахьтәы џьар зыхәда иахаз, даҽа хьтәы џьар дукгьы зкыз, зыхцәқәагь акыр идуны изқәыԥсаз, зжакьагьы ӡшәахҵас изгәыдыҽҽалоз, аныхаԥааҩцәа рныхаԥааҩ, Анцәақәа рынцәа иҟнытә
цҳаржәҳәаҩыс иаашьҭу уи ауаҩ ани иззыԥшуаз абарҵаҿ даацәырҵит.
Уи абарҵа дшаақәгылаз аиԥш, хәыҷи дуи аӡәаӡәала зегь илаԥш
нархигеит уҳәартә, ашҭа зегь неимазакны имшынха еилазазоз ажәлар
днарылаԥшит. Леон ҷыдала иааинырит уи илаԥш. Адунеи дықәнагалеижьҭеи уеизгьы-уеизгьы рацәак шымҵуагьы, мҩакы данны даауеижьҭеи амбатәӡа ҵуаны, абраҟа уажә амҩан џьара ахаан иимбац
мрак наихалашазшәагьы игәы иааинаҭеит – убасҟак дшанханы дыҟан.
Аӡӷьы аиԥш џьарак еизыҵәан инеиуаз жәлар рылаԥшгьы ахьца-иахьааз имбо иаабжьаӡит. Уажә аҽнышьыбжьонгьы ижжаӡа зегь ирылԥхоз
аԥшьа-уаҩ дуӡӡа илаԥш заҵәык акәын: ари дынцәан, Леон акреиликаауа дҟалеижьҭеи зыӡбахә иаҳахьаз Анцәа дуӡӡа ихаҭа иакәын.
Абас акәзаапеи уи дшыҟоу, ауаагьы дреиԥшны, дагьреиԥшымкәа,
аџьашьатәгьы далаҟаны. Дызлахалазеишь уанӡа? Амҵәыжәҩақәа змоу
анҭ аԥаимбарцәа хәыҷқәа ԥырны иҩеизар акәхап, аха иара дызланеизеи? Иара еснагь уа дыҟазар акәхап. Абри Анцәа иоума нас, амшын
дуӡӡа ирны, нахьхьи ҳара ҳҟынӡагьы зхыԥша неиуа? Заҟа дыӷәӷәоузеи, закә мчузеи имоу!..
Абасшәа иҟан, иаазаҭәоумшьартә иҟәыӷахахьаз Леон хәыҷы ихы-игәы иҭагьежьуаз ихәыцрақәа…
Абыржәыҵәҟьоуп Иисус Христос иԥсы зхоу ауаатәыҩса зегьы хадара рзызуа ари ауаҩ-ԥшьа дуӡӡа абарҵа данаақәгылаз, аха дааижьҭеи
амбатә ҵуашәа, амбатәгьы изырҟәыӷаша, рыдгьылтә гәаҟ-ҵәаҟрақәа
рхазыршҭыша реиҳәахьоушәа иааҟалеит. Уи раԥхьаӡа иикыз ахьтә џьар иаԥхьаҟа ирхха еиҵыхны, жәлары зегьы неимазакны «рылахь-рыџьымшь» ааиӡатәит, нас лаҭын бызшәала аматанеира дналагеит. Ибжьы ажәҩан иагәылхәхәа адунеи зегь иахьӡон, аҷыт бжьы злымҳа
иҭамыҩӡо адагәагьы ихы-игәы аҿы инеирын…
Леон Аԥсны даныҟазгьы аматанеира ажәақәа идырҵахьан, уи шидыруазгьы бырзен бызшәала акәын, араҟа зегь изеилкаауамызт, аха
иаҳахьаз ажәақәа акык-ҩбакгьы иԥылон, насгьы шьҭа ари зызкыз
ахьидыруаз аҟнытә, ихы-ихшыҩ зегьы азышьҭны, ицәеижь ҵаҟа иааныжьны, иԥсы зегьы уахь, жәҩангәашәԥхарахь џьара ихалазшәа

128

дласкәантраӡа дыҟан. Уи дхьаҳәны ивараҿ игылаз иан лаҳәшьаԥа Ҳазаргьы днеиҿаԥшит – уигьы ус дгылан, иқьышәқәа қәацқәацон, аматанеира ажәақәа бзиан ишидыруа, хыхь иқәгылан изҳәоз ишициҳәоз
мҩашьо. Ус акәзаап дназлаԥшыз ажәларгьы, урҭгьы хәыҷи дуи неибеиԥшны, зегь рқьышәқәа қәацқәацоит. Абас жәларык зегьы ҿык еицҭацәажәогьы Леон хәыҷы моу иангьы ахаан илымбацызт. Уи лзыҳәангьы
ари ҿыцаартран – ҿык аицҭацәажәара, аицматанеира, аицгәырӷьара…
Адунеи ақьырсиан ныха-ԥшьақәа иреиҳаӡоу рныхаԥааҩ иматанеира ажәақәа хиркәшеит «амин» ала. Уи ашҭа иқәгылаз жәлары зегьы
еицҿакны «амин!» ҳәа иацдырӷызит. Ашьҭахь дырҩегьых ихьтә џьар
ду ала зегь неимазакны «рылахь-рыџьымшь» ааиӡатәит. Уаҳагь днымхакәа, данааиуаз дызгәылҵыз аԥсҭҳәа дырҩегьых днагәылалазшәа,
абарҵа деиҭанықәба дцеит.
Леон хәыҷ иан дхаланы ижәҩа лкаанӡа дгачамкны ус дгылан. Ҳазар, еиҳа дшашьцылахьаз мҩашьо, ҵаҟа дылбаахьан. Аҳкәажә Чичақ
лыблақәа лхалашо лаҳәшьеи лаҳәшьаԥеи дрызгәдуха дрыхәаԥшуан…
Хьаа-баа, цәгьа-мыцәгьа, гәнаҳа ҳәа акыр рымазар зегьы абри
ахаҳә-шҭа иазныжьны, ажәлар хәыҷы-хәыҷ аилыҵра иаҿын. Урҭ шьоук
шиашаз рыҩныҟақәа рахь ицон, ирацәаҩын дырҩегьых анцәаиҳәарҭа
ныхабааш ашҟа инеиуазгьы.
Зызхара изеимбамбацыз, иагьзымеицәажәацыз аҳкәажәцәа Џьарымхани Чичақи рхьырԥарцәа рыман азныказ аҩныҟа иааццакит, аха
нас иаахынҳәын, урҭгьы анцәаиҳәарҭа ныха-хьыҵәцарахь рҿынархеит. Убасҟаноуп Чичақ лкалҭкҩи лыхьчаҩцәеи шлыцмыз ангәалҭазгьы,
аха уи еиҳагьы еиӷьуп ҳәа лгәы инҭылҳәааит, избанзар еиҳа ахақәиҭра
лнаҭон…
Аимператор иҭаацәеи иареи ирзалхыз иҷыдоу амҩала акәымкәа, аӡхыҵра аиԥш анцәаиҳәарҭа ныхабааш ашҟа анеира иаҿыз
ажәлар ирыгәҭылагыла, даргьы наҟ-ааҟ иҟьаҟьаӡа иаартыз, иара убри
«агәышҵақәа» рҿгьы аныха-чаԥа асахьақәа хьыраӡынԥсараха икәеицеиуа изныз ашә аҿаԥхьа ианааи, Чичақ арыӷьарахьтәи аганаҿ,
иҩаҳаракны иҟаз ахәыҷымыҷ-қәҵарҭақәа рҿы ирацәаӡаны иқәыз
ацәашьқәа, зегьы ишыҟарҵоз аиԥш, иагьдуцәамкәа, иагьхәыҷцәамкәа
иҟаз хԥа-хԥа цәашь аарылылхын, лаҳәшьеи, Леони, лԥа Леон Ҳазари
инадлыркит. Нас дырҩегьых ажәлар «рыӡхыҵра» рыҽнарҭан, ашьшьышьшьыҳәа иаман аҩныҵҟа иныҩналеит.
Уа арымӡаа ирацәаҩын ауаа, урҭ зегь хәыҭа-хәҭала ишаны ҭӡыцыԥхьаӡа икыдыз аныхақәа, ахьтә џьарқәа зегь рҿаԥхьа инеины,

129

ацәашьҭаргыларҭақәа рҿы ацәашьқәа аркны, рылахь-рыџьымшь
рӡатәуан, ихырхәон, ашьамхнышгыларҭақәа рҿы ишьамхнышгыланы
Анцәа иҳәон…
Аиа Софиа ҳәа изышьҭаз, проконесстәи амармалташь ссир иалхыз,
иара аныха-нцәаиҳәарҭа баашхьыҵәцара ажәҩан иаҵакьысуа, ма уҳәо
иҳаракӡан, хыхьӡа акәымпыл гәаҩа ду ҿыцха зсахьа аныз Анцәа иани
уи лысабии рыблақәа ҵаулаӡа илбааԥшуан…
Леон оумашәа ибеит ари анцәаиҳәарҭеи Лӡаа-ныхеи акырӡа иахьеиԥшыз, ари еиҳа идууп, ауаагьы араҟа ирацәаҩӡоуп аха…
Еимгеимцарак иааигәалашәеит, арахь данааргоз, иқәныҳәарц уа даныҩнаргалагьы абас ашә аҿаԥхьа зны хԥа-хԥа цәашьырҳәы шрырҭаз,
рсахьа ибла иаахгылеит иматанеиуаз нхыҵи-аахыҵынтәи иааз ауаа;
аԥсуа ҳәсақәа, злабашьақәа ԥшӡа-ԥшӡаӡа изкыз аԥсуа быргцәа, асаӡ
быргцәа, азахә быргцәа… Игәалашәеит иандуи иани ашьандал аҿаԥхьа
даннарга иара инапала ацәашьы аркны ацәашьҭаргыларҭа ишҭаиргылаз, илахь-иџьымшь шиӡатәыз, нас, иабгьы ус данныҳәа ашьҭахь, иара
алтараҿ днаганы, астәи инарышьҭхьаз акатоликос ду дышиқәдырныҳәаз, иара уа ишгылазгьы, хыхьынтә, аҵаулара иалшәаны ныҳәарҭаҵыск амҵәыжәҩа ахӡы ԥырԥыруа, ацәашьқәа ахьақәԥхоз хьушәа
икәеицеиуа, илеины иарӷьажәҩа ишнықәшәаз. Уи ианду лнапала иаақәхны, ари «аԥаимбар ихаҭа иааишьҭыз акоуп, иумырӡын, уахьнеиуагьы усзахьчоит» ҳәа дырҩегьых дааныҳәа-ныԥхьаны, иаԥхьа икаба,
ақьнысҭа аиԥш, илулак аҵаррала иналырҟьа-налырҟьан ишалыркыз.
Ижәҩахыр инапы нахьишьит Леон, аҩадагь дааҩнаԥшит, ассир, араҟагьы ԥсаатәқәак ԥырԥыруа илаԥш нарықәшәеит…
Анцәаиҳәарҭа хыбра дуӡӡа аҩныҵҟа иахьабалак ацәашьқәа каххаа
иаркын, ишбылра иблыз рҭыԥан аҿыцқәа адыркуан. Асыкәмал-фҩы
ҩнышәшәон уаҩы ишимбац. Ауаа ныҳәон ишныҳәац, ихырхәон,
ишьамхнышгылон, рылахь-рыџьымшь рӡатәуан. Урҭ шьоук ибзиан еилаҳәан, шьоук хьыжә-кәыжә иҟан, шьоук ӡыӷраԥшьын, шьоук аарла
рыԥсы еивыргон, аха зегь лахҿыхын. Ирацәаҩын ахәыҷқәагьы, урҭгьы
еиԥшымызт, хаҿԥшрала аиԥш, еилаҳәашьалагьы…
Зымҩатәырахь, Аԥсны ацуныҳәарақәа раан аиԥш, асаара
ашәаԥыџьаԥ бӷьы шьҭаҵаны ирацәаны ашәыр хкқәа, цхала иӡу аԥсуа мгьал еиԥшшәа иҟоу ачаӷьалых, асаранџьқәа уҳәа ылан. Урҭ ашьхыцқәа рхаԥырԥыруа ирхан. Рыфҩы хааӡа игон… Даҽа маҷк наскьа
абҩа иалхыз асаарақәа гылан, урҭ ирныԥсалан ахь-ԥараҿырпқәеи
араӡын-ԥараҿырпқәеи. Арҭқәа зегьы ныхахәс ауаа инаргаз ракәын.

130

Леон абарҭқәа рганахьалагьы ари анцәаиҳәарҭа Аԥснытәиқәа иаареиԥшнишьалаӡеит.
Аҳкәажәцәа Чичақи Џьарымхани, зегьы ишыҟарҵоз аиԥш, ҿымҭ-ԥсымшьа иныҳәа-ныԥхьеит, рылахь-рыџьымшь рӡатәит (рҩыџьагь
хаз-хазы гәаныла иџьаршьон нахьхьынтә абра иахьаанагаз, изҿыз),
хԥа-хԥа цәашьы рхәыҷқәагьы даргьы иадыркит, аныхахә ҭаԥсарҭаҿы
инеины аԥараҿырԥқәа ҭарԥсеит.
Уи ашьҭахь дырҩегьых ихынҳәны иаауаз ауаа «рыӡхыҵра»
рыҽнарҭан, ԥаса наҟ ишыҩнанагалаз аиԥш, ашьшьыҳәа иаман арахь
иаадәылҵит…
Дук мырҵыкәа раԥхьа иааҭгылаз, аимператор иҭаацәа ирызкыз,
аҽуардын-лас инҭалеит.
Аҩны ишааиз аиԥш, аиҳәшьцәа неидтәалан, еизгәыкны аицәажәара иналагеит, ахәыҷқәа усгьы аԥхьан иахьеизаанҳажьыз иҟоуп, дара
рхатә дунеи ишалац иалоуп…
Леон Исаври уи иԥа Константин Копроними макьана ирҭоу рысасцәа гәакьақәа рымбацт, урҭ аҳәынҭқарратә усқәа рыӡбарҭахь иҟоуп…
X
Иахьа ашьыжьӡа дгылеит аҳкәажә ду Хьырхәыхә. Уи уаҩытәыҩса
ишимбац дыгәхьаалгоит Константинополь иҟоу лԥа иԥа Леон, измааноу
лыздыруам, аха даазқәылазк лгәы изҭынчым. Дарԥысхаӡеит, абар шьҭа
дук мырҵыкәа иҵара далгоит.
Ҭоубасҭаафыр, аамҭа заҟа иласны ицазеи! Џьара бырзен ҭыԥҳакгьы
бзиа диамхабар ҳәа дымшәо дыҟам лара. Анаџьалбеит, абри аӡәк ма
аԥсуа ҭацак дылзааигандаз…
Дхынҳәны дшааилак, иара изыҳәан илықәылҵахьоу лҿаҭахьагьы
налыгӡароуп.
Иараби, иараби…
Иара раҳҭынра дугьы иаазқәылаз ишԥаҟалеи, аӡиасқәа зегь реилалараҿ еихсыӷьра зқәымкәа еилахынҳәуа аӡыблара ишԥеиԥшхеи…
Лӡаа ирымоу лыԥҳа Марҭа хаҵа дцаанӡа лгәы аалыжьжьалон, аха
шьҭа уигьы дабаҟоу, дхарахеит, лгәынҷыхьажәак шырымҳәозгьы, лҭацацәа иага умҳәан лара иахьынӡалҭаху дырзеилкаауам – иахьурхалак
атәымааӡара еиуоуп. Лмаҭа Мрамза лакәзар, дгәыбзыӷӡа, санду лгәы
ҟасҵоит ҳәа даҿуп, аха макьана дсабиуп рыцҳа, илдыруазеи…

131

Иараби, иараби…
Ари амчыбжьык еиҳарак лгәы змырҭынчҵәҟьо Рамзыц дырҩегьых
Ҳазартәылаҟа дахьцазгьы акәзар ҟалап. Нхыҵи-аахыҵи дышԥарыбжьахеи уи. Иҟоузеи убрахь, мшәа, иига-ааигозеи?..
Иара Леонгьы, алу зхагьежьуа алыра аиԥш, Аԥсны дагәылагылоуп…
Арахь дызҿыз иусқәа зегь ааныжьны, иаалырҟьан иахьа иабхәараахь цатәыс изиоуз ҳәа егьларымҳәеит, аха џьара хынҭа-ҩынҭарақәак
шыҟоу аҟарагьы лцәа ианыруеит.
Иараби, иараби… Уи иԥазаҵә Феодоси џьара ԥырхагак имоундаз. Уи, аихагьы цқьа иамраӡакәа, ааӡара дрышьҭын, шьҭа иаагара
ишахыԥахьоугьы, макьана уахь дыҟоуп; дзааӡаз рҟазшьақәа роуп
иликааз, дара ргәыблрас имоузеи, ибызшәаҵәҟьа ажәак-ҩажәак рыда
егьиздырам, иара уигьы угәы иаацәымӷхартә иреицаԥан ауп ишиҳәо.
Дангәхьааргаӡалак аӡә днабжьҟьан дааимгозар, ихала арахь дықәлом.
Заҟа ихьаалгозеи аҳкәажә уи аӡәк зынӡа дахьрыдымҳәыло…
Лгәы ҭынчым аҳкәажә аиҵбы Џьарымхан-ҳанымгьы. Уи лхаҵа лҭаацәа рахь лассы-лассы дахьцо зылгәамԥхарызеи, аха даазқәылазк илзымдыруа, илзеилымкаауа хырзаманк ыҟоушәа лбо далагеит.
Аҵабыргазгьы, аусқәа ҽеимызт уаҟа.
Иҟалазгьы уи акәзаап, Қарҭли аҳ Арчил (Леон ду иабхәында гәакьа)
Анаҟәаԥиа аԥсуааи иареи еицеибашьны иқәырцаз арабцәа рхада
Мурван ибн Муҳаммед иԥак, Чичнаум Асим захьӡыз, ҿыц дҩагылан
дырҩегьых дрықәло ҭаха анримҭаӡа, ҳаинышәап ҳәа дахьнеиз, удин
шьҭаҵаны ҳара ҳтәы удумкылеит ҳәа дырбаандаҩны, дыргәаҟны данишь ашьҭахь, уи итәыла шаны иԥацәа ахадыргылеит. Қарҭли ахаҭеи
Кахьеҭии аҳас Џьуаншьер захьӡыз руаӡәк дарҭеит. Убри иаҳәшьеиҵыб
гәакьа, амра аҵкыс икаԥха-каҷҷо Шьушьана, ахан-иԥа Барџьиль иашьа
(ара Аԥсны заҳәшьа Џьарымхан лбара иаахьаз), ишырҳәо аиԥш, Ҳазартәыла апровинциақәа руак ҳаканс иахагылаз (дахьибаз уара идыр)
уаҩы ишимбац дигәаԥхазаап. Уи даалаган Џьуаншьер ажәа иниҵазаап,
уаҳәшьа дысзуҳәар арабцәа урҿагылан уеибашьраҿ суцхраауеит, уаб
ишьагьы уцызуеит ҳәа. Инаҿаршәны мап лкызаап лара Шьушьана хәашабга. Иара даагәаан, иашьа Барџьиль-хангьы дааизыбзиамхаӡакәа,
Блучан захьӡыз ир рԥызак, ар ӷәӷәа иҭаны, Қарҭли дақәиҵазаап, акыр
абаақәа еилаԥыххаангьы Қарҭынӡа днаӡазаап, Џьуаншьер иаҳәшьагьы
иаргьы тҟәаны игазаап…
Иахьынӡарылшо рҽырҩашьаны, наҟ-ааҟ зегь ҳаиуарақәа, ҳаижьрацәарақәа ҳхы иаҳархәоит ҳәа ишаҿыз, абас аҭагылазаашьа бааԥсқәа
ҟалеит…

132

Рамзыц иԥхьан дцеит, аха дызхәарҭахарызеишь? Дышԥарызныҟәари шьҭа иара Леон дугьы, абас ламысдарыла иуацәа ргәы нзырхаз аҳазарқәа?
Аҵыхәтәантәи ашықәсқәа рзы, иага хынҭа-ҩынҭарақәа дрықәшәазаргьы, иусқәа цәгьамызт уи. Аԥсны қыҭацыԥхьаӡа, тәылаҿацәцыԥхьаӡа
аамсҭцәа дуқәеи аамсҭцәа хәыҷқәеи акырӡа иҳәатәаҿы иааган иман.
Византиа аҳәынҭқар имч ала аӡә ибла ишакәым иҵысыргьы иуамызт. Иабхәараа рганахь алагьы акырӡа абӷа иоуп ҳәа дақәгәыӷуан, аха
аиҳабацәа ԥсит, аҿар игылаз рхаҭақәа ацхыраара иаргәаҟуеит. Уажә
уигьы азмырхакәа, иашьа гәакьа иабхәында дҩагылан урҭ еимиҵәеит.
Иахьаҵәҟьа ԥшрак ҟамҵакәа уахь амҩа дықәлароуп (дышлеиуа
Лазсҭан ааӡара ирымоу иԥагьы дибап), аха ишԥаԥсыхәо, ажәлар еиднакылап ҳәа мызк аахыс иаԥшьган имаз аҽырыҩра, излахирԥарызеи?
Акыс иахьымҩаԥигогьы абжьыуаа рҿоуп, Мықә арха каршәраҿы. Уи
зеиԥш адунеихаан ари аган иамҳәац хҭысуп. Изгәаԥхо ыҟоуп, изгәамԥхогьы…
Иага ус акәзаргьы, арҭ ахымшк раахыс, Цандрыԥшь инаркынгьы
аҽцәа уахь амҩа иқәуп. Уи нкылашьа амам шьҭа, иара дҟамларгьы
егьаурым, нас, иахылаԥшуа рацәаҩуп, машәырк ахылымҿиаарцазгьы
ар маҷымкәа иадыргалахьеит, имҩаԥыргааит, иԥыршәааит ажәларқәа
рҟыбаҩ, иаадырԥшааит абраҟагьы дасу илоу, зегьы ирбааит ииааиуа-еиҵеиуа…
Аҵлеи аҵлеи ирххан ирыбжьдоу абырфын рахәыц ԥша хәыҷык
нахьысыргьы ишаныруа аиԥш, Аԥсны ахы-аҵыхәа иааҟалоз ахҭысқәа
зегьы ианакәызаалак мыцхәы иҵарны рхы-ргәы ианыруан Кәыдры
аԥсҭа иҭанхоз ажәларгьы. Нхыҵи-аахыҵи еимаздоз ар рымҩаду заҵә
иаԥныз урҭ мбатәеиқәаҵәа зхызгахьаз, мбатәеиқәаҵәагьы иалаԥшхьаз,
аха гәыҭрысреи гәкаҳареи ззымдырӡоз, «ацаҟьа иалху» ҳәа изышьҭаз
уаан.
Адунеи ацивилизациа злысхьаз ажәларқәа рықалақь дуқәа ахаҳә,
ақьырмыт, амармалташь ҩны-чаԥақәа еиԥхыҟәҟәа ишрылагылаз аиԥш
дара ртәыла хԥа-ԥшьбан еихагылоу аҩнқәа алубаауамызт, аха иаарыкәыршан аԥсабара ахаҭа анапала ирзашаз рышьха дуқәа, рҳацаҟь-ханхьыҵәцарақәа, рыхра ӷьаз-ӷьазқәа, рӡиас кеикеиқәа, рцыха-ӡыхьқәа,
рбаҳча-қәаҵақәа, рышьхымзагәарақәа, ԥсаатәи шәарахи ҵҩа рымаӡамкәа еихыԥа-еиҵыԥо излаз рыбна еишьылқәа уҳәа идмыргачамкра ԥсы зхоу уаҩ дҟаларымызт…

133

Аԥсны агәыҵәҟьа ықәырҭәаан иқәынхоз аԥсуааи ладеи-ҩадеи
Бзыԥҭа илҭанакыз ажәлари иаарыхҭыргоз агәаҟ-ҵәаҟрақәа, ауадаҩрақәа зегьы уаҩы ишимбац даргьы аргәаҭеиуан. Ес-иҟарҵалк Византиаа урҭ рыла аханатәгьы Аԥсны ахьыркуаз, устәи арахьгьы рымҩа
ахы ахьдырхоз ӷәӷәала имцаха ирыцрасуан. Ус акәын иҵегьгьы наҟ
ажәытәан, аурымқәа рхаан, еиллинаа рколониа қалақьқәа Аԥсуа мшын
агаҿан ианыӷьацозгьы дара рҭагылазаашьа шыҟаз, аиҭанеиааиреи
ахәаахәҭреи цәгьамкәа ишрыбжьазгьы…
«Кафказ зегьы бырфын чабразар, Аԥсны агаҿа уи ачабра иахырҷарсҭоуп. Ачабра хырҷарсҭа хыблаар – изхәарҭоузеи иара ачабра зегьы»
рҳәон дара. Ус рҳәон, аха, ианамуӡалак иазууазеи акәымзар, дук агаҿауаа «рҭыӡшәа» рхы аларгалацәомызт, ладеи-ҩадеи аҭшәаррақәа кны,
нхыҵи-аахыҵи уаҩ даамышьҭуа, аҳәаҭыхла дара ркәакь мацара ахьчара иаҿгәышьан…
Ус ишыҟазгьы, аӡыхкыра аӡы анацәылсуа аиԥш, шьҭа маҷ ҵуамызт ақьырсиан дин дара рахьгьы ааира иаҿижьҭеи. Афырҭын асит, аха
иахьынтәҭыҵыз шузымдыруа аиԥш, урҭ ҽеила ирбарҭамызт наџьнатә
аахыс нахьхьиӡа џьара Рим имҩаԥнагоз аполитика. Бжеиҳан урҭқәа
зыхҭнырҟьоз дара жьрацәарала ирзааигәаӡаз, гәыла-ԥсыла, бызшәала, ҵас-қьабзла зынӡа иреиԥшыз, арха дгьылқәа рахь инхоз аԥсуа жәлар ракәын. «Ишԥаарышьҭӡо, рышәхымс ишԥахрыжьӡоз» ҳәа
ирызгәамҵуан…
Ишааи-шааиуаз, Аԥсны еимакны Џьамтәылеи Византиеи рыбжьара анҭ имҩаԥыслоз аибашьра ӷәӷәақәа раан, усҟан Византиа аимператорс иҟаз Иустиниан идҵала, Кьалашәыр аӡиас амшын иахьалало
инаркны ашьхақәа рҩыҵа иҵданы, Егры ахықә аҿынӡа зшьапы ркыз
абаа ҭыӡгәара дуӡӡагьы рацәак ахырымҳәааит. Уи Константинопольнтә
хыԥхьаӡарала ирацәаҩны иааргаз атәцәа ракәын еиҳарак изыргылозгьы, аԥсуаагьы маҷҩымкәа ишалахәызгьы…
Шықәсы рацәала кьырлеи кәтаӷь-хӡылеи еибаркны (акәтаӷь аизгара иннарҵәахьан анхаҩыжәлар) зеиқәҵара иаҿыз уи абаагәара
ҳарак дуӡӡа аҵыс захымԥраауа иҟаҵаны иалгеит. Уиижьҭеигьы византиаа Аԥсны шаҟаџьара шаҟа ҭыӡгәара, шаҟа ныхабааш хьыҵәцараха
иаладыргылахьоузеи. Ҳа ҳанаҿу аамҭаз урҭ реиԥш аргыларақәа Ҵабалҟагьы ишҭалара иҭалахьан. Абрыскьыл иеиԥш хыларҟәра ззымдырӡоз ажәлар, рыг-рҿы амырҳәаӡакәа, ақьырсиан дин ишамҽханакӡара
иамҽханакхьан рӷьырак.

134

Абас шакәызгьы, аԥҳәыс лыҵкы арахәыц анацәылӷьычуа еиԥш, лада
иҟа, ҩада иҟа, аԥсуа хылҵшьҭра еиуоу ажәларқәа дара-дара рыбжьара иахьынӡарылшо ирмаӡаны Византиа аҿаԥхьа «ахырқьиара», апатумҩаԥгара иаҿын. Усшәа акәын аиҳарак рыхшара Константинопольҟа
аҵарахьы ишдәықәырҵозгьы. Леон Исавр раԥхьа днаргыланы, иара
Византиа аиҳабырагьы Кавказ иқәынхо ажәларқәа шаҟаҩ дара-дара
еибамырдырӡакәа рыхшара Константинополь аҵара рҵартә ирзыҟаҵо
рҽазҵәылхны иашьҭан. Урҭ рхыԥхьаӡарагьы шаҟа ирацәахо аҟара, дара
рахь зхы-згәы кыду, гәык-ԥсыкала ирзыҟоу, гәык-ԥсыкалагьы русқәа
мҩаԥызго рхыԥхьаӡарагьы иацлон. Абар дара «ркәал» иҭадыргылаз
Леон дугьы уажәы, дара рҳәашьаҵәҟьа, Абазгиа зегьы ԥсҳас дахагылоуп. Вахтанг Горгасал ҳәа изышьҭаз қарҭлиаа раҳ анкьа зны, усҟатәи Византиа аимператор данимаҳәха, иабхәа даалаган, Кьалашәыр инаркны
Егрынӡа, адунеи ршазар аахыс аԥсуаа ирыԥсадгьылыз (иара иколониақәа иахьреиуаз аҟнытә) ҳамҭас ииҭахьан. Уажә уигьы аарҳәны, аӡы
ахьышьҭрахь игьежьуеит ҳәа, Леон ду инап аҵаҟа иҟарҵеит. Уимоу Лазсҭангьы уақәиҭуп ҳәа иарҳәеит. Аҩсҭаа илымҳа џьгәоуп, иаргь урҭқәа
бзиан еиликаауеит, макьана дара рганахь ҟаимаҭлагьы ихы ааирԥшуеит. Усоуп аҵара здырҵаз егьырҭ аԥсуаа рхьырԥарцәагьы шыҟоу, аланаа
рыӡбахә усгьы изҳәатәузеи…
Иага Византиа иазхьаԥшуашәа ҟарҵозаргьы, зжәытә гәаӷ зхымԥсаацыз, зыхшара уахь иқәзмырԥшӡоз далтәи Маршьанаа ракәын.
Даҽакы уаҟәыҵ, Чҳалҭа ахахьы, Аӡӷареи Сакьани аӡиасқәа реилаларҭаҿы, абахәра ихықәгылоу, Быхәлоон ҳәа дара аурымқәа зышьҭаз,
абахә иаҿаҟаҵаз абааҿы иҟалахьоу ахҭыс амацарагьы абанӡанаӡоз.
Уи абааҿами Иустиниан Актәи ԥасаӡа зны ир рԥыза Соттерих дахьааишьҭыз, аланаа иара изын игәрагацәаны рхы ахьаадырԥшуаз аҟнытә
(уаанӡагьы ишрырҭалоз аиԥш) асубсидиа ҳәа изышьҭаз аԥара-шьара
шаны ириҭарц. Уи алагьы, – «ари шәымбо, шәҽеихар шәаргьы абас ауп
ҳашшәызхьаԥшуа» ҳәа далааи ҵабалааигьы иреиҳәарц. Урҭ еилыркаауеит арҭ имҩаԥыргоз агьангьашра анаҩс, дара здыԥсыла зны иҟарҵаз
уи Быхәлоон ахыхьчарҭа баахкыра Соттерих зынӡагьы аланаа ириҭарц
игәы ишҭаз. Ауаа инырҵеит, абыржәыҵәҟьа уҭыԥ ԥсахны, даҽаџьара
уцаны уҳамҭа шала ҳәа. Соттерих арҭ ражәа амалахазгьы ихахьы иаамгакәа, инеиз ацҳаражәҳәаҩцәа рцәа ӡы-аанамго ируаа идирпҟеит. Уи
рычҳауа иҟазма далааи ҵабалааи: иара убри аухаҵәҟьа иааигәныҩын,

135

аурымцәа иҩеи иҩарықәлан, ршьа кәапеила иаартеит; Соттерих ихаҭа
ихы хырҵәеит, ир зегьы ҟәаҟәаса иҭарҵеит…
Убри ашьҭахьоуп дара, иҩын гәакьаҿ дыҟоушәа, Ивериа зыҽтәырӷаӷа итәаз аџьамқәа рԥыза Наҳогоран, «Византиа уаҿагылан уқәԥараҿ рӷьажәҩара узаауеит, абыржәы ҳазҭашәаз агәаҟраҿ ацхыраара
ҳашәҭа» ҳәа ауаа анинырҵазгьы. Хәынтә-фынтә Аԥсны ҳнапаҿы иааҳгоит ҳәа иақәызкхьаз, далаагьы, ҵабалаагьы изныкымкәа ирыжәлахьаз,
аха риааира злымшаз аџьамқәа уаҩы ишимбац еигәырӷьеит ираҳаз,
ԥшрак ҟамҵакәагьы амҩа ақәлара рҽаздырхио иалагеит…
Кәыдры аԥсҭа иҭанхоз ажәлар иҟарҵаз «ачарҳәара» аҵыхәала
иахьырхәызааит ҳәа адҵа ӷәӷәа ҟаиҵеит ари ажәабжь злымҳаҭаҩра
аҟынӡа инаӡаз Иустиниан Август. Рацәак хара имгакәагьы, Аԥсны агаҿа
иқәынхоз ажәлар аҟыт дмырҳәакәа ирылсны, ԥшьнызқьҩык бааԥсыла
еибыҭаз, бааԥсылагьы иазыҟаҵаз ар хадацәа заԥхьа игылаз аршьаҟауааи ар-ҽыбӷаҟаза еибашьцәеи Ҵабал иҩалалеит. Аӡӷара ианҩеи, адунеи ршазар аахыс ари атәыла ҿацә иамбацыз аибашьра ӷәӷәаӡа ҟалеит. Аурымцәа рыруаа изаҟаразаалак рыцҳашьарак ҟамҵакәа, зынӡа
гыгшәыгҵасҵәҟьа, дыԥҳәыс, дбырг, иаарымԥыхьашәоз зегь ндырҵәон,
ахәыҷқәаҵәҟьа ахраҿҟьарақәа рҟынтә ибӷарҵон, аԥса ԥынҵақәа
ирхарҩаҩан ишьҭырхуан, ранацәа ишырбоз иҿаа-ҿаауа ахаҳәқәа
ирынҟьаны иршьуан…
Уаҩытәыҩса иимбац агәаӷьра дуӡӡа аадырԥшызаргьы, далааи ҵабалааи рхацәа ӷәӷәақәа шәҩыла, зықәҩыла иҭахеит абраҟа. Ҵабал-ду ҳәа
изышьҭаз ари акәакь зынӡа уаҩԥсы дҭаршәӡамкәа иҭацәӡарцгьы егьаагымхеит, аха зыԥсахәага ҭаны иаанхаз дызусҭазаалак хьаҵра ҟаимҵеит, аӷацәа ирзмырҭаслымит. Ианырмыхәаӡа, аурымцәа аинышәара
ҳабжьаҳҵап рымҳәаргьы амуит, амала аибашьраҿ ироуз ахарџьԥса
ддыршәеит, ианцоз дырҩегьых хәдықәҵас аӡәырҩыкгьы рцәыргеит.
Уи ашьҭахь ишьабаны иҟаз ажәлар уаҳа ҳшәылакьысуам, ҭынч шәыдгьылқәа шәрықәаарыхла ҳәагьы рзаарыцҳахит.
Ианбатәи аамҭаз уиижьҭеи, аха далааи ҵабалааи ари аиԥш ахлымӡаах рхашҭуа иҟазма, усҟан зыԥсы ҭбаз руацәа-рҭахцәа рыӡбахә
абиԥарала инеимда-ааимдо иалацәажәон. Аибашьраҿ иҭахаз ҵҩа
змам ахацәа рыԥсыжырҭа ду хазы ирыман, хазы ахәы ҳарак азкаӡӷык
шынеимазаку уи аибашьраҿ инҵәаз жәларык аҳәса рымацара ржит,
даҽа хазгьы – асабицәа…
Абарҭқәа зегь зхызгахьаз далааи ҵабалааи Аԥсҳа Леон ду дызҿыз
аусқәа мыцхәы ирызҿлымҳан, ирдыруан уи жьрацәарала дызлахәқәаз,

136

ихы-иҵыхәа… Ирбон, ацарӡы цқьа изымкыц ахш ашәаӡа хысхуеит
ҳәа иаҿыз иеиԥш, Аԥсны ҟьаҟьа дуӡӡа лахьхьи инаркны ҩахьхьынӡа
иқәынхо ажәларқәа сзеидкылозар ҳәа дшаҿызгьы, илшахьоу ԥыҭ-чыҭк
ыҟазаргьы, акырӡа ахынҭа-ҩынҭарақәагьы шырацәоу, дара рганахьгьы
маӡа-аргама уи зҽалазгало шьоукгьы цәырҵуа ишалагахьоу…
Иара убас ҵабалаа ирдыруан, Леон иашьа гәакьа, аҳ Рамзыц аҳазарқәа дышрымаҳәыз. Уи уахь царҭа-аарҭас ишимоу…
Ус шакәызгьы, алу гьежьуеит, ашыла ахәыла иҭаԥсоит, аӡлагарахьча
аӡлагара анҭыҵ иҟоу егьибом ҳәа, дара уажәыҵәҟьа рыкәша-мыкәша,
Нхыҵ Кавказ, Ҳазартәыла, нас иара Константинополь уҳәа имҩаԥысуаз
ахҭысқәа зегь рыздыруамызт. Иара ус, ржәытә гәынхәҵысҭала, ӷәӷәала
ргәырҽанын, ҵыхәаԥҵәарадагьы акы иазԥшын, иззыԥшу рхаҭақәагьы
ирзымдырӡо…
Абас ишыҟаз ауп ҵабалтәи Маршьанаа рхылҵшьҭра еиуоу Таԥшьиԥа Дашьаныхәа иԥацәа рыбжьҩык рахьтә аиҵбӡа, Беслан захьӡыз,
иаб Константинопольҟа аҵарахьы дишьҭырц игәы иҭоуп ҳәа далааи
ҵабалааи ишаарылаҩыз. Ари Аԥсны лбаа аҟьаҟьараҿ инхо ианшьцәа
ракәхап иабжьызгаз рҳәан, згәы иалсыз шьардаҩыкхеит. Аха иҟалаша
уаҩы изахырԥаӡом – аҷкәын аҵарахьы дрышьҭит. Уи уаҟа аԥсуаа рзы
Иустиниан иааиртхьаз аҵараиурҭа ашәхымс зыҽны ишьапы нхигаз
аҽны Ԥсырӡхантә инеиз ҳара ҳ-Леони иареи еиқәшәеит, еибадырит.
Уимоу, иахьатәи ала иуҳәозар, партакгьы аицахатәара рықәшәеит.
Зегь разҟуп, зегь лахьынҵоуп…
Уиижьҭеи аамҭа акыр цеит, арҭ ауаа ҩеидасит, ирызҳаит ишрызҳара. Ирацәаӡоуп уаҟа ирбаз-ираҳаз, ирҵаз, ахаан ирхамышҭуа игәныркылаз. Зегьы иреиҳаны насыԥс ироузгьы – харантәыла иааԥшны
рыԥсадгьыл Аԥсны аҵанӡа иагәылаԥшит, ирбеит дара аҵара дзырҵоз,
«ауаҩра ду» рылзхуаз Византиа аиҳабыра имҩаԥыргоз агрессиатә политика зеиԥшраз иара Кавказ зегьы ажәларқәа зҭагылоу агәаҟ-ҵәаҟра,
инымҵәаӡо аибарххарақәа…
Заҟантә заҟа ҵхгьы дыршахьоузеи убри ахьаа ишалацәажәо,
заҟантәгьы раԥхьа иқәгылахьоузеи азҵаара: «Иҟаҵатәузеи?»
Ари дара рҩыџьагьы рыдам-здам изымдыруа, рыԥс иахдмырзаауа
маӡа дуӡӡаны иаароуит, ҳаӷеимшхароуп аӡәы иаарыҵихыр. Леон аимператор иҩнаҭа дшазааигәаӡоугьы, уаҩытәыҩса дреигӡаран иҟоума.
Араҟа, аҳәынҭқарра ду агәы ахьеисҵәҟьо акәым, инахьхьиӡа џьара,
атәыла ду анаӡараҿӡа аӡә ишакәым дхәыцыр дааганы дҭаркуеитеи, ус

137

жәытәаахыс аԥсуаагь шаҟаҩ ааргахьада. Аҳәынҭқарра иаԥырхагоу ҳәа
иара астәигьы шьоук уахь ихырҵахуеит, ус шаҟаҩгьы Византиа ауаа
дуқәагьы Аԥсны инанагахьоузеи. Арҭқәа зегьы уаӷеимшхараха маҷмаҷ дара арԥарцәа рҿаԥхьа иааимҟьаз ԥардеиқәаҵәақәан…
Ҭоуба уны иагьеидқәылеит дара, абас иага шәарҭа бааԥс ыҟазаргьы,
ихынҳәны Аԥсны ианааилак, наҟ-ааҟ аҳәынҭқарра дуқәа ирзеимакыраха Европеи Азиеи рыбжьара «амҩаду» ианхалаз рыжәларқәа еидыркыларц, ирԥырхагоу зегьы ирҿагыланы хамеигӡарыла иқәԥаларц,
рыгәҭак анагӡара рыԥсы ҭанаҵгьы иацрымҵырц…
Дара абарҭқәа ианрылацәажәо аамҭазы, ара Аԥсны, аԥсуа жәлар
рыԥс иахылҵыз шьоукы нахьхьи мшыннырцә, Константинополь итәаны, ҵхла дара рлахьынҵа абасҵәҟьа иазхәыцуеит ҳәа ԥхыӡ ирбаргьы
ихарҵомызт…
Аԥсҭазаара акәзар, Кәыдры аӡиас аиԥш, еибаха-еибафо ишцац ацара иаҿын.
Иараби, иараби…
Аҽыҩҷкәынцәа мчыбжьык аахыс рыҽқәа разыҟаҵара иаҿын,
уажә аӡәаӡәала, гәыԥ-гәыԥла урҭ зегьы амҩа иқәын. Иаауан дара
Гьачрыԥшьынтә, Цандрыԥшьынтә, Аҷандарантә, Гәымантә, Абжьаҟәантә,
Акаԥантә, Уарчантә, Гәылрыԥшьынтә, Ҵҟыбынтә, Џьгьардантә, Чаарқыҭынтә, Иалырынтә, Бадиантә, Ԥақәашьынтә уҳәа шамахамзар
Аԥсны ақыҭақәа рӷьырак рҟнытә. Қарҭли иҟалаз ахҭыс акәмызҭгьы,
хынҩажәаҩык раҟара ауаа ицны арахь амҩа дықәларан дыҟан аԥсҳа
Леон ду ихаҭа. Аамҭа маҷк еимыггашәа ианыҟала, ари аиԥш аимҭахара ду аԥшьызгазгьы иара иоуп. Иара убри алагьы иҭахуп имчра
шьақәирӷәӷәарц, маӡа-аргама еикануа зегьы ажәлар шидгыло дирбарц.
Уи рацәак дполитик думзаргьы, абасқәа иҟоу аусқәа рыла ахӡыргара
илшоит ианакәызаалакгьы…
Апҟара-пҟараҳәа амҩа ишықәыц иқәуп аҽцәа. Гьачрыԥшьынтә, Цандрыԥшьынтә идәықәлаз Бзыԥҭа иааихьеит. Бзыԥынтәи идәықәлаз Ԥсырӡха иааӡарц егьрыгым. Ԥсырӡхантә идәықәлазгьы Аҟәа иаалсхьеит…
Еиуеиԥшым ақыҭақәа рҟнытә амҩа иқәуп Аԥсны мацара моу хараӡа
анҭыҵгьы зыӡбахә наҩхьоу ахацәа ӷәӷәақәа маҷҩымкәа…
Урҭ азныказы акыр ргәы еихьнашьит иара аԥсҳа ихаҭа дахьзақәымшәоз, аха ргәы еиқәҳәалан, дасу ицыз иҽыҩҷкәынцәеи иареи
еиқәҿыҭны еицәажәо Дәаб арха рҽадгалара иаҿын…

138

Дырҩегьых ари аимҭахара ду ахь ҳцару-ҳамцару ҳәа илак-ҩакуаз
далааи ҵабалааи ракәын, аха нас урҭгьы иҟало аабап ҳәа иааргәаӷьын,
жәаҩык зеиӷьаҟамыз аҽырыҩцәеи аҽырхәмарцәеи амҩа иқәырҵеит…
Ԥсырӡхатә иаауаз аҽыҩцәа Баалоу Хьзан раԥхьа дгылан. Уи зыбзоуроугьы аҳкәажә Џьарымхан-ҳаным лоуп. Аԥсҳа ихаҭа дцозар илзыгәаӷьрымызт, аха аҭагылазаашьақәа ас ианыҟала, уи илҭаххеит, лԥа
Леони иареи ихәыҷаахыс рыԥсы ахьеилаз аҟнытә, аҽыҩцәа раԥхьа,
даҽаӡә иакәымкәа, Хьзан дгыларц. Дара зегьы уааҩажәаҩык раҟара
еицуп. Урҭ рахьтә фҩуаак аҳҭнырԥарцәа ирхыԥхьаӡалоу аҳазарцәа
иреиуоуп.
Дара рыфҩык зықәтәоу аҽқәагьы ҳазар ҽыжәлақәоуп. Иара дыҟам
аха, рымаҳә Рамзыц ихьӡала идырхәмарран, идырыҩран иҟоуп. Дара
ԥсырӡхаа иеицҽыжәу зегьы иаарыцрымшәо ирыцуп хара Аԥсадгьыл
анҭыҵ иҟоу Ахьы-Леон иҽыхәа – Дулдул. Аӡара ҭхәааӡа, ахәда ҵәыцоушәа иҭыхәхәа, аԥҳәызба хымкых леиԥш аԥшӡара икны ишԥаго, ма ишԥассиру акәаршьа. Ҳара раԥхьаӡа иҽҵыс хәыҷны ианаҳбаз
аахысгьы шаҟа аҽеиҭанакхьоузеи…
Аҽықәҵаршәгьы шкәакәаӡа арахь иаҵубаауа, аххьа-кәадыр ақәуп
уи, аӷәра ус иҟәынаԥсараха иҟоу акәадыр-маха иахаршәуп, ицырцыруа
араӡын иалху ашькылқәа адмыкшалаларц азы ихьарҳәны еиқәҳәалоуп. Аҵыхәеи аԥырцәқәеи бырфын цахала иԥоуп…
Амҩан иахьаауа избо иџьаршьоит абри аҽы ахала аҽуаа ирыцны
аҽырыҩрахь аашьа…
Аҽны аҟара ажәлар рацәаҩны араҟа ааигәа-сигәа имеизацызт. Уажә
анцәаиҳәарҭа ахьықәгылоу – Мықәи Дәаби аӡиасқәа ахьеилало – нырцә ҩҳаракы адәҳәыԥш ԥшӡараҿы усҟан ажәҩан хыла иҵзыԥссоз џьҵла дуӡӡак гылан. Убри аҵла амҵан акәын арирахь аԥсҭа ду илҭанакыз
аԥсуаа зегь ныҳәарҭас иахьрымаз, ашацәарӡатәқәа, аԥсаҭатәқәа ахьнаргоз. Уажәгьы ас аџьар рацәа шеизоз заҳаз аныхаԥааҩцәа, Лӡаа азаарыгӡантә заа иаан, жәаҩык рнапы аарла изыкәшоз аџь-ҵла ду ашьапы
аганқәа зегь рҿы аныхачаԥақәа, аџьарқәа кнарҳаит. Еиҿыркааит араҟа
аныҳәа-ныԥхьарақәа. Аимҭахара ҳалаԥшуеит ҳәа иааз ажәлар хәыҷи
дуи, аҽырхәмарра-ҽырыҩрақәа ирылагаанӡа, еицхыршьшьы уахь инеиуан. Аныхаԥааҩцәа жәҩан иҟоу Анцәа ду ихьӡала ирықәныҳәон, хазы-хаз даргьы ныҳәон, рылахь-рыџьымшь рӡатәуан, аџь ашьапы ацәа
жәпа-шьшьарақәа рҿы ацәашьқәа бжьарҷабны иадыркуан, ирхылҵуаз
афҩы хааӡа акәша-мыкәша иқәырчуа…

139

Шьоукы ажәлар рыхьӡала ныхахәыс хәыц еиқәаҵәа зларшәым аџьма-шьтәақәа нарган, икыдырххыла ана-ара иҿаҳәан.
Ажәлар гәырӷьон.
Ааигәа-сигәа ас еиԥш ланарԥшыра рымбацызт.
Ныҳәа-мшӡамкәа аныҳәа ахьырҭааз агәра цқьа ирызгомызт. Зымҩа
аҵла рымҵақәа рахьгьы гәыԥ-гәыԥла, рчамҳа лабашьақәа шкәакәаӡа
икны, абыргцәа еилагылан. Имаҷҩымызт қыҭацыԥхьаӡа иааз аамысҭцәа дуқәа, аамсҭцәа кьаҿқәа, ақәаҵаамсҭацәа, анхаҩы цқьақәа, зажәа
крыԥхылнадоз ауаа-нагақәа…
Ажәлар еизҵаауан, аԥсҳа ду ихаҭа дабаҟоу ҳәа, уи дышзымааз, иабхәараахь дшахнагаз, иашьа Рамзыцгьы Нхыҵҟа дшыҟоу ажәабжьха
итутууны ирылан. Оумашәагьы ирбон дара, иаԥшьызгаз дыҟаӡамкәа,
абри аимҭахара ду ахала ахы арҽеирц иахьаҿыз…
Уи аамҭаз ладеи-ҩадеинтә иааз аҽцәа рацәаҩӡаны, Дәаб арха каршәра иаакәыршан, рыҽқәа рыҵақәарқәашьеиуа еилагылан. Ҽыхкыс
иумбозҳәагьы иҟази араҟа – усҟантәи аамҭаз Аԥсны аҽқәа иртәылан,
даара инанамгаӡоу аӡәы иакәымзар, зҽи зкәадыри еиқәымызгьы уаҩ
дыҟамызт.
Ахаан еибамбацыз аҽқәа дара-дара џьеибашьан еидыкьыркьырлон,
ахаан еибамбацыз аҽыҩҷкәынцәагьы наҟ-ааҟ аԥсшәа еибырҳәон, дара-дара еибадыруан, рцәажәашьақәа рылагьы дасу дахьынтәааз ргәы
азҩон, гәанылагьы иџьеибашьон…
Зегь реиҳагь рылаԥш зызхаз аҳҭынра ду аҟнытә иааз аҳазар
ҽыҩҷкәынцәа ракәын. Урҭ рҭеиҭыԥш, рыԥшра-рсахьа, рҽеилаҳәашьа
оумашәақәа ирбон, аҳазарқәа ҳәа зыӡбахә ҳаҳахьоу абарҭ роума ҳәа
бзанҵык изымбацыз зегь еижәибаҵа рааигәара анеира иашьҭан, аха
аимҭахара аиҿкааҩцәа «шәаагыл, дад, шәаагыл!» ҳәа ирышьҭуамызт,
ауаа рҽеиламыжькәа, насҭха-аасҭха рыргылара иашьҭан…
Нанҳәа мза анҵәамҭаз акәын, аҽны ажәҩан ӡыжь иаҵәаӡа иааԥшуа,
амш гәазырҳагаха иҟан, ишоурацәамкәа, амра хааӡа иԥхон. Аҽырыҩра,
аҽырхәмарра ҟалараны иахьыҟаз адәеиужь ҟьаҟьа ду, чабра хәыҷык
нықәшәаргьы харантәыла иубо, ииаҵәҟаҟараӡа ишьҭан, макьана уахь
уаҩ дықәрыжьломызт.
Ус-ус акәша-мыкәша ажәлар қызықызуа рҽадыргалеит, ахәыҷқәа
аӡәи-аӡәи еицхырааны ааигәа-сигәа игылаз аҵлақәа ирықәлеит.
Ршьапқәа неиҭныԥсахло, еилақәырқәыруа игылаз ҵҩа змамыз аҽқәа
рхаҭагьы ирызхаҵомызт, гәаҟрак ыҟамкәа, иахьа иара ус аиндаҭлараз

140

ишааргаз. Урҭ рахьтә ирацәан ҽыҳәҵәыла аибашьрақәа ирылаԥшхьаз,
изхызгахьаз, бааԥсыла зшьамхгьы џьбараз аҽыццышәқәа…
Дук мырҵыкәа гәыԥ-гәыԥла аҽырхәмаррақәа ирылагеит. Иахьа
иаҳдыруа аҽырхәмаршьақәа хкы-хкыла усҟан ирацәаны иаҳзымдыруагьы рыцын. Иҟан анкьа зны Рим атәцәа ԥхьагылас ироуз Спартак
ихаан аахыс агладиаторцәа шеибадыршьуаз аиԥш, ҩыџьа-ҩыџьала, фҩы-фҩыла наҟ-ааҟ абҵқәа кны ҽырххыла реижәыларақәагьы.
Уи аиԥш ахәмарра џьбара дара аурымқәа ракәзаргьы ҟалап Аԥсны
иқәзгалаз. Урҭ ара ианрааз гәмырҿыӷьгас дара агладиаторцәагь еибадыршьыҵәҟьон ҳәагьы иалацәажәоит, уимоу, хырзаман ҟалазшәа, арбаӷьқәа реибарфарагьы жәларык ауаа анадыргалозгьы ыҟан…
Иара убри ҽыҳәҵәыла аижәылара инаркны, чараз, ҽыла аркьыл
асра, аҭарчеи аимдара, ажрақәа, аԥынгылақәа рхыԥара, ауапа каршәны аҽықәырхәмарра азаарыгӡа, хкы-хкыла еиндаҭларас иҟарымҵаз
егьыҟам. Убарҭқәа зегьы ирыцкны аҵыхәтәанӡа иҟалараны иҟан аҽырыҩра ду… Убри акәын еиҳа зегь ззыԥшызгьы. Уи аамҭа ааиаанӡа аҩра
иазкыз аҽқәа «аԥсшьара» рыман, аҽыҩҷкәынцәа хаз иҟаз адә-ҷыдаҿ
илага-ҩаго разырхиара иаҿын…
Ус ишааиуаз, аҽырхәмарцәа рҽырхәмарра ианалга, адәеиужь ду,
аԥхьан ахала ишыҟаз аиԥш, ахы иаақәиҭыртәит, аха уажә уи ԥаса аиԥш
аиаҵәара ахыҩуамызт, кырӡа ишыршьаҟьаз аныԥшуан…
Абри адәеиужь ду ҩажәижәабантә акәшара бжьаха-бжьымшы
ныҟәа бжьоуп ҳәа азыԥхьаӡан.
Аҽцәа аӡәаӡәала иааиуа, адәы аҵыхәан еивҵарыԥхаа иааивагылеит. Ари аҽырыҩра ду шамахамзар ақыҭақәа зегь алахәын.
Гәҿыӷьра ҟазымҵоз ажәлар шыԥшыц иԥшын.
Аҵлақәа ирықәлаз ахәыҷқәа рхыԥхьаӡара уажә еиҳагьы иацлеит…
Зегь рыгәқәа хыҭ-хыҭуа, рыблақәа еихмырсыӷь, нахьхьи ишнаҵҟьара ихианы игылаз аҟамчԥҵаҵабжьы иазыԥшын.
Ус апҟаҩҳәа аҟамчԥҵаҵабжьы аагеит!
Ахҿа аиԥш аҽыҩқәа ҭҟьаны рҿыҩархеит!...
Азныказ еиварххы ишцоз акәымкәа, еихьышәшәа-еиԥышәшәо, ак
ашьҭахь егьи гыло иалагеит, еицрыхәхәа зегь еиханы амҩа иқәын…
Аҽыҩҷкәынцәа, аҽы абӷа рҽеиуатәны, иналаршә-ааларшәны
рышьҭахьҟа ихьаԥшуа, аԥшадаас рысуа иахьцоз, дасу иҟыбаҩ аарԥшра
дахгәаҟуан, аиааирахь агәаҳәара дуӡӡа иман. Уи аиааира имацара итәхомызт, дасу иқыҭа-иҳабла, дасу абиԥарас дызхылҵыз, дасу иарбан
тәылаҿацәу дахьынтәааз еицыртәхон…

141

Дасу зҽыҩқәа ықәзыргылаз дара аамысҭцәа дуқәеи аамсҭцәа
кьаҿқәеигьы уажәык уаҩы ишимбац игәаҭеиуан, анаџьалбеит, хьымӡӷ
ҳамгандаз ҳәа гәаныла Анцәа иҳәон.
Амра ахьырныҷҷалоз рҽеимаақәа цырцыруа, еивасны ацара
ишаҿыц иаҿын аҽыҩқәа…
Макьана раԥхьа игылаз, ашьҭахь игылаз ҳәа рацәак егьаанагаӡомызт. Аус злаз аҵыхәтәан анарха аазырԥшуаз акәын…
Ҩынтә адәеиужь ду иахыкәшахьан еиԥш, зегь рҵыхәтәан игылаз
аҽыҩҷкәын, ишьҭахь уаҳа уаҩ дшыҟамызгьы, данхьаԥш, ҽыхәак ахала
ишьҭалан ишаауаз гәеиҭеит. Оумашәа иааибеит. Уи аамҭаз ажәларгьы
ауу рыхго уи ада ҳәатә рымамкәа иааҟалахьан.
– Ҳаи, шәанаџьалбеит, ари зҽыда уара?!
– Ахала иҟоума, мшәа?
– Мап уара, аӡә дақәтәоушәа?
– Уаҩ дақәтәаӡам, ахала иҟоуп!
– Акәадыр ақәупеи!
– Аӡәыр дҽыжәҟьама?!
– Мамоу, ахала иқәлеит ауп!
– Аџьашьатә, ари аиԥш шәаҳахьоума!..
Абас зегь рыбжьқәа рдуны, ирзымбатәбараха ацәажәара иаҿын.
Зымҩа аҵла амҵан, ари аҽы уажәраанӡа инкылан измаз Баалоу
Хьзан иакәзаарын, арахь даацәырҵын, ихаҭагьы дгачамкны Дулдул
ацашьа дахәаԥшуан. Инеиуан уи адгьыл аҽеиуатәны, ахьшьыцба аиԥш
иԥырӡаны, акакала аҽыҩқәа ашьҭахьҟа иааныжьуа, раԥхьа игылаз
ихьӡошәа аниба, уаҩытәыҩса ишимбац агәаҭеира дамҽханакит, измааноу изымдырӡо, дшәаны дымҩахыҵырцгьы аԥсык ааигхеит. Иара
афырҭын аиԥш аԥша инданы инаиаҩҟьеит. Дук мырҵыкәа дырҩегьых
аҵыхәтәан игылаз ихьӡо иалагеит…
– Ҳаи, шәанаџьалбеит, ассирҵәҟьа сыбла ишԥабо!
– Ари ԥхыӡуп уара, ари лабҿабоума!
– Аӡә дақәтәоуп, ахала иҟам ҳәа шәасҳәеит!
– Аӡә дақәтәазар дҳамбаӡози, сеидру!..
– Дҳамбозаргь ауеит… Ҳара зегь ҳбо џьушьома!..
Дырҩегьых абас ажәлар, ражәақәа неимда-ааимдо, џьашьатәыс
икны иалацәажәон.
Иара аҽы дырҩегьых егьырҭ аҽқәа зегьы акакала ашьҭахьҟа иааныжьуа, ҩынтә иакәшахьаз аҩынтәгьы ирыхьӡаны, ахԥатәи агьежь
ирыцҭалеит…

142

Арик збаз ажәлар ршыкьбжьы ӷәӷәаӡахеит. Аҵлақәа ирықәтәаз
ахәыҷқәа, иангәырӷьацәалак, аҵла ишықәтәоу рхашҭны, амахәҭақәа
рамхоужьуан, иалҟьарцгьы егьрыгхомызт…
Аҽқәа шзахәоз еиханы амҩа иқәын.
Уажәы-уажә ихьаԥшлоз аҽыҩҷкәынцәа ахьаԥшра иаҟәыҵын,
ирыҵалаз закәу рзымдырӡо, зегь еицырзеиԥшу зҵаарак ӡбатәыс ироузшәа, ирызҭазгьы зхала иқәлаз аҽыҩ акәушәа, џьашьатәқәак рыхшыҩ
аҿы иааиуан…
Иара, ахьшыцба аиԥш, ишцац ацара иаҿын. Ианықәлоз ҩынтә иакәшахьаз аҽқәа ҩынтә иааныжьны, дырҩегьых раԥхьа игылаз ихьӡара
иаҿын…
Абас-абас мацара, дара аҩажәатәи агьежь ианакәшоз, иара
аҩажәижәабатәи иалган ишаауаз – Баалоу Хьзан днаԥыххылеит. Уи
дшабаз аиԥш, мчыла ахала ахы нкылан, иаамҩахыҵит.
Ажәлар ауу шрымшыц ирымшын. Егьырҭ аҽыҩқәа, шьҭа рыҩра иага
иҵакыдазаргьы, иаанхаз ҳахьтә ииааиуа даҳбап ҳәа, еиханы ацара
ишаҿыц иаҿгәышьан…
Аиааира дуӡӡа ганы иқәҵыз аҽыхәа ԥшӡа аҳазар ҷкәынцәа надеибаҳәалеит. Уи, аԥхӡы алҵәҵәа ишыҟазгьы, амгәархақәа аадыркәадан,
ахәда рнапқәа акәыршан, уаҩԥсык иеиԥш агәыдкылара иаҿын…
Ажәлар зегьы иаарылаиҩт ари аҽы Константинополь аҵара зҵо
Ач Рамзыц-иԥа Леон иҽыҩ ауп, ҳамҭас ианыхәыҷыз аахысгьы изҭаз
ианшьцәа аҳазарқәа роуп ҳәа.
Уаанӡатәи аҽырхәмаррақәа, аицлабрақәа рҿы аиааира згаз зегь
аархашҭын, уажә загьы зыӡбахә еимырҟьо ирымаз Леон иакәын, аӡәиаӡәи еизҵаауан, ихы-иҵыхәа аилкаара иашьҭан, абыржәыҵәҟьа даацәырҵны даҳбандаз ҳәа агәаҳәара дугьы аароуит…
Ԥыҭрак ашьҭахь ажәлар маҷ-маҷ аилыҵра иалагеит, дасу рыҩныҟақәа иахьцоз ҵыхәаԥҵәарада изызхәыцуаз иахьа излаԥшыз
аимҭахара ду акәын, рыбла ихгылан Леон қәыԥш иҽыхәа асахьа, уи
аҽыццышәқәа ираԥысны, ҵабыргыҵәҟьан амҵәыжәҩақәа амазшәа,
ишьҭуаа ицон, ицон, ицон…
Ари, еигәырӷьаз шырацәаҩыз еиԥш, ашьыцра бааԥсгьы арҵысит.
Аԥсҳа иҟаиҵаз рхы иақәырҵеит аамысҭцәа дуқәеи аамсҭцәа кьаҿқәеи;
иара дцәырымҵӡакәа дҳалахәмарит, аџьныш ԥсы зхоу аҳазар ҽыжәла
ықәҵаны жәлары зегьы ҳахирччеит, ахьымӡӷ ҳиргеит ҳәа азырыԥхьаӡе-

143

ит, уаанӡа дара-дара рыбжьара рацәак аизуаара зыбжьамызгьы, ирызцәырҵыз агәынхара бааԥс иабзоураны аидгылара рҽыназыркит…
«Ҳарҭ зны-зынла ҳхала ҳхы агәаӷ заҟа иаҳкуа аҟара, ҳаӷа иҿагылараан ҳзеидгылондаз, ахаан знапы ҳалакьакьо уаҩ дҟаломызт» – иҳәалон, гәамҵрак данақәшәалак иара Леон ду ихаҭагьы. Уажә дырҩегьых,
иара итәала абзиа ҟасҵоит ҳәа дшаҿыз, абааԥсы алҵит. Ас иҟаз «аидгылара» акәызма, ҵабыргны, иара ииҭахыз?
«Ҳара зегьы акаҿы ҳмеиҭахакәа, ма зегь ҳнеибеиԥшны аҳцәас
ҳҟамлакәа иеинышәо уаамзаап» иҳәашан ари заҳауа аҟәыӷа. Аха уи
аиԥш ҟалашьа амоума ахаангьы? Диашоума, нас, иара Леон ду ихаҭагьы, ииааиуа-еиҵеиуа жәлары зегьы ирбааит ҳәа, иагьаншам-иагьаныхәлам, аҽырыҩра аԥшьызгаз? Ус аума, уаҳа еидкылашьак змауцкәа,
хаз-хазы еихо аԥсуа жәлар рхылҵшьҭрақәа еидикыларц игәы ишҭоугьы? Имҿыхаӡаришь иара ихаҭа игәаҵан уаҩ дызмырӷьацо ашьыцра мыжда – иашьа иԥа гәакьа иҽыхәа аиааира ду шагаз аниаҳалак?
Игәаԥхарымашь? Еиҳагьы мыцхәы ихҭакны дизымхәыцӡаришь ааӡара заншьцәа рахь иҟоу иара ихаҭа иҷкәын, уажәнатәгьы маӡа-аргама,
имырҳәа-мырза дашьҭаӡами, есиҟалалак, уи ԥсҳас наҟ-наҟ Аԥсны иахаргылара? Иҭаххарымашь иара ишьҭахь даҽаӡә дааир, аҭахызаргьы
иашьа гәакьа иԥа иакәыз?..
Абарҭқәа ракәӡами, иԥсы иахимырзаауазаргьы, даазқәылаз дзыцәшәо, иашьа Ҳазартәылаҟа ицара-иаара митәык аҵоушәа ибо дзалагазгьы? Ӡәыр идырҵәҟьома, нас, ҵабыргны, иара Рамзыц дызҿугьы?
Уи иԥа данхәыҷыз моу, дании нахысгьы, уаҩык иаҳасабала дышиеигәырӷьозгьы, Леон ду лакҩакрак игәаҵан изцәырҵзеи, есааирагьы
иацло изаауазеи, аиҳарак шьҭа дук мырҵыкәа Константинопольнтә
дшыхынҳәуа анидыруа аамҭазы?
Ирацәоуп, даара ирацәоуп Леон ду дзызхәыцуа, аха уи ҽеила, ҽеила моу зынӡа изгәамҭогьы ак ыҟоуп: Аԥсны аҳра змоу дара рабшьҭра
ду иахылҵлакгьы, ԥсҳас иҟалалакгьы, ладеи-ҩадеи икылатәан иааԥшуа ампыҵахалаҩцәа рнапаҿы дшабџьару, иага исааҵәҟьаны сыҟоуп
иҳәаргьы дышрыцҳау, рхы дахьадырхәара, имшәа-имырҳа абрахь излааиша иакәны цҳас дахьхырҵара ишашьҭоу…
Уи зымбо идыруама ахақәиҭра захьӡу, идыррангьы дыҟоума?
Иаҳҳәап, қәылаҩцәақәак уриааит, ахьӡ-аԥша дугьы урҳаит, аха ишԥарыԥсыхәо егьырҭ иаанхаз? Иаҭахузеи, аӡә дызуламкьакьаӡо, уӷәӷәаҟацаӡа, уара ухатәы уара ухала иуӡбуа, аҳауа цқьа аиԥш, наӡаӡа ахақәиҭра
уманы аҟалара азыҳәа? Изааиуама уи аиԥш амш-лашара иара ахала,

144

аӡәгьы ицхыраара умаӡамкәа? Ус абӷа узҭо аӡә дҟалаӡаргьы – ииҭаххарызеишь ацымхәрас?..
Абри аиԥш иҟаз ахшыҩҵакқәа, ирызхьаԥшуа ҳәа дрымаӡамкәа,
дара-дара еизҵаауа, иара ус баша аԥырԥалыкьқәа реиԥш иԥырԥыруа
аҳауа иалан. Аԥсны ахаҭагьы, ҳаӷеиҭа, абыржәыҵәҟьа иҟоу аимгеимцара ихы иархәан аӡә даацәырҟьан дҩақәларгьы, ажәлар ԥызара рзызуа ҳәа уаҩ дыҟаӡамызт. Уи ада ус ӡбатә ыҟамызшәа, зегь злацәажәоз
жәаха ҽнактәи аҽырыҩра аӡбахә акәын. Еиҳа уаҩ дзықәгәыӷшаз ауаа
заманақәаҵәҟьагьы, акгьы злаӡамыз абаша азыҳәа, ашьыцра мыжда
ргәи-ргәаҵәеи еиӷрыблаа иқәнаҵон…
Урҭ зегьы неиҭанеиҭасуа уажәык аԥскы икӡаны Леон ду иашьеи иареи рҭыӡшәа иалацәажәон. Рамзыц аҳазарқәа рахь дцо-даауа дахьыбжьоу бзиара иазҳәам, ҽеира шәазымԥшын, ҳҭиушәа ҳшәыԥхьаӡа рҳәон
шьоукы амца ацраҵаны, даҽа шьоукгьы, иаҳҳәақәо ирылшәхи, иара
аԥсҳа ихаҭагьы иҵҩақәа ҽеим, дырҩегьых иабхәараа ирхырҟьаны еибашьра дук ҟамлозар жәбап рҳәон…
Абас иҟаз агәынҷыхьа цәажәарақәа, ладеи-ҩадеи акакала аԥсҭҳәа
ӡлачқәа цәырҵны ажәҩан анырҷыҩуа аиԥш, мчыбжьык ахы-аҵыхәала Аԥсны иахьабалак иажәабжьны иахыҵәеит. Уи аиҳарак игәаразҵоз,
аишьцәа дара-дара еичырчаны, ажәлар ргәаӷ дыркны, иқәганы, аҳра
аанызкыларц зҭахыз, еиуеиԥшым ахылҵшьҭрақәа ракәын. Урҭ зегь
ианакәызаалак Аԥсны еимырхха хаз-хазы иахон, зны-зынла зынӡа
еимҿыжәжәа иқәырҵарцгьы егьрыгхомызт.
Аҳауа џьарак аҽанеиҭанаклак, егьырахьгьы аҽшаԥсахуа аиԥш, ҿыц
зхы зырҵысыз абарҭ ауҳәан-сҳәанқәа Лӡаа инхоз Леон ду иаҳәшьа
гәакьа Марҭа лҿынӡагьы инаӡеит. Ԥшрак ҟамҵаӡакәагьы, дааит лара
дахьиз, дахьааӡаз аҳҭынра ду ашҟа.
– Иҟоуи, сан, шәеибгоума? – абри ауп илҳәаӡазгьы ашәхымс дшаахыҵыз еиԥш, рацәак лгәыҭҟьа-ԥсыҭҟьара лынмырԥшкәа.
Аҳкәажә ду Хьырхәыхә ианакәызаалак аиԥш аҽнгьы лхала дыҟамызт, ирацәаҩны ажьрацәара еиуоу аҳкәажә-ҳәсақәа лыдтәалан. Урҭ
зегьы Марҭа даныныҩнала иҩалхаҵгылеит, лааира ишеигәырӷьаз рхырҿқәа ирнубаало.
– Шәеибгома, сан? – деиҭаҵаахит Марҭа, лыблақәа еихмырсыӷь лан
длыхәаԥшуа.
– Иаҳуазеи ҳаибгамкәа, – лҳәеит аҳкәажә ду, лжәытә хаҵамԥҳәысра иабзоураны лыгәҭынчымра лынмырԥшуа. – Шәа шәышԥаҟақәоу.

145

Бгәы бзиоума, соуԥшәыл? Иҵуазеи бсымбеижьҭеи, бааины сгәыдкылишь, – лҳәан, иара уа дыштәаз, лыԥҳа даалыдлыԥхьалеит. Имцхәума
уҳәо ажьы зкхьаз, зхахәгьы акырӡа еилышлаахьаз, зхаҭагьы иԥҳәысаҳкәажә хьанҭаха иҟаз Марҭа днеин, лылаӷырӡқәа хаҟәҟәала, лан даагәыдылкылеит, нас даахьаҳәын уажәыгь илхаҵгылаз аҳәсақәа саҭамыз
аанаго, бжьыда-ажәада аӡәаӡәала игәыдкыло днарылсит.
Аҳкәажә ду лыԥҳа данылбоуп лааԥсара мыцхәы ишлыхьӡаз, илызгәамҭаӡакәа лықәрагьы ирацәаӡаны ашықәсқәа шахыҵхьоу ӷәӷәала
ианылнырыз. «Сара егьсурым, дара заа иумражәын, зылԥха ҳаура» ҳәагьы лгәы инҭылҳәааит, нас, – шәтәақәа, нан, шәтәа, – ҳәа лыԥҳа илхаҵгылаз лхы нарықәылкит. Даргьы, шьҭа еиҳа ҳгәы ҭынчуп рҳәарызшәа,
ираҳаҭ-раҳаҭӡа, ашьшьыҳәа дасу рҭыԥқәа рҿы инатәеит, Марҭа дааиаанӡа излацәажәоз акәымкәа, еиҳа илахҿыху даҽа ажәабжьк ацәыргара
иазхиангьы иааҟалеит…
Лара Марҭа анлакәхагьы, қәыԥсычҳараҵас лыԥсы ааивылган,
амаҵуҩԥҳәыс илзаалгаз аҟәардә днықәтәеит, аицәажәара иаҿыз
аҳкәажәцәа дырзыӡырҩуа.
– Леуа ихабар? – дҵааит ус лара, еимҟьарсҭак анлоу, иаамырхьаашәа, лан лхы налықәкны, уи иакәын зегь реиҳа гәҭыхас илымаз аҟнытә.
– Даан дцеижьҭеи иӡбахә ҳәа егьыҟам. Дхынҳәындаз шьҭа, џьбацқьеит, ҳшыԥшыз ҳааԥсеит, нан, уаҳа ҳалам. Башьцәа ракәын, тәамҩахә
рымам ишыббо, уажәык рлакҭа анҭаԥшыха ҳмоуӡо ҳалагеит…
Марҭа лашьцәа шеиҿыҵра еиҿыҵӡаны, аҳҭынра ду ҩыџьараны аҽашеижьҭеи дмаацызт. Уи бааԥсыла лгәы иалан ус ахьыҟалаз. Дасу ианраамҭоу ҳәа ак ыҟоуп. Раб иԥсы ҭаны иԥацәа заа хаз-хазы аҳҭынрақәа
рзыҟаиҵазҭгьы ак иамусын; уажәраанӡа ҳҭынрак иаҵанакуаз, ауаа
зҵашьыцуаз, измааноузеи реиҿыҵра, насгьы ианбатәи аамҭоу? Ашәырҵла бзиа ашәыр рацәа ақәҳаӡом ҳәа, усҟак ирацәаҩума рхи-рыхшареи џьарак имааибыртә еиԥш?
Абарҭқәа дрызхәыцуа абарҵа ду ахь дындәылҵит аҳкәажә Марҭа.
Аҳҭны-маҵуҩцәа маҷҩымкәа изҭаз аҳҭынра ашҭа ҭбаа-ҭыцә блала ишеимылдоз, ҩахьхьи анаӡараҿӡа игылаз, Рамзыци Џьарымхани рыԥсҭазаара анеиларҵазтәи амҳара лылаԥш нақәшәеит. Зегь рыҽшԥеиҭаркуеи,
уигьы еиҳа ахәажәцәа ахаланы аԥшшәы ахыгга иҟазшәа лгәы иаалнаҭеит. Иабаҟоу лара лхаҭа лқәыԥшрагьы, иабаҟоу аамсҭцәа-рԥарцәа,
аӡә дҽыжәлар даҽаӡә дҽыжәҵуа, ианлышьҭазтәи аамҭа?

146

Ааи, зегь еикәшоит, зегь рҽырыԥсахуеит, иахьа иҟоу уаҵәы иҟаӡам.
Аҳҭынра ду аҩныҵҟеи уи акәша-мыкәшеи имҩаԥысуа ахҭысқәеи ракәзар, урҭ ианакәызаалак хыхь-хыхьла рбара мариамызт, аиҳарак аҳәса рзыҳәа. Уазхәыцҵәҟьаргьы, урҭ раҟара ирыцҳазгьы уаҩ дыҟамызт,
избанзар ахацәа рус амԥангьы инарышьҭуамызт. Аибашьрақәа раан,
иҭахашаз ҭаханы иаанхазгьы аанханы, ианеилгалак ашьҭахь акәын урҭ
иҟалаз зыхҟьаҵәҟьаз анраҳауаз, дара аҳәсагьы маҷҩымкәа уи ишаланагалаз, уимоу, ахацәа реиԥш аҳәаҭыхла аибашьра зықәшәаны иҭахазгьы шырацәаҩу… Усҟан акәын агәырҩа хьанҭа анырхаҳаҵәҟьозгьы,
жьжьашьак рмоуагьы аҵәыуара ианалагоз…
Абарҭқәа ирхырҟьаны аҳәса ианакәызаалак ргәы ҭынчмызт, иахьа
иага амра каххаа иԥхозаргьы, уаҵә иҟало рыздыруамызт. Уи азоуп
аҿшәара иазхиоу ҭагалантәи абӷь-ҩежь ԥша хәыҷӡак асыргьы аӡыӡара ишалаго еиԥш, зынӡа имаҷӡоу лымҳаҭаск роургьы мыцхә изаргәаҭеиуаз…
Усоуп уажә Марҭа лаашьагьы шыҟоу, аха уи даҽа мзызкгьы аҵоуп.
Убри ауп лара аиҳарак дызмырҭынчӡо. Уи Леон ԥасашәа аамҭала иҵараҟнытә даан даныҟаз ҽырххыла лара лҿы дҩеины илеиҳәақәаз роуп.
Уи данхәыҷыз аахыс лара мыцхәы дахьылзааигәаз, имшәхәы амызхызгьы лара ахьлакәу ауп акәымзар, џьеи ус ихы мҩаԥигарын, џьеи дзыргәамҵуа имаӡақәа цәырган илеиҳәарын.
Даазқәылаз иахьагьы-уахагьы дзызхәыцуа убри ауп лара, ашьхыҵә
еиԥш илықәпапа дызку лхәыцрақәа дызрылҵуам…
Уи аҽны, ҽырххыла Гагрыԥшьынтә дшаауаз имҩатәны, Лӡаа
раҳҭынраҿы Леон даннеи, разҟны, лара лыдагьы уаҩ дыҟамызт. Лашьеиԥа длымбеижьҭеи такәы ҵуан аҟнытә, азныказ даазгазеишь, бзиароу-цәгьароу ҳәа даабжьажьеит, нас лнапы ыргьежьны гәыблра дула даагәыдылкылеит.
– Бзиароу, уаазцаз, нан? – дҵааит Марҭа, Леон илакҭа ҭкааны диҿаԥшуа. – Уаби уани шԥаҟоу, уаҳәшьа дызҿузеи?
– Хар рымам, зегь бзиахәха иҟоуп.
– Уара ушԥаҟоу, сызкәыхшаша, шьҭа уҵарагьы уалымгои?.. Угәы бзиами? – азҵаарақәа неишьҭалырххит.
– Маҷк сгәы чны сыҟоуп акәымзар исбырхьуазеи, сҵарагьы салымгашеи, – анс-арс мҳәакәа иаразнак игәала аацәыригеит Леон.
Марҭа иааџьалшьеит ицәажәашьа, мыцхәгьы дааизҿлымҳахеит.
– Саргьы уааишьа усшәа избеит ами, – лҳәеит лара, еиҳа лыбжьы

147

аарҟәымшәышәны, – иухьзеи, нан, сара иҟамхаша, уара угәы анырхара
згәаӷьыз дарбану?
– Сара сгәы уаҩы изнырхом, исызгәакьоу рыда, еиҳа сзықәгәыӷуа
роуп сара сгәы ԥызжәо…
– Иазусҭқәада уара ҳԥааимбар угәы иасша аҟаҵара иашьҭоу
ҳгәакьацәа, рхы еилагама нан, ирыхьзеи! – быргк леиԥш дныҩныҵәааит Марҭа.
Леон ԥыҭраамҭак ҿиҭуамызт. Иаб иаҳәшьа даарыцҳаишьеит. Уи
лара лхаҭа, ауаа реинҟьара ҵасс измаз, ақәаҵаамсҭцәа иреиуаз, аха
арахь аҳԥшра аахәан аҽраԥшра иашьҭаз, раԥхьа иаҳәшьа дахьиццаз
игәамԥхозаргьы, уажә Леон дугьы акыр зыгәра игоз лхаҵа убасҟак лхы
ҭиҟьахьан, дзеиуоу лзымдыруа, дҭууа акәын аҩны дшахыз. Шамахамзаргьы ддәылыҳәҳәан џьара днеиуа убомызт, хылҵ-ԥылҵ ҳәагьы уаҩ
длымамызт, мчыла зразҟы ианышәагәышьаз дреиуан.
– Ҳара ҳабшьҭра шыҟоу атәы бзиан бара ибдыруеит, – дналагеит Леон, иаб иаҳәшьа длыхәамԥшӡо, ихы рҟәны аӷәра дықәԥшуа. Уи
ацәажәара шизыцәгьаз, ҵабыргны иӷәӷәаны игәы ԥжәаны дшыҟаз уажә
еиҳагьы инырит. – Саб даагылазар уи аҳаҭыр дашьҭоуп, саб иашьеиҳаб
иакәзар, абшьҭрала дахьақәиҭызгьы азмырхакәа, Византиа дуӡӡа аимператор игәаԥхарала Аԥсны зынӡа дақәиҭны аҳас дахаиргылеит. Хараӡантә иаауа ҳабиџьынџь хьышьҭраҿы анкьа урҭ иреиӷьызгьы ыҟамкәа иҟаларымызт, аха иахьа дара роуп ҳажәлар знапы ианыԥшыло.
Макьана исыздыруам сара ҳаԥхьаҟа сзакәхо, аха зшьа салҵыз бзианы
еилкааны исымоуп, саԥсахарцгьы сҭахуп…
– Уабиԥара уагымхааит, нан, шәа шәами зегь ҳзықәгәыӷуа, ҳаҵәҩан
шьап заҵәқәа, – иажәақәа лгәы аадырԥшааӡеит абиаҳәшьа Марҭа, иаахажжылаз лылаӷырӡқәагьы лкас анаӡарала иаалырбеит. – Абарҭқәа
зегьы узырҳәазеишь, сара иҟамхаша, уажәақәа ҵакыс ирымоузеишь?
– дааӷьаҵәыӷьаҵәынгьы инацылҵеит уи.
Леон даҽа ԥыҭраамҭак ҿиҭуамызт, нас ус иҳәеит:
– Бара саб иаҳәшьа гәакьа бгәы иалакьакьо изакәызаалак ажәак
сҳәарц сҭахӡам, уажә сызлацәажәогьы исаҭәам ауп, аха сааны ибасымҳәаргьы сгәы иамуит, сгәырҩа зӡар шәхаҭақәа еиҳагьы ишәзеицәахар ҳәа сшәеит…
– Изакә гәырҩоузеи, сара адунеи зымбаз, уара асаби макьана агәырҩа аӡбахә шԥоуҳәо? – зынӡа дӷьаҵәыӷьаҵәит абиаҳәшьа.
Леон имхарацәахаз иԥсы анихәлач, дырҩегьых маҷк дааҭгылеит,
нас ҩаԥхьа иажәа анагӡара дналагеит:

148

– Сара сызҳашьа атәы бзианы ибдыруеит… Сара ак сыгны исзымҳаӡеит, насгьы, шьоукы-шьоук рыхшара реиԥш, аҳҭынра ашҭа иҭырмыжьуаз среиуамызт… Уи сара схаҭагьы изласҟазшьаз ала изуамызт. Сара санхәыҷӡаз аахыс ауаа рышҟа схы хан, урҭ рааигәара сыҟазарц сҭахын… Бзанҵыкгьы еиҳа иатәарымбаӡо нхаҩык иакәзаргьы
дыҵкьыҵкьасымшьеит, аиҳараҩык сықәлацәагьы урҭ ирыхшаз роуп…
Аҳкәажә Марҭа лхаҭа ауаа реилыхра митәык ишылҵасмызгьы,
«асҵәҟьа убахьоу» лҳәан, лашьа иԥа уажә ииҳәаз хәыҷык иаалгәамԥхеит, мыцхәы иналкаан иан лганахьала ихылҵшьҭрагьы дназнархәыцит,
«ашьа-ашьа, ршьоуп ицәажәо», – ҳәагьы лгәы инҭылҳәааит, нас лгәаанагара даахьхәын, ус лҳәеит:
– Ибзиами ус уахьыҟоу, дтәитәыхзаргьы, ауаҩы дуаҩуп, дрыцҳами…
– Ишыбдыруа, шәкыла атәылақәа знапаҵаҟа иҟоу Византиа дуӡӡа
аҳҭнықалақь аҿы лассы сҵара салгоит, исылшо ахәыҷгьы сыжәлари
зымҽхак маҷым ҳаҳҭынреи ирзыскырц сҭахуп. Аха сахьааиуа избозеи? Санцоз избоз акәӡам иҟоу. Иҟалап усҟангьы ус иҟаны са исзеилымкаауазҭгьы, аха сгәы иаанагом – сара заа зыхшыҩ шәыз среиуоуп.
Ауаа акыр рҽеиҭаркит, ирацәаҩуп ҳаҳҭынра иазыразым; абырзенқәа
рҳәатәалоуп шәаагылазар шәышныҟәо, ҳџьынџь шәалгеит ҳәа бааԥсыла агәынамӡара рҳәоит. Саргьы уахь аҵара салган сахьаауазы, сымцар
исыбаргәызеи сҳәо, уажәнатә лахә-лахәы исышьклаԥшуа рацәаҩуп,
абырзенқәа рымчра схы иархәаны ҳтәыла ахадарахьы снеир ҳәагьы
ишәозаап. Убри аҟнытә иааҟәымҵӡакәа шьоукы сабиашьа гәакьа иҿы
сыцәгьақәа рҳәоит, уажәнатә иҵжаара саҿушәа, иара дахыхны иҭыԥаҿ
снеир, зынӡаск даҽа хырхарҭак ала ҳажәлар дәықәсҵарц сашьҭоушәа…
– Унан, сара адунеи лашара зымбаз, – дырҩегьых дааӷьаҵәыӷьаҵәит
абиаҳәшьа, – нас уаҳа имада уаб иашьа, наҟ-наҟ иҭыԥан шәара ахҿарахқәа шәимыргылар, знапы ианиҵода ицәеи-ибаҩи зыдирӡылахьоу
итәыла?
– Уи акәӡам иҟоу, сара саб иашьа иҭыԥ сшашьҭам иара ихаҭагьы
идыруеит. Даҽа шьоукуп уи иазышәарыцо, убри ауп иара иимбо-имаҳауагьы, урҭ ддырлашәырц иаҿуп аханатә аахысгьы…
Марҭа уажәшьҭак илҳәо лҿамшәо дизыӡырҩуан, «нас ҳа ҳзыхурҟьозеи?» ҳәа дҵаарцгьы егьлыгмызт. Иара ус иажәа инациҵеит:
– Сара иҟоу зегьы збоит – убри ауп срыцҳарагьы. Исымбо-исмаҳауа
сыҟазар исыбаргәызеи, иаҳауеи шьыри!
– Иууазеи, нан, ԥшӡала иубааит-иуаҳааит, адунеи ду уагымхааит, са
сшамкәа сызшаз!..

149

– Сара ҩыџьарангьы, хыџьарангьы гәрамгарҭас сҟарҵарц иаҿуп, –
иҳәеит Леон дырҩегьых иажәа нагӡо. – Ганкахьала Константинополь
аҵара сахьалго, даҽа ганкахьалагьы аҳазарқәа сахьраҳәшьаԥоу, урҭ
инарҷыданы, Византиа аимператор сан лаҳәшьа лхаҵа ахьиакәу. Сҭагылазаашьа акыр еиԥшны иҟоуп уажә уаҟагьы сан лаҳәшьаԥа Леон Ҳазар иҭагылазаашьагьы. Уи рацәак ҵуам Рим аҵара далган дааижьҭеи,
аҳәынҭқарра ахадараҿы днеир ҳәа ишәо ацәгьаршыҩцәа иԥырхагахарц уажәнатә ирылшо зегь аҟаҵара иаҿуп. Аха, иага умҳәан, уи итәы
хазуп, еиҳа имариоуп са стәы аасҭа. Са соуп уажәнатә аӡыблара иалашәарц егьзгымкәа иҟоу…
– Ҳаи, нан, ус умҳәан, зынӡа сгәы ҭуҟьарц иақәукыма, сызхурҟьозеи
сара мцагә кыдынҵәала! – даагәамҵит абиаҳәшьа Марҭа, хгарҭа лмоуагьы дааҟалеит.
– Саҭабымҵан, ди, абасҟак бҿаԥхьа сахьҳәацәаз. Сгәы ахьыԥжәо
азыноуп ари зысҳәо, бара ибасымҳәар изасҳәода; ҳхьышьҭра ду еиуоу
аҳкәажәцәа аӡәы блыласырҩашьом бара, абри бдыруаз…
– Издыруеит, нан, ухаҵкгьы-уԥсаҵкгьы ицаша сара уабиаҳәшьа, –
лгәы аахьаԥссеит Марҭа, данхәыҷыз аиԥш ихахәы еилажәжәо дгәыдылкыларцгьы аалҭаххеит.
– Сыззаиҵәҟьо уи ауп, – иҳәеит Леон, дырҩегьых иажәа нагӡо, –
бара быԥшәма са сшизыҟоу бзианы ибдыруеит, уи саб иашьа-гәакьа
еиԥшҵәҟьа дсыԥхьаӡоит, аха аԥхьан зыӡбахә сҳәаз ауҳәан-сҳәанқәеи
аус ҟыба-ӡыбақәеи рҟны бааԥсыла шьоук рхы дадырхәоит. Зжьы
салҵыз, зыԥсы сахылҵыз ауааи сареи агәынамӡареи агәреибамгареи ҳабжьазҵо иаргьы днеины дџарџаруа днарылагылеит, уимоу, дагьраԥызеит…
– Иумҳәан, нан! – дааӷьаҵәы-ӷьаҵәит абиаҳәшьа.
– Уи бара ибеиҳәом, иагьбирдыруам, ҳәарас иаҭахузеи, – деиҭаналагеит Леон, зхыҵра уадаҩыз хҵысҭак дынхыҵызшәагьы еиҳа маҷк иԥсы
ааивигеит. – Аха ибдыруаз, уажәнатә сҭархара иашьҭоу аӡә шиакәу.
Иҟалап уи иара имдырра иахҟьозар, сара исзеиӷьу акы даҿу џьишьозар, аха бааԥсыла дҩашьоит. Убри ауп агәыԥжәагагьы! Бара ибдыруеит
иара саби сабиашьеи шаҟа пату иқәырҵо, шаҟагьы игәра рго. Убри ауп
аҭархагагьы, убри ауп ҳазҭахым рхы иадырхәогьы!..
– Нас иҟаҵатәузеи, сара иҟамхаша, – лҳәеит Марҭа, аԥхьан аасҭа
уажә лара лхаҭагьы ак лдырқәома ҳәа маҷк гәҩарас дааукыртә.
– Ԥаса зынгьы инықәырԥшшәа ибасҳәахьан шьоукы ҳаичдырчарц

150

ишаҿу, аха уи рацәак быхшыҩ азыбмышьҭит. Уимоу, иара ихаҭа иҿгьы
игәаӷьны исҳәахьан. Абригь бцәызӡом.
– Иахиҳәаазеи, нас?
– «Ҳаи, ишԥоуҳәо, зиира сгәалашәо уара сабик уахь гәыбжьажьара
сыхьран сыҟоума ахаан, ишԥахоуҵаӡеи» иҳәан, иҽиргәаауа далагеит. Саргьы уаҳа сацрамлеит: иҟазшьа мацареи ихьшәашәашьеи рыла
избон ииҳәоз ҵабыргра шалам, ицәа аарҳәны шьоукы ишихарҵахьоу.
Сара згәы ҭырхаха изыҟоу гәрамгарҭас сышьҭихит, уимоу сшицәымӷугьы здыруеит.
– Ус акәхарым, нан.
– Усоуп, ди. Мцымзар иашак иҳәом, убри ауп сеилазгогьы. Аха уажә
уи акәӡам саазцаз, абасҟакгьы сыԥсахы еибазыркуа. Аамҭа бааԥсуп,
ауаа цәгьамзар бзиа рхәыцуам; уажә сзыцәшәо, зегь реиҳагь хьаас
исоуз – бара сабиаҳәшьа гәакьагьы са сышҟа бгәы бжьажьо, сыгәра
бымго быжәҩа ҭырҟьар ҳәоуп.
– Ҳаи, нанхеит, Анцәа исҟәырхуп, – лҳәеит Марҭа, аха уаанӡа ак
шларҳәақәахьаз, акыргьы дышдырлакҩакхьаз убартә иаалныԥшит.
Леонгьы уи гәазымҭоз иакәмызт, еиҳагьы иԥсахы ааибакит. Игәы зызҩаҵәҟьозгьы ккаӡа убри ала иааирԥшит – аҟамаҿеиԥш ихтит иара
ишҟа еиқәдырҽаҽоз ахәымгара, аԥсымцқьара, лара лакәзаргьы, аԥааимбар иҩызоу абри сашьа иԥа гәакьа ишҟа аԥсык иадамзаргьы сгәы
бжьажьо сышԥаҟарҵеи, ара жәаха иӡбахә ыршо иеидтәалаз рҳәатәы
шԥахасҵаӡеи лҳәан, ӷәӷәала лыԥсахы ааилалеит, дагьнамхаҵәыуеит.
Зегь реиҳа лгәы ззыԥжәозгьы лхаҵа иоуп. Ас лгәы тҟәацуа дҟазҵаз
адәахьала митәык илынмырԥшкәа, ус даацәажәеит:
– Зегь амцхә угәы иаурсцәоит, амцхә игәнукылацәоит, нан. Сызлауҳәо, аринахыс уаҳа ак хьаас иҟоумҵан, уаби уаб иашьеи ишахәҭоу ала
сара срацәажәап. Аҩны аԥшәма иакәзар, ара дмааир дабацари…
– Мап, – дааҩныҳәҳәарц егьигымхеит Леон, – сбыҳәоит изакәызаалак ажәак бҿы иааҭыхны аӡәы иабымҳәарц… Сара уи азы акәым сзааз,
баргьы са сышҟа бдырлакҩакыр сзыхгомызт. Шьҭа сгәы рҭынчны сцоит.
Ибасҳәогьы уи ауп, ибдыруаз, адунеи аҵахьтә иаауа ҳхьышьҭра ду зырхәашьыша уск сара ахаан ишсымпыҵымҟьо, сыԥсы аиуа ҭанаҵгьы уи
ахьӡи ахьымӡӷи рымаҵ шызуло.
– Угәахәтәы уахьӡааит, иа Анцәа иоуп, Анцәа ду зегь зымчу, – дааныҳәа-ныԥхьеит абиаҳәшьа Марҭа, иаразнакгьы дҿыхазшәа дҩаҵҟьан,
ҽаӡәы илыдымҵакәа, хаҭала ихәы-иԥхь ацәыргара лҽыназылкит, иара
имукәа иҿынеихеит, нас даахьаҳәит, быҟаз, бзиала ҳәа леиҳәарц. Лара

151

дуалуашо, илуа-илҳәо дақәымшәо, лнапы ыргьежьны даагәыдылкылеит, уимоу, мчыла имахцә данкны, ухаҵкы-уԥсаҵкы ҳәа ҩынтә-хынтәгьы
дааикәшеит.
Леон ихьаа маҷк ишхиҽызгьы, изакәытә ҭахцәоузеи, мшәа, изакәытә
уаа гәакьақәоузеи сахьынаҵыслак исымоу – зегь абас са сзыҳәа рырлак-ҩакра марианы… Ирыхьзеи, ирыҵалазеи ҳәа иаб иаҳәшьа игәы
шылзыԥжәац илзыԥжәон, аха згәаӷ имаҵәҟьаз лара ԥҳәыск абас дзырҩашьаз ракәын, уи аҟнытә гәыблыла иаргьы иаб иаҳәшьа даагәыдикылан, бзиала ҳәа лаҳәаны дылԥырҵит.
Агәашә дахьааҭыҵуаз иҽы изыԥшны игылан, ахьуҳәа дынҽыжәлан,
уаҳа дхьамԥшӡакәагьы арахь иҿааихеит…

АҨБАТӘИ АХӘҬА
I
Акыр шықәсқәа раԥхьа, ԥасаӡа зны, аҳ Рамзыц иарӷьажәҩацәа ицны
Ҳазартәыла данаа, нахьынӡа иԥшны ирбоз ахан-иԥацәа раҳҭынра
зықәгылаз адгьылбжьаха ашҟа ишцоз аиԥш, уажә Леон қәыԥшгьы иҩызцәеи иареи нҵәара зықәӡамыз амҩа ианны, Итиль ақалақь ду иалсны,
иааԥса-иқьыԥаха Аҳазар мшын ианаахықәгыла, ирԥылан иаазгози дареи ааҽыжәҵын, ипеихәа-пеихәаӡа, иӡса-ӡсо аӡы ихыз амҿы-цҳақәа
рыла уахь амҩа иқәын…
Ари амызкгьы зхыԥхьаӡара рацәаӡоу аҳазар қыҭақәеи ақалақьқәеи,
ҵыхәаԥҵәара змам адгьыл каршәра дуӡӡақәеи аҟәырӷанқәеи дрылсны
Леон дахьаауаз ихы-игәы ианыруаз, дзызхәыцуаз, иџьеишьоз зегь ҿыкбзык ала ҳәашьа рымам…
Даауан иара Константинопольнтә, Кавказ ашьха каҵәарақәа дырхыҵны, аланаа, гәыннаа ртәылақәа дрылсны акәымкәа, Хьерсонес
шыҟоу, хәдаҟала деикәшаны…
Зхыԥша ӷәӷәаӡаны игахьаз аҳазарқәа рхан-иԥа Барџьиль Барџьигиусҭан уи амчыбжь азгьы дырҩегьых итәыла ду аҳәаақәа ианакәызаалак
еиҳа иахьшәарҭаз Дербенттәи абаахкырақәа рҿы дыҟан. Иӡсо ацҳақәа
рыла иаргьы наҟстәи дхынҳәны дшаауаз, идгьылбжьаха ишьапы
нықәимыргылацкәа, иаҳҭынра ду ахылаԥшцәа реиҳабы дааиԥыххылан,

152

адырра ииҭеит, «абасгьы-абасгьы, Обезатәи уаҳәшьаԥа Леон дсасны
даауеит, арахь амҩа дықәуп» ҳәа.
Ииҳәо иҿамшәо дшанханы даанхеит Барџьиль-хан – иага хкы дрықәгәыӷуазаргьы, аҽнышьыбжьон ари аиԥшҵәҟьа ассир дазыԥшымызт!
«Излаигәаӷьызеи, бзиароу-цәгьароу даазцаз?» – ааигәахәт азныказ,
нас зхала зхы здырыз ашьа иара атәы ааҟанаҵан, ихы-иҿы ааихалашеит, гәбылра дукгьы ҟәандашьшьыраӡа дшеибакәу дааимнадеит, уиԥыл,
уиԥыл!» ҳәа иаҳәшьа гәакьа Џьарымхан лыбжьы ккаӡа иаҳазшәагьы
дааҟалеит. Иаарццакынгьы, ицыз иабџьарныҟәгаҩцәеи иарӷьажәҩацәеи шихьыԥшыз, иҿааихан, иара дызлаӡхыҵыз аҟәара-хықә аганахь
ихаз аҳҭны ашьҭахьтәи ашә ихы ақәкны дшааиуаз, ҽаӡә даламыкӡакәа,
ашырҳәа иаартны дныҩналан, аҭӡы-ҭшәаррақәа днарыбжьыс-аарыбжьысуа, зхыԥхьаӡара рацәаӡаз ауадақәа днарыҩныс-аарыҩнысуа, аҳҭны хан-хьыҵәцара агәҭа ахьазеиҟараз иҟаз итрон-тәарҭа дазкылсит.
Уа ажьрацәара иаҵанакуаз агәакьацәа рацәаҩны еизахьан, ршыкьыбжьгьы дуун. Урҭ иац хәылԥазы аахыс ираҳахьазаарын раҳәшьаԥа
арахь амҩа дшықәыз. Иара Барџьиль-хан ихаҭа дахьцазынтә уажәымзар-уажә дхынҳәны даауеит ҳәа иԥшын аҟнытә ацҳаражәҳәаҩ дишьҭарымҵеит…
Жәларык еиҵазааӡаз ианду Барсбиҭ-ҳаным лҟазшьақәа уажә ибазма Барџьиль-хан, аха дахьааҩналаз еимгеимцарак дгачамкшәа илаԥш
налыдхалеит. Неихыркәа змамкәа инеихьаз аԥҳәыс бырг зынӡа иибахьоу лакәӡамкәа, ссиршәақәа лҽыҟаҵан дыҟан, лыбӷагьы еиҳа ииашахама ааигәахәт. Илшәын уи еиқәырҽ-еиқәырҽ, махҽк атәарҭа
зҵазкуаз бырфын ҵкы-мӡанраӡак, шамахамзар илшәылымҵоз, илхан
икәеи-цеиуа иуҿаҷҷоз, ублақәа хызкуаз лжәытә хьтәы-гәыргьын, лнацәкьара-ԥсадақәа шеибакәу зегьы, ак аҵкыс ак еиҳаны, еилакәлыџьуа
амацәазқәа рхарыԥхаан, аҩада зԥынҵақәа харшәшәала, анышь сахьа
зманы, илышьаз лшьаҵатәқәа ракәзаргьы џьашьатәшәа иҟан…
Ԥаса-ԥасақәа, акыр ианлааз, ртәыла ду аус-ҳәысқәа рыӡбараҿы
уи бжеиҳан ахан-иԥа Барџьил абшьҭрала иоуз ихаканра ималкыхаҭон, акырџьара лара лтәы иалмыргакәагьы анылымуаз ыҟан, иаргьы,
ахраҭахь иҟаз иабду Иусуф иаҳаҭыр аҟнытә, дхьаҵлон, иланаижьуан,
хазгьы лыԥсҭазааратә ԥышәа ду дацымныҟәаларгьы ауамызт…
Иаалырҟьан уажә асеиԥш аҭагылазаашьа аныҟала, лара ишылҭаху
имҩаԥылгааит, амарџьа, са сылԥырхагахом ҳәа игәы инҭиҳәааит аханиԥа, гәахәала дагьааԥышәарччеит. Дышгәарҭаз аиԥшгьы, гәырӷьаҿҳәаша ширҭара рзымдыруа, зегь ааидеибаҳәалеит…

153

Ҭӡи дашьмеи шеибакәу зегьы уарҳалла ихҟьаз, злаӷәра ҳаракӡаз,
зԥенџьырқәа еиԥхаххаа илашоз ари ауада ҭбаа ду аҿы еизаз ҳәсеи-хацәеи реиҳараҩӡак еикәшаны гәыԥ-гәыԥла аганқәа рҿы еилагылан,
аӡәи-аӡәи рыбжьқәа еинымыҩуа. Аҳакан аҳкәажәцәа абасҟатәи маҭәа
зныкала изыршәырҵазеи уҳәартә, еихыҳәҳә-еиҵыҳәҳәо, ԥшшәахәхкыла еиуеиԥшымыз амаҭәақәа рацәаны иршәын, раӡын-хьымаҭәа
сса-мыссас иҟоу зегьы рыхьнырҳалан, бжеиҳараҩыкгьы, аарла рыблақәа ааԥшуа, акасеилыӷраа дуқәа рыла рхы-рҿқәа ҭаҳәҳәан. Ахацәа еиҳараҩык аҳәса реиԥш рхахәы қамызуа ирықәын, бжаҩык зынӡа
инықәыршәны, даҽа бжаҩыкгьы, аҽадакакаҷ аиԥш, рхагәҭа шьыҵәрак
аазныжьны, рхахәқәа сан, шамахамзар зегьы ажакьа рҿан, аха зылахьахь зыџьымшьҵәҟьагь кыдӡамкәа ихәымаа-жьымааӡа иҟазгьы
маҷҩымызт. Дара зегьы рҭаҳаҭыӷьашьала, иҭҳацаӡа иҟаз рлакҭақәа
рыла, атәыла дуӡӡа ахадараҿы игылоу ауаа ишреиуаз, урҭ руа-рҭахыра
ишаҵанакуаз ҩашьомызт…
Барсбиҭ-ҳаным, Барџьиль-хан дшылбаз аиԥш, «уааишь ара» лҳәан,
зынӡа данқәыԥшыз дшаалыԥхьалоз аиԥш, даалыдлыԥхьалан, ихы
анылаирҟә, егьырҭ ирмаҳартә, илымҳа акы нҭалҳәеит. Ԥасақәа раасҭа
акырӡа ажьы зкхьаз, зыхьанҭарагь еиҳа изныԥшуа иҟалахьаз ахан-иԥа
их-иҿы гәылҭәаа ду ааихалашеит. Аҭакәажә лгәалаҟазаара даара ибзиан. Уҭыԥ аҿы стәар угәы иалсрыма ҳәа акәзаап лафшәа днахыхәмарны
иалҳәазгьы, уажәада уаҟа ахаан лыҽнықәлымкыцызшәа…
Игылан уи ауада ду ахахьы, анаӡараҿы. Барџьиль-хан иабду Иусуф-хан Чынҭатәылантәи иааигаз аҟазацәа дуқәа идирҟаҵаз ак акәын
иара, ауразоуроу ахьӡы ахьыршаны иҟан. Аганқәа рахьгьы, ашьҭахьҟалагьы амшын дыӷаҷиа еиԥшшәа сахьа шанақәак еихда-еиҵда еилышьны ианын, наҟ-ааҟ амашьхәылқәҵарҭақәагьы иӷыӷеибаган еиҿаԥшуа
ҩ-бжьаск рсахьақәа аҭаны иҟаҵан…
Уи хьанҭаӡа иузышьҭымхуа иҟамызт, ахан-иԥа егьырҭ иаҳҭынрақәа
рахь данцозгьы иргалон, уимоу аибашьрақәа раан, аилацәажәара
иазкыз аизарақәа рхы ахьҵысуаз адәаҿы хыма-ԥсыма иааилыршьуаз, зганқәа ҵыкка иҟаз, амшьамба хыбра инагангьы иныҵадыргылалон. Иара уи днықәтәон, акәша-мыкәша акәын аилацәажәарақәа
ахьымҩаԥысуазгьы…
Жәытәӡа аахыс аҳратәра мчра еимакны ауаа зқәнибарҵәо ари
атрон-тәарҭа уажә, аԥша ақәшәшәо, ус ахала иҭацәӡа иԥшны игылан,
иахьынтәкылԥшуа узымдырӡо, зылаԥш ахыз, изыхьчозгьы рацәаҩын…
Ахан-иԥа Барџьиль ауу зхылгоз ҳәсеи-хацәеи илаԥш нархигеит,

154

дзыхшаз иан гәакьаҵәҟьа ааигәа-сигәа дыҟоу-дыҟаму гәеиҭарц. Дахьгылаз аниба, еиҳа ихы-игәы ааирҭынчит, иахьатәи ала Барсбиҭ-ҳаным
сылԥырхагахом ҳәа ихы дшацәажәахьазгьы, аԥсык ааигхеит, аныцә
реиԥш еилагылаз ауа-ҭахыра днарылс-аарылсуа днеины, иахьа бара
боуп абараҟа еиҳа изыхәҭоу, бааины бтәеи ҳәа иан днаган итрон аҿы
днаиртәарц. Аха уи аҩыза ихы иаҭәеишьомызт. Ларгьы илураны дыҟазма.
Уажә лԥа игәы иаанагаз аалнырызшәа, арахь даахьаԥшит Синда-ҳаным. Уи ариабжьарак, измааноу лзымдыруа, мыцхәы ихҭакны
лыԥҳацәа Чичақи Џьарымхани дрызхәыцуан. Аиҳарак Џьарымхан. Уи
са сымҵарсны сшааргаз еиԥш, ларгь лахьынҵас излоузеи ҳәа еснагь
ихьаалгон. Араӡын иалхыз аҿа ҵаула азна аӡы кәеикәеиуа иҭаҭәаны
дӡааԥшылон, сыԥҳацәа руа зхы-зҿы ӡаазбаларыда, насгьы ирҟазшьоузеишь ҳәа дхәыцуан. Жәохәымш раахыс иҭахәхәа ицәаз ҳҭны-ԥҳәыс
ҿакгьы дкахәхәа дахьықәиаз уажәы-уажә дныҩналон, дҿыхандаз,
ажәабжьс исалҳәо саҳандаз ҳәа дгәаҟуан…
Уажә абар лыԥс иахылҵыз Џьарымхан илыхшаз асаби дины, изҳаны, саншьцәа збоит ҳәа амҩа дахьықәу. Нас ак ахьырҳәо ак ыҟам, ауаҩ
ицәалашәара иашам ҳәала…
Леон ицыз иҩызцәа руаӡәк Ҵабалтәи Ҭаԥшь-иԥа Беслан иакәын,
егьырҭ аҩыџьа аланаа раҳ иашьа иԥа Сослани аедыгьа-аамсҭа Баҭрази
ракәын.
Ираԥхьагылан иаазгозгьы даргьы аҳҭны зықәгылаз адгьылбжьахаҿы ианааи, уи злахкааз, ашыцламшә иаҵәа ҿыцҳаҳараӡа изқәиаахьаз, ақьырмыт баа-ҭӡамц иҿаз агәашә ҳарак дуқәа ирҭалаанӡа, зны
Рамзыцраа анаауазгьы ишыҟарҵаз аиԥшҵәҟьа, иааҭгылан, ихьаҳәны
рышьҭахьҟа ақалақь ахь аԥшра иалагеит. Ҳара аԥсуааи аланааи ҳбаа-хыхьчарҭақәа аиҳарак ашьха ҳаракқәа рҿы иҟаҳҵоит аха, ари аиԥш
адгьылбжьаха амшын агәҭа Анцәа ианриҭа, арҭгьы ирыӡбыз убоо ҳәа
иџьаршьон. Нырцә аҟәара-хықә аҟнытә арахь ианаауаз адгьылбжьаха
хәыҷызшәа ргәы ирнаҭон, аха ара ианааи дунеи дук ыҟан иаарԥхьаӡеит…
Аӷьӷьа-аҿҿа зылгоз амҿ-гәашә хьанҭа дуқәа наҟ-ааҟ агәашәхьшьцәа ианаадырт, Леон иҩызцәеи иареи ԥык-ԥышьҭуа инҭалеит. Уаҟагьы иаразнак рҿаԥхьа иаатыз аԥсабара ҿыц ишаршанхоз мацара,
ашәарах-баҩҷақәа рыла ичаԥаз амҩа хәхәа ианыланы аҳҭынра ашҟа
рҿынархеит…

155

Ари амҩа нымҩахыҵ-аамҩахыҵ, жәаба-жәаба шьаҿа рыбжьаны,
иара ус адгьыл иныҵиаазшәа ҽырқәацарак рымаӡамкәа, рҽеидыԥсала,
нахьхьынӡа еицырхәоуны игылан, шәагаала еицеиҟараз, еиқәыбџьарха еибыҭаз аруаа. Леонраа урҭ рыбжьара ибжьаланы иахьцоз ӷәӷәала
ирныруан ари атәыла ду амчхара, ҿык-бзыкала ҳәашьа змамыз цәанырракгьы иамҽханакны иаман, рҟыт-ԥсыт быжьгьы дыргомызт. Акы
иацәшәо, иацәыԥхашьо акәым, ус уҟанаҵон иара аҭагылазаашьа ахаҭа.
Иааигәоушәа иубоз аҳҭны-ҩны ахьықәгылазынӡагьы маҷк бжьамызт…
Аҳазарқәа ртәылаҿ ашьаҟьасҭара дгьыл дуӡӡақәа ирымаз рзымхозшәа, амшын агәҭан, иаргьы маҷ-саҷк акәымкәа, абас дырҩегьых
абри аҩыза адгьылбжьаха ахьрымаз, ҵабыргны, иџьашьатәыҵәҟьан.
Уаҟа ашәаԥыџьаԥгьы маҷымкәа иҟан, насҭха аҿацәқәа рахь уахьыԥшуаз гәыԥ-гәыԥла амзаша-ҵлақәа ҳарак-ҳаракӡа еилагылан, арирахьҟа
ааигәагьы ашәырҵлақәа маҷмызт. Аԥсаатәгьы оумашәа ирацәан, урҭ
рымҵәыжәҩақәа ашыжә-сыжәҳәа иҟьаны, имшәа-имырҳа рҽыларҟәны, ладеи-ҩадеи иниаԥраауан…
Астәи инеиуаз Леонраа аҳҭны-ҩны иазааигәахацыԥхьаӡа, нахьхьи
иҟьаҟьаӡа иаартыз ашә хыгьежьаа ҳарак ду идәылыҩны, арҩаш абжь
аиԥш, рзаа-рзаа ацәажәашьҭыбжьқәа ааҩуа иалагеит. Леон еимгеимцарак иаб днаизхәыцит, еиҭаҳәашьа змам цәалашәара џьашьатәыкгьы
днамҽханакит…
Рҿаԥхьа ирбоз ашә ду идәылыҩны иааҩуаз ацәажәашьҭыбжьқәа
есааира ирыцлацыԥхьаӡа, дара астәи инеиуазгьы наскьацыԥхьаӡа,
наҟ-ааҟ ргәеисыбжьқәагьы еизааигәахон. Абыржә акәын ианалагаҵәҟьоз аҭоурых ҵаула змаз ҩ-жәларык жьрацәарала реилахәра, реибабара, реиҿцаара…
Ари, ҵабыргны, Анцәа шаҳаҭс дызмаз хҭыс дуун.
Иџьоушьаша, ажьрацәара еиуаз дара аҳазарқәагьы неиҩымсрыда зегь абас иахәаԥшуа иахьыҟаз ауп. Усҟантәи аамҭаз, ақәылара-қәыҵрақәа раан, аҳәсахәыҷқәа рымҵарсра џьашьатәӡамызт, абжьааԥынтәи хҭысны ирԥхьаӡон. Дара аҳазарқәа рҭыԥҳацәагьы шаҟаҩы
атәым қәылаҩцәа ирцәыргахьоузеи, аха иашьцылон, ирхыԥсаауан.
Иргаз – дыргеит ҳәа, уаҳа егьлызхьаԥшуамызт. Измааноу рыздыруам,
Џьарымхан, дара рҳәашьала, ашьха уарба данырцәага аҽны инаркны
ус гәҭынчра рмоуит. Убри аахысгьы лыхьӡ зламыз цәажәарак аҳҭны-ҳаканраҿы изыҟамлеит. Абар иахьагьы изакә шыкьыбжьу идәылҩуа…
Леон иҩызцәеи иареи, зҽеикәаԥса, наҟ-ааҟ нымҩахыҵ-аамҩахыҵ
амҩа иавагылаз аруаа рыбжьара ибжьысны ишааиуаз, ахан-иԥа

156

Барџьиль Барџьигьиусҭан иарӷьажәҩацәа ицны аҳҭынра даадәылҵын,
мыцхәык имырццакцәакәа арахь иҿааихеит (уи ус уаҩы диԥылалаӡомызт, аха уажә игәы дамыртәеит). Леони иареи ҩбаҟа шьаҿа рыбжьаны ианааизааигәаха зназы рҩыџьагьы ааҭгылеит, мчык рыҵасызшәа
ԥхьаҟа зныҭрыс инаҵысын, анапеимыххагьы иахьымӡакәа, иааигәыдеибаҳәҳәалеит.
Хаҭала ахаан еибамбацыз аианшьа-иаҳәшьаԥеи ԥыҭраамҭак ус
игылан, нас Барџьиль-хан Леон имахәар ааникылан, егьырҭ ицыз аԥсшәа шраҳәатәызгьы ихашҭны, наҟ диман иҿынеихеит.
Ахан-иԥа Барџьиль ариабжьаракгьы Баб-ул-Абҩаб ҳәа изышьҭаз
абаахкыраҿ дахьыҟаз цәгьа аџьабаа ибахьан, уахь дцаанӡагьы атәыла
аҩада-мраҭашәараҿтәи адгьылқәа рҿынтә иааҩуаз ажәабжьқәа даара игәы дырмаҷхьан. Жәҩан аҿы иҟоу ахьышьаргәыҵа Ҭенгьри-хангьы
игәхьаа мкыкәа, аҳәаанырцәынтә ақьырсианра рылазырҵәо шьоукы
рхы-ргәы ианҭала, гаӡақәак аалаган уаҟа жәытәаахыс ауаа зҵаныҳәоз
амзаша-ҵла ԥшьақәа ршьапы илыҵакны иԥырҟазаап. Уи аҳазарқәа дара-дара рыбжьара аҭыӡшәа ӷәӷәа ахылҿиазаап, ашьакаҭәара аҟынӡагьы инанагазаап…
Абарҭқәа акыр згәы бжьырхны иҟаз ахан-иԥа Барџьиль-хан уажә
дшымгәыӷӡоз иаалырҟьан иаҳәшьаԥа гәакьа Анцәа дахьизааишьҭыз
еиҳа-еиҳа игәалаҟазаара шьҭнахуан, макьанагьы дызлоу ԥхыӡу лабҿабоу цқьа ишизымдыруазгьы…
Леон дҭаҳа-ҭыӷьаӡа, иӡара калыхәҵәаӡа, иаԥсуа маҭәа мыцхәы инаало, жәҩахырлагьы рацәак дихымыҳәҳәо дахьивагылаз, – «ианшьцәа
дҳаиԥшуп» ҳәагьы игәы инҭиҳәааит Барџьиль-хан, имахәар ахьикызгьы маҷк иааирӷәӷәан:
– Иҟоузеи, нас, саҳәшьаԥа, шәманшәалан шәаама? – днаиазҵааит.
– Ааи, ҳманшәалан ҳааит, – иҳәеит ҳазар бызшәала.
Ахан-иԥа уи еиҳагьы дааигәырӷьеит, Леон иҭакҟаҵашьа мчхаракгьы
наҵибааит; ари дсаҳәшьаԥоуп, макьана дқәыԥшуп ҳәа ирмариан иацәажәара шзалымшозгьы ааинырит. Убасҟан ауп даахьаҳәны, саҭамыз
нахҳәааны, егьырҭ ицыз иҩызцәагьы аԥсшәа анынареиҳәаз.
Уажәымзар-уажә ҳнаӡоит уҳәо, арахь инымҵәаӡо иаазгоз амҩа,
ара ҳааит шьҭа анырҳәагьы, иахьнымҵәоз, абри аҳҭны-ҩны изыҩназ
аҩныҵҟагьы уи акырӡа аҽахьароуз оумашәа ибон Леон. Аҵыхәтәан,
атәыла дуӡӡа агәы ахьеисҵәҟьоз инкылсит, иаразнак аӡыжь уналагылар аиԥшгьы, ани аханатәгьы иааҩны, рзаа-рзаа ираҳауаз ауаа ршыкьыбжьы иналагылеит…

157

Леон иҩызцәеи иареи иарбан гану иахьԥшра рзымдыруа игачамкны
иаақәхеит азныказы, дара аԥшәмацәагьы иахьынӡарылшоз рҽааиқәыркын, руа дарбану ҳаҳәшьаԥа ҳәа рыблақәа ҭырхаха инарыхәаԥшит.
Урҭ рыбжеиҳараҩык, аҭӡы иаварӷӷа, ршьапқәа рышьклаԥсаны, асаара
ишьҭаз ауарҳалқәа ирықәтәахьан, егьырҭ ус ишеилагылац еилагылан.
Барсбиҭ-ҳаным еиқәырҽ-еиқәырҽ иҟаз лыҵкы абнакәыт ду аиԥш
џьашьатәшәа дагәылубаауа, Барџьиль-хан итрон-ҭыԥ аҿы, зегьы
дрылыҳәҳәо, дҳаракӡа дтәан, иагарааны исҳәахьазаргьы иахьоуп ҳазшаз иҳаҭәеишьаз Ҳазартәыла Ҳакан-ԥҳәысс сара санаиузҵәҟьа лҳәарызшәа.
Леон зегьы дрылкаан иаразнак уи илаԥш налықәшәеит, дхәыҷаахыс
зыӡбахә иаҳауаз шлакәызгьы ааидырит, изыналҭихьаз агарагьы ааигәалашәеит, иҽыхәагьы ԥаџьԥаџьуа асахьа ибла иаахгылеит. Ларгьы
лылахь лнапы надкылан, хара-ԥшыга дкылԥшуашәа, иара ихаҭаҵәҟьа
дкылкаан дихәаԥшуа далагеит.
Леон дышиашаз иҿынаихан, лҿаԥхьа данааи, днышьамхнышгылан,
лнап-хәарҽ ҩышьҭыхны днагәӡит, лара уи ацымхәрас ихы аалшьшьит.
Даныҩагыла, дааихан, лгәышԥ-ҩанҭхь ихы надылҵан, даагәыдылкылеит, – «убзиоуп, убзиа, ефенди, аханатә аахысгьы сгәы самжьеит», – ҳәагьы наиалҳәеит. Иара данаахьаҳә – иқәла зықәлоу ӡӷаби ҷкәыни аҿар,
рхахәқәа еиқәаҵәасамсалӡа, идеизалахьан. Урҭ зегьы аеҳәшьаԥацәеи
аешьаԥацәеи ракәын, зынӡа ажьрацәара еиуаз уаан. Леон инапы имхны аԥсшәа иаҳәо рҿаархеит, рхыԥхьаӡарагьы нҵәомызт, убасҟак ирацәаҩын. Иаргьы гәахәара дула дрылаҵәан рнапқәа рымихуан, шьоукы-шьоукгьы гәыдикылон…
Урҭи иареи анааилгақәа, Барџьиль-хан иан гәакьа Синда-ҳаным
диман дааин, лыжәҩа инапы ықәкны, Леон иаԥхьа даагылеит. Леон
иаразнак иан лҟазшьеи лыԥшра-лсахьақәеи налхикааит ианду гәакьа.
Ларгьы, акрылҳәараны дыҟазаргьы лгәырӷьара илнамырҳәо, даалгәыдлыҳәҳәалан, лыԥхыӡ иалаз, ахаан илымбацыз лмаҭа игәыдкылара
дналагеит…
Ари збоз Барсбиҭ-ҳаным хыбаарак аалызцәырҵын, лжәытә гәымбылџьбарара хышхыҵәан иаалыжәлеит, аха уи аҵысхә аиԥш лара
лхаҭа дҩышьҭнахын, лыг-лҿамырҳәакәа, жәҩанахь џьара даман ицеит,
нас ладеи-ҩадеи дҟьо мацара, лгәашыра маҷк ианеиқәнартәа, дырҩегьых арахь дырԥеиԥеиуа дылбаанашьҭит…
Аԥсшәа анеибырҳәақәа, аиҳабыла-еиҵбыла аибартәарахь иниасит.
Барџьиль-хан иарӷьажәҩацәагь иаргьы атрон арыӷьарахьтәи аганаҿ

158

ҷыдала дара ирзалхыз аҭыԥқәа рҿы инатәеит, арымарахьтәи аганаҿ
ддыртәеит Леон, уи ивараҿы – ианду гәакьа Синда-ҳаным, анаҩсҟа –
Леон иҩызцәа. Урҭ ршьапқәа рышьклаԥсан асаара иахьтәаз, асеиԥш
атәашьа иамараӡамкәа ишыҟаз рныԥшуан, аха сасцәаны изҭааз атәыла аҵасқәа иҳалшо ала имҩаԥаҳгароуп ҳәа иаҿын. Ус акәын иара Леон
ихаҭагьы дшыҟаз…
Уи ари аимгеимцараз дзызхәыцуаз, саб раԥхьаӡа абра данаарԥхьаз
ишиԥылази сара уажә сышрыдыркылои абанӡеиԥшушь ҳәа акәын. Ҳәарас иаҭахузеи, иахьеиԥшыз ыҟан, аха излеивнагозгьы рацәан. Усҟангьы аброуп аҳ Рамзыц аҳазар жәлар ҳамаҳә ҳәа дахьрыдыркылаз, аха
уи рыԥҳа дымҵарсны дахьигаз азы гәҷыдаракгьы аҵан. Иахьа иара
раҳәшьаԥа гәакьа иԥылара иаҵоу агәырӷьара зынӡа ихазуп; уи ҵабыргыҵәҟьан ихаҭәаау, инаӡоу гәырӷьара дууп. Уи шеибакәу зегьы рхырҿқәа рымацарагьы ирныԥшуеит…
Усҟан аԥсуа аҳ Рамзыц ахан-иԥацәа рыҩнду аҿы ааира дақәиҭызтәыз аиҳарак Барсбиҭ-ҳаным лоуп. Уи аиԥш лгәазырԥхазгьы Џьарымхан аҵеимш длыхшеит ҳәа илзааҩыз агәырӷьаҿҳәаша ду акәын. Иахьа
уи аҵеи изҳаны, дуаҩханы, ргәырҽанӡамкәа дахьымҩахыҵыз акәзар,
жәҩанахьтә иара Анцәа ихаҭа ихшарак дылбазшәаҵәҟьа ирыдыркылеит. Хаз даргьы гәаныла еиҿдырԥшуеит иабгьы иаргьы, акыр диеиԥшныршьалоит, аха имҩашьахуа дара ртәыкгьы шилоу лабҿаба ирбарҭоуп,
ӷәӷәалагьы иазгәдууп. Леон ихаҭагьы, иаби иабдуцәеи ртәы аԥыжәара
иага идуӡӡан илазаргьы, ҳәашьа амамкәа иӷәӷәаны иныруеит зцәазжьы далҵыз абарҭ ауаа ршьа аиуа шилоу, рыԥс аиуа шихоу…
Уи ауп ҳамҭала деикәаҳәы-еикәаԥса дахьзымаазгьы рацәак изгәнимго. Дара ракәзаргьы, иаҳзааигазеишь ҳәа рхахьгьы имааит, избанзар, аҳамҭақәа зегьы иреиҳаз аҳамҭа иара Ихаҭа иакәын.
Даҽакы иамусын иаб данаауаз иаашьа. Уи ҵабыргыҵәҟьаны
усҟан ҳамҭас иааигозгьы иазҿлымҳан. Иаргьы бзиа дааит: иабхәында Барџьиль-хан изы аҳәачаԥақәа ҩбеи, аҟамеи, шеибакәу раӡныла
иқәҵаз амаҟеи, ауапа хәдыши, аххьа хҭырԥеи ааигеит. Барсбиҭ-ҳаными
Синда-ҳаными рзы Џьарымхан иаалҭиит имаҷымкәа ахьымаҭәа, убас
егьырҭ ауа-ҭахыра рызгьы хкы-хкыла еиуеиԥшым акыр аҳамҭа ҟаимаҭқәа ишеит…
Ахан-иԥа Барџьиль усҟан Рамзыц изааигаз ауапа хәдыш ду ижәҩа
иҭарԥаны, аххьа хҭырԥагьы еиларша ихаҵаны, иаҳәачаԥақәа наидҳало
иҭыԥаҿ дахьтәаз дубар – аԥсыуак дҩагылан абраҟа аҳра икит уҳәарын.
Иахьагьы дахьымӡеит акәымзар, ҵабыргны уи ҳамҭа дус иԥхьаӡоит,

159

дагьазгәдууп, иаҳәшьаԥа иаҳаҭыр аҟнытә ишәҵаны дцәырҵуан. Лара
Барсбиҭ-ҳанымгьы лнацәкьарақәа ирхоу амацәазқәа рӷьырак Џьарымхан илзаалҭииз роуп…
Дәҳәыԥшк иаҟараз аҩнаргәы ду аҿы еикәшан итәаз саси-ԥшәымеи,
ҭынч-ҭынч, ҭаацәашәала аицәажәара иаҿын. Аԥшәмацәа зызҿлымҳаз
рацәан, имаҷмызт асасцәагьы рыхшыҩ зызкыдыз…
Ус, дук мырҵыкәа, аӡә лышьҭахь аӡә дгыла, наҟстәи еицрыхәхәа
иааҩналеит амаҵ зуаз аҳәса хәыҷқәа. Ԥшра-сахьала аҳазар ӡӷабцәа ишреиԥшмыз иаразнак иаагәеиҭеит Леон. Ҵабыргны, урҭ
гәынаа рхылҵшьҭра еиуаз савир-ҭыԥҳацәан. Шәагаала қьаҿқәак, аха
иахьынӡаҟаз ишәыгә-шәыгәӡа еинаалаӡақәак ракәын.
Еилаҳәан дара зегьы еиԥшны, раԥхьа асахҭан-цәа иалхыз
аԥраҳәақәа рԥыраҳәан, рхахәқәа ҵакын акасеицарсақәа рыла. Рнапқәа ирықәыргыланы иркын асаара ҟьаԥс дуқәа, алҩаҵә зхылззуаз
акәацқәа рынны…
Цәаҳәак еицықәгылан ишааиуаз, еицрышәшәа-еицрышәшәо мацара, хазы-хазы еикәшан итәаз рышҟа рҿынархеит. Раԥхьа игылаз
дышиашаз Барсбиҭ-ҳаным лҿаԥхьа днеины дааҭгылеит, егьырҭгьы
дасу иахьрыхәҭаз ианнеи, иркыз асаарақәа асаара инадыргылан,
рышьҭахьҟа иаахынҳәит…
Барсбиҭ-ҳаным лҿаԥхьа игылаз ус дышгылац дгылан, акәац алҩаҵә
ахылззуан ишахылззыц. Аҳакан аҳкәажә ду кәац жьыхәҭак аанылхын,
акәкәыҳәа дацрыхо, ҽыҭк аамылхит, нас Леон ишҟа дынхьаҳәын, хыхь
иҟоу Ҭенгьри-хан дуӡӡа ихьӡала дааныҳәа-ныԥхьан, иара ишҟа лнапы
налырххеит. Леон азныказ иҟаиҵара дақәымшәо даакәанызанит, нас
илымхтәызар акәхап ааигәахәын, дҩагылеит. Илымукәагьы, ишырҵасыз ала, лара лнапала иқьышә инықәылкит. Леон иаразнак идырит ари
иара иибахьоу кәацк ишажәлантәымыз, игәгьы ааҭрысит. Аҭакәажәгьы
иаагәалҭеит уи.
– Саҭамыз… ҳанду, – иҳәеит Леон ҳазар бызшәала, – ҳара аԥсуаа
аҽжьы ҳфаӡом, аҽы ауаҩы ишьа алоуп…
Барсбиҭ-ҳаным зназы иҟалҵара лзымдыруа даабалыбаҭеит. Иҟаларын, ҽаӡәы иҳәар ианалмыжьыр: лусс иалоузеи узлыҵыз ажәлар
аҽжьы рфо-ирымфо, лара ҳакан-ԥҳәыс дуӡӡак илаҭәашьан ианудылгала, қьаафырӡак уакәымзар, мап шԥахуҳәаауеи…
– Зжьы шәфозеи нас, шәарҭ обезаа? – имырӷьцәакәа, аха лгәамҵра-

160

гьы такәы иналжжуа, дҵааит Барсбиҭ-ҳаным. Егьырҭ зегь ӡырыҩуан
хәыҷык ирамхацәгьаханы.
– Аԥсасеи ашьамаҟеи, аиҳарак ашәарах ржьы, – иҳәеит Леон, –
аҽжьы зынӡаскгьы иаҳчысхәӡам…
– Амахҽжьгьы шәымфону?
– Мап, ахаан ҳҿахьы иҩаҳамгацт. Ҳа ҳҿы иҟаӡам урҭ зынӡагьы!
– Бзиоуп… егьаурым уи, – лҳәан, лкәац ҽыҭ асаара еиҭананылҵеит.
– Бца, ииҳәаз баҳаит ҳасас, – ҳәагьы ақьаранџь ҭыԥҳа ллакҭа ҩҭкааны
дынҭаԥшит. Уигьы еилыскааит ҳәа ажәада иаалҳәан, лсаара лыманы
лышьҭахьҟа днагьежьит. Дымцацкәагьы, лсаара алҩаҵә ахылззуа, деиҭаакылсит, Барсбиҭ-ҳаным лгәы аалыԥсахын, каҷыра шәкы зныз лхылҿы аалхаччеит.
– Ауасажьы шәымфои? – Леон днаиазҵааит уи дырҩегьых. Иара
ҩаԥхьа лҿаԥхьахь диасны даагылеит.
– Ааи, ауасажьы ҳфоит, – дааԥышәарччеит Леон.
Абригь ааиҳәеит, аԥхьан аиԥш, жьыхәҭак асаара иаанылхын, акәкәы
деиҭацрыхахуа, ҽыҭк аамылхит. Аҳазар жәлар рынцәахә дуӡӡа ихьӡала дырҩегьых дааныҳәа-ныԥхьан, акәац цаҳә-цаҳәо Леон иқьышә
инықәылкит, иаргьы дхаҿхаччо иҿы анааихирԥхьа, ҟьеҳ, убасоуп
ишыҟоу лҳәарызшәа, лнапы қачқачо, иаарҭрысшәа наҟ днагәҭасит.
Леон ихы-иҿы шихаччац ихаччо, иҿы иҭалҵаз акәац ҟаҟо, днахынҳәны
иҭыԥаҿ ишьапқәа ишьклаԥсан днатәеит.
Ари аланарԥшыра иалаԥшуаз зегьы, уф гәышьа рҳәан, рыԥсы ааивыргеит, дасу жьыхәҭак-жьыхәҭак ааныркылан, иргәарԥхангьы акрыфара нап наларкит…
Барџьиль-хан, иахьаҟара саагылазар гәахәара смоуцт иҳәарызшәа, ижакьа далаччо иаҳәшьаԥа Леон ишҟа дааԥшуан. Уи иҩызцәагьы
аҽжьы рфомызт аҟнытә, меигӡарахда ауасажьы рзаарган, ахылҩа-ԥсылҩа рҿарчуа, асаара дуқәа ирынны раԥхьа игылан.
Синда-ҳаным абар шьҭа кыршықәсқәа раахыс игәхьааган дзызгәаҟуаз лыԥҳа Џьарымхан шәҭыц илхылҵыз лԥа гәакьа дахьлыватәаз
иааҟәымҵӡакәа лгәы ҭгәырӷьаауан, дқәыԥшӡан абри аҩнаҭа даанагазар аахыс илхымԥсаауаз хьаакгьы ашәшьеиԥш илҿықәын – уи иара
иазгәакьаз, иара ишаҭаху иахьыӷьацаша аҭыԥаҿ иҵхны, зынӡа иацәтәыму дгьылк аҿы иааган еиҭарҳаз ашәҭ-ҵла деиԥшын. Ас еиԥш
иҟоу алахьынҵа зауз аҳәсақәа, ажәларқәа реидыслара, рымааибра,
хаала-мчыла ирыбжьарҵоз аиуарақәа ишрыхҟьоз аханатәгьы лгәы
аҟәышра илыҵанаҳәон, аха дызлыҵыз алан жәлар раҳаҭыр аҟнытә

161

илычҳагәышьон; дырҩегьых аҳазарқәеи дареи нибамырҵәанда ҳәа
илылшоз ала, имырҳауҳаукәа, лара лхатә «маана» мҩаԥылгон, аиҳарак, иага Барсбиҭ-ҳаным дахьылԥырхагахоз ыҟазаргьы, илыхшаз рахь
лнырра бзиан…
Аҳазарқәа ишырҵасыз ала, ларгьы лаԥхьа игылаз асаара-ҟьаԥс
кәац жьыхәҭак аанылхын, ҽыҭк аамылхит. Уи аҽыҭгьы ҩыџьараны иаалшан, руак илыватәаз Леон иқьышә инықәылкит, иаргьы дсабины иан
акраниҿалҵоз аиԥш игәы ԥшқаӡа иааҟалеит. Егьи аҽыҭ бжа Леон иҩыза Сослан иахь иналырххеит, алан-бызшәала дааныҳәа-ныԥхьан, иара
ихахәда неиҵыхшәа арахь ихы данааха, иԥаҵа џыԥхь еиқәаҵәақәа
ирыҵубаауаз, ашьа злыԥхо иҟаз иқьышәқәа инарықәылкит. Уигьы ихыиҿы ихаччо, инапы амыркьысӡакәа иҿы инҭадыршәыз акәац ҽыҭ афара дналагеит.
Аԥсуаа ашьтәа агәи-агәаҵәеи ишахныҳәо аиԥш арҭ ахныҳәом, акәац
ахаҭоуп еиҳа аԥыжәара зырҭо, аха Леон игәаԥхеит ари аҵас-қьабз, иара
итәала ауаа еидызкыло ԥхарра дук наҵибааит. Акызаҵәык игәамԥхо,
зынӡа ихы-игәы ашҟа изаамго аҽжьы ахьырфо ауп. Аибашьра акәхап
иазыршьцылаз, дназхәыцит уи, асҟак аибашьра зықәшәахьоу, асҟак аибашьрақәа раан иҭахахьоу аҽқәа…
Раԥхьа акәац мацара агьама аныддырба, уи инашьҭарххны еиуеиԥшым ачыс хкқәа ааргеит. Убарҭгьы убас аӡәи-аӡәи дасу еиватәаз
агьама дибарбеит. Убарҭқәа рышьҭахь ҩыџьа арԥарцәа оумашәа
зыхәда ҭхәаа иҟаз, наҟ-ааҟ амаақәа змаз, иҩеижьҟанҭалеиуа ахьы
иалхыз, аҳазар еибашьҩы деиқәыбџьарха дҽыжәны исахьа зныз,
ԥҳалк иаадҩылома уҳәо иҟаз еирыӡк еимак-еиҿакны иааҩнаргалан,
ашьшьыҳәа ирыманы инеин, Барџьиль-хан иаԥхьа инадыргылеит. Еиҳа
ихадароу ҳҵасҵәҟьа абыржәоуп ианалаго рҳәарызшәа, акрыфара иааҟәыҵын, зегь уи рылаԥш наздырхеит. Аирыӡ ду аазгаз рышьҭахь игылаз егьи арԥыс инапаҿы икын, ақәа иаӡәӡәазшәа иҟәашккараӡа иҟаз,
кәапеи дук иаҟараз, ауаҩхыбаҩ иалхыз аҿа. Леон иҩызцәеи иареи гачамкны уи иахәаԥшуан…
Аҳазарқәа, ажәытәӡатәи аскифцәа реиԥш, ҵасс ирыман аибашьраан раԥхьа ахҿа назгәыдҵан аԥсцәаҳа ихәыртәыз ажәжәаҳәа инаихалан ишьажәра, уи анаҩс еиҳа ираӷа бааԥсуп ҳәа иԥхьаӡаз ақәылаҩ-ԥыза дрымԥыхьашәан даныршь ихыбаҩ арыжәтә зҭарҭәо аҿақәа
рылхра. Ус амбатә зхыҵуаз анкьатәи ахыбаҩқәа рацәангьы ирыман.
Ари уажә иааргаз еиҳа иҿатәын. Уи ахан-иԥа Барџьиль Барџьигиусҭан, Азиеи Европеи иӡбахә ахыҵәартә, дзеибашьны дызиааиз иаӷа

162

бааԥсӡа арабцәа-қәылаҩцәа рыр раԥхьагыла Џьерарх ихы хҵәаны иалырхыз акәын.
Уажәраанӡа ачча зҿықәыз Барџьиль-хан, иаӷа бааԥс Џьерарх иԥсы
ҭаланы иаԥхьа даагылазшәа, шәшьык еиқәараӡа инаиҿатәеит, илакҭагьы уацәшәартә иааџьбарахеит, нас ҵҩа змам аиааира дуӡӡа изаазгаз ахыбаҩажә аарымихын, иҩнап-џаџак рыла наҟ-ааҟ игәарԥханы
иааимлаирӷәӷәеит. Арԥарцәа аирыӡ ҩышьҭырхын, ҳаҭыр ду ақәҵаны,
ашьшьыҳәа аҩы аҿыладырхан, ахыбаҩ хыхәхәо иаадырҭәит. Барџьильхан уи дааҩахан, изаҟаразаалак ажәак ахымҳәааӡакәа, аҵанӡа инҭыркәкәаны ижәит, нас днахан ианынарымҵеик, арԥарцәа дырҩегьых
аирыӡ ҩышьҭырхын, ҿыц ихыхәхәо ҩыла иаадырҭәит. Аԥхьан иаазгаз
аҷкәын ашьшьыҳәа уи ааимихын, дышиашаз Барсбиҭ-ҳаным лҿаԥхьа
дааит. Уи акаршәра дгьыл иааӡаз ауарбажә ду аиԥш дааԥшьырӷаӷан,
иаразнак дааҿыхеит, жәынгьы-ҿангьы ҳтәыла иачычан иҟоу ҳаӷацәа
зегьы зашәа абас рыхқәа хыҵәҵәаны ҳнапаҿы иаҳкызааша аанаго,
ахыбаҩ ааимылхын, ҟытбыжь мыргакәа, знык-ҩынтә днаҿыхәеит, нас
Леон ишҟа иналырххеит.
Уи иаб иҳәо иаҳахьан, абас ашанаҵәҟьа ҳабла иабеит, ахыбаҩқәа
аҩы рҭаҭәаны иаҳдыржәит ҳәа, аха иаргьы ари аҩыза даниотҳәаҵәҟьа
дыҟамызт. Зназы иааимхацәгьахеит, асҵәҟьа убахьоуҳәагьы игәы
инҭиҳәааит, еимгеимцаракгьы аанкылара изымгәаӷьуа, аҭакәажә
ирхха илкыз ахыбаҩ днахәаԥшит, нас игәы ааиԥсахын, иаалымихит.
«Изхыбаҩыдашь, нҵәа, дабатәи қәылаҩу?» – ҳәагьы дназхәыцит. Ихьшәашәаӡа, анард аиԥш ицәҳәынтаԥсӡа иахьикыз оумашәақәа ихы
ааибеит, нас уаҳа анс-арс мҳәакәа иааигәаӷьын, иԥсы ааиҩымгаӡакәа
аҵанӡа иааҭаирцәит. Ажәҩан ааимҟьар аиԥшгьы, иаразнак иааигәалашәеит, данқәыԥшӡаз зны, ажьи Ҟаинагә ижьира иҩнагаланы,
раԥхьаӡакәны иҩыза-иқәла Хьзани иареи аҩы аныдиржәыз. Иахьатәи
иҩыжәшьагьы раԥхьаӡатәин, аха ари зынӡаск даҽакала ихы-игәы
зӡрыжәуаз ак акәын…
Аԥшьырҳа иалхыз аҳаԥшьа дуқәа рыла Хьерсонесынтә аҳазарқәа
иааргаз ари аҩы, ицаҳәцаҳәуа, аԥсуа каҷыҷ-ҩы акыр еиԥшын, еимгеимцарак ала Леон ихы инаркны ишьап аҟынӡа ахәхәаҳәа ида-ишьа
инҭысны дааимнадеит…
Ари ахыбаҩ шеибакәу ҳәсеи хацәеи, шьоук знык-ҩынтә инаҿыхәо,
шьоукы аҵанӡа инҭарцәны иржәуа мацара, ладеи-ҩадеи ицо-иаауа, зегьы ирылсит. Ашьҭахь иааргеит даҽа хыбаҩык, ицәеиқәара-цәхаԥшьӡа,

163

уи еиҳа ишжәытәтәиз аныԥшуан, ахан-иԥацәа раб Иусуф ду аџьамқәа
данрабашьуаз инапала зхы хиҵәаз ар рԥызак итәын.
Убригь убасҵәҟьа, Барџьиль-хан инаиркны, Барсбиҭ-ҳаным дназлоу
зегьы неиҩымсрыда аҩы аларжәит…
Леон иҩызцәа иржәыз аҵкысгьы, излаԥшуаз аџьашьатә иарҩышьын,
рыблақәа акакаҷ рыҵашәо, изҭанагалаз закә ԥхыӡу рзымдыруа, зынӡа
игачамкны иҟан. Иара Леонгьы, абасҟатәи изгәакьоу ижәлар дышрыгәҭылатәазгьы, ихшыҩ қәыԥш зыргәаҟуаз азҵаара дуқәа рыӡбараҿы
дырҩегьых дзаҵәушәа, уи игәаҵа иҭыхны знымзар-зны ҳәашьак изамҭошәа ихы инадибалеит. «Азаҵәра агәхьаа умкын ҳәа» уанхәыҷыз
аахысгьы иуасҳәало ухамышҭлан, – ус бжьык, абжьқәа зегьы ирылыҩны, илымҳа иааҭасит, иаразнакгьы идырит уи зыбжьыз, араҟагь уҟоума,
арахьгьы усыцаама ҳәа игәы инҭимҳәаацкәагьы, иара уи инацнаҵеит:
– Узаҵәроуп уара узқьҩыкызтәуа, уара зегьы уреиԥшӡам, уреиԥшхаргьы ҟалаӡом. Иашьцәа дуқәа шыҟазгьы, дзаҵәын Нарҭ Сасрыҟәа, избанзар, уи доуҳала Анцәа иишаз иакәын. Ухәда иахоу аџьар зыхьӡала
уаҵоу иакәзаргьы доуҳалоуп иан лцәа дшалашәаз, доуҳалоуп уи Иаб
Анцәа жәҩан ахьтә дшааишьҭыз, мгәарҭа дахьҭазгьы ауаа рыбзиабареи
ррыцҳашьареи шилаиааӡаз. Иухамышҭын абри, иухамышҭын иахьабалакгьы са сышуцу!..
Аҳаҳаи бзанҵыкгьы умыццаклан; зны уаб иаҳәшьа лҿы умҩахыҵны,
уԥсахы еибакны, угәалақәа ахьуҳәаз мыцхәы иҵару ухшыҩи мыцхәы
иџьбароу угәашьамхи уара ухала раӷәра ахьузырҿамкыз ауп мзызс
ирымоу. Уаб иаҳәшьа лхаҵа иҩызцәа моу, макьана уаԥхьаҟа шәынтәгьы
еицәоу иагаҩ уԥылап; урҭ зегьы рхы аҭыԥаҿ иаазгоит ҳәа уаламгароуп.
Анцәа ибоит зегьы, дасу иқәнагагьы мышк-ахамышкаҵыхәа дақәиршәоит… – Ибзиоуп иахьа араҟа ухымҩаԥгашьа, – иаҳауан ишиаҳац
адоуҳа-уаҩы ибжьы, – уара унцәеи уҵасқәеи хазызаргьы ииашоуп иузааигәоу арҭ ауаа гәык-ԥсыкала иудыргало зегьы рҿы мап ахьумҳәо,
ганкахьалагьы ииашоуп уара иучысхәӡам аҽжьы агьама ахьумбазгьы.
– Аринахысгьы убас унеила; иудыруаз, ужәлари уареи шәзыҳәа арҭ
уаншьцәа аҳазарқәа ирыцназго бӷа ду шзыҟамло, ухы иархәа, иахьулшо даргьы урыхәа. Иудыруаз, наӡаӡа ас амчра даргьы ишырмоуа, ирыцрасуа, иҵызшәаауа шырацәоу, мышкы зны зынӡа адунеи аныӡаарагьы
лахьынҵас ироур шалшо. Уццакы, дад, уццакы; идуӡӡоуп Анцәа иахьтә
уара уалс иуду!..»
Амаҵ зуаз асавирҳәсахәыҷқәа цо-иаауа, амахҽ харҵәи ацха-са-

164

ранџьқәеи рзаарыгӡа, чыс хкыс уаҩ иааишаз зегьы рыман аара ишаҿыц
иаҿын.
Леон ацха-саранџь аниба, дызлаз ахәыцрақәа даарылҵын, лымкаала илаԥш надхалеит – аԥсуа цха инеиԥшнишьалеит.
Уи аҳазар-цхагьы иара ахатә ҭоурых аман. Ари атәыла адгьыл каршәрақәа рҿацәқәа инадыркны иалагоз, шәарахи-ԥсаатәи қызы-қызуа
излажьыз абна еишьыл дуӡӡақәа рҿы, ҳара ҳабжьынҵ хышәҭ еиԥшшәа,
ҵиаа лаҟәқәак ирызҳауан, урҭ ааԥын ашәҭ ҩежьӡа ирықәҳауан. Уи
ашәҭ ашҳам злаз шәҭын. Уантә амати аазгоз ашьхыц иҟарҵоз ацха назҿашәаз ԥсым-бзам ацхаҟәа дашьуан.
Аҳазарқәа ари ангәарҭа, урҭ абнақәа рааигәара ашьхымӡагәарақәа
рацәаны иҟарҵеит. Уантә иааргоз асаранџьқәа, аибашьрақәа раан
рыҩнқәа ааныжьны ахьаҵра анрықәшәоз, уаҩ илаԥш иахьыҵашәашаз
иаанрыжьуан. Ари збаз аӷа ир ақәнибарҵәан ианырфалак, ирыҵалаз
рзымдыруа, рымчқәа рылӡаа, ибалыбаҭо, аамҭа мыжда рзыҟалан иааилахон. Уи аамҭаз дара аҳазарқәа аацәырҟьаны иҟәаҟәаса иқәырҵон…
Абас адунеи аҿы зегь реиҳа ихаау афатә ҳәа иԥхьаӡоу ацхаҵәҟьагьы жәытәаахыс иԥышәоу абџьарны ирыман. Ишԥарурыз нас, уаҳа
ԥсыхәа рымамызт.
Уажә ирымҵоу асаранџьқәа ракәзар, Леон дымҩашьеит, – ҵабыргны
аԥсуа цха еиԥшуп. Избанзар, Кавказынтә иааргаз цхоуп, аҳазарқәа рҟнытә аҳазашәара зқәу аланаа рыцха жәла еиуоуп. Уи оумашәа ишыхаау илаҳа-лаҳауа иго афҩы мацарагьы иунардыруеит…
Ҳәсеи-хацәеи, бырги-ҷкәыни ас џьарак еилатәаны, насгьы аҳ
иҿаԥхьаҵәҟьа,акреицырфо-акреицыржәуа ҳара ҳаԥсуара иатәышьҭрам,
аха Анцәа иишаз ажәларқәа зегьы рхатә ҵасқәа рымоуп ҳәа дазхәыцуан Леон. Даргьы уи дырҵабыргырц рҭахызшәа, есааира ршыкьыбжь иацлон, ирфаз-иржәыз анрылс, зымҩатәырахь иамаз хацәақәакгьы убас
шәаҳәаракҳәагьы аацәырыргеит, аха, асасцәа ираҳахьоу акы еиԥшымкәа. Уи иаанагоз шьҭа ҳаиԥылара ишахәҭаҵәҟьоу ирлахҿыхтәуп ҳәа
акәзаарын. Дук аамҵыцкәа, уаанӡа афатә аазгоз амаҵуцәа злаалоз
ала акәымкәа, уи аҿаԥхьа иҟаз ашәахь ала ирацәаҩны аҳәсахәыҷқәеи
арԥарцәеи кахәхәа-кахәхәа, рӡарақәа кала-калаӡа иааҩнеибаҳәан,
асасцәа рахь рҿы аарханы, такәы инасҭханы иаагылеит. Аҳәсахәыҷқәа
еиқәаҵәасамсалӡа иҟаз рыхцәқәа шьқьыры-шьқьыруа асаара ишьҭасуан, зыхцәы дууз арԥарцәагьы рышьҭахьҟала рыхцәқәа, аҽҵыхәа аиԥш,
еиқәҳәалан. Дара зегьы реилаҳәашьагьы џьашьатәшәа иҟан.

165

Аԥхьа игылаз арԥарцәа ҩыџьа иркын ҿырпынуп ззуҳәашаз, дара
аҳазарқәа зурна ҳәа изышьҭаз, музыкарҳәагақәак, даҽа арԥыскгьы
икын афлеита еиԥшыз даҽа шанак.
Ԥсеивгамҭак аҟара иааҭгылан, арҭ убас ихааӡан ашәак аацәырыргеит аха, аиԥш збахьада. Аҿырпынбжьы згәылыҩуа ирҳәоз ашәа хаа
инақәыршәаны, еилагылаз рышьҭахьҟа даавшәан, ԥҳәызба хаҿы-лашаӡак дкәашо даақәлеит. Уи лыкәашашьала, хьаа-баа змаӡамкәа згәы
рҭынчны иҳәуа адәҳәыԥш иқәу ашьабсҭа асахьа ҭылхуан, абар ус
иахьаацәырҟьаз иара аԥсы нахзыршәарц зҭаххаз бжьас млашьыкгьы,
аха бзиашәа шәарыцаҩ еилҟьаӡак даарыхҭыгәлан, ихҿа нагәыдҵан,
иара уаҵәҟьа ишьны инкаижьуеит.
Уаҩы ишимбац зегь ааигәырӷьеит ари, рнапқәагьы ааинырҟьеит.
Ак аҵкыс ак ыршанхангьы, ашәаҳәарақәеи ақьачақьрақәеи аҵх
агәахьы инықәлаанӡагьы ирҿын. Аҵыхәтәан дасу дазымхәыцӡакәа
дахьтәоу дгыло, еиҳа-еиҳа еизыҩҩуа мацара, уҩыза дуцәыӡыр дузымԥшаауа, ладеи-ҩадеи зегьы ааилаҩҩит. Ршыкьыбжьгьы аадухаӡеит…
Аҿар рацәаҩӡаны дырҩегьых Леон иааидеизалан, икәшан даарыгәҭыларкит. Урҭ дшыргәаԥхаз, уахарнахыс рашьа гәакьа хаҭа шиакәу аӡәи-аӡәи иреибарҳәомызт, ҳәсахәыҷқәакгьы ааин, аиаҳәшьара
ныҟәыргарц ргәы ишҭоу ырҵабыргуа, игәышԥы рхы надҵан инаиԥырҵуан. Иаргьы дшырзыразу ҳәашьас еиҭара издыруамызт, дзыхьӡоз
рнапы икуан, иҭабуп, сашьцәа, саҳәшьцәа иҳәон уажәы-уажәы. Иҭааӡа
иакыз ацәашьқәа ахьрылаԥхоз урҭ ссиршәақәа иҟанаҵон. Леон иҩызцәа Беслани, Баҭрази, Сослани ракәзаргьы, ари аиԥш ҭагылазаашьа
ахаан иаҳмоуцт ҳәа ргәы иҭҳәаауа Леон ихәаԥшуан, ианшьцәеи иареи
абас реилаҵәара лабҿаба шаҳаҭра азуа…
Адырҩаҽны ашацкыраз, аҳакан-ҳҭынра амшын хыҵны иаҵалазшәа,
еилаҩеилас бжьыцәгьак го иалагеит. Леон иҩызцәеи иареи ахьышьҭаз
ауада ашәгьы аӷьеҩ-аӷьеҩҳәа аӡә днасит. Леон ажәжәаҳәа иаразнак
иҽеилаҳәан днеин ашә ааиртит.
– Иҟои, ишәыхьи? – дахьыҟаз ихашҭны, аԥсышәала диазҵааит уа
илагылаз.
– Ҳакан-ҳаным… ҳакан-ҳаным, – иҳәеит уи иԥси-иԥси еихьымӡо.
– Леон дыккаӡа ацәа даалҵит.
– Ишԥаа… дарбан ҳакан-ҳаным? – иаарццакны деиҭаҵааит ҳазар
бызшәала, рыцҳарак шыҟалаз дырны.

166

– Барсбиҭ-ҳаным лыԥсы ҭбеит, Барсбиҭ-ҳаным! – иҳәан, уи ахаҵа
шәпажәпа мгәлыҿшәа иҟаз, дӷьаҵәыӷьаҵәуа ишьҭахьҟа иҿынеихеит.
– Изакәи… изакәи ииҳәо? – Бесланраагь ахьышәҭ-сышәҭҳәа рҽааиларҳәан, Леон иааидҳәаҵалеит.
– Барсбиҭ-ҳаным дыԥсгәышьазаап, Барсбиҭ-ҳаным, – бырзен бызшәала аҭак ныҟаиҵеит, нас иааины ашәаџь зҳәаз ишьҭарххны иҿынеихеит, амҩан ақьырсиан дин ишаҵанакуаз ала илахь-иџьымшь ӡатәуа.
Даргьы еибарҭрысны уи инаишьҭаххит.
Инаскьацыԥхьаӡа аҳәса рҟуҵәыуабжь иацлон. Раԥхьа игылаз ақьаранџьы ихьыԥшны уи ахьынтәааҩуаз ианнеи, Леон иаразнак, арҩаш
хыҽҽа еиԥш, иҟәашкакараӡа Барсбиҭ-ҳаным лыхцәқәа илаԥш нарықәшәеит. Дыкҿан уи маҷк иҩаҳаракны асаара ишьҭаз ацәарҭаӷәаҿы.
Имаҵәыхәхәаӡа иҟаз лызнапык, аԥшадаас иднажәаз амахә аиԥш, ауарҳал иныласуа ихьынҳалан. Аҳәса ӷьаҵәыӷьаҵәуа, рыхцәқәа ирыхо,
илхагьежьуан, аха лааигәараҵәҟьа уаҩ днеиуамызт.
Леонраагьы, арҭ ус ҵасс ирымазар акәхап рҳәан, насҭха иааҭгылеит.
Аҳакан-ҳҭынра ду аҿы ашамҭаз ари ажәабжь бааԥс иарҿыхаз ауацәеи аҭахцәеи гәыҭҟьа-ԥсыҭҟьаха аӡәаӡәала ааира иаҿын. Урҭ рхахьы
ирзаагомызт иац ибзиахәха ирылатәаз аҳакан-аҳкәажә ду абас иаалырҟьан лыԥсра.
Леон иҟаиҵара дақәымшәо дгылан, нас наҟстәи иааҩналаз
Барџьиль-хан даниба, зныкҭрыс иара иахь иҿынаихеит. Уи агәырҩа
дышьны дамаз џьишьон, аха иблақәа еиҳагьы лахҿыхрак рхызшәа
игәы иааинаҭеит. Ԥсуа ҵасла сидашшылап ҳәа иҽыназикуангьы:
– Уаара дазыԥшызшәа, – абриак ааиҳәеит, нас инациҵеит: – Иац
дамхагәырӷьацәеит, уи ауп иҟалаз…
– Ҳгәы иалсит, – рҳәеит Леон иҩызцәагьы ааины Барџьиль-хан
идашшыло.
– Иҭабуп, – нараҭеикит иаргьы, маҷ-саҷк иидыруаз бырзен бызшәала, нас иҿынеихан, аԥсы дахьықәыз днеит, амацәазқәа зхарыԥхаа
ихьынҳалаз лнап-ҵааршә ҩышьҭихын иналываиҵеит.
Уажәраанӡа усҵәҟьа згәы мԥшаацыз Леон игәы акы иҩҿнакаан,
илаӷырӡқәа ҩхажжылеит. Уаҩы ишимбацгьы даарыцҳаишьеит иан
ланду гәакьа Барсбиҭ-ҳаным, измааноу изымдыруа, иӷьаҵәыӷьаҵәуаз аҳәсагьы баша рҽырӷьаҵәыӷьаҵәуа, зегь гәымбылџьбарала илзыҟазшәагьы ааибеит, иан абыржәы абра дааган дыҟазарцгьы заҟа
иааиҭаххазеи. Идыруеит уи зегь реиҳа лгәы былны дшылҵәыуоз, иҟалап лара уажәшьҭа ари иҟалаз арыцҳара лцәа иалашәахьазаргьы. Уи-

167

моу иаҳәшьеиҵбы Мрамзагьы, уимоу иабгьы… уажә зегь абра иҟазар
ааиҭаххеит. Усҟан аҳазар жәлар дуӡӡа рҿаԥхьа иаалырҟьан идлаз уал
дук ашәара еиҳа изымариахарызшәагьы игәы иааинаҭеит…
Ауаа шааиц ааира иаҿын. Иаха Леон идеизалаз аҿаргьы рацәаҩын
уажә араҟагьы. Урҭ ҿымҭ-ԥсымҭ еилагылан. Иаргьы днеин днарывагылеит. Аӡыхь аӡырҟәанда ацлар аиԥш, дара уи ргәы аарҟәандеит, рхьаа
рыцеиҩишарц шиҭахыз гәыла-ԥсыла иаарнырит…
Аԥсы Барџьиль-хан итрон ахьгылаз азал ду агәҭаҵәҟьа днарган бӷьы-иаҵәала, шәҭышла дҭалаҳа ҩымш дыкҿан. Ахымш рыҽны
адәахьы ддәылыргеит. Уи аамҭаз Ҳазартәыла дуӡӡа ахы-аҵыхәа зегь
иазууазеи, аха Итиль ақалақь, нас акәша-мыкәша акырӡа инахараны,
егьырҭ ақыҭақәеи ақалақьқәеи рҿы инхоз жәлары зегьы ирылаҩхьан
аҳакан-аҳкәажә ду Барсбиҭ-ҳаным илхыҵны жәҩанахь ицаз лыԥсы
Ҭенгьри-Хан дуӡӡа иаҭәалшьеит ҳәа…
Адгьылбжьаха иамкуа, еилауаҭыруа, ҵҩа змам ажәлар еизеит. Леон
иҩызцәеи иареи злаԥшуаз рзымбатәбаран: аԥсрақәа раан дара рҿгьы ауаа рацәаҩны еизон, аха араҟагь асҵәҟьа арымӡааҩ аднагалоит
ҳәа иҟамызт. Изларҳәаз ала, еизаз зегьы шамахамзар аҳазар жәлар
ажәытәӡа изхылҵыз Ҭаӷәарма дуӡӡа ихылҵшьҭра еиуаз ракәын, иҟан
атәым милаҭқәа рхаҭарнакцәақәакгьы, аха урҭ маҷҩын.
Аҳакан ԥҳәыс бырг лыԥсра, изаҳаз ргәы ишалсызгьы, уажәраанӡа
ӡыҭра зықәӡамкәа ишьҭаз ҵаак аԥсасира иалагазшәагьы ирыдыркылеит. Иара аҳҭын-хыбра ду аҩныҵҟа иҩназ ҳәсеи-хацәеи зегьы уажәраанӡа еимлаҳәа изкыз акы иоунажьызшәагьы иҟан. Зегь реиҳа ус лхы
лбон Барџьиль-хан иан гәакьа Синда-ҳаным, аха уи амалахазгьы
адәахьала илынлырԥшуамызт. Ганкахьалагьы уажәнатә илыдыӷәӷәало
иалагаз аҭакԥхықәра оума зегьы ишырацәоу лгәы иаалыҵанаҳәеит. Уи,
шьал-еиқәаҵәала лхы-лҿы ҭаҳәҳәаны, зхыԥхьаӡара рацәаӡаз лацалацәеи, лҭацацәеи, ланхәыԥҳацәеи дрылагылан.
Аԥсы, ахҿа иланашьҭыз апҟа аиԥш, мҳаҵәк иаҟараз лхы-лҿы
кәымпыл заҵәык ааԥшуа, бырфын хаҽра шкәакәак лыкәырҟьашаны,
дхьыхәхәа, уарҳал дук лыҵаршәны асаара ашьац-хҩежьаа дыларшәын. Барџьиль-хан раԥхьа днаргыланы, аруаа иреиуаз ауаа маҷҩымкәа, дара раамҭа ишаҵанакуаз ала еиқәыӷьазӷьазуа аԥсы илхагылан.
Иҟалап, урҭ ржәытә-рҿатә, ԥхьаҟатәи рԥеиԥш уҳәа иргәаладыршәоз,
изызхәыцуаз рацәазҭгьы…
Ԥыҭрак ашьҭахь, уаҳа цәажәара ҳәа ҟамҵакәа, аԥсы сакасаҵас акы
днанырҵан, дҩышьҭыхны адгьылбжьаха мраҭашәаратәи аганахь ала,

168

нахьхьи анаӡараҿ иҟаз аԥсыжырҭа-ҟәырӷанқәа рахь рҿынархеит. Агәгәаҳәа зегь неибарҵысын, урҭ инарышьҭалеит.
Рышьи-рышьи неиқәҵо такәаамҭа амҩа иқәын, ус аӷшҵлақәа иреиԥшуп ззуҳәашаз ҵла дуқәак рымҵа инеит. Ара иҟаз аԥсыжырҭақәа,
рацәак шырхымҵуа мҩашьо, усҟак ирацәамызт.
Ҿыц анышә ԥҟаны, еиқәыцә иахьеиқәыԥсаз, акыр аҭбаа-ҭыцәреи
ахышәара-ҵышәареи аманы, еиварыбӷаа, иҟәаш-ҟәашӡа ауаҩ-хыбаҩқәа рыла икәыршан.
Араҟа ижыз Барџьил-хан иашьцәеи иареи раб Иусуф ду иакәзаарын.
Аҳазарқәа ишырҵасыз ала, уи аибашьрақәа раан хаҭала зхы хиҵәаз
иаӷацәа рхыбаҩқәа ракәзаарын инышәынҭра злакәыршазгьы.
Знык ауаҩы дахьыржхьоу, дырҩегьых анышә аԥҟарагьы шырҵасыз
ала, уажәы Иусуф ду инышәынҭра ҿыц агәы ԥҟаны иҟан. Абыб зҵаҩҩы
ицоз уи ибаҩқәеи, нарцәы ихәап ҳәа даныржуаз аҽны ишьны ицҭарҵаз
аҽқәеи, амахҽқәеи, ашьамаҟеи рыбаҩқәеи, убас хыԥхьаӡарала ирацәаны ицҭарҵаз иабџьари, ичысмаҭәақәеи анышәынҭра аҵан зымҩа
еизыҳәҳәа ишьҭан, урҭ рганаҿыҵәҟьа, иҭашәашәаӡа, иан лҭыԥ мазеиӡа
иааԥшуан.
Леон иҩызцәеи иареи ари атәылан иааижьҭеи, ак аҵкыс ак
џьашьатәны, ирбахьоу акы еиԥшмызт ари. Аиҳарак Леон уажәтәик иҭагылазаашьа иага ажәа ауаҩы дазҟазазаргьы аарԥшышьа изаҭом.
Қәеи-си мреи-ҭакари икылыхха икылырҵәахьаз, зыцқәа хырџьаџьа
иааԥшуаз армӡаа хыбаҩи, ҟыр-сыр ҳәа еизаны хыхь аҵлақәа ирылатәаз алаҳәақәеи, иқызықызуа арирахь еилагылаз ажәлари, иҿыцҳаҳараӡа ижыз анышәынҭра аҵкар аҿыҵәҟьа иааган иҟәашкакараӡа инышьҭарҵаз аҭакәажә лыԥсыбаҩи, иага схаҵа ӷәӷәоуп ҳәа ухы
уԥхьаӡозаргьы, аԥсреи абзареи урызнамырхәыцыр ауамызт…
Ақәра ду нызҵыз ари аҳакан-ԥҳәыс аҳкәажә, илыхшази урҭ ирыхшази, аиҳарак атәыла аҳакан хада Барџьиль-хан, ракәмызҭгьы, ҳлызныҟәгом, лыхшыҩи лымчи каԥсеит ҳәа иагарааны уажәы-уажә иӷыӷклоз
аҭыӡшәаҟаҵаҩцәа рнапала дыршьхьазаарын. Уи аҟнытә, асасцәа
гәакьацәа рааимҭаз иаалықәшәаны лыԥсышьа шыҟалаз ауп акәымзар,
акькьы дшәаҳәо џьанаҭҟа лымҩа хоуп ҳәа илыхәаԥшуан. Иҟаларын,
уажә лара лхаҭагьы, лҿы еилгозар, сшәышьҭы, шәзыԥшузеи ҳәа иаалырццакыргьы…
Ус иагьыҟалазшәа, лыжра арласрахь иниасит. Аӡәаӡәала ауа-ҭахыра ааины лгәы рнапы нықәшьуа, бзиала ҳәа анларҳәа, аԥсра иага

169

дархьанҭазаргьы, аҵысхә аиԥш иласыз Барсбиҭ-ҳаным рыцҳа даашьҭырхын, шьҭа наӡаӡатәи «лаҳҭынра» ашҟа ихаз «ашә» ахь лҿынадырхеит.
Ҵаҟа даныларышьҭ, уа иҭагылаз ахацәа аҳәса рыжшьасгьы аҳазарқәа ҵасс ирымаз ала, ларӷьажәҩа днықәдыриеит, илыцҭарҵаран
иҟаз зегь ырманшәалан илыцҭарҵеит, нас, даргь нарцәыҟа лыццатәыс
ироур ҳәа иацәшәозшәа, ахьышәҭ-сышәҭҳәа арахь иааҭибаҳәеит. Агәгәаҳәагьы анышә аҿыладырхеит…
Леон иҩызцәеи иареи ахьгылаз рылахь-рыџьымшь аарӡатәит.
Барџьиль-хан урҭ дрыхәаԥшуан, нас анышәынҭра зырҽеиуаз агәы
ылганы, еиқәырԥшьыхаа иҟаҵаны ишалгаз аниба, днеины, иҽыларҟәны, инапы нықәишьит. Уи аамҭаз, ианааргозгьы уаҩы имбаӡакәа, иац
аҩы зларжәуаз, Џьерарх ихыбаҩ аакылыргеит. Уи хыхәхәо ацха иалхыз
абурҭасцәа рҩала иаадырҭәын, Барџьиль-хан инаидыркит. Ҵасс
ишьҭыхны изларымаз ала, аҩы хырпыҟҟало егьиуа акәымкәа, ажәлар
рахь дааҳәны дыԥшуа, ҿымҭ-ԥсымшьа аҵанӡа иааҭаирцәит. Убас иара
ишыҟаиҵаз аиԥш Ҳазартәыла аиҳабыра иалаз зегьы аӡә ишьҭахь аӡә
днеиуа, аҩы ржәит.
Аҵыхәтәаншәа, ҩыла ирҭәны Леон иааидыркит Џьерарх ихыбаҩ
иалхыз уи аҿа ҵаула. Иац ианикыз аасҭа, инапы хьыднаҳәо ихьанҭазшәа, еиҳагьы иҵааршәха иҟазшәа игәы иааинаҭеит, ажәлар зегь
лымкаала иара ишихәаԥшуазгьы ааинырит. Икәымжәы нхьаршәҭны, анышәынҭра аԥхьа днышьамхнышгылан, агәы инапы нықәишьит,
нас, аҩы нхирпҟҟалан, деиҭаҩагылеит. Барџьиль-хан ишыҟаиҵаз
аиԥшҵәҟьа, ажәлар рахь дааԥшуа, амармалташь иалхушәа иҵәырҵәыруа иҟаз Џьерарх ихыбаҩ наиҿыҵаикын, ашьшьы-шьшьыҳәа иааҭаирцәит. Иҩызцәагьы неины ус аныҟарҵа, Барџьиль-хан дназлоу аиҳабыра
ажәлар инараԥызан, рышьи-рышьи неиқәҵо, дырҩегьых зегь хынҳәны
рышьҭахьҟа рҿаархеит…
Леон иџьеишьоз, иага пату лықәҵаны дыржызаргьы, Барсбиҭ-ҳаным
лыԥсра уеизгьы-уеизгьы гәырҩа ахьыҟанамҵаз ауп. Уимоу, абриабжьарак иара иаара иарҵысыз агәырӷьара џьара акала еиҳагьы иханарҭәаазшәа иҟан. Ҵабыргны, уеизгьы-уеизгьы зымч зылӡааны аиарҭа
иамамыз, аха неихыркәа змамкәа инеихьаз аҭакәажә ҵкы шкәакәала
лҽеилаҳәа-лҽеилаца, ааигәа џьара сасра днеины дмаацызшәа акәын
уаҩ игәы иаанагартә ишыҟаз – убас лыԥсышьа бзиахеит…
Аԥсы данырж адырҩаҽны, Леон иҩызцәеи иареи шьҭа рышьҭахьҟа
амҩа ақәлара рҽыназыркуан аиԥш, Барџьиль-хан диԥхьеит. Уи итәарҭа

хадаҿ акәымкәа, еицыгьежьӡа иҟаз, мраҭашәарахь зԥенџьырқәа хаз,
акырӡа еиҳа еиҵаз даҽа уадакаҿ дыҟан.
Леон даннеи, аԥсшәа ааибырҳәан, наҟ-ааҟ асаара ишьҭаз амарҭақ
ԥшӡақәа рыбжьара, амшәцәа ҟьаҟьа дуқәа инарықәтәеит (урҭ ахан-иԥа
ишәарыцарақәа раан хаҭала иишьқәаз иреиуан).
Барџьиль-хан, маҷк аԥсуа хҭырԥа иааиԥшнушьалартә, аха ашәырша
еиԥшшәа, цәаҳәа-цәаҳәа еиларҳәны, агәгьы еиҳа иқәацәны иҩылганы,
ихыгьагьааӡа хҭырԥа шанак џьашьатәха ихан. Ибла гәыҭбаақәа макьана
агәамч ду рхубаало ицқьан (Леон урҭ иан лыблақәа инареиԥшнишьалеит), иԥшӡаӡа иҵырффаз ижакьа еилаџьыԥхьӡа, зҽырқьақьан илашьҭыз
иԥаҵақәеи дареи еилысны, ихиҿ-гәылҭәаа ссиршәақәа иҟарҵон…
Леон асҵәҟьа иааигәаны ианшьа иԥшра-исахьа имбацызт аҟнытә,
мыцхәгьы икылкааны илаԥш наидхалеит. Иаргьы иаагәеиҭеит уи. Ари
умбо шаҟа ҳаиԥшу иҳәарц иҭахызшәагьы, икаба ихәда иныҵашәо, иҳазырҭрақәа арыдш аиԥш еиԥхаххаа, ихәы-ижьы ԥшқарахӡа, Леон деинаалаӡа дахьтәаз ижәҩа инапы нықәиҵеит, иаразнакгьы иаарнырит
рҩыџьагь ирылаз абаҩ ҷыдақәа наҟ-ааҟ ишааигәныҩыз – еиҳа иҿоу
агәамчи еиҳа зхыҵуеи шынхеибарҭәааз…
Уи аамҭаз ақьаранџьы дааҩнашылан, дҵас исуҭозеи, сҳакан ухаҵкы
уԥсаҵкы ҳәа аанарго, Барџьиль-хан иаԥхьа даагылеит.
– Сҭаҭыныжәга сзаагишь, – иҳәеит ахан-иԥа, зынӡагьы уи
дихәамԥшӡо, иаргьы иахьак агәҿыӷь сагахьеит иҳәарызшәа, аҟаԥыҳәа
днагьежьын, али-ԥси рыбжьара, алҩаҵә хәхәаӡа иахылҵуа, аҭаҭыныжәга иман дааҩналеит. Барџьиль-хан дырҩегьых уи диҿамԥшӡо иааимихын, зназы аҭаҭын ахара даламгакәа, амарҭақ ахы инықәиҵеит.
Нас, ак иҳәарц шиҭахыз удырыртә, Леон илакҭа ҩҭкааны дынҭаԥшит.
– Дызусҭадаз Симон Ҳанаантәи? – дҵааит ус иаалырҟьан.
Леон иааџьеишьеит – ԥхыӡ ибаргьы ари аҩыза дазыԥшымызт.
– Симон Ҳанаантәи… Иудеиатәи Иисус Христос жәаҩаҩык иапостолцәа дыруаӡәкын, – аҭак ныҟаиҵеит, раԥхьаӡа Аԥшьа-шәҟәы аниҵоз
ишиҳәалоз аиԥшҵәҟьа.
– Шәа шәҿы джума уи?
– Ааи, – иҳәеит Леон, иабеидыруеи ҳәа ишџьеишьац иџьеишьо.
– Дабананагеи, уа дызжузеи? – деиҭаҵааит Барџьиль-хан, маҷк еиҳа
днақәымчшәа.
– Дыршьит уи. Ихы зықәхырҵәаз ахаҳә ҟьаҟьа дугьы еицакра
амаӡамкәа иахьагьы Ԥсырӡха аӡыгәҭа иҭажьуп…
– Дзыхдырҟьазеи?

171

– Ақьырсиан дин ажәлар иахьрылаирҵәоз.
– Дызшьыда, обезаа шәоума?
– Ақьырсиан дин зҭахымыз, урҭ Кавказ днеиаанӡагьы ишьҭашәарыцо ишьҭан…
– Нас убри ашьҭахь, зегь акоуп ақьырсианра динс ирыдыркылама
уара уабдуцәа?
– Уи ашьҭахь акыр шықәсқәа еиԥҟьаны иҟан, Иустиниан ихаан
еиҭашьҭырхит…
– Иустиниан, Иустиниан… – дааиԥхьхәыцааит Барџьиль-хан. – Угәы
иалымсын аха, урҭ рыҿкы хәыҷы-хәыҷла арахьгьы иааӡарц егьагым;
Хьерсонес инхо ҳара ҳхыҭкәицәақәакгьы жәытәаахыс ҳажәлар зҵаныҳәоз ҳаҵла-ԥшьақәаҵәҟьагьы ршьапы иҵаԥыҟҟан икарыжьуа иалагахьеит, рылахь рнапы адырсыло, џьашьатәқәакгьы рҽырзыркуеит…
Леон иаразнак иааигәалашәеит Барсбиҭ-ҳаным лыԥсыжраан, иҩызцәеи иареи рылахь-рыџьымшь анырӡатәуаз, Барџьиль-хан мыцхәы
икылкааны дышрыхәаԥшуаз.
– Уаби сареи араҟа акырынтә ҳаицәажәақәахьеит, – иажәа уахь
иниаганы, инациҵеит Барџьиль-хан, – уажә аабыкьашәа дыззааз аусгьы
иара иаҳаҭыр аҟнытә аҭыԥ иқәҳҵеит; сашьеиҵыб итҟәаны ара иааган
имаз Қарҭлиаа рҳакан иаҳәшьагьы иаргьы иаҳаулак наҟ иҳархынҳәит.
Леон ари зынӡагьы имаҳацызт, ак иҳәарц инақәикын, аха иширҽеира изымдырызт, ҿымҭ ианшьа дихәаԥшуа ус дтәан. Иара дырҩегьых
иажәа инациҵеит:
– Урҭ ҳархынҳәит, аха иҟалоит иахьнеиуа ҳара ҳгәаӷ аҟнытә арабцәеи, мамзаргьы аџьамқәеи дареи еинышәар. Иҟамлац егьыҟам; иалшоит уара уаб иашьагьы џьара ус хәамгак даларгалар. Усҟан аҭагылазаашьақәа даара иҽеихом иахьабалакгьы. – Барџьиль-хан дааҭгылан,
иҭаҭыныжәга ҩынтә-хынтә днаҿыхеит. – Сара уаб шьарда дазырхәыцны иасҳәахьеит, шәтәыла ҳаканс иара дамаиур ԥсыхәажәла шамам,
аха иахьауажәраанӡагьы рацәак егьизмырҽеит. Уимоу, хара имгакәа
аусқәа еиҳагьы еицәахар алшоит, иҟалоит усҟан ааӡара алазқәа ирымоу уаб иашьа иԥа, Византиаа рыцхыраарала, шәтәыла ишакәӡам инапы иампыҵахаргьы…
Леон ианшьа дахьизыӡырҩуаз уаҩы ишимбац иџьеишьон, иара
ихаҭагьы акырынтә дзызхәыцхьаз абарҭқәа зегьы ҭҵааны иахьимаз,
ргәаанагарақәагьы ахьеиқәшәоз…
– Уара ҵара-дыррала ааӡара ахьуоуз Константинополь аиҳабыра
ракәзаргьы, – иҳәеит дырҩегьых Барџьиль-хан, – уаби уабдуцәеи даа-

ра жәытәаахыс ргәи ргәаҵәеи иҭаԥшны ирдыруеит, ирылдмыршацгьы
егьыҟам; уи ус шакәыз слымҳала исаҳахьеит, сыблалагьы избақәахьеит… Иҟалап, уара уеиԥшҵәҟьа исыԥхьаӡо саҳәшьаԥа Леон Ҳазар, иан
лныррала, ԥасатәиқәа акырӡа дреиӷьхар, аха иахьурхалак, уигьы знапы
дықәыргылан дышьҭызхуа рҳәатәы дацымныҟәар аушам. Убри аҟнытә,
ара уаанӡагьы акырынтә сзызхәыцхьоу даҽа маӡа дукгьы уасҳәароуп, – маҷк иԥсы ааивигеит Барџьиль-хан, нас инациҵеит: – Уаби, уаб
иашьеи, наҟ-ааҟ дареи сареи иаҳзеиԥшны иҳауацәоу Византиа аиҳабыра абзиара рықәзааит, аха Обеза мшын агаҿа шәара обезаа шәыда ԥшәыма дамамкәа иҟамлар ада ԥсыхәа ыҟамшәа збоит. Рацәак харагьы имгакәа, аусқәа убри аҿы икылсыр акәхоит – уара ҳакан-хадас
Обезатәыла уахамгылар амуа…
Зыԥшшәахәы акыр иаазыԥсахыз Леон, ихы ҩышьҭыхны ианшьа
днаиҿаԥшит, даҽазны еиԥшымкәагьы ӷәӷәалаӡа иааинырит ажьрацәара иамаз амчхара дуӡӡа…
– Сара, уаншьа гәакьа иаҳасабала, уажәнатә иуасҳәо уи ауп, –
дырҩегьых иажәа инациҵеит ахан-иԥа, аҳаҳаи изакәызаалак акы
уацәымшәароуп; иулшо ала зны уара ухала ужәлар реидкылареи
рхақәиҭреи уазықәԥароуп, умч мхошәа анубо, ма цхыраарак ануҭаххо
азыҳәа, иудыруаз уара ухьӡала иахьанатәгьы ҩышә нызықьҩык аҽцәа-аибашьыҩцәа еиқәыршәаны ишсымоу, хаҭалагьы раԥхьа сгыланы
сышнеиуа…
Леон қәыԥш ахаан имаҳацызт ари аҩыза. Иҟалап абрахь сгәы
зсыхоз абри акәзаргьы ҳәа игәы инҭиҳәааит. «Абыржәоуп уӡыхь ахы
аныҵнахыҵәҟьо» ҳәагьы, хынтә еиқәырццакны, ԥсыс ихаз адоуҳа бжьгьы ааиаҳаит, уаҩы ишимбацгьы игәамч инацлеит, ихшыҩгьы цҳафыруа мыцхәы иааихыккеит…
– Уажә ҳаныҩагылалак, – деиҭаацәажәеит Барџьиль-хан, – уҩызцәагь уаргьы какалк еицаҳкып, нас ҳанҽыжәланы, Балыҟлаи ахәқәа
рҿынӡа ҳҩеип; урҭ рынхыҵ адәеиужьраҿы саб иашьа иԥа Ҳамид Оулыз
абар шықәсыбжак аахыс ҿыц ар разыҟаҵара даҿуп. Исҭахуп шәыблала
ижәбарц ҳарҭ аҳазарқәа еибашьышьас иҳамоу. Иудыруаз, саҳәшьаԥа,
ажәлар напхгара руҭарц лахьынҵас иуманы иага Анцәа иахьынтә
уаашьҭызаргьы, арбџьар ӷәӷәа рыда ԥсыхәа шыҟам, улахь-уџьымшь
аӡатәра мацарала уаӷацәа ушырзымиааиуа, уабиџьынџь ахәышҭаарақәагьы шузеиқәмырхо…
Леон, ус аиԥш ахаан уаҩы иҟаиҵо шимбацызгьы, идоуҳа инаиҵа-

173

наҳәазшәа, иармарахьтәи иганаҿы игәышԥ иадыз иҳазырҭрақәа руак
ааҭихын:
– Сҳазырҭрақәа абыржә абри аҳазыр шрыгхаз аиԥш, иахьауажәраанӡа исыгын уара саншьа гәакьа уажәа ҟәыӷа, уи ауп хараӡантә ара
саазгазгьы, ӷәӷәала сагьақәгәыӷуеит уи еиҳа санаргәаҟуа аамҭазы
сахьыҟазаалак исыхьӡаны исыцхраалоит ҳәа. Иахьарнахысгьы уара
уҿы иҟазаауеит абри аҳазыр аҩныҵҟа иҭоу сара сгәи-сыԥси, – абри
ааиҳәан, дҩагылан, Барџьиль-хан иахь инапы наирххеит.
Уи шьардаӡа иааџьеишьеит, дагьааигәырӷьеит, нас ахьышәҭҳәа иаргьы дҩагылеит, уажәраанӡа дазыԥшызшәагьы иааимихын, иларха-ҩархашәа дагьнахәаԥшын, – иҭабуп… иудыруаз, ари еиҳау ҳамҭа сара уаҩы
ишсаҭәеимшьац, – нахиҳәаан, еилыӷрааӡа, ҵаҟа илышьҭасуа, хамҵас
ишәыз абжьас-цәа аҩныҵҟатәи аџьыба инҭеиҵеит, нас ихыргьагьаӡа
иган иадкнаҳалаз иаҳәа ахьӡы зқәырҭәаз аҭра иааҭихын, аҿы цырцыруа днаҿаԥшын, дырҩегьыхь ашыҵәҳәа аҭра еиҭанҭеиҵеит, ишеимазгьы иааиҟәнихын:
– Саргьы абри наӡаӡа ҳамҭас иуанасшьоит, – даацәажәеит Барџьильхан, ашьабсҭа еиԥш деилыхха, иџыхӡа иаԥхьа игылаз Леон иблақәа
дырхыԥшыло, – игәынкылангьы иумаз, ари аҳәа ахаан хьымӡӷ шамгац,
Џьерарх ихы хызкәыцәаазгьы иара шакәу…
II
Амш қәарԥссон. Иахьабалак ашьацаагага хылҩа-ԥсылҩаҵас игәаҭеиуа ихчылан. Аҳаԥы аҿышәҭгьы инаԥырачуан уи, аха, наҟстәи доуҳамч
дук ҭыҵны иаауазшәа, дырҩегьых иԥыжәжәа-икәыжәкәыжә арахь иааԥырнахуан, иҭылашьцааӡагьы унҭаԥшуан.
Абри аамҭаз, абри аҳаԥы аҿаԥхьаҵәҟьа, ҽыхәак шьацәхнысло ашьацра илагылан. Уи збоз џьашьатәыс икны иахәаԥшуан.
– Иҟанаҵо жәбо уара ари аҽы?
– Изтәыдашь?
– Анцәа иоуп издыруа.
– Сыхьӡ сашәымҳәан, аҳ Рамзыц иԥа Леон иҽыхәа акәымзар.
– Уи ара иабаанагоз?
– Иахьаанагаз сыздыруам аха, иароуп ҳәа шәасҳәеит.
– Нас уара… Иара ахаҭаԥсаҭоуп, – иҳәеит даҽаӡәгьы, – зны Дәаб
арха аҽырыҩраан иаҳбаз ами…

174

Рҿынархан ааигәа инеит.
Аҽы, ахәда ҭхәаа, ахы ҩышьҭнахын, инарыхәаԥшит, нас, шәысԥырхагамхан аҳәарызшәа, дырҩегьых аҳаԥы аҭаларҭахь ишыԥшыц иԥшуа,
ахәдагәы ырхәаны, ашьацәхыслара иналагеит…
– Абрыскьыл дыҭнагарц иаҿу? – даацәажәеит даҽа хаҵакгьы.
– Уи сеидроу, аха, ҳара иаҳзымдыруа џьашьатәык ыҟоуп…
– Ари аҽыхәа уажәадагьы избахьеит сара, – иажәа нарылеиҵеит
даҽаӡәгьы. – Жәаха ҽнакгьы, агантә сшаауаз, абрахь амҩа иқәын. Сара
сҽгьы закә ҽфраҭу жәдыруеит, аха амалахазгьы ҳаахьнамырԥшит…
– Ахала иқәланы ами аҽырыҩраангьы аԥхьахә шагаз…
– Ак ҳԥеиԥшуп, аха изакәу Анцәа иоуп издыруа…
Аԥсны иахьабалак ҽыхәак аарбацыԥхьаӡа абас иҟаз ацәажәарақәа
арҵысуан. Уажә изхәаԥшуаз аҽгьы зтәыз сеидроу, аха уи агылашьа,
ахымҩаԥгашьа, ҵабыргны, иџьазымшьарыз уаҩ дыҟамызт…
Абри ашьҭахьгьы ажәабжьны иаарылаҩит, аҵх еимгәаҳа ианылашьцаз уахык зны рцәашьқәа жжаӡа икны, еихьымӡа-еиԥымӡо шьоук
аҳаԥы иҭыҵызшәа; урҭ иаразнак ирзыԥшны игылаз аҽқәа инарықәтаны, иахьца-иахьааз уаҩы имбо-имаҳауа, гәырӡ-шашәарӡ иныҵашәкәа
ицазшәа…
Асеиԥш иҟаз ажәабжьқәа аиҳарак ирацәахо иалагеит, уи уахь дышцаз зынӡа ишырзымдыруазгьы, Леон Ҳазартәылантә Константинопольҟа даныхынҳә ашьҭахь. Ҵабыргыҵәҟьан, уи Итиль даныҟаз, Бесланрааи иареи ианшьа Барџьиль-хан ицны Балыҟлаи ҳәа иахьашьҭаз
ахәқәа рымҵан ар ахьазыҟарҵоз ианнеи, маӡажәаны иаҳаит нхыҵи-аахыҵи еимаздо аҳаԥы шыҟаз…
Леон иџьеишьақәахьаз акы еиԥшымхеит ари. Ихала дгангьы идырбеит; устәи арахь уааԥшуазар, Кавказшьхақәа ршьапаҿыҵәҟьа иҟаз
уи аҳаԥы. Уахь узланеишаз ацыӷ-мҩа убасҟак иҭшәан, убасҟакгьы
шәаԥыџьаԥла еимашьшьы иҭаҳәҳәан, иҟаларын агыгшәыгқәаҵәҟьагьы
уи ахьыҟоу рзымдыруазҭгьы.
Уи аҳаԥы аҵеџь аиԥш зны хланҵы ицон, иҭакнаҳаз амшәӡахәақәа
уцырхыраан адагьы ҭалашьа амаӡамызт. Ҵаҟа уанылбаалак нахыс
аушәақә удәықәлон, џьара-џьара ӷәӷәала аҽырхәара, уимоу ԥшьынаԥха аҳәазара уқәшәон акәымзар, егьырахь ушиашоу уцартә иҟан. Акыр
уанынаскьалак адгьыл аҵаҿтәи арҩаш хыҽҽабжьқәа улымҳа иҭаҩуа
иалагон. Уаҟа зхы ыҵызхуаз акәара ду ахықә ҟәаԥа-ҿаԥара ушавоу,
зымҩатәырахь агәынқьыбжьы шуаҳауа мацара, уахыки-ҽнаки рыла
Аԥсны уаакылсуан. Убасҟак амҩа аркьаҿуан…

175

Шьарда ҵуазаарын ари аҳазарқәа игәаҭаны ирымазижьҭеи. Урҭ
аџьамқәеи аурымқәеи Аԥсны еимакны ианеибашьуазгьы астәи
икылсны, маӡала иааны, акырынтә иԥшыхәны, иҟоу лабҿаба ибаны
ицақәахьазаарын…
Леон қәыԥш ианшьцәа рыҟнытә игәы иҭаҵәахны иигаз амаӡақәа
акы еиԥшымызт ари. Уи наҟ-наҟ ихы иаирхәарцгьы ӡбаны иман…
Иҽыхәа акәзар, иара зызшаз ари ауаҩ дыгәхьааган, ҵаны, уажәы-уажә Ԥсырӡха амшын ахықәан инеиуан. Уаҩԥсык иеиԥш ахы шьҭкәыцәаа наҟ хара аԥшра иалагон, нас, амшын ашьап хьышьашқәа арцәаакуа иазааигәаӡаны, ашьҭақәа аԥслымӡ гәӡара ианырӷәӷәала, аҟәара-хықә иаваланы иахьынӡазалшо аҩада ицон, устәи иаахынҳәны алада иаванаршәуан. Зны-зынла Себастополис ҳәа абырзенқәа зышьҭаз
Аҟәанӡагьы ианлеиуаз ыҟан. Араҟа агаҿаҿ, анкьа Диоскуриа ианаамҭаз
аиԥшҵәҟьа иҟамзаргьы, ианакәызаалак ауаа узрылымсуа ирацәаҩын;
наҟ-ааҟ иеилахәаахәҭуаз руаҟьан-чаҟьан бжьы улымҳақәа ҵнахуан,
амшынаҿ акәзаргьы рхыԥхьаӡара маҷымкәа аӷбақәа ӡыхгылан…
Усҟантәи аамҭаз Аԥсны агаҿа уеизгьы, жьыргәыцк злымшәац
ажьымжәа аиԥш, лакӡа-ҩакӡа аԥсуа хылҵшьҭрақәа ықәырҭәаа иқәынхон. Ирацәан ҩба-хԥа ҭӡыла шҭак еицҭанхоз аижәлантәқәа; урҭ зегьы ҭаацәацыԥхьаӡа жәаҩык, жәаҩаҩык ахшара рыман. Рынхарҭақәа,
шамахамзар, хаҳәла, баагәарала икәыршан, аанда ахьыҟазгьы хәажә
быцла иҳаракны ишышын, рыбжьара излеиҭанеиааиуаз ахҵысҭақәа
иахьабалак икыдыӷӷала икыдын… Шамахамзар урҭ ахылҵшьҭрақәа зегьы ирдыруан Леон иҽыхәа, ҭоурыхс иамақәазгьы бзианы ираҳахьан.
Иаргьы аҭыԥқәа зегьы аҵахьан, иҟалоз аиҭакрақәагьы аныруан;
аҵыхәтәантәи аамҭаз иџьанашьон аруаа мыцхәы иахьырацәахаз. Аиашазгьы, аҳәаахьшьцәа рнаҩсангьы, гәыԥ-гәыԥла иҟаз абырзен ры
рхыԥхьаӡара есааира иацлон, руацәа-рҭынхацәа рзынгьы анхарҭа
ҿыцқәа шдыргылац идыргылон, абаагәарақәа рыла икәдыршон. Урҭ
ааргон аиҳарак Егры нырцә игылаз архәҭа дуқәа рыҟнытә. Ар иреиуоу
аӡәырҩы акырынтәгьы рҽазыркхьан иара «аҽхуаада» ҳәа изышьҭаз
аанкыланы иркәадырырц, ма ҽуардынк иаҵарҳәарц. Уи азы урҭ мыцхәы ргәаӷ аман, реилаҳәашьеи рцәажәашьҭыбжьқәеи рыла ишгәанаҭалак иаразнак иадыруан, ирырҳангьы идәықәлон…
Анаҟа-араҟа иахьнеилак алаԥш иҵашәон ар иреиуаз аԥсуаагьы
маҷҩымкәа, зықәра акыр инеихьаз, Кавказ жәлар рхаҭарнакцәа рыла
еиҿкааз абырзен ир ирыланы акырџьара аҳәаанырцәгьы еибашьхьаз,

176

уажәгьы уи иазгәдушәа зыр-маҭәа шьҭазымҵоз, зҳамҭақәа згәышԥы
иаркны иныҟәалоз. Урҭ уиаҟара ирыцәшәаӡомызт, аха зегь акоуп егьырҭ рыфҩы рыхнакаауан…
Акырынтә иабахьан иара убас ажәлар реизара дуқәа, иаҳахьан
ргәамҵ-хамҵбыжьқәа. Рамзыц игәаӷ змаз аамсҭцәа дуқәеи аамсҭцәа
кьаҿқәеи аӡәырҩы иара ахьнеиуаз рылаԥш мыцхәы иӷьны иаахон,
маӡала икылатәан изшьырц ақәызкуаз, аха иззымгәаӷьуаз шыҟазгьы адыруан. Урҭ «асаунара зхоу аҽы» ҳәа ихьӡыртәны иахцәажәон.
Даҽаӡәы уиҟәаҵ, даазқәылаз иара аԥсҳа Леон дугьы иҟазшьақәа
агәаԥхомызт. Уи уажәы-уажә аруаа иреиуоу уаа-ҽхынгыла ԥагьақәак
дышрыцу абон. Маҷк иара ихаҭа дааиеиԥшнушьалартә, уаанӡа ара
иамбацыз, арԥыски иареи еицҽыжәны, еивагыланы, Аԥсны иналс-аалсуа ишныҟәогьы гәанаҭахьан, аԥсышәала акәымкәа даҽа бызшәакала
ишеицәажәозгьы аҳахьан…
Зынгьы иара дазааигәаӡаны дааит уи арԥыс, иахьгылаз ацәа
инҭӡыӡааит, убасҟак ицәаҩақәа агәамԥхеит. Аҽы уарчанқәа реиԥш
аҵыгьра бзанҵык ахы иаҭәанашьомызт, аха иҟаларын иҵегьгь дааскьар,
аԥырцәқәа снапы рыласкуеит ҳәагьы далагар, ахы ҟьаны ишакәӡам
дарблаҟьаргьы. Иаргьы уи дырны иҽааникылеит, имхацәгьаха, дџыџӡа
дахьгылаз, ԥыҭраамҭак ус дахәаԥшуан, нас дӡырга-ӡырго ишьҭахьҟа
днахынҳәит…
Абыржә акәын иара аҿараамҭа зынӡа ианасакьаҳәымҭаҵәҟьаз, ашьа
еилашуан Дулдул, агәчамақәа бзарыбзаруа, аӡы ақәуҭәар цәыкәбарк
ақәымгыло, ацәа иҭаҟацаӡа иҟан. Зны-зынла гарҭа змамыз амч анхышхыҵәаӡалак, арахь иалԥшуаз адаш шәпақәа еибархха, ахала иҵҟьан
адәы шшапара иҩуа иқәлон, аԥхӡы алҵәҵәа иҟалаанӡагьы иакәшон,
иакәшон, иакәшон…
Даҽазныхгьы, агәышҵа ажәҩан ахь ирханы, аффаҳәа ашьапқәа ҟьо,
адәы иқәбылгьон, нас адыхҳәа иҩагыланы, аԥырцәқәа ӡырбӷьыҭӡа,
ахы наҟьа-ааҟьо изқәыршәшәон, ацуҭа зегьы абжьы алҩыртә икьыркьыруан. Анаҟәаԥиа ашьха ихалан ианықәгылалакгьы, агантә уахьԥшуаз, иҟәашккараӡа, ссиршәақәа ажәҩан иадубалон…
«Аҽгьы жәлала иҩуеит» – абри аиԥш аҵабырг зҳәо жәаԥҟак ыҟам.
Ари аҽы ашьҭра ду змаз ҽыжәлан. Абыржә Ҳазартәыла аҳакан ду
Барџьиль-хан дзықәтәоу аҽыхәа убаргьы иузеиҩымдыраауа еиԥшуп,
избанзар, шьак еицалҵит. Акыр шәышықәсақәа иргәылсны иаауа уи
аҽыжәла аскьыфцәа рҽыжәла ҳәа иашьҭан.

177

Убри мацарагьы уахәаԥшуазар, Барсбиҭ-ҳаным зны аҳамҭақәа анаалышьҭуаз, ари аҽыжәлагьы Аԥсныҟа ахы ахьлырхаз џьашьатәшәа
иубартә иҟоуп. Илзыргәаӷьызеишь? Издыруада, ҳхаҭақәа ҳаԥсы
иахылҵыз ҳасабицәа ҳампыҵԥаан хараӡа ианҳацәцалак, рыгәхьаагара
ҳачҳауа ҳаҟазар, ҳаиуанқәак рыжәла ҳаигӡома лҳәазар?
Џьашьатәын уи аҽы злашаҵәҟьаз. Аԥхын ахала инеины Ԥсырӡха
арҩаш ахьылбааҽҽоз иаҵагылон, иаргьы шкәакәаӡа, арҩашгьы разынӡышха иахьақәыҽҽоз, акалмаҳа аӡы аҩада ианаццо аиԥш, аԥырцәқәа, аҵыхәа џьоуҳар хьыхәхәа, аӡарагьы еиҳа ипахазшәа, амгәа
ҭаҳаҳа, оумашәақәа арҩаш иагәылубаауан. Уи уаҟа аҽыкәабара иазыршьцылахьазгьы Леон иакәын. Уа ианааилак иаргьы еиҳа дагәаламшәо
иҟамызт. Зны-зынлагьы, иара Леон ишыҟаиҵоз аиԥш, зхықәан хьацамзар шамахамзар даҽа ҵлак гыламыз, аӡиас иаваланы, наҟ амарда ихаланы, анкьа зны Симон Ҳанаантәи дахьыршьыз ахаҳә ҟьаҟьа аҟынӡа
иҩеиуан. Уи ахаҳә шыҟаз ус акәын, бжеиҳан аӡыблара ахыҽҽан ицо
аӡыгәҭа иахьҭажьыз иахьыҟоугьы убомызт, даҽазных аӡыршьҭра зегь
ҭыкка, иара ахаҳәгьы «аӡба иакны» ишабо, ибахҵәа-бараӡа иааԥшуан. Абраҟа аԥшьа-уаҩы даныршь нахыс ауп абас ианыҟала ҳәа иалацәажәон, аамҭа-аамҭала аӡиасҵәҟьагьы аиасра азыгәаӷьуамызт, ааигәа
ианааилак, ҵаҟа адгьыл иҵаланы, ласкьа даҽаџьара иҵыҵуан.
Леон иҽыхәа қәыԥш ари ахаҳә азиаша ианааилак, иара ишыҟаиҵоз
аиԥш, иааҭгылон, алахь-аџьымшь аӡатәырц аҭахушәагьы арӷьа шьап
ҩышьҭыхны знык-ҩынтә џьашьатәшәа иаҟьон. Нас аҿыҩаханы, ауаа
зҵаныҳәоз ахьаца тәырӷаӷа ду аҟынӡа иҩеиуан. Уаҟагьы ԥыҭк иааҭгылон, нас дырҩегьых мҩахәасҭала аҩада идәықәлон. Симон Ҳанаантәи
иԥсыбаҩ амадоуп ҳәа ззырҳәо аҭыԥ аҟынӡагьы ианыҩаӡалак, уаҩԥсык еиԥш инеины, ашьац зқәышьшь иҟаз анышә-ҳәыгәра инахагылон.
Абраҟагьы арӷьа шьапы знык-ҩынтә ишьҭнахуан, нас еиқәышьшьы,
алацәақәа еиқәыԥсаны, ус иаагылон. Зшьа еилашны хгарҭа змамыз
аҽыццышә абра аԥсы шашьоз аиԥш даҽаџьара аԥсы азшьомызт. Адунеи аҿы џьаракыр гәыраҳаҭырҭа ыҟазар, уи абракәын иаразыҳәа…
Абас акыраамҭа иангылалак ашьҭахь, вара-варала аҵла шьапқәа
инархыкәша-аархыкәшо, ҭынч-ҭынч албаара иалагон. Ҵаҟа ианааилак,
уаҳа аҽаџьара ахы мырхакәа, аҳҭынра ду ашҟа идәықәлон…
Ари аҽы ас иаҟазшьаз анырба, уи аиԥш ахаан уаҩы имаҳацызт аха, аҳкәажә Хьырхәыхә иҵасым ҳәа изларабжьылгаз ала, зхатә
хшарак дызнаҭуа иеиԥш, аӡыԥшьа «иӡаалхит», дақәныҳәеит. Уи иара
хәыҷык еиҳа иарҭынчит, аха зегь акоуп аласышьа аласышьан, ашьамх

178

иалаз абаҩ ҷыда ҭынч иартәомызт, иагьаргыломызт. Аӡынҵәҟьагьы,
агәашыра еиқәнартәарц азы, инеины ауарқь-лҩаҵә ахылззуа, иара
иаԥшшәахәыз асы ҟәашкакара илабылгьон, ақәа кыдхаҽа ианауагьы,
аӡыԥсы ахьыҵәҵәа, иҭрысны адәы иакәшо иалагон…
Иадыруан иара зны ҽырыҩра дуӡӡак аҿгьы аиааира шагахьаз, дырҩегьых џьара дәышшапарак иқәырҵаргьы аҭахын, аха ус ҿыц уаҩ
егьаԥшьигомызт. Уи аҟнытәгьы абас иара ахала ахы иацхраауан, есааира агәашьамх арӷәӷәон. Шамахамзаргьы атәым ҽқәа ирылаҳәӡомызт.
Бзиа иабаӡомызт уи ажәжәаҳәа есымша ашьац иахоз, акрыфара иахамшәалоз, анаԥш-ааԥшыхаҵәҟьа змамыз аҽқәа…
Ауахьадҳәырҭа адәаҿы ианнеилак, ан ахьыҟазаалак иаԥшаауан,
уи ара иааижьҭеи акыр аҽҵысқәа ахылҵхьан, уажә иацыз ахԥагьы, ак
аҵкыс ак еиҳаны, ԥшшәахәыла иара еиԥшымхаӡеит, руак ҟаԥшьыцӡа
иҟан, егьырҭ аҩба алаҳәахӡ аиԥш еиқәаҵәа цыҩ-цыҩқәан, аха ҟазшьала, ҭеиҭԥшла ахы аахҵәаны ирхагылан. Бааԥсыла ршьамхы ҵархараны
ишыҟазгьы ҩашьомызт, уажәнатәгьы ццышәқәак ракәын.
Рашьеиҳаб шырбалак иҩны иааԥыххылон, рҵыхәақәа аҳауа иалакны, ахәда иныҵс-ааҵсуа, иавагьежьуа иалагон, џьара акала иацлабыр, иаԥхныҩлар рҭахын. Иџьоушьаша, иара урҭ рхымҩаԥгашьа
агәаԥхаӡомызт; макьана шәгаӡақәоуп, шәмыццакын аҳәарц аҭахушәа,
рацәак рылаҿнаҭӡомызт, уи аамҭаз ахатә гәыцыхцыхрагьы иахьынӡазалшоз иаҵәахуан. Аингьы, уи акыр иуџьысшьеит ҳәа, аблақәа гәыбзыӷӡа иахәаԥшуан. Егьырҭ аҳазар ҽқәагьы, хақәиҭрак роуны ара ианрықәшәалак, зегь еидҳәыԥла иааилагылон. Иҟан гәҿыӷьра дук ианамҽханакуазгьы, ршьа иалаз, рда иалаз аҳазар дгьыл каршәра дуӡӡақәа
гәхьаарымго иҟамызт.
Нахьхьи Уатаԥ аҳаԥ аҿаԥхьа ирбаз аҽы зтәыҵәҟьаз сеидроу аха,
иахьа шьыбжьаахыс Леон иҽыхәа Ԥсырӡха аҳҭынра ду агәашәқәа рҿы
араҵла иамҵагылан.
Уи иахьа дырҩегьых уаҟа дабеит ани рацәак иагәамԥхоз арԥыс,
еиҳа лассы-ласс даауа дахьалагазгьы, измааноузеишь ҳәа уаҩԥсык
иаҳасабала иназхәыцырцгьы егьаагымхеит. Иара Леон дугьы игәаҭеишьа, ихымҩаԥгашьа оумашәа иабоит, уи ицнагаҩцәагь иаргьы акы
рҽаздырхиоит, аха изакәу здырхуада. Иара усгьы абри аҳҭынреи уи
акәша-мыкәшеи шьхатәылан аиԥш, шаҟа ирлас-ырласны «аҳауа» аҽеиҭанакуа иалагазеи…

179

Имҩашьо ианыруеит аҳҭын ду иаҵанакуа аӡәырҩгьы шьоук цәгьахәыцуа ирышьҭоушәа рбо ишалагазгьы. Ани арԥыс дызлааз иҽыӷра
аҽхырԥарҭаҿы иахьҿаҳәоуҵәҟьагьы иааҟәымҵӡакәа арма-ӷьырма
аблақәа ирцәыҵыԥшны, арахь, иара ашҟа иааԥшуеит. Заҟа иацәымӷузеи уи, дәык аҟны иамԥыхьашәар гәышԥыла иагәыдлан авардым
шԥакыднажәарыз, аха иабаҟоу…
Лбаа иҟоу ари аҳҭынра ду ашҟа иара есаашаргьы ааира изаҟәымҵуа,
раԥхьаӡа иабаз-иаҳаз агәараҭа ахьакәу азыноуп. Агәы азыбылуеит. Зегь
реиҳа араҟа збара еилаҳауа, зҳәатәы иацныҟәо аҳкәажә Хьырхәыхә
лоуп. Уажәгьы аҩны даадәылҳәҳәан дызбозар ҳәа иԥшуп, аха лхабар
ҳәа егьыҟам.
Ашҭа иқәнабаауа аҳҭнырԥарцәеи аҳҭныҳәсақәеи иразҵааргьы цәгьа иабом дабаҟоу ҳәа, знык-ҩынтәгьы иаакьыркьырхьеит, аха урҭгьы
русқәа ирхашәалан иара абжьы раҳауам.
Ус игыла-игыла мацара, нас иаақәгьежьны, хыхь анаҟә иаԥну Рамзыц иаҳҭынра ашҟа идәықәлоит. Иадыруеит уи Џьарымхан-ҳаным уеизгьы-уеизгьы уа дшыҟоу, Мрамза шеишеи ишылбалак даадәылҵны
бла-хаала дшаԥыло. Лара лами лаԥшыцәгьак ақәымшәарц азы аԥырцәқәа ацаха ҟаԥшь рылазԥазгьы. Иаргьы заҟа ҳаҭыр лықәнаҵозеи.
Дқәыԥшӡоуп, аха лашьа Леон иҟазшьақәа лыхнакаауеит. Знык-ҩынтәгьы, абахәыр ҳәа изышьҭоу аҳәса ркәадыр ақәҵаны, иара ажәҩаҿгьы
дҩеихьеит. Надаада, лшьапқәа кахәхәа, лбырса ҵкы лышәхыҷҷаауа
дахьақәтәаз, иахьынӡалшо аҽырҭынчны, заҟа гәахәара дула дышьҭыхны ажәҩан даларсӡо дымҩаԥнагазеи…
Уажә уи, ԥасашәа зны Ҟаинагә-жьи инапала иаҵеиҵаз аҽеимаақәа
хьеҩуа, амҩаду ианыршәлан уахь амҩа иқәуп, ҩ-ҳҭынрак рыбжьара
ибжьысуанаҵгьы хәыцырҭас иамоу Рамзыц иоуп. Уи Маиҟәаԥҟа дцан,
хымчыбжь раахыс ихабар зхабару ҳәа егьыҟам. Иадыруеит убригьы даазқәылазк акы дшаршаҟь-шаҟьо, дзықәтәоу аҽқәа рыхԥагьы
уажәы-уажә еиҭныԥсахло, уахгьы-ҽынгьы тәамҩахә шимам. Заҟагьы
иаҭаххахьоузеи, дара убарҭ аҽқәеи иареи уарла-шәарла ианеиқәшәо,
иҟои, шәара исашәҳәои ҳәа иразҵаарц, аха, рыбла ҟәазқәа еихмырсыӷь иахәаԥшуеит аҷыдарахаз, «ажәак» рыхәылшәашам…
Анаҟәаԥиа аиҩхаа аҿаԥхьа шыҟоу ианааи «ҭҳыр-сырр» ҳәа аҽы рацәа рықәырқәырбжьы аҳауа иалагеит, даҽа маҷк ианынаскьа аҽԥхӡы
фҩы мыцхәы ирацәаӡаны, иҵәыҵәӡа, аԥынҵа иааҭасит, архәара иахьнавшәаз иаразнак армӡаа аҽқәагьы инарылагылеит.

180

Арҭ аԥсуа-аедыгьа ҽыжәла кьаҿқәа, ҵабыргыҵәҟьан, иара зцәажәо
иҟазҭгьы, иҟаларын «абӷаџьмақәа» ҳәа хьыӡшьаран ирынаҭаргьы,
убасҟак аҿаҩа дгьылқәа ирышьцылан, еиҳа ашьанҵа мҩақәа ахьуадаҩӡоугьы ԥымкрада ацара зылшоз, зынарха ӷәӷәаз ҽқәан. Иара урҭ
ирыцны имныҟәацт, аха рҟазшьа бзианы иадыруеит, азныказ ҽ-ҭынчқәоушәа угәы иаанагаргьы, иатәоумбаргьы зуа ракәӡам…
Леон иҽыхәа арахь ишаацәырҵыз аиԥш, дара зегьы аҟаԥыҳәа иаарнырит, рыхқәа ырнааны иахәаԥшуагьы иналагеит. Шьак еицалҵыз
абасҟакҵәҟьа ҽырацәа ирыламԥшыцызт. Насгьы, дара зегьы шамахамзар ааигәа ирыбжьаз ҽы-мархәацқәан. Жәлар рԥыза данааилак зегь
насҭха-аасҭхан амҩа ширҭо аиԥш, дасу егьи инагәан, ргылашьақәагьы неиҭарк-ааиҭаркит. «Бзиала уаабеит… иҟалоит зны ус ӷәӷәак
еицҳақәшәаргьы» рҳәарызшәа, рхырҿсахьақәагьы џьашьатәшәа
иныҟарҵеит, иагьааилақәырқәырит…
Арҭ иахьа араҟа изеизыргаз, есышықәса ишыҟарҵалац аиԥш, ҿыц
еиҵагылаз аҽқәа гәарҭарц, аибашьра ишаҵанакуалагьы аԥсҳа идамыӷ
рнырҵарц акәзаап.
Аҽқәа зегьы изтәу аӡәаӡәа арԥыс рыцуп. Урҭ акакала раӷәрақәа
ирынкны, аџь-ҵла ду амҵан инаргоит. Иара убраҵәҟьа аӷеи аԥсынгьарии ргыланы, ажьицәа атта-ттаҳәа адамыӷқәа раадырхоит…
Аҽқәа зтәу арҭ ауаа ирыздыруам рыҽқәа наҟ-наҟ еибашьтәыс
иахьрықәшәо; иҟалоит урҭ иреиӷь-реиӷьӡақәоу аарылхны, «Ала прима Абазгорум» ҳәа зыхьӡыз, аханатә аахыс аурымцәа рыр ирылаз,
уажәгьы Византиа архәҭа дуқәа ирхыԥхьаӡалоу, зхыԥшагьы хараӡа
инаҩхьоу аԥсуа ҽыбӷаҟаза-еибашьцәа ҷыдала зыхьчара рнапы иану
атәыла ду аҳәаақәа рахь ирышьҭыргьы, иалшоит ааигәатәи қәылаҩцәақәак ҽыҳәҵәыла рыжәлара рықәшәаргьы…
Ус акә, егьыс акә, хаҵа ус ӷәӷәоуп изыздырмазеиуа. Даргьы, ҳақәра
аҵанакуа ҳҟалеит ҳәа уи иазгәдуха, адамыӷ рнызҵо рахь анеира еиҳагьы иахыццакуеит.
Леон данхәыҷыз ицхәмаруаз иқәлацәа, аамсҭцәеи анхацәеи рыхшара жәларык ыҟан уеизгьы, урҭ иҽыхәа анырбалак иара ихаҭа дхынҳәны даазшәа еигәырӷьон, еилаҩҩы иакәшангьы иаагылон. Иаргьы цәгьа
гәахәас иҟанаҵон.
Уажә араҟагьы агәаҽанӡамкәа аӡәырҩык ахьабаз оумашәа иаареигәырӷьеит, аха дара цқьа азхьаԥшхагьы рамраӡакәа, сара машәырла сшәыхҭыгәлеит ауп, саҭашәымҵан аанаго, шьҭахьҟа инықәҵәиаан
аҿынахамҭазгьы, алаԥш иныҵашәеит, зымҩатәырахь ашәшьыра иҵа-

181

гылаз Леон ду Лӡаатәи имаҳәи, хәҩы-фҩы аамысҭцәа дуқәеи, гәыԥҩык
абырзен ры иреиуаз ауааи. Даргьы уажәраанӡа уи иахәаԥшуазаарын,
аӡбахә шрымазгьы еимгеимцарак ала иадырит, знык ҭрысгьы, араҟа
кәара ҷҷашәа ииасуаз, аӡыршьҭра инахыԥан, иҭҟьаны аҩада аҿыҩанахеит…
Раԥхьа ишиашаз Анаҟәаԥиа аҳҭынрахьы ихаларц ақәнакын аха,
нас алада ауахьадҳәырҭа адәахьы идәықәлеит, уаҟа, иага умҳәан,
иара еиҳа иазааигәаз аини уи ахшареи рҿы инеины ахы-агәы рыланажьжьарц азыҳәа…
Урҭ ԥшааны, иаахәлаанӡагьы ирыцын, даргьы иџьаршьон уаҳа иахьаарыцрымҵуаз. Алашьцамҭаз ишеицызгьы аҳҭныҟа ихалеит. Иахьҩеиз
Џьарымхани, аҳкәажә қәыԥш Мрамзеи, аҳҭныҳәсақәа жәпаҩыки, иара
убас аратәи абаагәара зыхьчоз аруаа ԥыҭҩыки амӡырха иқәгылан
ажәҩан ахь иԥшуа. Уаҟа имҩасран иҟан Ԥсҳәы-Ныха. Изларҳәоз ала,
уи цон еҳәшьас иара анкьа зны иҟанаҵахьаз Иалыр-Ныха ашҟа…
Абар, ус дук мырҵыкәа, ҵабыргны, еицыгьежьӡа, хҵасгьы ак ахагыланы, аҵыхәагьы амцабз ацрыдды, надаада ажәҩан иаҵсны, ԥсҭеи
гәаҩеи зегь ҭырлашааны, амҩасра иахьалагаз…
Абарҭ зегьы, абасала, иахьатәи амшгьы акы ҳәа рыԥсҭазаара наӡаӡа
иахыҵуан. Ажәҩан аҿы имҩасны ацара иаҿыз ари аныха каԥха-каҷҷа
акәзар, рхы шьҭыхны изаҵаԥшуамызт аха, абаагәара ду агәашәқәа
рҿаԥхьа еидҳәыԥла иахьгылаз, аҽқәагьы ӷәӷәала ирныруан, измааноу
рзымдырӡо, рцәа иҭарыхьҭшьаауа аҟынӡагьы иаргәаҭеиуан…
Адырҩаҽны, шьыжьнаҵгьы лада-ҩадантә иаауа мацара, аԥсҳа
иаҳҭынра аҿаԥхьа унацәа узрыламҵо ажәлар еизеит. Урҭ, рыхҭырԥақәа еиларша ирхаҵа, рлабашьақәа нарыҵарсуа иахьаауаз, мыцхәы
игәамҵ-хамҵуа, рыбжьы рхацалан акы рҳәомызт, иара ус инеимазакны ихәыҭхәыҭуашәа уаҳауан – маӡала ихыҵны аҭыӡҭыԥқәа ирыҵалаз
аӡ-шьшьылаҳа акыр еиԥшын. Уи еиҳагьы ишәарҭан.
Ауха жәҩангәыла аныхақәа шеигәныҩхьаз заҳахьаз Леон ду ари
цәгьа даргәаҭеит. Ихаҭа ддәылымҵыкәа ауаа рзынаишьҭит, ирҭаху сзеилышәкаа ҳәа. Дук мырҵыкәа иишьҭыз хынҳәны ианааи:
– Ирҳәеи? – иаразнак днаразҵааит.
– Ар ықәҵааит рҳәеит, – аҭак наирҭеит, анс-арс акәымкәа.
– Ааигәа ирымҳәацызт. Ар ықәҵыр дара зыхьчода?
– Ҳхала ҳхы ҳахьчоит, иаҳҟәаҵааит, ҳдырхәаԥсеит, ицан-иаан рмагә-шьхәа ҳагеит рҳәеит.

182

– Са издыруеит абри зыршо зусҭцәоу, аха феидак рзалго џьыршьоит.
– Ҳарԥарцәагьы еибашьра рдәықәҵара даҟәыҵааит, атәымуаа
рҵыхәала инҵәахьоу ҳазхоит рҳәеит…
– Ҳарҭ аимпериа ду ҳахәҭакуп, ҳхамакәачрала ҳныҟәар шамуа
рхашҭма?
– Ԥсыхәак амазар, ар реиҳабыреи ҳареи ҳаиқәиршәааит, ҳрацәажәарц ҳҭахуп рҳәеит.
– Ирҳәаран иҟоуи, ирҳәаша рҳәеитеи? – Леон ду уи зынӡаскгьы
иааигәамԥхеит, иҟаиҵара изымдыруагьы даалеи-ҩеит. Нас дааҭгылан,
дырҩегьых ус ҿааиҭит:
– Шәнеины убас сызрашәҳәа, иаасадраӡааит мчыбжьык… Иааиуа
ашәахьаҽны ҳаиқәшәап, зда ԥсыхәа амам зегьы адызгалап, ҽеила ҳаицәажәап, иццакыз иԥа длашәхеит рҳәоит, ҳаццакрым…
Ацҳаражәҳәаҩцәа нахынҳәны еиҭацахит. Такәаамҭа ианынха
ашьҭахь еиҭааин:
– Ируам, иахьаҵәҟьа ҳаицәажәароуп рҳәеит…
– Иахьатәиала изалшом, ҳазыҟаҵам. Ҳусқәа зынӡа еицәартәуеит,
ирашәҳә ҽеила рхы иҭагаланы…
– Иара дааиааит, дыздәылымҵуазеи рҳәеит.
– Ианбыкәыз сара схы анрыцәхьаскхьаз. Сгәы рахәым, аибашьра
исзыннажьыз сыхәрақәа хтны иҟоуп… аԥсеивгаха сышәҭ ҳәа сызрашәҳәа. Иааҳадраӡааит ашәахьаҽнынӡа…
Ажәлар ираҳаз иазыразымкәа акыраамҭа ус еилагылан, нас ихыҵыз
аӡы ҩаԥхьа иҵыкәкәаны ианцо аиԥш, дырҩегьых гәыԥ-гәыԥла еилыҵуа мацара, аҳҭынра аҿаԥхьа ҭыкка иааҭацәит.
Леон ду зыҿҳәара ԥиҵәаз аҽны, ԥасагьы еиԥшымкәа, ирацәаҩӡаны еиҭеизахит ажәлар. Аԥсҳа иарӷьажәҩацәагь иаргьы абарҵахь
идәылҵит. Ирацәаҩын араҟа аруаа иреиуаз аиҳабырагьы. Урҭ рахьтә
иҟан ауаа наԥшыхақә ирдыруаз, иҟан ирзымдыруаз аҿыцқәагьы. Ар
рацәаҩын аҳҭынра ашҟа иаауаз амҩадуқәа рҿгьы, урҭ анаҟа-араҟа
игылан мыцхәы ргәырҽанны…
Агәашә дуқәа анаадырт, ажәлар мшынҵас еилацәқәырԥо аҳҭынра
ашҭа ҭбаа-ҭыцә ду ҩыҭдырҭәааит, нҭыҵ акәзар, ашьхыҵә ангыло аиԥш,
ҵҩа рымамызт.
Ас еиԥш имырҳәа-мырза ажәлар жәытәаахысгьы аҳҭынра иажәзҵоз
аҭагылазаашьа уадаҩқәа ҟалалон, аха уажәтәи рхышхыҵәара мзызс
иаҵоу, гәынхәҵысҭала игәы шазҩозгьы, цқьа еилкааҵәҟьан имамызт

183

аҟнытә, Леон ду арҭ ахымшкгьы ӷәӷәала уи дазхәыцуан, иҟаиҵара-ииура ихәшьадуан. Аҵыхәтәан иагьиӡбеит, еицәоу ак ҟалаанӡа, иаҳра
иҷкәын заҵә имеидарц. Избанзар даазқәылаз дацәымҩашьо ибон,
ихахьы ԥсҭҳәақәак ааигәа-харантә ихчыло ишалагахьаз, насгьы иара,
ҵабыргыхаҭаны, ԥасеиԥш гәамчла дыӷәӷәамызт, акырӡа дуашәшәыран…
Мышқәак раԥхьа иԥа Феодоси Егрынтә даан ара дыҟан, аха усҟан
гәҭакқәас имаз цқьа иаахтны иеимҳәеит, иаха ҵхла ауаа дәықәҵан, ҽырххыла дкылырҟьа дрыман иааит.
Абар уажә уи хыхь еилагылоу аиҳабыра рышьҭахьшәа, иара итәала
ихы ӡырымго, иԥаҵа ԥшқарахқәа хахаӡа, иҿы ԥыршәашәа дахьааԥшуа…
Ари дыздыруаз маҷыҩӡан, аха аҵыхәтәантәи аамҭаз лассы-лассы
ара дызбалоз рылаԥш шынаиқәшәаз аиԥш дырдырит…
Ажәлар ззааиз аҳәаха иаламыгӡакәагьы, иара Леон ду ихаҭа
рҿаԥхьа днықәгылан иааркьаҿӡаны ус иҳәеит:
– Ажәлар шәхаҵкы… Сара иахьынӡасылшоз саҳра ныҟәызгеит, иахьынӡасылшозгьы сыԥсадгьыли суаажәлари сыхьчеит, пату
рықәысҵеит. Шьҭа рацәак сымч мхошәа збоит, сгәы исыҵанаҳәои
сшьамх иалои ҭибагом, сыхәрақәа мыцхәы иԥытлацәеит. Убри аҟнытә
иахьарнахыс саҳра сԥа Феодоси ишҟа ииасуеит.
Ажәлар иаалырҟьан ираҳаз рзымбатәбараха ауу ааилдыргеит.
– Убри аҟнытә, – еиҭеиҳәахит Леон ду, – жәаха шәыззааиз азҵаареи,
уи аиԥш иҟақәоу даҽа шәкы-зқьи рыӡбара – иареи, иара ҿыц иалихран
иҟоу аиҳабыреи шәареи шәакәхоит ҳаԥхьаҟа аҭыԥ иқәызҵаша…
Ажәлар дырҩегьых ауу ааилдыргеит.
– Аԥсшәа идыруама, аԥсшәа?! – ус аанда нҭыҵ игылаз ауаа рыгәҭахьтә шьоук рыбжьқәа неиларыԥсеит.
Леон ду имаҳазшәа ҟаиҵеит. Ажәлар дырҩегьых ауу ааилдыргеит,
иааилазазеит, иааилацәқәырԥеит.
Сԥа ҳәа Леон ду зыӡбахә иҳәаз Феодоси, уажә еиҳа ихы ҩышьҭыхны, ирҳәоз шимаҳауаз иныԥшуа, арахь маҷк дааскьашәа даагылеит.
Иара дицны дааит ззуҳәашаз хаҵа кьаҿ жәҩахыр ҟьаҟьак уи инапы
кны иҵегьгь арахь данааскьеига, Леон ду ихаз ахьтәы гәыргьын, зны
Византиа аиҳабыра Константинопольнтә изаарышьҭхьаз, ааихихын,
инапала иԥа инеихеиҵеит, иаргьы даахырхәашәа ҟаиҵан, иаб инапы
аагәыдикылеит, нас иҽааириашан, иҟәынҳәалаз иаҳәақәагьы днарыха-аарыхан иааирҽеит.

184

Ажәлар рҟыт бжьы мго иааилахеит – ари аԥхын аҭакараз асоура иалагар иаҩызан, амалахазгьы иақәгәыӷуамызт.
– Акрызҳәарц зҭахыда? – ус аиҳабыра рахьтә аӡә дҵааит.
Араҟа ажьрацәара еиуаз ауа-ҭахырагьы маҷҩымкәа рыҽша-ҽшаны ажәлар инеины ирылагылахьан аҟнытә, уаанӡагьы амчра аҿаԥхьа
иқьақьаны арцынаҵас икаркарлозгьы рыбжьы рызҭымкаауа, уаҩы
ишимбац иааҿаҳа-ҿымҭрахаӡеит. Ираҳаз иардысны, иара убас шҭынчраз мацара, ашашәа хырқьақьа ду анԥытло аиԥш, ажәлар шьҭахьҟа
ихьабылгьан аилыҵра иалагеит. Дасу игәала игәы иҭаҵәахны, аҳҭынра
иаԥырҵны ацара иаҿын, иаҿын…
III
Нхыҵҟа ицан иҟаз аҳ Рамзыц, Маиҟәаԥынтә дхынҳәны, шьхамҩала
дшаауаз, акаҵәараҿ даныҩхала, иаҳҭнырԥарцәа ирхыԥхьаӡалаз аҳазар ҷкәынцәа рыҽқәагьы даргьы ԥшны ишгылаз ибеит. Иаразнакгьы
иҽеим џьара ак шыҟалаз ицәа иналашәеит. Иара даламкӡакәа ицмҩалацәа иҟоузеи, бзиароу цәгьароу ҳәа ианҵаа, абасгьы-абасгьы, аԥсҳа
Леон иаҳра шьҭеиҵеит, иԥа Егрынтә дааганы Аԥсны дахаиргылеит ҳәа
ҿаарҭит.
Уаҩы ишимбац иаарцәымыӷхеит зегьы. Рамзыц изакәызаалак ажәак
ахимҳәааит, иара усгьы ахра иагәылцәааушәа иҟаз ихы-иҿы амалахазгьы џьара иаамқәацеит. Уи адәныҟала, аха ҩныҵҟала деиӷрызблаашаз
амцаԥшь аԥырқьҳәа иҩаигәылсны ицеит…
Иара ус, уаҳа ажәак аамҳәаӡакәа, арахь иҿанааиха – егьырҭгьы
рҟыт-ԥсыт бжьы ыҟаӡамкәа инаишьҭалеит.
Ишаауаз, аҩада иаҳҭынра ашҟа ихы мырхакәа, алада, Гәымсҭаҟа
ддәықәлеит, зны ианшьцәа рҿы длеины иҟоу-иану, дара ирдыруа еиликаарц…
Уа дахьааиз, иаҳа ииҭахыз уаҩ диқәымшәеит, иабаҟоу ҳәа данҵаа,
аизарахь иҟоуп, иахьа Дгьылԥшӡа акаршәраҿы жәлар реизара ду ҟалараны ҿҳәарас иазԥҵәоуп ҳәа иарҳәеит. Иаԥшьызгада аизара, аҿҳәарагьы ԥызҵәада ҳәа дҵаауа-егьиуа акәымкәа, иҽеиқәа цыҩ-цыҩ ашьхәа
иаақәирҵәиаан, али-ԥси рыбжьара уахь ихы ирхеит.
Дахьлеиз ҳәсеи хацәеи ҵҩа змам ажәлар еизаны иҟан. Ҽыла иааз
рыҽқәа хыцәхәыц ирацәан, рыԥхӡы фҩы аҳауа иалач. Шьапыла иҟаз
абыргцәа рлабашьақәа рымацарагьы идырӷӷаз адгьыл ахраӡага аиԥш
икылхха ишьҭан. Ашыкьыбжьы ӷәӷәан…

185

Рамзыц арахь данаацәырҵ – дгәазҭаз арԥарцәақәак дҽыжәырхырц
иааццакит, аха ицыз аҳазар ҷкәынцәа адых-сыхҳәа иааҽыжәеибаҳәан,
уаҩ даламыкӡакәа, раҳ ишькыл дара наҵеибаҳәеит.
Мшынҵас игазго еизаз ажәлар, насҭха џьара, рыгәҭа ахьазеиҟараз,
ҳаракы дықәгыланы, ашыҩ-шыҩҳәа инапы ҟьо аӡә ацәажәара даҿын.
Ииҳәоз аранӡа иааҩуамызт аҟнытә, аӡәи-аӡәи еимданы еибырҳәон…
Рамзыц уахь иҿанынеиха, даара ишуадаҩызгьы, инасҭха-аасҭхан
амҩа наирҭашәа руит…
Ацәажәаҩ дизааигәахацыԥхьаӡа ииҳәоз ԥыҵәҵәа-ԥыҵәҵәа аԥша
иԥнагало иалагеит: «…Иаҳзимур акәын, дыццакит!.. Дзырццакызгьы
ак ыҟазар акәхап… Даныццакыхгьы атәымааӡара змоу иԥа даҳхаимыргыландаз!.. Ҳарҭ, дадхеит, аумеиқәаҵәа ҳхаагахьеит!.. Иаҭахуп анырҳәа ҳицеибашьит, ҳхы-ҳаԥсы ҳамеигӡеит.. Аиааирагьы ҳгеит усҟан,
аха шаҟаҩ ҳавыршьаазгьы жәдыруеит!.. Ҳәсеи хацәеи иҭахаз!.. Усҟангьы устәи ауп агәаҟра ахьҳзааз!.. Уажәгьы иҳаҵаргало ҳаздыруам…
Ҳхи ҳахшареи реибааӡаха ҳмоуа, адунеи ршазар аахыс еибашьрала
ҳааиуеит… Дырҩегьых ҽеира шаҳԥеиԥшым гәҩарас иҳамоуп азоуп
иахьа абра ҳзеизаз… Ажәлар шәхаҵкы!.. Абыржә аҟара ҳадгьыл гәаҟра
иҭамгылацт!.. Ижәдыруазааит, абар-абар, амшын агәаҭеира ишалаго,
афырҭын бааԥс аҵаларан ишыҟоу!..»
Рамзыц ицызгьы иаргьы ааигәа данааи, ацәажәаҩ еиҳа иажәа ааирмаҷит. Ажәлар ааилауаҭырит. Аҳ иааира згәы иахәаз ыҟоуп, аха изгәамԥхазгьы рацәаҩын, аиҳарак аҳазарқәа ахьицыз…
Иара дааҭгылеит, иҟаиҵара изымдыруа, саншьцәа аӡәыр дыҟазар
збоит ҳәа даанаԥшы-ааԥшит, аха ааигәа-сигәа уаҩ илаԥш дыҵамшәеит.
Еилагылаз ажәлар рахьтә зхыҿсахьа идыруаз маҷҩымызт, аха
уажәада иимбацыз ауаагьы рацәаҩӡан. «Абасҟаҩык анбеигәныҩи?» –
ааигәахәт.
Хыхь ахаҳә ду иқәгылан ацәажәара иаҿыз, аамсҭцәа кьаҿқәа иреиуаз, Уахсиҭ Аблаҩатәи иакәын. Ари Леон ду иаӷацәаз рмаҟах иадҿаҳәалан ирымаз уаҩын, Рамзыцгьы дызҭахымыз дреиуан. Абжьара ибжьагылан наҟ-ааҟ ахәа зжуаз драԥхьагылан. Уи аџьар ахьеизо нкылашьа
змам цәажәаҩын. Ажәа ауаара ахаан даҳәомызт, уара иумҭаргьы мчыла иумпыҵжәаны дықәгылон. Уажәык исакьаҳәымҭан дшаҿыз, Рамзыц
даниба такәы дааишьклаԥаҭеит, аха нас еиҳагьы, амцаԥшь аркӡаны
дцәажәо иҿынеихеит…
Уи ус ацәажәара даналага, крыфараан заҵәык аамҷыдарахаз

186

цламҳәеихыхра ззымдырӡозгьы ак ҳҳәандаз ҳәа рыгәқәа цыхцыхуа
иааҟалеит.
– Иҟаҵатәу ҳаҳәа нас, иҟаҵатәу?! – ус заӷәра аужьӡан ацара иаҿыз
Уахсиҭ аӡәы ибжьы наиқәиргеит.
– Иҟаҵатәу уи ауп, – иҳәеит иара уи дизыԥшызшәа, ибжьы ҭырҟьа-ҭырҟьо, ихәда адашқәа алпыҟҟа арахь дааԥшуа, – иара ихьышьаргәыҵа
ҳаҳ Леон иҭыԥ ахь дхынҳәыроуп, уаҳама, мап анакәха, уаҳама, Рамзыц
днеироуп, уигьы мап анакәха… иаҳҟәаҵааит, дадагьа, ҳара ҳаԥсҳа ҳара
далаҳхуеит… Саарыкәыхшоуп, ашьҭра нагақәа маҷымкәа иҳамоуп,
ажәлар рҿала ԥызас ирҭаху ихьӡ рҳәап, ҳарзыӡырҩып!..
– Иразҵаауада, уара, ажәлар?!
– Ажәлар иразҵааны аҳ данбалырххьаз!
– Иалырхша далырххьеит, шәа шәзынцәажәало закәызеи, уара!
Ацәажәаҩ арҭ абжьқәа дырҩегьых шьардаӡа даадыршьацәхныслеит, еимгеимцарак ииҳәо иҿамшәо дгылан, нас:
– Иԥа иаҳра имаидазар… Сабик иоуп макьана, аха уигьы ҳара ҳҵеи
иоуп, ҳааиԥеиԥшып ҳәоума ишәҳәо?! – ибжьы ҩҭицеит дыҽхырччо.
– Иаҳҳәо ҳара иаадыруеит… улбаацқьа наҟ, улбаа!
– Ус шәымцәажәан, дад, ус!
– Анцәа игәамԥхо ала шәымныҟәан, дад, Анцәа!
– Ҭыӷьӡаа реиԥш аилалара ҽеим, дад!..
– Инҵәаша аџьма тәыҩала еисуеит ҳәа!..
– Уара ҳара еимаҳкуа закәызеи, уи ауаҩ Аԥсны аҳас дарҭахьеит!
– Дазҭада?!
– Абшьҭрала иааиуеит, дад, уи, абшьҭрала!
– Ашьҭра аҽаԥсахыр амуӡои уаҳа?!
– Уара мчыла иуԥсахыргьы, мышкы зны иара ахьышьҭрахь
имхынҳәыр ауӡом!
– Шәаагыл шьҭа, шәаагыл!.. Уигьы ианшьцәа жәларак ыҟоуп, уахьгьы ргәы нҳархарым…
– Аӡәи-аӡәи ҳаизыӡырҩып, дад, ԥхашьароуп ҳазҿу, ԥхашьара!
– Ҳара иԥхаҳшьо хьымӡӷ ҳадым, уара иԥхаушьо акыр умазар
уажәнатә хыла абна уасла!
– Уахсиҭ дшәырцәажәа, иажәа далгап, Уахсиҭ!
– Уигьы дышцәажәоз ҳаӡқәа ҭаирбеит акәымзар, дабаҳахәеи!
– Ишәҭаху шәҳәа уара нас, ишәҭаху!
– Ирҭаху рыц иамкааит шеишықәсала ҳара абас ҳаилазырҩынтуа!

187

Рамзыц иага иҳәаргьы, аҭакар цәгьа аан амца зкырц егьзгым аӷдарра
аиԥш, асҵәҟьа ауаа ӷыӷкны иҟоуп ҳәа дыҟамызт. Смааиндаз игәахәуа,
инацәхыԥ ду имаҟа иавҵаҵаны, егьи инапы қәацара амаӡамкәа ихьнырҳаланы, маҷк ихы аарҟәшәа, дӡырҩуа дгылан.
– Ага ирыпҟаз ашьха игәалашәеит ҳәа! – дыҳәҳәаӡеит аӡә дахьгылаз, – жәаха аҳҭынраҿы ҳаныҟаз егьшәымҳәаӡакәа ӷәарапара шәеимпит!.. Уажәоума шәгәалақәа анцәырыжәго… уажәы!
– Уара ухаҭа изумҳәазеи, уара!
– Сара зныкыр сшәырцәажәахьоума!
– Есаашар ицәажәац шәоуп ицәажәо, ҳгәы кыдышәхын уаҳа ҳалам!
– ибжьы ҩҭицеит даҽаӡәгьы.
– Наҟ улбаа, Уахсиҭ, наҟ!
– Ак зҳәарц зҭаху амҩа рыҭа, амҩа!
– Аҳ дшәырцәажәа, уара аҳ!
– Дарбан аҳ?
– Ач Рамзыц, уаҳа дарбан?!
– Рамзыц даҳума… иашьа иоуп аҳ, уигьы иаҳра шьҭеиҵахьеит… иара
амчра анбаимаз!..
– Амҳәыр икыми уара, амҳәыр, уи шԥоубеи!
– Амҳәыр зааирхо иажәа иԥхылнадо ауп аус злоу, уи иалшаз ҳәа
акрыжәбахьоума!
– Ҳзықәгәыӷуа егьыҟам, ҳзықәгәыӷ!..
– Рацәа ҳзеиуоу ҳзымдыруа ҳақәдырхеит, анааџьџьынхшақәа!..
Абри аамҭаз зцәажәара еиԥҟьаны ибалыбаҭо хыхь иқәхаз Уахсиҭ
ишьап ашҵақәа рҿы дзықәгылаз ахаҳә аҷҷа-ҷҷаҳәа ашьшьара иалагазшәа ибеит, иаразнакгьы иҽыбӷаҵаны арахь дылбааит. Иара иҭыԥан
Рамзыц дхалозар ҳәа ишыԥшыз, ажәлар дрылҵәраа-рылҵәраауа арԥыс
ҳаракык иҿааихеит. Уи абжьас еиԥш дласӡа ахаҳә ду дыҩхаԥалан, зназы хьшьыцбаҵас ажәлар илаԥш нархигеит, нас ибжьы мырдуцәакәа ус
ҿааиҭит:
– Аҟәџьал иҭоу амҳаҵә иадыруеит ҳәа, дасу иаадыруа ауп ҳазлацәажәо, Анцәа ҳаҭеимҵароуп уи азыҳәа! Сара ансакәха, зхаҵкы сцаша
сыжәлар гәакьа, иахьада шәара шәҿаԥхьа снықәгылан иреицәа-иреиҳа ажәак сҳәахьазар жәдыруеит, уи аҟнытә исцәагхо саҭанашәҵарым
ҳәа сгәыӷуеит…
– Дазусҭада уара абри? – Рамзыц иааигәара игылаз шьоук неиҿахәыҭхәыҭит.
– Акраадыруама.

188

– Дышԥашәымдыруеи, – иҳәеит урҭ еибырҳәоз заҳауаз даҽаӡәгьы,
– Хьзан иами уара, Ԥсырӡхатәи Ҭамшьыгә иҷкәын, Ҭҳаазоу Ҭамшьыгә…
– Ус уара сҳәап…
– Ааи-ааи, иара иоуп…
Рамзыц ихаҭагьы азныказ уи дизымдырит, арҭ ас анырҳәа мыцхәы
дкылкаан днаихәаԥшит, иԥа Леон Константинопольнтә даазар аҟарагьы игәы ааԥсаҳәеит; убасҟак данхәыҷызтәи уи иҩыза гәакьа днаиеигәырӷьеит, ихымҩаԥгашьагьы ааџьеишьеит.
– Ҽа мбакәа ҽа узшьуам рҳәоит, – дцәажәон Хьзан ажәаԥҟа-ажәаԥҟала, – ҳарҭ зны-зынла ҳшыҟоу усоуп… цәҟьара кыдӡамкәа «ацәҟьара»
ҳаихсуеит… Ҳахҿақәа зегь ҳанрылгалак ауп, ҳаит абааԥсы, иҟаҳҵазеи
ҳәа ацәҟьара акыдҵара ҳаналаго!..
– Ииҳәарц ииҭаху акрышәзеилкаама? – ибжьы рмаҷны, ҵәылаҵаҩык
иаԥхьа игылаз днаразҵааит.
– Макьана егьҳзеилкаауам.
– Дыҷкәыноуп, дад, иааиашәраӡа, ииҳәо аабап…
– Аҷкәынцәа роуп уажә усгьы ҳлахьынҵа зыӡбуа!..
– Исҳәарц исҭаху, – еиҳа-еиҳа ибжьы ҳаракуа иажәа анагӡара
даҿын Хьзан, – шәарҭ ахәыц еиҩзыршәо ажәлар шәхаҵкы, хықәкыла
шәыззеизаз, шәажәагьы ззырхоу аҳи аҳ иԥеи абра иҟазар акәын. Шьханыҟәа дыҟаӡамкәа шьханыҳәа ҟарҵон ҳәа, иахьатәи шәеицәажәара
митәык аҵакы здумхазшәа збоит. Уи акы, иҩбахаз, иага ус иҟазаргьы,
ҳнахыкәша-аахыкәшо акәымкәа, абас ҳанеизах, иаахҵәаны аиаша
ҳҳәар еиӷьуп. Уи арбан? Са сыхшыҩ хәыҷ ала сахьазааиз, анс уҳәаргьы,
арс уҳәаргьы, иахьа Аԥсны ҟьаҟьа дуӡӡа иқәынхо ҳажәлар ныҟәызгаша
аԥсҳа дырхагыламкәа иқәхазшәа збоит, иара убри ашәарҭа бааԥс ҳааганы ҳааҭадыргылеит!..
– Иуазҳәада ус ауп ҳәа?! – аӡә ибжьы даҵаҳәҳәо ҿиҭит.
– Сыбла иабо ауп исҳәо…
– Шәиԥырхагамхан, иашәраӡа иҟалозар!
– Аҳәатәеиқәшәареи, ҿык аицҭацәажәареи иҳамаз… Убри ҳцәызгада, са сшәазҵаарц сҭахуп?! – даҽаӡәгьы игәамҵыбжь ааҩит.
– Шәаагыл иҟалозар, шәаагыл, уи нас еилаҳкаалап, ауаҩы дшәырцәажәа!..
– Згәы цаз инасыԥгьы цеит рҳәоит, – деиҭаҿын Хьзан, араӡын
ԥара ҿырпны ианеиқәырыԥсо аиԥш, ибжьы еилыхха-еилыхха, – ҳара
ҳажәлар иага мыҟәмабара иақәшәаргьы ахаан ргәы мцацызт. Уажә
иҟалаз аҭагылазаашьа уадаҩгьы иазымиааиуа иҟаӡам…

189

– Изла?!
– Изла шәымбои, шәхаҵкы сцеит, дырҩегьых шәа шәымч ала.
Шықәсныҟәа иныҟәаз шьыбжьаанӡа ныҟәа игхеит ҳәа, ҳаԥсҳа Леон
ду иҟаиҵаз иашам ҳәарада, аха уи ақәӡбра мацараҿ ҳаагыларгьы ҟалом. Ақәӡбра анакәхагьы, са сыхәҭаахь уи сақәиҭны сыҟам, макьана
сықәрагьы рацәак исаҭәанашьом. Акызаҵәык иахьа абраҟа шәҿаԥхьа
ацәажәара сзыргәаӷьыз ҳшьам дгьыл иамоу аҳақи шәара ҳажәлар бзиахә жәытәӡаахыс ԥсыс ишәхоу шәдоуҳамчи роуп. Урҭ убас сыҵарҳәоит: шәмыццакын, шәымгәамҵын, шәара шәныҟәызгаша, шәыхьӡишәыхьымӡӷи иадгылаша Шәҵеи лассы даараны дыҟоуп, уажә аамҭала
шәхахь иханагалаз иакәзаргьы иара ихароу егьыҟам, аԥша даанагеит,
даазгаз аԥша акәзар, имҳәа-мырза ҩада ишасыз аиԥш, уашьҭан лада
иасыр – дахьынтәаанагаз ахь деиҭагахып…
– Уигьы ҳжьы иалҵыз иоуп, ус изумҳәан, ус!
– Ишәаҳауама ииҳәо!
– Иажәа ахы ахьхоу жәбоит уеизгьы!..
– Шәныҟәызгаша шәҵеи лассы даараны дыҟоуп ҳәа дызҿу дарбану?
– Иаҳҳәеит ҳәа, иузеилымкаану?
– Рамзыц иԥа, уаҳа дарбан?
– Сызлымҳак ҿахымгьы, уи иакәхондаз, – шьоукгьы ргәы иахәаны
иаацәажәеит.
– Убригьы уаҟа дызлоу рышҳам илаҵан дшаармышьҭуа жәдыруама?
– дырҩегьых дҵааит ҵәылаҵаҩык.
– Уи дыӷәӷәоуп, иӡбахә злааҩуала, иахьабалак иуртаруа дреиуам…
– Ус имтарӡо ласс ахжәара адырхуеит…
– Излазбо ала, Аԥсны аҳра ӷәӷәала еимактәхарц иҟоуп, – даҽаӡәгьы
даацәажәеит, – ари аиԥш ааигәа-сигәа ҳақәымшәацызт.
– Ҳара анхаҩыжәлар ҳауп наҟ-ааҟ ианакәызаалак ирыбжьыԥсаауа,
ҳагәнаҳа рзымгароуп!..
– Аҳәынҭқарцәа ҳаичдырчоит, дад, абри ауп ҳара ҳрыцҳара!..
– Аԥсны шьагьырҭахеит, ари ас изцом, аҵыхәа ԥҵәамзар амуа аҿы
ҳааины ҳаҟоуп!..
– Иахьҳархалакгьы, ҳаҳцәа роуп ҳазҭиуа, ҳагьаазхәо!
– Уажәоума уи анеилукааз.
– Иара Рамзыц иԥа Леон ҳәа шәызҿу иами, дмааиӡацкәа, уажәнатәгьы Аԥсны аҳазарқәа рыҭра иазхиан иҟоу…
– Иуазҳәада?
– Абнагьы алымҳа амоуп-тәа!..

190

– Иара Рамзыц ихаҭагьы дгьежьы-хынҳәуа дзышьҭоузеи зышәгәахәуа…
– Иубац еицәа убеит ҳахьра ҳаҟоуп…
– Иауауеи, гәышьаӡа!..
Рамзыц икәша-мыкәша, иара игәхьаагьы мкыкәа, абас иныҵыҩ-ааҵыҩны ацәажәашьҭыбжьқәа го ианалага, такәы иааимхацәгьахеит,
хыхь иқәгылан зажәа зҳәоз Хьзан қәыԥш игәаанагара асҵәҟьа иаахтны
имҳәар акәын, лассы ихыркәшаны дылбаандаз шигәахәуазгьы:
– Уазыҟазҵаз рахь уца, уазыҟазҵаз! – ибжьы пеихәхәаӡа аӡә ҿааиҭит.
– Дазыҟазҵаз ара иҟоуп, уахь дызцахуеи, – Рамзыц дахьгылаз ахь
«ахҿа» иршәит даҽаӡәгьы.
Уи Рамзыц иидырӡоз аӡәы ишибжьыз игәы назҩеит, аха дхьамԥшит,
ӷәӷәалагьы иааинырит игәаӷ змаз зегьы абыржәшьҭак мыцхәы аӷыӷкӡара ишалагаз, ҵабыргынгьы, хацәа лакҭа бааԥсқәак, аӡырлашәқәа реиԥш ишаҵәышаҵәуа, лаԥшыла еицәажәо ауаа инарылалеит, шьҭа иаамҭоуп ҳәа ак еиҵырхарц ргәы иҭазшәа.
– Аиаша азықәԥара згәаӷьуа рхыԥхьаӡара ианакәзаалак имаҷҩуп,
аха ақәаб ду азна ахш ахааҵа акырц азыҳәа мҳаҵә хәыҷӡак ахырҵә
ауп иаҭаху. Ҳара ҳиашагьы убас ауп ишыҟоу… агәра згоит, ишнеи-шнеиуа жәлары зегьы шәадымгылар ада ԥсыхәа шыҟамло, аиааирагьы иара ишатәхо! – аиаша ҳәа дызҿыз иарбану цқьа ишизымдыруазгьы, абас иажәа аахиркәшеит Хьзан, нас аԥхьан дышхалаз аиԥш,
ахьышәҭҳәа, дласкәантраӡа арахь даалбааԥан, ауаа днарылс-аарылсуа
ԥасатәи иҭыԥахь иҿынеихеит.
– Ҳаҳ ихаҵкгьы-иԥсаҵкгьы ииҳәо ҳаҳарц ҳҭахуп, ажәа ишәҭа иҟалозар! – дырҩегьых ажәлар рыгәҭахьтә аӡә ҿааиҭит.
– Аҳ ажәа даҳәаны дцәажәо анбажәбахьоу, акриҳәарц иҭахызар
уара дуазҵаауама? – цасҳәа даҽаӡәгьы ибжьы ааиргеит.
Рамзыц иарӷьажәҩацәа дрыгәҭылакны иахьгылаз иааҟәымҵӡакәа
инаԥшы-ааԥшуан, аиҳарак ргәы ҭынчмызт аҳазар ҷкәынцәа, аԥсшәа
ҽеила ишырмаҳауазгьы, хаирк шыҟамыз рбон абраҟа.
Рамзыц ихаҭа иакәзаргьы, ари аизарахь зынӡа ишааитәымыз
уажәык ӷәӷәала иааинырит, аха шьҭа игха рҽеишьа имамызт. Ажәак
мҳәакәа цашьа шыҟамызгьы ибон, дцәажәарц зҭахыз ацәгьаршыҩцәагьы, ацәҟьа данбаҿало ҳәа, ҽырхықәымҵарыла иааҟәымҵӡакәа иара
иганахь аԥшра ишаҿыц иаҿын.

191

Ихы ҩышьҭихын, икәша-мыкәша еилагылаз даарылаԥшит Рамзыц,
нас уаҳа анс-арс акәымкәа, иҿынеихан, ҩнык иаҟараны, ашыцламшә
зқәышьшьы, зықә ҟьаҟьаӡа икажьыз уи ахаҳә аҭаҟәаҭаҿарақәа днарҿагыло дыҩхалан, лакӡа-ҩакӡа еилазазо еилагылаз жәлары зегьы дырбо
даақәгылеит.
– Аҳ дцәажәоит, шәӡырҩы, аҳ дцәажәоит! – анаҟа-араҟа шьоук рыбжьқәа ааиларԥсеит, данырба нахыс рҟыт бжьы мго аӡырҩра ишалагахьазгьы.
Рамзыц ибзианы идыруан иашьа Леон ду ас иаарццакны иаҳра
ахьышьҭеиҵаз змааназ, иара еиԥш уи еилызкаауазгьы маҷҩымызт
араҟа, аха иҟоу-иану ҳәа егьзбарҭамыз еизароуп анырҳәа, ишыҟарҵалацыз аиԥш, еижәибаҵа икылсызгьы рацәаҩӡан…
Урҭгьы егьырҭгьы рҿаԥхьа уажә иара аҭакҟаҵара иқәшәазшәа
дахьыҟаз цәгьа деиҵарӷәӷәа даман. Абыржәык уаҩы ишимбац ала
ихаҭа ихгьы дазгәааит, бааԥсыла иашьеиҳабгьы игәаӷ ааикит, нахьхьынтә, аҭоурых ҵаулахьтә зракәа аауа, рабшьҭра дугьы абыржәымзар-абыржәы, ҳаӷеимшхара, дара рхарала ишыԥҵәара иҟоушәа цәанырра бааԥсӡакгьы дааилнашьааит. Гәыҭрысра ззымдырӡоз ахаҵа ӷәӷәа
игәы шаҟа иҭынчымыз ихаҭагьы аҭҳара-ҭҳараҳәа иныруа иалагеит…
Дызлаԥшуа ажәлар мшынҵаула иҵауланы, мшынлакҭацәгьагьы
рлакҭа цәгьаны, ибла иаахгылеит. Иара иахь иадызцәыло Аԥсны ахыаҵыхәа иахьабалак ишмаҷҩымгьы, аиҳараҩык иҵжааразыҳәа шьоук маӡала «аус шрыдырулахьаз», акырӡа ишдырлакҩакхьазгьы дацәымҩашьо иааибарҭахеит.
Абри аиԥш ахҭа иаҿагылоу иажәа ахы шԥаикри, иреиҳәарызеи, еиуа-еитәӡамкәа, хыцәхәыц ирацәаҩӡаны, адәеиужь ду хҟьаны еилагылоу
ажәлар? Ма изакә уарқьузеи ирхылҵуа, изакә шыкьбжьузеи ирхыҩуагьы. Ҳаӷеимшхара, иааргәамԥхар, иқәыԥсычҳан мацара амшын ухырҭәҳәалап!..
Ажәлар рымч знапаҿы иҟоу иоуп аҳҵәҟьа, ааигәахәт Рамзыц, аҳ
бзиа дызмоу роуп ижәларугьы. Ажәлари урҭ раҳи еибаркәанызануа
акапан ианангылоу ауп Аԥсадгьыл ахбыкьра иалагар аналшо.
– Ажәлар шәхаҵкы! – ус еиқәыӡырҩуа игылаз ибжьы аарылаҩит
Рамзыц. Макьана акагь шимҳәацызгьы, – «ииҳәеи, ииҳәеи?» – ҳәа
анаӡарахь игылаз ааиҿахәыҭхәыҭит. – Ишәасҳәарызеи, – ибжьы роуны аҿынаирхеит иара дырҩегьых, – сзықәгылоу ахаҳә аиԥш, даара
исзыхьанҭоуп иахьа шәацәажәара, аха уеизгьы ажәақәак шәасҳәарц!..

192

Абри ааиҿыҵымшәацкәа, ԥсаатә мҵәыжәҩаҵас, ашыжәҳәа ак абжьы аагеит. Анхьаԥш-аахьаԥшха раӡаанӡа, Рамзыц ҟыт изымҳәо иҿы
накын, дхьыдышьшьны дынҭалеит. Ааигәа игылаз игәышԥыҵәҟьа иалаз
ахҿа рылаԥш нақәшәеит, иаразнак еибарҭрысынгьы иара иахь рҿынархеит. Аҳазар ҷкәынцәа иреиуаз ҩыџьа зегь раԥхьаӡа иҩхаххылеит, аха,
иҵаххны иаанкылара иахьӡаанӡа, иара деиҩырҿахә ахаҳә днықәҳаит.
– Сыр-шьит, – иҳәеит урҭ аниба, аарла ибжьы ҩҭкааны, ҳазар бызшәала, – сыр-шьит сашь-цәа…
Дырзымкуа-дырзымышьҭуа ишихагылаз иԥсы ааихыҵит. Уи
аамҭаз Хьзангьы дшаҵәышаҵәуа дыҩхаххылахьан, егьырҭ Рамзыц
иарӷьажәҩацәагьы рымала рҽырзымшьуа, ируа-ирҳәо иақәымшәо,
ахаҳә иаҵагылан.
Иҟалаз ауаӷеимшхара збаз ажәлар аӡыблара аиԥш аилахынҳәра
иалагахьан. Ахҿа зыршәыз ауаҩшьҩы, амшын агәҭа иалԥаз аӷлам-ԥсыӡ
дырҩегьых амшын цәқәырԥа ишаҵәахуа аиԥш, ацәгьа изырҟаҵаз дырҵәаххьан, дхырҩахьан…
Уажәраанӡа Рамзыц игәаӷ здыркхьаз ауаагьы, иг-иҿы амырҳәаӡакәа
дахьыршьыз азы, еиҳагьы ргәы ааизыблын, еиханы ахаҳә дахьықәыз
ахь ааира иаҿын. Ианшьцәа назлоу, иара изгәакьацәаз ауаа еибаԥшаан, ихагаха, иҿҟьа-ҿҟьо, ашьра ҟазҵаз ирышьҭан, аха ирбомызт…
Ажәлар ахьеижәылоз аӡәи-аӡәи еибахәаҽырц егьрыгхомызт, абыргцәа рлабашьақәа рыҵыҟьҟьаны ианкаҳалак, – аа абааԥсы, ҳшәымшьын!
– ҳәа иҳәҳәон, аҳәса уаӷеимшхарыла еибарҵәаауан, ахырзаман шыҟалаз збоз аҽқәаҵәҟьа адәеиужь ду аганқәа рҿы иахьҿаҳәаз раӷәрақәа
ԥырҵәҵәарц егьрыгымхо, еибархха, игәамҵ-хамҵуа икьыркьыруан…
Адәы зегь ахьынеимоу, ҳаӷеиҭа, адгьыл ҵысра ҟалазшәа, ауаа аххы
ишеилаҳац еилаҳауан, зшьамхы еибагоз зегьы еижәибаҵа ахаҳә ду
ахьышьҭаз агәҭахь еихон, аха уа ианеидҵәаҵәаӡалак, ирзымычҳакәа,
дырҩегьых шьҭахьҟа идәықәлон, дырҩегьых еибахәаҽырц егьрыгхомызт, ашәарҭа ӷәӷәа ззыҟалаз реиԥш, еицәыӡызгьы, ахаан еибамбарызшәа, аӡәи-аӡәи наҟ-ааҟ хьыӡҳәала еиқәҿырҭуан, аа, амарџьақәа, аа,
абааԥсқәа рҳәон!..
Уи аамҭаз, – аҳ дыршьит, аҳ дыршьит! – ҳәа ҿыҭуа аҳәҳәацәа Аԥсны
ахы-аҵыхәа иалалеит. Ара иҟаз азымхозшәа, лада-ҩадантә ажәлар еибарҵысны аара иалагахьан…
Аԥсы дызқәыз ахаҳә ду дшықәу дышьҭырхырц егьрыгымхо, агәакьацәа еилагәжәажәон, аха икырҭа рибаҭомызт, ҵысышьа ыҟамкәа, цәқәырԥаҵас ишжәылац ижәылоз ажәлар рдоуҳа иарҭаслымны игылан…

193

Амшцәгьа аилгара иазԥшу реиԥш, урҭ ажәлар маҷк иадамзаргьы
рҽышьақәыркаанӡа ҳәа иԥшын. Ус ршыкьбыжьқәеи мыцхәы иахырҟьацәаӡаз ргәамҵ-хамҵ быжьқәеи хәыҷ-мыҷык еихсыӷьуашәа анырба, еиқәыркхьаз аԥсы даадырҽеин, ахаҳә хьшәашәа дықәхны дҩалбаарган, иҳәаҭҳа ихыхны, ҵаҟа ашьацраҿ ауапа дныларҵеит. Убри
инақәыршәаны, уаҩ дшәартә амра аԥсҭҳәа еиқәаҵәақәа наԥырачын,
аҽнышьыбжьон, ҵхыбжьон аиԥш, илеимгәахәла иаалашьцеит, амш
аҷыхьгьы наҿалеит…
– Анцәа ҳрыцҳашьа, Анцәа иоуп, Анцәа…
– Иа Анцәа ҳахьча, ҳазкәыхшоу, зхьышьаргәыҵа ҳакәахшоу…
– Иаҳхароу ҳаҭоумҵан, улԥха-угәаԥха ҳагумыжьын, ҳазҭашәаз арыцҳара ҳацәыхьча…
Анаҟа-араҟа абас аматанеибыжьқәа аагеит, уи макьанагьы зцәаара
нхашәа иҟаз аҭынчра ахабар-зхабару ыҟамкәа зынӡа иаабжьанарӡӡеит, еиҳагьы, аиҳарак аҳәса, рцәа иааҭанарӡыӡеит, лоунынтә иааргәаҭеиӡеит…
Леон ду иаҳҭынраҿы инаҩыз аԥсӡы уаӷеимшхаран изыҟалеит. Аԥсы
дрыманы арахь амҩа иқәуп, ҵҩа змам ажәлар хыҵны аара иаҿуп ҳәа
аниарҳәа адабла исырц егьигымхеит. Абри аиԥш иҟаз жәлар рымчра
дуӡӡа знапы иаиркырц ииҭахыз иԥа иакәзар, араҿыс аиԥш дкат-като
дахьгылаз, ацигар бӷьыц аиԥш дышкәакәаӡа, зынӡаск ԥшшәахә ихамкәа дааҟалеит. Уи иан лакәзаргьы ԥсым-бзам дгьежьы-хынҳәуа аҳҭны
дааҩнахеит…
Леон ду мацәыс еимҟьаран игәы иааиҵанаҳәеит, рҽеишьа змам
агха дуӡӡа шыҟаиҵаз. Еимгеимцаракгьы, уаанӡатәи маӡа-аргама реиканрақәа зегьгьы ааихашҭын, уаҩы ишимбац ала иашьеиҵбы иҭахара игәы ҩҿнакааит, иԥсгьы ааилахәеит, иара убри уажәнатә еиҳагьы
дахьзырхәуаз ак акәны иуаӷеимшхараха иааиҿагылеит. Ихахьы изаагомызт Нхыҵҟа ицан иҟаз Рамзыц жәлар рхамхаԥызарала еиҿкааз
аизараҿ дахькылнагаз, дызшьыз зусҭцәаз. Агәра зиргода шьҭа уи иара
дшалахәым ала, дызлацәцарызеи дахьынаҵыслак жәлары зегьы ибла
ихырбало аҽԥныҳәа? Шаҟаҩгьы рхы иадырхәарыда шьҭа иҟалаз ари
аҭагылазаашьа бӷаԥҵәага. «Иараби, иараби, иҳацхраарыда, ҳҿызхрыда?» – иҳәан, игәы дааҭауазырит, иахьа уажәраанӡа мыч дуӡӡа зманы
зхы зыԥхьаӡоз аԥсҳа хәашабга…

IV
Ашьыжь дангыла, есаашаргьы ишыҟаиҵалацыз аиԥш, илахьиџьымшь ааиӡатәит Леон, ихәда иахаз аџьар даахан иаагәыдикылеит,
нас дааин аԥенџьыр днадгылеит, дук набжьамкәа аҟәара-хықә иагәыдҽҽалоз амшын аисшьа дахәаԥшуа, устәи арахь, мрагыларахь, Аԥсныҟа дааԥшуа…
Ҳазартәыла даныҟаз амра адәеиужь ду иныҵиаазшәа аҩыҵхахашьа, нас уи, устәи аҿаахан, Кавказ-шьхақәа ианырхыҵуа, ашьҭахьҟала уадԥшыло ацашьа шџьеишьоз аиԥш, уажә дук мырҵыкәа ажәҩан
иаҵаларан иҟоу амра, араҟа, амшын иҭыҵны иаауашәа, агылашьа дырҩегьых ссиршәақәа иааибеит. Ҳа ҳҿы «амра ашьхақәа иаарывҵит»,
«амра амшын инӡаалеит» ҳҳәоит, игәы дынҭахәыцит, ара ишԥаҳәатәу?..
Аԥенџьыр данынагәҭас, ацәқәырԥа бжьы рацәаны иааҩнаҳаит,
ажәырқьҳәа аԥша аԥарда ааиланаршәшәеит, ихахәыжәпагьы иналахәмарит…
Амшын агәы иналахалан иҟәашкакараӡа аԥра-ӷбақәа хгылан. Иааигәалашәеит иара иԥра-ӷба, данхәыҷыз арахь дызлааргаз, игәы хьухьууа иааҟалеит, аамҭа заҟа ирласны ицаз ааинырит…
Иаха ԥхыӡк шибазгьы ихаҿы иааит. Ахаҳәқәа. Иахак ԥхыӡла
ахаҳәқәа дрылан. Аҵыхәтәан, Ԥсырӡха адәеиужь аҿы ианыхәмарлоз
дхалан дзықәтәалоз еиԥшыз, хаҳә дуӡӡак игәы иқәхын, деихон, деихон,
аха дзаҵыҵуамызт.
Ахаҳәқәа, ахаҳәқәа, ахаҳәқәа… Измааноузеишь асҟатәи хаҳә иибаз?
Ихы инаркны ишьапаҟынӡа ак цаҳә-цаҳәо инаилсит, аԥенџьыр ахьтә иааҟәымҵӡакәа ахәхәаҳәа иаауаз аԥша ҽыкьыркьырбжьык алҩызшәагьы ааибеит. Иаҳәшьа, иан днарызхәыцит, иаб ихаҿсахьа ибла иаахгылеит…
Ара дааижьҭеи, иқәра иаҭәоумшьартә, хкы-хкыла заҟа ԥышәагьы дырхысхьоузеи аҳ иԥа Леон. Иахьагьы имоу анапынҵа ду ааигәалашәеит.
Дааццакит ишьҭахьҟа…
Уи аҵара ахьиҵо, дара абырзенцәа рыхшара ирызку егьырҭ Константинопольтәи аҵараиурҭақәа зегь рҿеиԥш, аҿар ажәытәтәи еллинаа рҵасалоуп ишырааӡо. Арԥарцәа хәыҷқәа быжьшықәса анырхыҵуа
инаркны (иаргьы уи аҟара акәын ихыҵуаз данаауаз) аԥхьашьа, аҩышьа,
аԥхьаӡашьа, асахьаҭыхшьа, абаҩрҵәышьа ддырҵоит, ирыздырӡырҩуеит ажәытәӡатәи амифқәа, бжьынеиҵыхла иаԥхьан иддырҳауеит Гомери

195

Гесиоди рпоемақәа, урҭ рылагьы рдинтә дунеихәаԥшышьа дырҭбаауеит, абырзен бызшәа агәыблра ду ддыркуеит…
Жәаҩа шықәса анырхыҵлак нахыс агимнасиахь инаргоит. Уа изҭоу
аҵара анаҩс, «аполестра» ҳәа изышьҭоу, иҷыдоу абаҩрҵәыратә школ
ашҟагьы иныҟәалар ауп. Уаҟа шьамхеиҵыхла аҩра, қәсыԥа аԥара,
бӷарҵахь аиқәԥара, аихатә ҳаҟьа ҟьаԥси абҵи рыршәшьа зҵанакуа,
«апетатлон» захьӡу, азыҟаҵара дугьы иахысуеит.
Иара убас, уи инамаратәны, аҭоурыхҩҩцәа, алогографцәа уҳәа рырҿиамҭақәа ахьыддырдыруа, геометриеи астрономиеи ахьреилдыркаауа, амузыка-рҳәагақәа рарҳәашьа ахьыддырҵо аграмматикатә школ
ашҟагьы хымԥада инеилароуп.
Жәохә-жәибжь шықәса ианырҭыслак нахыс, абарҭқәа зегь рышьҭахь,
дырҩегьых ариторикеи, аетикеи, алогикеи, афилософиеи, аматематикеи, астраномиеи, агеографиеи ирызку алеқциақәа ирыздырӡырҩуеит,
аҽыбӷаҟазареи хаха ҭаҷкәымла аисшьеи, Алеқсандр Македонтәи еиԥш
иҟоу ар-рԥызацәа дуқәа рԥышәала аибашьратә тақтикеи астратегиеи
ирхрыжьуеит.
Зны-зынла атәым милаҭ еиуоу абасҟак аҵара аганахь игәцарактәума зҳәогьы цәырҵлоит, аха арҭ наҟ-наҟ ибырзенцәахоит ҳәа ҽашьоукы
ирҿадырхьуеит…
Убарҭқәа зегьы рнаҩс, мшын нырцә-аарцә Византиа дуӡӡа анап
аҵаҟа иҟоу амилаҭқәа рҵеицәа абарҭ изҭоу рҵарақәа ирылган иахьнеиуа, дасу ртәылақәа рҿы, аимператортә закәан ишаҵанакуала, жәлар
напхгара рыҭашьа, рполитикатә хымҩаԥгашьа хаз ҷыданы иддырҵоит,
уи знымзар-зны ишеиларымго, ус ак анрыхьгьы џьаҳаным шырҭыԥхо
ала аныхабааш иҩҭаргыланы идырқәуеит, ҭоуба ддыруеит…
Атәыла дуӡӡа аҵасқәа еилазымгаз, ахьӡи ахьымӡӷи ҭызгаз, аибашьрақәа рҿы аиааира ҟаимаҭқәа аазырԥшыз ар рԥызацәа дуқәа
Константинополь икылганы аимператор иҳамҭақәа анрырҭо акәзаргьы,
иҵегьгьы рыхдырра ҳаранакып ҳәа, даргьы наганы иаладырхәуеит.
Иҟоуп адныҳәаларақәа раан аҿар рыхьӡала атрибуна иқәыргыланы
иандырцәажәогьы.
Леон аханатәгьы аҵараҿы уаҩы ишимбац агәеилгара ду ааирԥшит, қәҿиарала дызхысуаз амаҭәарқәа зегьы инарыцкынгьы есаашар аиааира дуқәа игон абаҩрҵәыраҿы, аҽыбӷаҟазараҿы, аҳәаҭыхла
аижәыларақәа ирызкыз аицлабрақәа рҿы, аибашьратә тақтикақәа раарԥшраҿы.

196

Убарҭ инарыцкны зегьы еицгәарҭеит игәынкылара шдуу, доуҳала
дышҵаулоу, ирласны абызшәақәа рҵара дшазыманшәалоу, аҿаԥыц
ӷәӷәа шиҿоу. Бырзен бызшәала днықәгылан данцәажәо изыӡырҩуа
амалахазгьы ргәы иаанагом тәым милаҭк деиуоуп ҳәа. Демосфен иеиԥш, убасҟак еиҿкааны, убасҟакгьы дара рыбжьы иханы дцәажәоит.
Аимператорцәа раҳҭынра жьрацәарала дахьазааигәаӡоу аҟнытәгьы
ҩынтә-хынтә асенат аилатәарагьы даладырхәхьеит, аҳәынҭқарра ду
иалоу ажәларқәа рыхьӡалагьы ажәа иҳәахьеит…
Ас згәеилагара ӷәӷәоу аҿар рҵара ианалгалак ртәылақәа рахь
имышьҭыкәа аҳҭнықалақьаҿ ианаанрыжьуа, ма Фесалоника, Амастрида, мамзаргьы Ҭрапезунҭ уҳәа егьырҭ ақалақь дуқәа рахь ианырышьҭуагьы ыҟоуп.
Убас убри дазкны, дгәаҭаны дрымоуп Леон қәыԥшгьы. Уи Византиа
аимператортә усқәа реилыргарҭаҿыҵәҟьа даанрыжьран иҟоуп, аха
иара шьҭахьҟа ихынҳәра ааигәахацыԥхьаӡа уаҩы ишимбац аҩныҟа,
иԥсадгьыл ахь игәы ихоит…
Бырзентәыла, ажәытә религиатә центрқәа зегьы рҿы аиԥш, ҿыц
еиҿкаау еллинтәи аҳрақәа раҳҭынрақәеи рполисқәеи рҿгьы лассы-лассы, Аполлони Диониси раҳаҭыр азы, имҩаԥырго атрадициатә
ныҳәа дуқәагьы аҿар уеизгьы-уеизгьы ирыладырхәуеит…
Арҭ аҩымшк раахысгьы Константинополь агәҭа убас иҟоу аныҳәа ду
мҩаԥысуеит. Уахьоуп Леон иахьа шьыжьнаҵгьы дахьыццакуа.
Уи агәырӷьаратә ныҳәа ду иалахәуп ҩынҩажәижәаба нызқьҩуаак
еидызкыло аршьаҟауааи аҽыбӷаҟаза еибашьцәеи, ирацәаӡаны ахьуардын ласқәеи маҭәа-ҩыҭәала еилаҳәоу асланқәеи, ахьывенокқәа зхы
иакәыршоу аашәҩык арԥарцәеи, хьы-раӡныла ирхиоу амҩангагақәа
ирныртәалан инарго хәышәи ԥшьынҩажәаҩык аҳәсахәыҷқәеи. Урҭ
раԥхьа игыланы инеиуеит адунеи зхыԥша ахыҵәахьоу абырзен аҳцәеи
афырхацәа дуӡӡақәеи рбиуст хәыҷқәа шьҭыхны изку шәҩыла атәцәа…
Иахьабалак ақалақь баҳчақәа рҿгьы ирхианы игылоуп аԥсаҭатәқәа
рымҩаԥгара иазку хышә еишәа рхианы, икыдҿаҳәалоуп зықь хы инарзынаԥшуа ибзианы иааӡоу ацә дуқәа…
Ари агәырӷьаратә ныҳәа инеиԥынкыланы ҩажәижәаба мшы
имҩаԥысран иҟоуп. Ҵҩа змамкәа еизаз ажәлар иддырбоит агимнастикатә хәмаррақәа, ҩыџьа-ҩыџьала арԥарцәа реиқәԥарақәа, атеатртә
қәгыларақәа, хкы-хкыла еиуеиԥшым ахәмарра џьашьатәқәа рацәаны.

197

Ас еиԥш идуӡӡоу аныҳәа Леон иан лаҳәшьа лхаҵа Константин императорс дҟалеижьҭеи ари аҳҭнықалақь иамбацт. Уи иаб Леон Исавр арабцәа рабашьраҿ данҭаха нахысгьы иаргьы дызҿӡоу еибашьроуп, хыс
имаӡоугьы дызхагылоу аимпериа аҳәаақәа рырҭбаареи рырӷәӷәареи
роуп. Аиҳарак уи азы дааҟәымҵӡакәа, жәларык хырҵәаны даҽа жәларык ганы инырхо, уаҩ иимбац аиҭакрақәа дырхашәалом. Убарҭқәа
рнаҩс зыҩнқәа рҿы аныхаԥшьақәа сахьаркха икыдҵан измоу, урҭ
ирымҵахырхәо, қьырсианла ус ахәҭаӡам ҳәа, ԥскы икыдцалан имоуп,
урҭ рыргәаҟра ихаҭагьы дарӷьазкын уаҳа илам.
Иара усгьы уи императорс иҟаларагьы аџьамыӷәа цәгьа зцыз ак
акәхеит. Иаб данҭаха ашьҭахь убасҟак иаӷацәа рацәаҩны ицәырҵит,
хгарҭа имоуа аҟынӡа. Аиҳарак дизыӷьашкит атәыла аҿацә ахь џьара
инхоз иаб иаҳәшьа лхаҵа, аҭӡқәа иркыдыз аныхақәа рӡыргаҩ Арҭамас
Арҭавасиди ҳәа уаҩ гәыжәлацәгьак. Уи Константин ар драԥызан арабцәа рабашьрахь дшыҟаз, идгылаҩцәа азыҟаҵаны, Константинополь
дҩақәлан, мчыла императорс ихы ҟаиҵеит, аныха-ԥшьақәа ркультгьы
шьҭихит.
Константин иргьы иаргьы иааирала аибашьрахьтә дхынҳәны данааи, уи ахамаԥагьа дҩаԥхадырсын, дырҩегьых императорс атәыла иара
днахадыргылеит. Ус дук хара имгакәа ацәгьаршыҩцәа ҩаԥхьа ирылшеит Константин иахҳәара, дганы иҭакра, аха дырҩегьых уи ируаа рымчала иаҳра изыхынҳәит, абахҭа дҭыган, ашьамҭлаҳәқәа шишьаз дааганы императорс деиҭаҟарҵеит, «Ҩынтә иалырхыз» ҳәа хьыӡшьарангьы
ирҭеит…
Убри ирхынҳәраан Леон иқәлацәагьы иаргьы аҿар иӷәӷәаӡаны
аџьабаа рбеит, иҭахаз рҩызцәагьы маҷҩым…
Аимператор Константин, реиуара анаҩс, убри азыҳәан мацарагьы
Леон ҳаҭыр ду иқәиҵон, дышқәыԥшызгьы, дзыхьчаша ауаа раԥхьа диргылон, уи акәзар ҟалап аҵара даналга ара иааныжьра зегь раԥхьаӡа
игәазырԥхазгьы…
Абарҭқәа зегьы зхызгахьаз Константин, иаӷацәа рцасҳәагьы,
иаԥшьигаз аныҳәа ду уаҩы ишимбац ибзианы имҩаԥысыр иҭахын. Иԥа
Леон Ҳазаргьы иҵара даналга ашьҭахь Рим дахьыҟазынтә диԥхьан дааиган ара дыҟан, уигьы наҟ-наҟ абшьҭрала императорс иҟалара иаԥырхагаз уажәнатә ацәырҵра иалагахьан аҟнытә, ибӷа ирӷәӷәар, жәлары
дыдирбар иҭахын. Уи ианшьцәа аҳазарқәагьы заа адырра риҭан, даара
ирацәаҩын исасцәаны Константинополь иаҭаз…

198

Леонраа рҩыџьагьы наҟ-ааҟ ирзеиԥшыз урҭ руацәа гәакьацәеи дареи ахәылԥаз хазы еиԥыларан иҟан. Убри азын аныҳәа ду аҿы иара
ҷыдала инап ианыз, ҽыла иҟаз аруаа иахьа мыцхәы ибзианы рхы аадырԥшыр иҭахын.
Уи аҟнытә ахәмаррақәа ирылагаанӡа заа ар-рԥызацәа реилатәарҭаҿ
днеит. Уа дахьнеиз аимператор дуԥхьоит ҳәа иарҳәеит. Оумашәа иааибеит. Иԥхыӡгьы ааигәалашәеит. – «Ахаҳәқәа, – измааноу изымдырӡогьы игәы инҭиҳәааит, – ахаҳә, ахаҳә, ахаҳәқәа…»
Аимператор итәарҭаҿ даннеи, иан лаҳәшьа дназлоу, уи лԥа Леон Ҳазар инаиркны, нас сасра иаан иҟаз дара аҳазарқәа аӡәык-ҩыџьак уҳәа,
ажьрацәара иаҵанакуаз рымацара еилаӷәаа еилатәан. Уик ӷәӷәала иааинырит Леон, ҿымҭ-ԥсымшьҭ рыҟазаашьеи даныҩнала рыԥшшәахәқәа
рыҽшеиҭаркызи рыла хырзаманк шыҟалазгьы ааидырит.
– Уааи арахь, утәа, – иҳәеит Константин имырхьаацәакәа, иаԥхьа
игылаз аҟәардә инапы нақәикын.
«Дырҩегьых еибашьразар акәхап», – игәы инҭиҳәааит Леон,
ашьшьыҳәа, амалахазгьы гәаҭеирак иҽамҭакәагьы днеины днатәеит.
– Абазгиантә иҽеим ажәабжьқәа ааҩуеит, – ацәыргара шицәыуадаҩыз мҩашьо, ԥыҭрак ашьҭахь даацәажәеит аимператор Константин.
Леон аҭҳарцәҳәа ихы дааҩахеит, дырҩегьых иахатәи иԥхыӡ ааигәалашәеит, «ахаҳә, ахаҳә, – ҩаԥхьа измааноу изымдырӡо игәы инҭиҳәааит, – ахаҳә… ахаҳә… ахаҳәқәа…»
– Уаб иашьа Леон, изакәызаалак дыррак ҳамҭаӡакәа, ҳшақәшаҳаҭу
алагьы изаҟаразаалак ҳажәак имаӡамкәа, – иажәақәа ԥкаа-ԥкаауа
даҿын Константин, – иаалырҟьан иаҳра шьҭеиҵеит. Зхы-зҵыхәа зынӡагьы иаҳзымдыруа иԥа дааганы Абазгиа дахаиргылеит…
«Саншьа Барџьиль-хан зны исеиҳәаз заҟа ииашахазеи», – игәы
дынҭахәыцит Леон.
– Уи иахҟьаны, абар жәохәымш раахыс, жәлары зегьы аибаргәамҵра ӷәӷәа рымоуп, – деиҭацәажәеит Константин. – Уара ухаҵоуп,
аҵабырг уамҳәакәа иуцәысҵәахыргьы иашам; уҽырӷәӷәа, мышк ииз
мышкы дыԥсуеит... дызшьыз, насгьы ишыҟалақәаз цқьа еилкааны иҳамам аха, уаб дыршьит!
Леон игәы ааҭрысит, ашырҳәагьы дҩагылеит – «ахаҳә, ахаҳә,
ахаҳәқәа», – иааҟәымҵӡакәа илымҳа иҭаҩҩуан. Дшынагылаз аиԥш, дырҩегьых деиҭанатәеит, уаҳа ииҳәарызеишь ҳәа иблақәа еихмырсыӷь
Константин дихәаԥшуа. Иан лаҳәшьа аимператорԥҳәыс Ирина (Чичақ)
дгылан дааин, ишьҭахьҟала ижәҩа лнапы нықәкны, игәы лырӷәӷәарц

199

азы, зны лхы иӡамҩа инадылкылан, даагәыдылкылеит, Леон Ҳазаргьы
дааскьаны даагылеит, егьырҭгьы аарыкәшеит…
Ԥыҭраамҭак ҿымҭран.
– Адырра злаҳауаз ала, – дырҩегьых даацәажәеит аимператор Константин, – Абазгиа ахы-аҵыхәа шеибакәу зегьы ажәлар хәыҷи дуи аӡә
даанымхакәа ршьапы иқәгылеит, аҳҭны иакәшеит, есааирагьы аҭагылазаашьа цәгьахоит. Изларҳәо ала, аилаҩеилас бааԥс Кавказиос зегьы амҽханакыр алшоит. Убри аҟнытә ҭынч тәашьа ҳаман ҳаҟам; иаарласӡаны ари аус ҳҽалаҳамгалар ауам. Иҟалаз сеидру аха, уа иҟоу
ҳаргьы мчыдахеит… иаҳзымдыруа чарҳәара дук ыҟоуп, иаарԥшны,
изыхәҭоу ирыхәҭоу иақәыршәан аҭыԥ иқәҵатәуп. Уи зылшо иахьатәиала аӡәызаҵәык иоуп, – дааҭгылеит Константин, – Леон… Уара уоуп сызҿу, уаҳа ԥсыхәажәлак ыҟам…
Леон ҩаԥхьа аҭҳарцәҳәа ихы дааҩахеит, иԥшшәахәгьы ааиԥсахит,
нас ашырҳәа деиҭаҩагылеит, изымчҳакәа ҩынтә-хынтә даалеиҩеит, дааины деиҭанатәеит.
– Уҽырҭынч иҟалозар, – иҳәеит аимператор, – ари ҳәынҭқарратә
дҵоуп зыӡбахә сымоу… Сара даара исҭахын уара араҟа усымазар, аха
иаха аимператортә еилацәажәараҿ ԥсҳас Абазгиаҟа уара ушьҭра аӡәк
иеиԥш зегь ақәшаҳаҭхеит.
– Ааи, аха, – ҿааиҭит уажәраанӡа зыбжьы змыргоз Леон, – иҟарҵаз
дыҟами… Насгьы уи са дсашьоуп, саб иашьа гәакьа иԥа иоуп…
– Ҳара дҳааӡамҭам уи, далызхызгьы ҳара ҳакәӡам, – иааҿахиҵәеит аимператор. – Зназыҳәа уара аҵара уцызҵоз уҩыза Таԥшь-иԥа
Беслан дҳашьҭырцгьы ажәа алаҳгалан… акы, уи даара еиҿамск иоуп,
адырра бзиа имоуп, хылҵшьҭралагьы дыӷәӷәоуп, ҩбагьы, Абазгиа мрагыларатәи аҳцәа дреиуоуп, урҭ еиӷьны ргәы ҳазцо иҟалап сҳәан, аха
ашьҭахь сажәа сара схаҭа сахьхәит, избанзар уи еиҳагьы иҽеим алҵыр
ҟалоит, шәыжәларқәа дара-дара зынӡа инибарҵәар алшоит…
Леон ихы дҩаханы икәшан игылаз зегьы блала иааимидеит, цхыраарак даҳәозшәа, иан лаҳәшьаԥа Леон Ҳазар дааин, игәиҽанӡамкәа,
инапы ааимихит, акы, уаб дахьҭахаз азы судашшылоит, ҩбагьы, уца,
ужәлар ураԥыза, иудыруаз ҳаԥхьаҟа са сганахьалагьы ацхыраара шугымхо аанаго…
– Абри аҩыза аҭагылазаашьа уадаҩ ҳныҳәамшқәа ирықәшәеит, –
деиҭаацәажәеит аимператор, – аха иаҳурызеи, лахьынҵазар акәхап… –
Маҷк дааҭгылеит, нас дырҩегьых ус нациҵеит: – Ԥыҭрак ашьҭахь асенат
аилатәара ҳамоуп, уаҟа ҳуацәажәоит, аныхабааш аҿы унаган агәыргьын

200

ҿыц ухаҳҵоит, ҭоуба урҟаҵаны, ҳуқәныҳәоит… Узлацо аӷбақәа мазеиуп,
иуццаша аруаа хиоуп, уаргьы еиҳа иуҭаху хьыӡҳәала рыӡбахә уҳәарц
улшоит. Уаннеилак уаҳа цхыраара уҭаххозар, Хибеос ду адгьыл-кәазараҿы игылоу абазгиа ҽыбӷаҟаза еибашьцәагьы узынаҳашьҭып…
V
Мшыни жәҩани реивҵаларҭаҿы ӷбақәак аацәырҵит, урҭ гәгәа-гәгәаӡа иааскьацыԥхьаӡа рхыԥхьаӡарагьы еилургартә иааҟалеит:
аки-аки неицәхык-ааицәхыкны, рҽеицарсан, хԥа-хԥала иааиуан, рханыҵәҟьа, ԥызара рызуа игылан егьырҭ раасҭа џьашьатәшәа еибыҭаз
даҽа кәалӡы-ӷба дукгьы.
Хыхь ажәҩанаҿ апҟақәа рыԥрышьала, амшын ихылан иаауаз арҭ
аӷбақәа рыбыжьбагьы ааигәахацыԥхьаӡа ажәлар аҟәарахықә рҽадырхалон, рҽадырхалон…
Аара иаҿыз аӷбақәа такәы ианааскьа иаагылеит. Ус игыла-игыла мацара, дырҩегьых инаҵысын, арахь имааикәа, маҷ-маҷ ихагьежьаауа,
ҭымра-ҭымра еиҭаҵуа, аҩада рҿыҩархеит.
Зегьы иааџьаршьеит аӷбақәа рхымҩаԥгашьа, изтәыдашь, уахь иабадәықәлеи ҳәагьы инарызхәыцит.
Рыԥхыӡ егьалашәомызт урҭ руак аҳ иԥа Леон дышҭаз, ԥсҳас Аԥсны
зегьы иахаргылараз Византиа аиҳабыра рхаҭарнакцәа ицны дшааз…
Ауаа гәҩарас иркит арҭ аӷбақәа ссирк ишалаҟаз, баша арахь
ишықәнамгалаз, уи аҟнытә дырҩегьых мыцхәы ргәырҽанырҵеит, уаанӡатәи рыгәҭыхақәа даҽа гәҭыха ҿыцкгьы нарыцлеит…
Леон иаб Рамзыц Анаҟәаԥиа ахәы ҳарак дхагалан дыржижьҭеи
инышәынҭра агәы иқәыз ашәҭқәагьы цқьа имканӡацызт. Аԥсынтәыла
зегьы агәҭынчымреи ауҳәан-сҳәанқәеи ирымҽхакӡаны иаман; шьоукы
Леон ду иԥагьы иаргьы иабхәараахь дцазшәа, урҭ ҳаҳәшьаԥа ԥсҳас
дышԥараҭәарымшьо ҳәа ӷәӷәала ихьымӡӷыршьазшәа, арирахьҟа аԥсуаа рахьтәгьы ирацәаҩхазшәа уахь, дара рышҟа зхы кыдызҵо иалагаз, дырҩегьых иамур абырзенқәа раҵкыс арабцәа, ма аџьамқәа еиҳа
еиӷьуп зҳәозгьы ҟало иалагахызшәа, дара алазқәагьы, уирахьҟа, қарҭлиаа рыҽрымадан, маӡала аусура иаҿушәа, уимоу, аргьы ааины Егры
нырцә игылахьоушәа…
Даҽа шьоукыхгьы алацәажәон аҳазарқәа нхыҵынтә амҩа иқәушәа,
излаауазгьы Дариалтәи аԥсҭала акәушәа, зны Қарҭли еимҵәаны иша-

201

аиуа, иаарымҩатәны, Лазсҭангьы цҟьашәҟьа иқәырҵарц ргәы иҭоушәа…
Ажәабжьны ирылан иара убас Дали Ҵабали аԥсҭақәа ирҭанхо
Маршьан жәлар руаа ҟәышқәа зегь рыдгаланы уаҩ иимбац аизара ду
ҟарҵазшәа, уажәшьҭак иазхоит ҳәа Аԥсны ахьӡи ахьымӡӷи дара шадгылара наӡаӡа иадгылазшәа, Ԥсаҳәааи Ахҷыԥсааи урҭ ирықәшаҳаҭхазшәа, ирҳәаз ражәа, хыԥшаҵас, бжьадыӷәааи аибӷааи рҟынӡа иҩаӡазшәа, иагьазыразхазшәа…
Арахь иҟаҵәҟьоу аахҵәаны уаҩы издыруамызт, изынҟьа-зынԥазаалак, лассы-лассы Аԥсны злашәалоз аӡыблара еиҭах игьежьы-гьежьуа
иалашәаны иҟан. Ауаа рҟазшьагьы ианыԥшит уи бааԥсыла; шьоукы
унацәа назқәуклак аҳәаҭыхла ишынарыжәлара ихианы игылан, шьоук
агәкаҳара иамҽхакны иаман, «ҳара ҳашәиуп, ҳазшәиз дыԥсхьеит, ҳҿызхуа дҳамаӡам» ҳәа ауазажәақәа рҳәон.
Иҟан урҭгьы егьырҭгьы рыгәхьаа мкыкәа, зҭыӡҭыԥқәа рҿы еиҳагьы зҽазҵәылхны ихандеиуаз: рыцәмаҭәақәа ныҵаркьакьо ицәаӷәон,
илаҵон, ақәацә ҿыцқәа дыргылон, рыхшара рааӡара икәыкәы-цыкәуа
иашьҭан…
Ақалақьқәеи урҭ рааигәа-сигәақәеи рҿы иҟаз акьырӡырҭақәеи
аҳаԥшьаӡырҭақәеи рҿы зус ԥымкрада иаҿызгьы рацәаҩын, алымҳарыҩқәеи, амацәазқәеи, аимхәыцқәеи рыҟаҵара иазҟазаз, аҳәачаԥақәеи аҟамақәеи рыӡрыжәреи рҩычареи иаҿыз ажьицәеи ахьицәеи ракәзаргьы рхьеҩ-сеҩ быжьқәа шгац игон. Аилахәаахәҭырҭақәа
рҿы, аиҳарак харантә иааз аҭуџьарцәа, амалрҳаҩцәа шеилахәаахәҭыц
еилахәаахәҭуан, руаҟьан-чаҟьан быжь еихсыӷьрак шамамыц иамамызт…
Аамсҭцәа дуқәеи аамысҭцәа кьаҿқәеи иреиуаз, дасу зқыҭақәа
рҿы аҳра зуаз шьоукы-шьоук ракәзаргьы, иҟало аабап ҳәа абзыԥқәа
раҳҭынра ду ашҟа рлымҳа кыдын, ҽырхықәымҵаралашәа аӡбахә ҳәо,
рашҭақәа рҿы гәата-бӷата рышәшьырақәа ирыҵатәан…
Ариабжьарак зԥеиҵбы иԥсҭазаара аҿахҵәашьа гәынганы игәырҩоз
аҳкәажә ду Хьырхәыхә, аҵыхәтәан, аарҩара иҭанарбаз аӡыҷҷа аиԥш,
лаӷырӡ цәыкәбарк лызҭамкәа дшабаны дыҟан. Лҟазшьа акәзар, уаанӡа
дыздыруаз дрыцәҩашьартә, аҽеиҭанакӡеит: иҵылгеит аҿымҭра, алаԥш
кыдхалара. Акызаҵәык акәын аԥҳәыс бырг иахьеи уахеи дзызхәыцуазгьы: лԥа ишьоура. Зҿы иутәыда уи? Иахьанӡагьы еилкааӡамкәа изыҟоузеи? Изыдхаланы иҟоугьы ишахәҭаҵәҟьоу изахамҵгылозеи, хьышьҭра

202

дук иатәу ауаҩы дҭынхадоушәа дзыҟалазеи? Лԥеиҳаб иакәзар, иаалырҟьан иҵалазеи, иқәшәацәгьазеи, ипату инапала илаирҟәӡарц дзаҿузеи? Иара усгьы изакәызеи, мшәа, ирзааҵәҟьаз рхаҭақәагьы цқьа
ирзымдырӡо, аӡын агәҭа ашьхыҵә гылар аиԥш, ажәлар абасҟак изырӷыӷкыз, хықәкыс иамоузеи уажәтәи реилаҩынтра?..
Гәҩарас илымоуп лара ԥҳәыск илымбо шырацәоу, аханатә аахысгьы,
амза каххаа ианыҟоу шаз џьшьа иԥыруа аԥсаатә дшеиԥшу…
Дыӡӷабны Гәымсҭа раҳҭынраҿы даныҟазгьы лаби, лаб иашьцәеи,
рԥацәеи рыбла анҭаԥшыхагьы лоуамызт, урҭгьы иагарааны иубар рабџьар иаҵан, еилагьежь-еилахынҳәуан, иагарааны иубаргьы еиԥхибаҵа иҽыжәын…
Дқәыԥшӡаны дахьаанагаз ари аҳҭынра ду аҿгьы аҵкыс ишԥеицәахеи: ҽнак хәлаанӡа ҭынчра зыҟамлеит; еиҳа амш каииа иԥсыршьагоуп
анугәахәуазгьы, гәаҭеирак аҵубаауан… Лхаҵа аниакәха, иахьеи-уахеи
тәамҩахә имамкәа ажәлар рҟыба-ӡыба далагылан, аибашьрақәа раан
хаҭала ар дышраԥгылаӡаз драԥгылан, иара ус дагьымҩасит, лабхәа ду
иакәзаргьы, лара дихьымӡеит аха, ладеи ҩадеи Бзыԥҭатәыла илҭанакыз
ауааԥсыра дышраԥгылаӡаз драԥгылан, ақәылаҩцәа дышрабашьуаз
уаҳа иламызт, уи иабацәагь ус акәын. Изларҳәоз ала, урҭ руаӡәк иԥсышьагьы хырзаманхеит: аурымцәеи аԥсуааи реибашьрақәа руак аан,
аҳәаҭыхла аӷацәа дрыжәлан икаҟьҟьо дышнеиуаз, дзаԥгылаз ар иҟалаз рзымдырӡо, иаразнак иҽы ашьхәа иаақәирҵәиаан, зымҩа иҽхьеикзаап, аӷәра аҿархха, хыма-ԥсыма дааҽыжәҵын, адәы дахьнықәиаз,
иара уаҵәҟьа иԥсы ааихыҵзаап. Ашьҭахь излеилкаахаз ала, аурымцәа
ирыдгылоз, аҳҭны иаӷацәаз уаа гьангьашқәак ирылшазаап аибашьрахь
инҭыҵымҭазҵәҟьа иақәыршәаны, маҵуҩык дазыҟаҵаны, ашҳам иҭара. Уи аҵыхәала ахынҭа-ҩынҭа бааԥс иҟалаз акыр шықәсагьы аҵыхәа
ԥҵәомызт…
Лара аҳкәажә илыхшаз аныҩеидасгьы рабацәеи рабдуцәеи зҿыз
иналагылеит. Лԥеиҳаб Леон арабцәа драбашьны аиааира ду иигаз иабзоураны, нхыҵи-аахыҵи ихыԥша бзианы инаҩит, акырӡа аҳамҭа дуқәагьы изаанагеит, инасыԥтә лахьынҵагьы аҳасабит…
Убри инаркынгьы еиҳа ҭынч-нхамҩак ҟалап ҳәагьы гәыӷрак аацәырҵын, аха уигьы ҽнак ада зхымҵуа аԥарԥалыкь иаҩызахеит…
Уажә абар иац иҩагылаз сабицәақәак, ирыжәша аӡыхь ахы
ыҵнамхыцкәагьы, рабацәеи рабдуцәеи ркәалмҩа иқәымлар ада
ԥсыхәа амамкәа иахьааҭагылаз, уимоу иалшоит урҭ еиҳагьы еицәоу
аџьамыӷәа бааԥсы иалагыларгьы. Лара еилылхуада, лнацәкьарақәа

203

зегьы лзеиԥшуп, лԥацәа ирхылҵыз рахьтә руаӡәк шьҭа аԥсҳара ныҟәигартә дыҟоуп рҳәазар абасҟак игәы зцәырҟьазеи, наҟ-наҟгьы ижәлар
драӷахо аҟынӡа дызнаргазеи?
Лгәы аҟәышра илыҵанаҳәо маҷымзаргьы, ҵаны, заҟа ирацәоузеи
аҳкәажә илзеилымкаауа. Иахьа аашазар аахысгьы уалуашарак дамҽханакӡаны дамоуп. Заҟагьы илҭахузеи, иага аамҭа хьанҭазаргьы, дышцац
аиԥш, лԥа инышәынҭрахь дхалар, аха илзеиԥштәуам, ма Џьарымхан,
ма Мрамза аӡә даарҳәагьы дгәыӷуеит, аха урҭгьы зынӡа арахь албаара
иаҟәыҵит, адунеи рхы ахырбаауа Анаҟәаԥиа ахәы иқәтәагәышьоуп…
Амшын агәаҿы ицәырҵыз анҭ аӷбақәа, аарлаҳәа унархьыԥшыртә,
хараӡа иҩаскьахьеит. Леон ихаҭа иоуп, иҟаҵәҟьоу цқьа еилкаамкәа,
асҵәҟьа ажәлар ргәырҽанымкәа, Ԥсырӡха иӡхыҵырц зҭахымхаз. Уи
иӡбеит, дышҩеиуа Мысрагьы даанымгылакәа, Амзарагьы даҩсны, Цандрыԥшьынӡа днаӡарц…
Уи ақыҭа ду иаб мыцхәы бзиа иибоз қыҭан. Уаҟа амшын ахықәанҵәҟьа
игылан ажәытә Иустиниан ихаан зшьапы ркыз анцәаиҳәарҭа. Уи аурымқәа рықәҵымҭаз еилаԥыххаа иқәырҵахьан, аха иаб аҟазацәа
адгалан, иаҟәнылахьаз ашәчи ажцқәеи ирымкәкәаан еиҭеирҿыцын,
аҩныҵҟа заманахәӡа ирхиан, еиқәышәшәа, зегь рыла игәазырҳагаха
игылан.
Идыруан Леон уи амаҵ азызуа аԥшьацәа ракәзаргьы иаб изыҳәа
мыцхәы игәрагаз шьоук шракәыз, лымкаала бзиа дшырбоз, иаргьы
лассы-лассы уахь дышҩеилоз, иаҳа игәы анԥжәозгьы гәҟычырҭас ишимаз…
Аӷбақәа рыбжьбагьы, иара ус апҟақәа реиԥш рыӡсашьа еицарсаӡа,
неилшәарак рымаӡамкәа ишҩеиуаз, Цандрыԥшь азиаша ианааи аҟәара рҽадырхалеит. Араҟа сқьала ҳәа егьыҟамызт, уи аҟнытә аӷбақәа
ирықәгылаз ашхәа ҷыдақәа лашьҭны аӡы ихырҵан, ҩыџьа-ҩыџьала,
хҩы-хҩыла ирықәтәан аӡхыҵра иалагеит.
Зны ар иреиуаз аныӡхыҵ, аҵыхәтәан Леон ԥсҳас Аԥсны зегьы дрыларҳәац ицны иааз аҳәынҭқарратә уаа дуқәеи иареи, изыхьчоз ирыгәҭылагыла, арахь рҿаархеит…
Уажәымзар-уажәы ишьапы назықәиргылараны иҟаз иԥсадгьыл
дахьахәаԥшуаз, Леон закә цәанырроу имаз, абасҟатәи шәышықәсақәа
шцахьоугьы, хаҭала исныруеит, сгәи-сыԥси арцыхцыхуеит, абарҭқәа
зегь сзырыҩуа сдоуҳамч ӷәӷәалаӡа иаргәаҭеиуеит…

204

Адунеи аҿы иҟоуп ҩ-хкыкны ахьаақәа, акы, Аԥсадгьыл аԥырҵраан,
егьи – уи азыхынҳәраан. Аԥсадгьыл иаԥырҵуа, аиҳарак наӡаӡа дцозар,
иаԥхьаҟа ихьаа хызҽуа ҳәа акгьы дақәгәыӷуам, иазыхынҳәуа иакәзаргьы ҿыц хьаала деиҭаироуп, иԥсадгьыли иареи ҿыц еишьцылароуп,
ҿыцымҭала ргәыбылра шьҭибакаароуп…
Леон ицашьеи иаашьеи шыҟалаз атәы уҳәозар, дхәыҷны данцоз
ицашьа иабаргәызи, уажә иаашьоуп ахьаа ду зцыҵәҟьоу…
Аҟәара дазааигәахацыԥхьаӡа дыԥшны ибон иара, заа иӡхыҵыз
аруаа ирыгәҭыларкуа ишалагахьаз, иԥшны иҟазшәа, ладеи-ҩадеинтә,
амшын дук инацәыхарамкәа ииаҵәаӡа еилагылаз ашыцра илеибаҳәа,
ааира иаҿыз ауаа.
«Ас ианыҟалах… издыруада ҳашиашаз Ԥсырӡха ҳаӡхыҵыр еиӷьызҭгьы?» – игәы инҭиҳәааит Леон.
Дызҭаз ашхәа аԥынҵа аҟәара ианнадсыла, ицыз ачынуаагьы иаргьы
ааҭыҵит.
Еизаз ажәлар зназы иҟоу ҳәа егьрыздыруамызт, аӡәырҩыкгьы аџьыка ааргаз џьышьа акәзаап изааиз, рааҵәақәа кны еилагылан. Аԥсны
ахынҭа-ҩынҭарақәа ҟалеижьҭеи уи цәгьа ирыгханы иҟан, иаргәаҟуан…
Ус Леон дызвагылан дааиуазгьы иаргьы рылаԥш рыдырхалан
ирыхәаԥшуа иалагеит, дшырзымдрызгьы, цәалашәарак зегь амҽханакит; ҳара ишаҳҳәо аиԥш иҟам аусқәа, арҭ дырҩегьых џьара аказы
икылсхит ҳәагьы рхы-ргәы инҭырҳәааит, иагьаарымхацәгьахеит, ҿыц
амшын ихгылаз аӷбақәа рахьгьы инхьаԥшит.
Аҳ иԥа Леон ааигәаӡа данааи иаб илакҭақәа наихыркааит, уик
иҟарҵо иақәымшәо, мыцхәы иаргәаҭеит. Иара ак аҳәаха даламыкӡакәагьы:
– Бзиала уаабеит, дад, – рҳәан, зегь ааиԥылеит, абас иаалырҟьан
дахьеицырдырызгьы рхаҭақәа иааџьаршьеит.
– Бзиара шәымазааит, – абар иккаӡа Рамзыц ибжьы ахаҭа-ԥсаҭа
ахьраҳазгьы. Аӡәаӡәала рнапқәа рымхуагьы иҿааихеит.
Анапқәа, анапқәа… – шаҟа ирацәоузеи, шаҟагьы иҭахузеи Аԥсны
зегьы рнапқәа ааникылар, иара инапгьы анахьысра шаҟаҩ аргәаҟуа
еиликаарц…
Еиԥылоит анапқәа, еилаҵәоит, еизааигәаӡоу, шьак злоу анапқәа. Иаашьа злаҟаз ала, макьана аӡә иҿы ҩеихыхны иаб иҭахара ҳгәы иалсит
ҳәа идашшылара рзыгәаӷьуам, иаҳахьоу, имаҳахьоугьы рыздыруам.
Иаргьы гәырҩак ихы-иҿы ианирԥшуам…

205

Рыбла иабо рызхаҵом цандрыԥшьаа, абри аҩыза аразҟы Анцәа
изҳаҭәеишьазеи ҳәа ишанханы иҟоуп, ганкахьалагьы маҷк иацәшәоит,
аҳҭын ду ахь дымнеикәа, арахь даазар, иахьак уирахьҟа зынӡа ҽеира
ыҟамзар акәхап ҳәа…
Аԥшәмацәа рахьтә ирацәаҩуп абырзен бызшәа здыруа, иара ус
изаҳауа, хәыҷ-мыҷык ззымҳәогьы шамахамзар уаҩ дыҟам. Асасцәеи
дареи аԥсшәа еибырҳәоит, аха реилагылашьа гәҭыхак шаҵоу, иӡбам
зҵаара дук зегьы шаргәаҭеиуагьы убартә иҟоуп…
Арахь еигәныҩыз ауаа ҳәсала-хацәала ааира ишаҿыц иаҿуп.
Ус саси ԥшәымеи рҿаархан, Анцәа иҳәарҭа аҿаԥхьа, зегь
згәыҵаҳәҳәа, шәшьырара рызуа, иџарџаруа игылаз аџь-ҵла ду инамҵагылеит.
Цандрыԥшьаа раамысҭцәа рнаҩсгьы, ақыҭан моу, анҭыҵгьы еицырдыруаз ауаа ҟәыӷа дуқәа рлабашьақәа рыҽрынҵа икылсит, зхы изамыхәо зажәра аиарҭа иланаҵахьоугьы рыбӷа ихнартәалеит ираҳаз ари
ажәабжь…
Зегьы иџьаршьеит Леон Гәымсҭаҟа иаб ианшьцәа рахь дымцакәа, ма
даҽаџьара ихы мырхакәа, дара рҿы дахьыӡхыҵыз, ҵабыргыҵәҟьан, уи
ажәҩан аҿы иҟоу мчык иабзоуроушәагьы рбахаҭоит…
Шамахамзар ишыҟарымҵацыз алагьы, анцәаиҳәарҭа иҩназ аԥшьацәа, аберҳәса-хәыҷқәа, асыкәмалхҵаҩцәа уҳәа зегь арахь иаадәылҵуеит…
Леон ицны иааз ауаа дуқәа маҷҩым, урҭ дреиуоуп Константинополь
игылоу анцәаиҳәарҭа бааш хьыҵәцара Аиа Софиа аԥшьауаҩ дугьы. Уи
ҷыдала аимператорԥҳәыс Ирина (Чичақ) даалышьҭит, лаҳәшьаԥа Леон
ԥсҳас аԥсуа жәлар данрыларҳәо аҽны лыхьӡала диқәныҳәарц.
Цандрыԥшьаа рынцәаиҳәарҭа амаҵзуцәа зегьы аиҳарак рыблақәа
ҭырхаха изхәаԥшуазгьы иара иоуп, џьара ҽԥныҳәак риҭар ҳәа ишәозшәагьы, мыцхәы рхы иацклаԥшуеит…
Егьырҭ иааз реиҳараҩык аимператортә усқәа реилыргаҩцәеи ар
рхадацәеи роуп, аӡәызаҵәык ида – уи дҵарауаҩуп, Леон аҵара изырҵоз дреиуоуп. Иара иоуп зегь раԥхьаӡакәны, алашара амчхарала,
иахьатәи ҳтелефон еиԥшшәа, адырраҭашьеи, ахаҳә иалху, аӡы зсаса
иҭыкьаса иҩеиуа алымқәа рыԥсы ҭоушәа рырӷыӷшьеи зыӡбазгьы. Урҭ
аҳҭнықалақь апаркқәа рҿы акырџьара игылоуп…

206

Ари аҵарауаҩ Константинополь аҳҭынраҿы иман Птоломеи, Архимед, Евклид, афилософцәа Платон, Порфири, Прокл уҳәа рышәҟәқәа
еидызкылоз абиблиотека ду. Леон лассы-лассы уаҟа днеилон, иаргьы
иҵаҩцәа аӡәы дизиламҵо бзиа дибон. Уи ауп уеизгьы-уеизгьы аӡәы
идимҵаӡакәа, сааӡамҭа итәылагьы збап, иаргьы аҳра ду аниаҭәаршьо
салаӡырҩып ҳәа дзааз. Еицу зегь қәралагьы дреиҳабуп иара, аха
арԥысҵас диашахәҵәаӡа, ихы шьҭкәыцәаа, днаԥшы-ааԥшуа дгылоуп.
Леон ицны иааит иара убас аимператор иаҳҭны иазааигәаз,
хылҵшьҭрала иаԥсыуааз, аха аԥсшәа аахҵәа ззымдыруаз даҽа ԥыҭҩыкгьы. Урҭ аиҳарак изаарышьҭыз, ԥсуарас шьҭа ирылоу егьыҟамзаргьы,
дара ишреиуоу анырдырлак аԥсуаа ргәы иахәап, русқәа рырманшәалараҿгьы ихәарҭахап ҳәоуп…
Ари анцәаиҳәарҭа аҿаԥхьа уажә еизаз рахьтә абырзен ҳәсақәагьы
маҷҩым, урҭ аӡәык-ҩыџьак аԥсуа ҩнаҭақәа рҿы иҭацацәан иҩнагылоуп. Ԥаса арԥарцәа атәым ҭыԥҳа дааргар рҭаацәақәа азыразхомызт,
аха иаазқәылазк уигьы хҭакшәа ирыман, рацәакгьы уаҩ дақәыӡбомызт, амала аиҳабацәа ргәы иалаз, ииуаз асабицәа аԥсышәала рҟырҟы
архәыхәра уадаҩны иахьыҟалоз акәын, аха ишааи-шааиуаз рацәак
ишәарҭамкәа, ҩ-бызшәак шьҭыркаауа ианалага рыгәқәа хьаԥссеит.
Дара абырзенцәа, еиҳарак мшыннырцә иҟаз, рыԥҳацәа аԥсуаа
иахьрыццоз еиҳагьы еиӷьазшьоз ыҟан, урҭ рыла ара ршьапы ркуан,
ишырҭаху ицо-иаауа ибжьалон. Уи аиҳабырагьы ирџьыршьон…
Абырзен ҳәсақәа рысабицәа ркалҭ иалаҳәуа иахьгылаз, ҿыц Константинопольнтә иааз ажәабжьс иҳарҳәарызеи ҳәа рыблақәа ҭырхаха
ирыхәаԥшуан, зҵаарак аҭира рзымгәаӷьуа…
Ԥыҭраамҭак зегь араҟа ус ианааилагыла ашьҭахь, Цандрыԥшьаа
аҳас ирымаз аамсҭа ду Цан Шьмаф иҟаз аусқәа илымҳа ианынҭыршь,
аханатә аахыс еиҳа уаҩ дзықәгәыӷуаз ауаа ҟәышқәа, ауаа ӷьеҩқәа ҳәа
иԥхьаӡаз аалихын, Леон ицны иаазгьы даргьы иман аныхаԥшьарҭа
иныҩналан, еиҳа ишеиӷьу азы рыхшыҩқәа неиларҵарц инеилатәеит…
Зыԥсҭазаараҿ акрызбахьаз ауаа ҟәыӷа дуқәа аӡәырҩы, – ԥсҳас Аԥсны иахашәыргыларц иаажәгаз ҳҵеи иоуп, аха ихәжәаны иҟашәымҵан,
аццакра аҭахым ҳәа ицәажәеит, егьырҭ аиҳараҩык абыржәаҟара иаамҭан шәмаацт, хырԥашьа змам усуп ҳәа иқәгылеит.
Дара иааз, усгьы егьысгьы, ари шәареи ҳареи иахьаҳҭаху иҳаркәараҵо, ма ишаҳҭаху ала ианаҳҭаху иҳаӡбо иҟам – аимператор Константин V ихаҭа инапынҵоуп, асенат аилатәараҿ ишьақәырӷәӷәоуп,
зҳәазҵамоуп, амҳәыр аархоуп, ахьхаҿа азоужьуп, шәҟәыла-быӷьшәыла

207

ишьҭыхуп, уи аҟнытә акызаҵәык ишәуалу – ҳшәырманшәала, Ԥсырӡха
аҳҭынраҿы аҭагылазаашьа зеиԥшроу цқьа еилкааны иҳамам, наҟ-ааҟгьы машәыр ҟамло, еиҳа ишеиӷьу ала амҩа ҳақәшәҵарц ауп шәа шәҿы
ҳзымҩахыҵыз, рҳәеит…
Цандрыԥшьаа руаа ҟәышқәа ираҳаз ари ажәа уаҩы ишимбац
ргәы иахәеит, аха цәгьагьы иарлакҩакит: урҭ ибзианы ирдыруан Леон
ду игәҭакы, уи иабхәараахь дҿазҳәоз шырацәахаз, аиҳарак иԥҳәыс
аҳкәажә лныррала, иаалырҟьан иԥа ԥсҳас дышрылеиҳәаз, уи ажәлар
шеиланарҩынтыз, иахьагьы ҽеира шыҟам. Уажә аԥсуа жәлар рҟәыҵәак
раҳасабала, дара рыла Рамзыц иԥа изыразны, ԥсҳас иҟалара иақәшаҳаҭны, дрыман илеир раԥхьаҟагь аусқәа рхы шцаша ҳәа егьрыздыруамызт. Уи аҟнытә, абар, Константинополь дшьақәнарӷәӷәеит, ишәыхшаз иоуп, ԥсҳас дышәзааҳгеит ҳәа акәымкәа, Аԥсны зегь иахьазеиԥшу
агәҭан жәлар реизара ду ҟаҵаны, ауаа дырқәа рцәажәо, маҷ-маҷ аӡбахә цәыргатәуп, абшьҭрала ианамух, рыԥсҳа дара рнапала далырхит
рҳәо иҟалароуп; ҳажәлар рҟазшьа ҳдыруеит, мамзар дырҩегьых хаир
алҵуам зҳәаз рацәаҩхеит…
Ажәлар ӡбатәыс ираҳҭар еиҳагьы иахьакәым икылсыр ауеит, ас
аҳратәра шеимҳарххо, анкьа ишҳахьлац аиԥш, зынӡа иаҳкьаразым
дара ртәык даашьҭны даҳхадыргыларгьы ауеит ҳәа уи иамазкызгьы
маҷҩымхеит.
Аҵыхәтәан, иаҳараҩык ззааины ирҳәаз зегь адгылеит: усҟантәи
аамҭаз Дгьылԥшӡа ҳәа изышьҭаз акаршәраҿы жәлар реизара ду
ҟарҵарц, ԥсыхәак ахьынӡамоу Аԥсны аҿацәқәа зегь рҟны аҳцәас иҟоу
аамысҭцәа дуқәеи аамысҭцәа кьаҿқәеи адыргаларц, идырцәажәарц,
ргәаанагарақәа ддырҳәарц…
Ари аиԥш аԥсҳа иалхраан ахаан иҟамлацызт. Излашәарҭаз шыҟазгьы,
Леон ихаҭагьы еиҳа дазыразхеит. Иҿы изарҳәомызт акәымзар, ҵабыргыҵәҟьан уи зыԥсы дахылҵыз ажәлар дара рхала иӡбахә рымҳәакәа,
иага исуацәоуп ҳәа иԥхьаӡозаргьы, тәымуаак дрыман иахьааз, насгьы
иаб иашьа иԥа гәакьеи иареи еихҭнырҵарц иахьаҿыз игәы арҷыданы
дыҟан, уи иаҵаз аҳәынҭқарратә гызмалрагьы бзианы еиликаауан. Убри
аҟнытә, дабџьарны ҳнапы даҳаркуеит згәахәуаз ргәы ишаанагоз аиԥш
акәымкәа, иара игәҭакыҵәҟьа зынӡа ихазын, уи идам-здам уаҩытәыҩсагьы издыруамызт…
Рхы иҭамкәа, ргәы иҭамкәа, арҭ еиқәшәаз ас анцәаиҳәарҭа аҩныҵҟа
еицәажәонаҵы, ауаа ԥхьырцәқәа иаразнак аныҳәагатәқәа аарган аџь

208

амҵан иҿарҳәеит; реилацәажәара иалган иандәылҵлак, иара ус иааинырслан акәзаргьы, Леон иԥсадгьыл ахь ихынҳәра иақәныҳәаны иара
абраҵәҟьа иршьырц, ааигәаӡа инхо аамсҭак иашҭаҿгьы аишәачара дырхиарц…
Абар иара уажәнатәгьы уаҟа, ақыд дуқәа еиҿажьны, алҩа афҩы хааӡа ақәаҵа иҵарчны, агәгәаҳәа амцақәа еиқәырҵахьеит, ақәаб дуқәагьы ахакнарҳахьеит, аҳәсахәыҷқәеи арԥарцәеи ццакы-ццакуа ачеиџьыка армазеира иалагахьеит…
Иара абри ақыҭаҿ акәын дахьынхоз иҟалаша здыруа ҳәа Аԥсны
ахы-аҵыхәа иахьабалак зыӡбахә алаҩхьаз, Чаабалырхәа Қьысқьынџь
захьӡыз, ақәра ду змаз ауаҩ ҟәыӷа.
Леон уи иӡбахә даныхәыҷыз аахыс иаҳахьан; измааноу сеидру, аха
уажә анцәаиҳәарҭа аҩныҵҟа иахьеилатәаз рыҩагыламҭаз дааигәалашәан, дзаарымгазеишь ҳәа дназхәыцит. Арахь рдәылҵымҭазгьы Цан
Шьмаф иеиҳәеит уи дибарц шиҭаху. Шьмаф маӡарахк дақәыркызшәа,
ииҳәо иҿамшәо дааҟалеит. Леон идырит араҟагьы уаҩ дызмырӷьацо ашьыцра бааԥс шырԥышькласуаз: иҟалаша здыруа ҳәа иԥхьаӡоу
уи ауаҩ ҟәыш ду, дара рыпату млаҟәырцаз, бжеиҳан реизарақәа
дышрыладмырхәуа, аиаша ааҭырҟьаны иреиҳәар ҳәа ишәаны, изыӡырҩраҵәҟьа злымшозгьы шыҟоу…
Леон дзызҵааз дыҟам ҳәа мап кышьа ыҟамызт. Иауазеи, дад,
абасҟаҩуаак иаҳҳәаз хоумҵо ҳәа игәаарц егьшаарыгымхазгьы, арԥыск
ҽырххыла дрышьҭын, ақыҭа ахаҩаӡарахь џьара дахьынхозынтә дааргеит, қәрала арҭ зегьы иреиҳаз, аха имажәӡоз аҭаҳмада.
Иҟәашккараӡа ичамҳа лабашьагьы иаргьы дахьынеимоу, уаҩоу дук
иакәын иара. Леон ари дшибаз аиԥш данхәыҷыз зны иԥылалоз, уи
аахысгьы дахьцалак зсахьа ибла ихгылоу, зыбжьы иаҳауа, згәамч ду
ицу адоуҳа-уаҩы дааиеиԥшнишьалеит.
Иаргьы дшааиуаз, Леон дидырит уҳәартә, илабашьа аҽыҩҳәа илаирсын, инап џаџа ду аҿаархан, – бзиала уаабеит, дад… Сара уаҩ ииҭахым
сабоугәалашәеи, – дигәыҵаиҳәҳәарц егьигымхо, аԥсшәа наиеиҳәеит.
Изаҳауаз иааџьаршьеит, аиҳарак Леон ицны иааз аҳәынҭқарратә
усзуҩцәа иахырҳәаара рзымдыруа, маҷкгьы иргәамԥхацәо, ишанханы
ирыхәаԥшуан, дазусҭада ари ҳәа иҵаарцгьы егьрыгхомызт, аха рзалаҿыҭуамызт, иара данааи ашәаԥыџьаԥ хырхәо, иаарыкәыршан аԥсабарагьы еиҳа аҽакала аҽеиҭанакызшәа рбеит…

209

Леон қәрала дышмаҷызгьы, иџьбарангьы иџьбарацәамкәа, ихаангьы ихаацәамкәа, ҿык-бзык иузаламҵо шәахәақәак иблақәа ирхубаало, илаԥш уаднахалон, абаҩҷыдеи ахшыҩҵари шимоу акәзар днаҵысыцыԥхьаӡа имаха-шьаха мацарагьы иуанаҳәон. Даазгаз дара дааргаз
шџьыршьоз, дара рхаҭақәа иара ихьыԥшушәа рхы рбо, ииуа-ииҳәо зегь
хырԥашьа рзамҭо ишыҟазгьы ргәы иаарыҵанаҳәеит…
Иҟалаша здыруа идырит Леон хаз ҷыдала диацәажәарц шиҭахыз,
ариабжьаракгьы ицәа иалашәан дыҟан уи, «уааи» ҳәа аӡәы днеиԥхьаран дшыҟаз, дагьазыԥшын. Идыруан уи идуӡӡоу акы ишазҳәазгьы, уи
аҟнытә илабашьа ахьарсыз дырҩегьых арахь иааҵихын, гәыла-ԥсыла
еибадырны, Леони иареи нахынҳәын, еиманы ҩаԥхьа анцәаиҳәарҭа
иныҩналеит. Рхала уаҩ дахьырԥырхагамыз аԥхьакырҭаҿ инеины инеидтәалеит.
Адәахьы иԥшыз саси ԥшәымеи гачамкны еилагылан, иара ус џьара
ак аҳәараҵәҟьагьы рзыгәаӷьуамызт.
– Анцәа ида шаҳаҭ дҳамам, Анцәа ибоит, – иҳәеит аҭаҳмада
ишынатәаз аиԥш, Леон иблақәа дырхыԥшыло. – Сгәы иахәеит даара
уахьааз. Издыруан сара ари ас ишыҟалоз… Уабгьы иасҳәахьан, уҽыхьчала, ушақәымгәыӷуала уҭахашьа ҟалар алшоит ҳәа. Уи хырԥашьа
амаиургьы наӡаӡа уԥсӡом, уԥа даауеит, дыӷәӷәацаӡагьы дгылоит уҭыԥ
аҿы… Уара угәуҽанӡамкәа ԥсышьацәгьа узҭаз зусҭцәоу мышкахамышк-аҵыхәа имааԥшыргьы ауам, рхала аҽшьра ргәаԥхо аҟынӡагьы
инеиуеит ҳәа иасҳәахьан. Уи, дшақәшәазаалак, игәы раҳаҭны инарцәыҟа дцеит, акызаҵәык уахьгьы дызмырҭынчуа иџьынџь-дгьылоуп…
…Уара уаԥхьаҟа ԥеиԥш ду умоуп, уажә уаашьа шыҟалаз збоит егьыздыруеит. Имариахом аринахысгьы уусқәа…
Уаазгаз уара иууацәоуп аха, урҭ жәытәӡаахыс, еибашьрала, аиҳарак
динла, ҳамҭала, аҳрақәа ршарала амилаҭқәа рхыхра иашьҭан. Ирылшахьоугьы шьардоуп, ари ҳамшын ду нырцә-аарцә, ладеи-ҩадеи иаахықәнакылаз ажәларқәа шеибакәу зегьы дара рхәура иҭоуп, рымаҵ
руеит. Убарҭ ҳреиуоуп уара зжьы уалҵыз ҳарҭ аԥсуаагьы.
Ҳара ҳарҭахушәа ҟазҵо, ҳара ҳакәӡам ирҭаху – ҳадгьыл ауп, дад,
ҳаԥсабара Анцәа иаақәишаз ҳмал ду ауп, ҳбеиароуп. Ӷәӷәалагьы ҳаимырҵәахьеит, иахьеи-уахеи аӷбақәа ҳадӷырлоит, ауааԥсыра инадыркны, иаҳцәырымго егьыҟам, шыцуп, џьуп, хьоуп – ҳабнақәа хыршьаахьеит, цхоуп, шәуп, хышхырҵәуп, рахәуп-шәахәуп – уаҩ дзырӷьацаша
зегьы дара иқәдырбзақьаауеит, хьуп, раӡнуп, еихаӡоуп – ҳашьхақәа
рбеиара зегьы дара еимырӷәыцәаауеит.

210

Ари ззымго – изго иҵашьыцуеит, иара дахцаны ҳахьнеира ҳәа
иашьҭоуп. Ҳара ҳагәхьаа уаҩы икӡам. Ҳара ҳаԥсадгьыл аҿы алыцәҳа
иреибафарҭахеит…
Иара ҳхаҭақәагьы ҳаичырчара мариахеит, баҩ хәыҷык ҳалауршәар
уаҳа ҳҭахӡам – ҳкәыкәылах аақәибахуеит. Уи дара ирдыруеит, ҳгәи
ҳгәаҵәеи иҭаԥшны зегь рыла ҳҭырҵаахьеит…
Аха ҳара зегьгьы ҳнеибеиԥшны ҳлашәқәаӡам, ирацәоуп ҳаргьы
иаҳбарҭоу. Рыцҳарас иҟоу, ҳара избо иаабо еиҭаҳҳәо ҳалагар ҳаилагоу
џьызшьо ахьырацәаҩу ауп. Избо ирбаз аҵыхәала иӡхьоу, мамзаргьы
иӡыз иеиԥш, уааишь-унеишь ҳәа рарымҳәаӡо, зқәацәқәа ирыҩнатәоугьы шаҟаҩ ыҟоузеи…
…Ҳара ҳажәлар аӡәы ихьыԥшымкәа изыҟамлеит, дад. Убри аҟнытә
ладеи-ҩадеи иатәу, ҳазҭахыми дареи зыбз еивҵоу ауааиқәаҵәақәа рацәаҩны иҳалиаауеит. Уи еицәоу адунеи аҿы егьыҟам… Урҭ ирыхҟьаны
уаӷа иузимуша ахлымӡаах бааԥсқәа ҳрықәшәоит… Угәы иалсып ҳәа
сыҟам, бзиара шрыгымгьы, уара уабацәа рхьышьҭра еиуоу ԥыҭҩыкгьы
жәытәаахыс ус ибжьанагалақәахьеит, рлахьынҵа еижьахьеит. Аха иҟан,
иагьыҟоуп аӷәӷәаӡақәа, урҭ роуп Аԥсынтәыла ԥсыс иахоугьы.
Уара урҭгьы егьырҭгьы аӡәы ушиламҩашьо здыруеит, аҿагьы удызбалоит… Убри аиԥш уасхыр ӷәӷәак шьҭоуҵарангьы уҟоуп, ахаан имбаауа-имԥсуа…
…Уара адунеиқәа наҟ-ааҟ аҳәаццышә ахьеилыршьуа агәҭа гылатәыс
изауз уоуп дад. Сара уажә абрахь уахьсыԥхьазгьы – Анцәа игәаԥхарала
иҟалаз усуп. Уи аҟнытә, исҳәо иара иҿалоуп ишуасҳәо. Сажәа сроууам,
исыркьаҿуеит, избанзар, адәахьы аамҭа ԥшны игылоуп…
…Уаб иашьа дласырҟәуам, илшақәахьоу шьарда ирацәоуп, аха
аханатә аахысгьы, қәрала маҷк дшеиҵбызгьы, уара зыԥсы уахылҵыз
иакәын аԥсҳара зыхәҭаҵәҟьаны иҟаз, ауаа мыцхәы ирзааигәаз…
аиҵашьыцреи маӡа-аргама аӷыӷеибагареи ирыхҟьаны ақәнага дақәдмыршәеит акәымзар. Иара уи инирԥшӡомызт, ахаҵарахь дурхаргьы
дхаҵа ӷәӷәан, ауаҩрахьы дурхаргьы – дуаҩ дуун…
Илакҭа иҭарҳәомызт акәымзар, аиҳарак дзыхдырҟьоз ҳәа сгәы иаанаго – аҳазарқәа дахьрымаҳәыз акәын, арирахьҟа акәзаргьы абырзенцәа иара иҭахцәа гәакьақәа ракәын усгьы. Ари азныказ рацәак усс
измамыз аамсҭцәақәак, аиҳаракгьы ақәаҵаамсҭцәа, аҵыхәтәан зынӡа
амцаԥшь днаркуа аҿаанахеит, урҭ ажәладақәеи ашьҭрадақәеигьы рыдыркыло иалагеит, аҳатәы рҳауашәа, Аԥсны анҭыҵҟагьы ицо-иаауа,
ацәгьа ҳәо ибжьалеит…

211

…Уаб дызҵаз аидара аҵкыс ихьанҭа хоит шьҭа уара узҵало аидара.
Иаахтынгьы иуасҳәоит, – акырынтә аибашьрақәа ушрықәшәо, ус аламалак аԥсҳара унапаҿы ишурымҭо, акырынтәгьы ишумпыҵыржәо, аха
наӡаӡа иумоур шамуа.
…Ара шәахьаадгылаз ҳарҭ ҳқыҭан уаб бзиа дырбон ҵабыргыхаҭаны,
аха араҟагьы згәы хәаԥсахьоу маҷҩымкәа иҳалоуп… Урҭ судыртәалан
уахьсацәажәо ргәаԥхашам. Убри аҟнытә иуасҳәо, ушиашоу Ԥсырӡха
уӡхыҵыргьы цәгьамызт, уажәыҵәҟьа уаҟа хынҭа-ҩынҭара уақәшәомызт. Уҩхалан уаб дуҵәыуандаз… Абригьы еиҳа иҭыӡшәазго, ани гәы
изҭома ҳәа аҵәы уахазыркьакьо рацәаҩхашт. Гха дуум ари, аха ас еиԥш
иҟоугьы уҽырцәухьчалароуп…
Сара издыруеит уара угәы зырлак-ҩакуа, узырбжьажьо, аха иҟалаша ҟамлар ауӡом, дад. Иҟалаша усгьы иҟалоит аҟнытә, ухықәкы мԥсахкәа унеилароуп…
Са сааиаанӡа араҟа еибышәҳәаз атәы сыздыруам, аха са сызлахәаԥшуала, иара уажәы уаныҩагылалакгьы еиӷьуп иуцны иаазгьы
уаргьы шәышиашоу Ԥсырӡхаҟа шәлеир. Анс-арс акәымкәа, шәыззааз
аахтны жәлары ирыларҳәааит иуцу аиҳабыра. Уи иҟаларан иҟоу, хырԥашьа змам ауп. Анаҩс иҟаларан иҟоугьы ус ауп ишыҟало, уи ашьҭахь
иааиуагьы ус акәхоит: иҟаларан иҟоу, ишуасҳәаз аиԥш, ахаан уаҩы изахмырԥаӡацт, дад…
Леон ҟыт-ԥсытбжь мырго ари аҭаҳмада хшыҩҭра ду дизыӡырҩуан,
нас ус иҳәеит:
– Уажәа ҳагымхароуп, ҳхыбаҩ. Рқәацәқәа ирыҩнатәоуп ҳәа аԥхьан
узҿыз ауаа ҟәыӷақәа зегьы сҭаххоит, урҭ рыда сара шьаҿак еихызгаран
сыҟам…
– Ибзиоуп, дад, аха уигьы уақәымгәыӷцәан. Иудыруаз, ҳарҭ аҟәыӷацәа ҳәа узҿугьы зегьгьы ҳшеиԥшым, хҭак ишаҳзеицҭамыршәуа, арма-ӷьырма аихарақәа шаҳдыруа. Уара иалх агәҭа – аҟәыӷа мацарақәа
урышьҭамлакәа, хаха ажәылара здыруа инадыркны зегь еидкыла.
Убасҟан ауп урҭгьы егьырҭгьы еибакапануа ианыҟало, еиҳагьы уаныманшәалахо. Амала аԥыжәара ганкы мацара иуцәамгароуп. Аиҳарак
хаха ажәылара здыруа рымацара иануцәырга – иуаӷоугьы иуаӷамгьы
зегь цҟьа иуцәықәырҵар алшоит. Ус аиԥшқәа ҳрықәшәахьеит акырынтә…
Абыржә шәыӡхызгаз амшын иаҩызоуп уара уԥсҭазаара: уи ацәқәырԥа агхаран иҟам, – ухыл, дад, ухыл… Иуасҳәахьеит, уаԥхьаҟа ԥеиԥш ду

212

шумоу. Ихирзааит умҩа, иугымзааит ҳазшаз илаԥш хаа, илԥха-игәаԥха,
– абри ааиҳәан, илахь-иџьымшь ааиӡатәит аҭаҳмада.
Леонгьы ус ныҟаиҵан, иҩеибаргылеит. Арахь ианаадәылҵ, уаанӡа
иҟамызгьы аӡәырҩы ааихьан. Ажәлар насҭха-аасҭхан, Леон ицыз аҭаҳмадеи иареи амҩа нарырҭеит…
Зегьы иаагәарҭеит Леон еиҳа ихы-игәы дақәгәыӷуа, зынӡа аҽакала
иҽеиҭакны дшыҟаз. Иара ихаҭаҵәҟьагьы иныруан уи ус шакәыз, злабашьа шкәакәа еиларӷәӷәа икны ивагылаз аҭаҳмада адунеи иақәлоу
ари иџьынџь-дгьыл иахылҵыз адоуҳа-уаҩы ихаҭа иақәҵәҟьаны ибла
даахгылеит. Уи дҭакны доуижьызшәа игәы иааинаҭеит. Ус зыхшыҩ ду
ахақәиҭра амам зегьы срыхьӡаны ахақәиҭра сызрыҭандаз ҳәа дгәаҟ-ԥсаҟуагьы дааҟалеит. Уи амчра инапы иакымкәа ишзалымшозгьы мыцхәы иҵарны иааинырит. Амчра хаала ианымааи – мчыла ишаагатәугьы
игәы иааиҵанаҳәеит. Уи азыҳәан ар ицҵан дшаарышьҭызгьы уажә ауп
еиҳа инарҵаулан даназхәыцызгьы. Аха амчра знапы иаку иоуп амчра
змырхуа. Знапы иакыда иара амчра змихырц лахьынҵас иоуз? Иашьцәа роума? Рнапы иакыҵәҟьоума дара урҭ рхаҭақәа амчра? Иакызар
иабанӡаӷәӷәоу, акыр иаԥсоума уи аҩыза амчра умпыҵаухалеит ҳәа?
Даҽаџьара акәу ужәлар наӡаӡа ахақәиҭра рызҭаша амчра ахьыԥшаатәу, даҽанапқәоу мчыла уи зымҟәыҵжәатәу?…
Ихәыцрақәа шьардаӡа ирацәан Леон лаша. Дзықәгылаз идгьыл
гәакьеи иааикәыршан иҟаз иԥсабареи амч ҷыда шиларҵоз, иаргьы
урҭ рыцхыраара гәаныла дшаҳәоз мацара, араҟа аамсҭауаҩык игәараҭаҿ асасцәа иааинырслан пату анрықәырҵа ашьҭахь, дырҩегьых
аӷбақәа инарҭалан, ԥасатәи раашьала, амшын ихышьшьыла алада
рҿылархеит…
VI
Аԥсны иҟалаз ахҭысқәа рхыԥшақәак Константинопольнтә инеиз
иуацәак рҿала Барџьиль-хан илымҳа ианынҭас, иҟаҵәҟьоу ҽеила еиликаарц азы, ҳаԥы-мҩала аԥшыхәцәа ишьҭын, абар шьҭа жәохәымш
инареиҳаны иҵуан рхабар ыҟамижьҭеи. Убри иахҟьаны цәгьа игәы
ҭынчымызт аҳакан, утәашьа ҽеим ҳәа хазы амца ицралҵахьан иан
гәакьа Синда-ҳаным. Ланхәа Барсбиҭ-ҳаным дыԥсижьҭеи лара аҳакан-ԥҳәысраҵәҟьа лҽазкны дыҟан, аҵлахәарҽ ду анкаҳалак уи иамҵахан иҟаз аҵиаа аӷьацара ишалаго аиԥшгьы, акыргьы ԥаса аасҭа дыб-

213

зааихьан, еиҳа лассы-лассгьы лыԥҳа Џьарымхан длызхәыцуан, хаҭала
дцан дылбарцгьы инақәылк-нақәылкуан, аха амҩа ахьыхараз аҟнытә
илзыгәаӷьуамызт…
Ҳазартәылеи Аԥсни маӡала еимаздо аҳаԥы-мҩа аҭалара ашҟа
ҩынтә ауаа ишьҭхьан Барџьиль-хан, аха урҭгьы уаҩ дҳамбеит ҳәа ихьагәгәа иаахьан.
Аҵыхәтәан иара ихаҭа, иҳәаҭҳаныҟәгаҩцәеи ихьчаҩцәеи ицны,
дцеит уи аҳаԥ ааигәара иҟаз, ааԥҭраҵасшәа иҟаҵаз иаангыларҭахь.
Егьырҭ иусқәа зегьы ихашҭны, ихы-ихшыҩ зегьы уажә шьха-нхыҵҟа икыдын ахан-иԥа. Уи агаҿахь хаҭала дшымылбаацызгьы, сахьа
џьашьатәыс иҟоу зегьы ибла ихгылан, ддыргәаҭеиуан, згәыблра икхьаз
иаҳәшьаԥа Леон ара даныҟаз еибырҳәахьаз ажәақәа зегьы ҿыц игәалаиршәон, деиҭарызхәыцуан, ҳамҭас ииҭаз аҳазыр шкәакәаӡа иџьыба
иааҭыхны дахәаԥшуан.
Аҵыхәтәан иааит дыззыԥшыз ауаа, рыла-рҿы ахьҭоу умбо, аԥхӡбааи аҳәынҵәаршьшьыреи иаганы, иӡыфаха, еихьыжәжәа-еикәыжәжәа,
рыжәцәеимаақәа рышьхатта, уаҳа назлоу иԥсра убеит ҳәа рҿы еилымго. Фҩык ахьцаз иаазгьы ҩыџьа заҵәык роуп.
Урҭ ԥыҭраамҭак егьрызҳәомызт, рыԥсы ааины ицәажәартә ианыҟала, рыҿқәа ӡык нарыҿдыршан, хыма-ԥсыма Барџьиль-хан иаԥхьа ирыман иааит…
– Шәынзырхазеи асҟак?.. уахь шәаагыларауаз зынӡагьы, – иҳәан,
днарықәымчит ахан-иԥа, аха ажәабжьс ицәырырго саҳандаз ҳәа
дгәаҟуа.
– Ҳҳакан ухаҵкы, – даацәажәеит руаӡәк, аҟит ихьызшәа деихәлацәкьысуа, асаара дхырхәо, – ҳаибганы ҳахьааз… хыхь иҟоу Ҭенгьри-хан
дуӡӡеи шәара ҳлашарбагеи шәылԥха иабзоуроуп…
– Иҳәа иҟоу.
– Иҟоу уи ауп… – дналамгацкәа ибжьы наихәлашәеит, арбаӷь-ҿа
аиԥшгьы дыхәцәырххеит, аха уаҳа егьанизымҳәа:
– Ҽеира ыҟам, ҳҳакан ухаҵкы, – егьи иааимидеит уи, ибжьы
ҭахәаҽӡа.
– Ишәҳәа уара уаҩҵас, ацәарӡгақәа! – дрыҵаҳәҳәеит Барџьиль-хан.
Аҩыџьагьы рыблақәа шаҟь-шаҟьо инеиҿаԥшы-ааиҿаԥшит, дырҩегьых ҳауа изылшарыда рҳәозшәа.
– …Рҳакан дшьуп… – аарла иԥсы инахирзааит раԥхьа ацәажәара
иалагаз.

214

– Дарбан уи? – дҵааит Барџьиль-хан, уаанӡа иаҳахьаз ахьынӡаиашоу шьақәирӷәӷәарцаз.
– Ҳаҳәшьа Џьарымхан-ҳаным лхаҵа – Рамзыц-хан ду.
Барџьиль-хан иикыз аҳазыр ааилаирӷәӷәеит, иблақәа акакаҷ нарыҵашәеит.
– Уи ашьҭахь акырӡа аилаҩынтрақәа ыҟан, – раԥхьа ицәырызгаз иааимидеит егьи.
– Византиа аиҳабыра ари анраҳа дара рҿы аҵара иалгаз
шәаҳәшьаԥа Леон обезаа ҳаканс дрырҭарц ауаа ицҵан даарышьҭит,
– дырҩегьых раԥхьатәи еиҳа доунажьны даацәажәеит. – Убри иазкыз
аизара ду аныҟаҵәҟьаз ҳара ҳнеира иақәшәеит. Уи амшын ааигәара
дә-дуӡӡак аҿы имҩаԥысуан. Хыцәхәыц ирацәаҩын ажәлар, Константинополь аиҳабыра рхаҭарнакцәа ззааз ажәлар ианрыларҳәа ашьҭахь,
аӡәаӡәала иқәгылан обезаа рҳаканцәа цәажәон. Урҭ ирҳәоз уатәи ҳара
ҳҳазарқәа ахьҳавагылаз еиҭаганы иҳарҳәон. Амыҭҳагәыс рҿыҵҳәацәон! Аимак ӷәӷәа ҟалеит. Уаанӡа Обезатәыла ҳакан хадас иамаз ихаҭа
игәы шыбзиамызгьы дмаар рымузт, дықәгылан дцәажәеит. Уи идгылоз
ауаа рацәаҩхеит – заа иазыҟаҵан ирыман, Егры нырцәынтә иаазгьы
маҷҩымызт…
– Аҽны абри аиԥш аизара абра иҟалараны ишыҟаз арабцәеи
аџьамқәеигьы ирдыруазаарын, урҭ ҵҩа змам ар Қарҭли аҳәаақәа ирыдыргалахьан, ианаҭаххо аамҭаз рҿаархарцаз, амҩан ԥықәсыларак
рымҭакәагьы иоурыжьырцаз…
– Ус шыҟалоз сымҳәахьази, агьааурқәа! – ихаԥыцқәа аҿҿа ҩарыҵгеит Барџьил-хан, дырҩегьых иикыз аҳазыр-баҩыш ааилаирӷәӷәеит.
Уи иагьа иҳәаргьы ижәытә ӷацәа уажәыҵәҟьа арабцәа усҵәҟьа рыҽдырҵысып ҳәа игәы иаанагомызт, иааҟәымҵӡакәа уаанӡа имақаруаз
арабцәа изныкымкәагь ауаа инырҵахьан, ҳар рԥыза дуӡӡа Џьерарх
ихыбаҩ еигәыдҵо ишәыман шәықәуп, уеизгьы-уеизгьы ирхынҳәны
иҳашәҭароуп ҳәа. «Ахы изҭадаз шә-Џьерарх, ахы имазар ара дааны
дҳақәлозма» ҳәагьы рзицҳахьан, бааԥсылагьы уи иаргәааӡан иҟан.
Урҭгьы егьырҭгьы иаазқәылазк зегь зыцәшәозгьы Барџьиль-хан
иаҳәшьцәа рыла дызуацәахаз Византиа аиҳабыреи Аԥсны аҳцәеи ихы
иархәаны, дара аханатә аахыс иззышәарыцоз Обеза мшын агаҿахь
дкылсырҳәоуп. Уаҟа уи иҽирӷәӷәар, нас Кавказ ажәларқәа зегьы идкыланы, зынӡа ҳаимыхәаӡо иҽыҟаиҵоит ҳәа, имцаха ирыцралан иҟан…
Ари ус шакәу, ргәы дҭатәоушәаҵәҟьа, Барџьиль-хан ибзиан идыруан. Уажә иаҳәшьаԥа Аԥсны ԥсҳас дарҭарц ргәы ишҭаз анраҳа рхы

215

рыхнахӡазар акәхап, дара арабцәагьы хаз ирҳасабуа Анцәа иоуп издыруа…
– Иҳәа анаҩс иҟалаз, уҿаббаӡа узԥшузеи! – деиҭаиҵаҳәҳәеит
Барџьиль-хан ацҳаражәҳәаҩ, уи акрихароу џьушьап.
– Анаҩс… аизараҿы шәаҳәшьаԥа Леон ажәа ирҭеит, – дшәа-ӡыӡо дырҩегьых дналагеит, – акраамҭа дцәажәон… Ахаан иаҳмаҳацт ус ауаҩы
изыӡырҩуа, убасҟак ақьалықьашанақәа иҳәон. Уи данцәажәа ашьҭахь
аӡәырҩы ргәаанагарақәа ишрыцәхьаҵызгьы убартә иааҟалеит. Уи
егьырҭ арӷыӷкит, знык ицәажәахьаз дырҩегьых иқәгыланы ацәажәара
еиҭалагеит. Урҭ рышьҭахь Константинопольнтә иааз аиҳабацәа руаӡәк
деиҭақәгылеит… Уи дышцәажәоз, зынӡаск ргәырҽанӡамкәа, – ааит шәара алахшақәа! – иҳәан, зымҩатәырахьынтә аӡә дхысит. Ахҿа ицәажәоз
илахь-ҩашраҵәҟьа иаахеит. Уи инашьҭарххны егьырҭгьы иааиларҵеит,
иааилаҩынтит, иааилауаҭырит…
– Уалга, нас иҟалаз ҳәа!
– Нас… нас нибарҵәарахеит, сҳакан ухаҵкы, уаҩытәыҩса ак изеилырго ҳәа иҟамлеит!..
– Аџьамқәа ҩеима?
– Мап, урҭ макьана иабаҟалоз.
– Инибарҵәодаз, нас?
– Дара-дара. Аичырчаҩцәа ирылшеит убри аҟынӡа рнагара…
– Леон ар ицӡамзи?!
– Ар ицын, аха ицыз аргьы урҭ рхадацәагьы рытҟәеит, идырҭаслымит, аӡәырҩгьы рхы иамыхәо ирҟәаҟәеит…
– Ишәҳәа ҽеишәа анаҩс иҟалаз?! – дыҳәҳәаӡеит Барџьиль-хан.
– Анаҩс… уаҳәшьаԥа Леон арымӡааҩ иқәлацәа идгылеит. Ажәлар
еиқәыркит, аха иҟалаша ҟалахьан… Уи иаб иашьа, уаанӡатәи Обеза
аҳакан ду, идгылаҩцәагьы иаргьы иҳаканрахь дҩеины дҭатәеит, иуацәа-иҭахцәа, ҵҩа змам ижәлантәқәа икәшан дрыхьчоит. Аиҳарак уи
иԥсы ихҭниҵоит, рҳәеит, иара имаҳә… Ихьӡ сгәалашәом, уи иоуп, рҳәеит, иҟалаз аилаҩеилас бааԥс еиҿызкаазгьы…
– Шәҿараантәуа акәымкәа, ишәҳәа уаҩҵас иҟалаз, – деиҭарықәымчит Барџьиль-хан. – Дабаҟоу ҳара ҳ-Леон, исашәҳәа ихы-иҵыхәа?
– Уи убасҟак дызҭаху ауаа рацәаҩӡаны идеизалеит, убасҟакгьы
дрыгәҭыларкит, абаагәара иҭоу диеиԥшыртәит. Иҽыхәа, иаб икәадыр
ақәҵан иаарган, абасҟак ишеилыхаразгьы, иқәныҳәаны, ашькыл дандыргылеит, аӷәра идыркит, иахьарнахыс Обезатәыла алахьынҵа знапы
иану уара уоуп ҳәа иарҳәеит.

216

– Дахьҽыжәыз, – ари ииҳәаз ицәыбжьахар ҳәа дшәаны, ҩаԥхьа
егьигьы иаацәыригеит, – ари ҳара ҳҽыжәлақәа иреиуоу, шәара шәанду – ԥсаҭа бзиа Барсбиҭ-ҳаным ишхәыҷӡаз изыналышьҭхьаз, ашьапы
аныҩкыднаҟьа, аҵаа ҭаԥҽыр аиԥш, адгьыл ҩҭаҽылан, аҽырҳәа аӡыхь
ыҵҩырны аҿаанахеит. Уи зегь уаҩы ишимбац иааџьаршьеит. Ҿыц иааиз
абри аӡыхьгьы, Аԥсҳа иӡыхь ҳәа иара ихьӡ ахырҵеит. «Аԥсҳа иӡыхь»,
«Аԥсҳа иӡыхь!» ҳәа зегьы аҿыҭра иалагеит.
– Уи ашьҭахь ԥшрак ҟамҵакәа дрыман ихалан, хыхь ашьхаҿ иҟоу
иаб иаҳҭынраҿы Обеза тәыла зегь аҳакан хадас ддыртәеит…
Уажә ҩ-мчык еиҿагылоуп уаҟа, макьана зтәы иагаҵәҟьо уаҩы издыруам. Иртҟәаз Византиа аиҳабыра рхаҭарнакцәа злааз аӷбақәа ракәзар иҭацәӡа ҭенгиз ихгылоуп. Ари ажәабжь хлымӡаах Константинополь
ианнаҩлак, ацәгьа зуз рахьырхәразын ар аауеит ҳәа еилоуп, арирахьҟа
аџьамқәагьы амҩа иқәушәа иалацәажәоит. Ажәлар лацәеихьшь рымам.
Обезатәыла уажә иҟоу аҩыза, ҳарҭ аҳазарқәагьы иаҳхаҳамгац егьыҟам
аха, ахаан ҳаламԥшыцзар ҟалап, ҳхакан ухаҵкы!..
– Саҳәшьа дыжәбама?
– Мап, уххь аагеит, уахь ҳара ҳназышьҭуадаз…
– Лара дҳамбеит аха, – иҳәан, уажә ишигәалашәаз мҩашьо, егьи
икәа ажәжәаҳәа дынҭалан, бырфын касы-иаҵәак ааҭигеит, – ҳнеины
ҳшыҟаз анларҳәа, абри сан исызлырҭааит ҳәа иаалҭиит, иаанаго ҳаздыруам…
– Дыжәбама иара Леон ихаҭа? – иԥсы ааибакӡеит Барџьиль-хан.
– Мап, зхьышьаргәыҵа ҳакәыхшоу, харантәылоуп ҳалаԥш
шиқәшәаз…
– Ҭенгьри-хан имҭоуп ма харантәыла дахьыжәбаз. Аӡәыр гәҩарас
иоума шәа шәызусҭцәаз?
– Аӡәымзар аӡәгьы…
– Агәра ганы шәыҟоума?
– Ааи, ҳхакан ухаҵкы!
– Иабаҟоу, егьырҭ ишәыцыз аӡагәадарқәа?
– Уа иаангылеит, Леон иҳаканра зыхьчо ҳрыцхраалоит рҳәеит.
– Ҳара Леон изааигәаӡаз аӡәы, Хьзан захьӡу, уатәи ҳҳазарқәа ҳаидырбан, маӡала дҳацәажәон, уи ацхыраара ҳҭаххоит, шәышзахәо ирласны шәцаны шәҳакан адырра ишәҭ ҳәа ҳаиҳәеит.
– Саҳәшьаԥа иажәақәа роума арҭ?
– Ҳаздыруам.
– Аҿабырҳацәқәа! – дыҳәҳәаӡеит Барџьиль-хан, ишьапқәа ишь-

217

клаԥсан дахьтәаз ашырҳәагь дҩагылеит. – Еиҳа ихадароу мҳәаӡакәа,
жәа-гәаҩас иҟоу зегь рыла схы ҭырҟьеит… Шәысԥырҵ наҟ!
Даргьы ззыԥшыз уи акәызшәа, рыԥсгатәы рыман наҟ индәылҵит.
Барџьиль-хан шамахамзар ус ҟаиҵомызт, аха дгәааӡан инапқәа анеиниҟьа, реицәажәара аналго ҳәа иԥшны ааҵра иҵагылаз ишькылкыҩцәагьы ааҩнеибаҳәеит.
– Шәиԥхьан даажәга Ҳамид Оулыз!
Ашыр-сырҳәа рҿынархеит.
– Шәаагыл… шәиҟәаҵ! – еиҭааникылахт. – Сҽы шәаах! – иҳәан,
ихаҭа арахь даадәылҵит. Насҭха еилагылаз иарӷьажәҩацәагь арахь
рҿаархеит. Урҭ иаразнак игәарҭеит рҳакан бааԥсыла ишьара дықәҟьан
дшыҟаз, нхыҵынтә иааргаз ажәабжь ҽеимзар акәхап рҳәан, ирҳәо-ируа иақәымшәо иааиԥылеит.
– Ҳахраа-ӡраауа аилагылаха ҳамаӡам, – урҭгьы ргәы ишаанагоз
аиԥш акәымкәа даарықәымчит. – Аџьамқәа Нхыҵҟа аҭалара ргәы иҭоуп, – иаацәыригеит иара уа адәы дшықәгылаз, – знык уирахьҟа агаҿа
ныркылар, нас арахьгьы ҳазлақәымгәыӷӡо ала рхы шдырхо жәдыруаз.
Византиа аиҳабыра ракәзар бааԥсыла ргәы нырхоуп, саҳәшьаԥа Леон
ҳаканс дҟарҵарц дахьҩаргаз ицҵан иаарышьҭыз аимпериа ачынуаа
ндырҵәеит. Чарҳәара усуп уигьы зыхҟьаз, ҳәарас иаҭахузеи, аџьамқәа
рыбз аҵазар акәхап, Обезантәи, нас Лазсҭанынтәи аԥсахыҩцәеи дареи
еимадазар акәхап… уажә ирбама! Урҭгьы егьырҭгьы рыԥсцәа ирылабаароуп! – ибжьы неиҵихӡеит Барџьиль-хан, рыгәхьаа скума, саҳәшьаԥа
ацхыраара иҭатәуп, аибафара иаҿу алу дахәлашәаанӡа ихьӡатәуп! –
абри ааимҳәацкәа, иҽыхәа анаарга, ашырҳәа дыҩҽыжәлеит, егьырҭгьы
ццакны рышькылқәа инарынгылеит.
Рҳакан драԥгыла, иццакы-ццакуа иахьаауаз амҩан избозгьы рцәа
иалашәон ҽеирак шыҟамыз; дырҩегьых аибашьра ҵысызар акәхап,
иаҳԥеиԥшу Анцәа иоуп издыруа ҳәа рыԥшшәахәқәа рхыгга иааҭгыланы ирзыԥшуан…
Барџьиль-хан иарӷьажәҩацәа, изакәызаалак ажәак мҳәакәа, инкахәыцуа ишьҭагылан иаауан, уажә рхы ахьирхоз, дахьцоз ҳәа еилкаа
рымамызт.
Ус ишнеиуаз иҽы аӷәра наҿархханы дааҭгылеит.
– Ишԥеиӷьхари, шәгәанала, – даргь анихьӡа, даахьаҳәны, даацәажәеит уи, – Ҳамид Оулыз иазыҟаиҵо ар уажә азы ҳарҟәаҵны, егьырҭ ҳархәҭақәа рҟнытә ҳрыԥхьарыма?

218

Дахьразҵааз еиҳа ԥсеивгарак аарнаҭеит иарӷьажәҩацәа, аха хазгьы
амҩа дшықәу азҵаарақәа рыӡбара дахьалагаз ааџьаршьеит, уи аҩыза
идрымбалацызт, ус анакәха, аиашазгьы, даара ашәарҭа бааԥс ыҟазаап,
ааргәахәит.
– Хыԥхьаӡарала заҟа азхарызеи? – дҵааит иарӷьажәҩацәа иреиҳабыз.
– Уажәазы азқьқәа хынҩажәа иреиҵамкәа ҳәа сазхәыцуеит, – иҳәеит Барџьиль-хан.
– Ус анакәха, Ҳамид Оулыз ирхәҭақәа рҟынтә иаагазар еиӷьуп, урҭ
ашьха дгьылқәа рҿы аибашьра еиҳа иазыҟаҵоуп.
– Саргьы ус сгәы иаанагоит, убри аилкаара акәын исҭахызгьы, – иҽы
имаҳамызқәа наирбан, дырҩегьых дыццакны иаԥхьаҟа иҿынеихеит
Барџьиль-хан.
Даргьы ԥаса аасҭа ари аус еиҳа иналанагалан, рыҽқәа аадырцыхцыхын, инаишьҭадырххит.
Зегь шеимаз Ҳамид Оулыз ир ахьгылаз ианҩеи, Барџьиль-хан ԥшрак
ҟамҵакәа уатәи ар рԥызацәа еизиган, нхыҵ иҟалаз аибашьратә ҭагылазаашьа ахы-аҵыхәа ааркьаҿны аӡбахә реиҳәеит. Урҭ уирахьҟа иззыԥшӡамыз анраҳа, зназыҳәа ирҳәо иақәымшәо иааҟалеит, нас Ҳамид
ҿааиҭын, абыржәыҵәҟьа шәҳәозаргьы ҳахиоуп ҳәа дцәажәеит.
Барџьиль-хан ихаҭа ар драԥгыларц игәы ишҭоу аниҳәа, – уик аарзымбатәбарахеит, ус анакәха, иара ҷыдала дзаԥызан еибашьра дцало
ир зимгозеи ааргәахәт, аха уи алацәажәара ззыгәаӷьуадаз, азамана ҳәа
зегь адгылеит. Иара Ҳамид Оулызи егьырҭ ар рԥызацәа дуқәеи рнапы ианиҵеит, арирахьҟьа аҳҭынреи аҳәынҭқарра аҳәаақәеи рыхьчара
мыцхәы блаҵарыла рхылаԥшра, уахь сшыҟоу анраҳалак арахь гьангьашрак сыҵарымгалааит, аҳаҳаи амарџьа ҳәа, днақәыӷәӷәан дцәажәеит. Ҿыц арратә ҭоуба руазшәа, даргьы аҳазар жәлар рынцәа дуӡӡа
ихьӡала ажәа ирҭеит, уи хьаас ишыҟаимҵаша, рыԥсҭазаара уажәы-уашьҭангьы уи ишазкӡоу…
Барџьиль-хан дзаԥгыларан дыҟаз ар хаҭала дрылсны ибеит, рыҽқәа,
дара, рыхиашьа гәеиҭеит, жәаҩырхы инадыркны азқьҩы рхы ҭызго
рҟынӡа аԥызацәа зегьы хаҭала дрыҿцәажәеит.
Амҩа ианықәлоз аҿҳәара ԥырҵәеит. Излацоз иазхәыцит, ишырластәу, егьырҭ неиаанӡа дара Аԥсны ишылбааша еибырҳәеит. Мҩас
иалырхызгьы, Дариал аԥсҭала акәымкәа, Марыхә акаҵәарақәа ирхыҵны, Дал аԥсҭа иҭысны, Ҵабал-ду иалсны агаҿа иазкылсырцоуп. Убри

219

аҟнытә, злеишәа цәгьоу Маршьан жәлар дара зхылаԥшуа, рыбла ҷыц
аиԥшгьы ирыхьчо уи амҩаду аҿы ирԥырхагамхарц, аҳазар ры иаауа
хықәкыс ирымоу ҽеила идеилыркаан иразҳәаша ацҳаражәҳәаҩцәа
заа ирласӡан идәықәҵатәын. Уи азын дырҩегьых зегь реиҳа икьаҿу
аҳаԥы-мҩа алхын. Ирышьҭуаз ауаа еимгеимцарак ала ирыԥхьан иааргеит, убарҭ ԥхьагылас дрырҭеит аԥсуаа раҳәшьаԥа, ԥасаӡа зны зыӡбахә
шәаҳҳәахьаз Ҟазылбақь. Уи ҳаԥы-мҩала ахаан дымныҟәацызт, аха ари
аиԥш адҵа ӷәӷәа иоуз хьаҳәа-ԥаҳәада идикылеит, сазхиоуп, иагьынасыгӡоит ҳәа ажәа риҭеит. Мҩаныфала, цәашьыла-кәаҷабла зҳәаз еиԥш,
иаҭахыз зегь рыла рҽанеибырҭа, урҭ иаразнак маӡала иганы аҳаԥы
иҭарҵеит.
Ахан-иԥа Барџьиль-хан дзаԥызаран иҟаз ар рдәықәламҭаз, Аԥсны
иҟалаз аҭагылазаашьа бааԥс аӡбахә заҳаз арԥарцәа ҿарацәа рацәаҩны ҳаргьы ҳцоит ҳәа идәықәлеит, урҭ реиҳараҩык ахаан имеибашьыцызт. Леон ара даныҟаз дызбаз-дзаҳаз, ажьрацәара иаҵанакуаз, зынӡа
игәакьақәаз ракәын. Ианырмуӡа урҭгьы абџьарла иааибырҭеит, уимоу,
хҩы-ԥшьҩы аҳәсахәыҷқәагьы хаҵа маҭәала рҽеилаҳәан ирыцҽыжәлеит.
Шьыбжьаараԥнеиԥш, иҽыхәа иара, деиқәыӷьазӷьазуа, Барџьильхан ду раԥхьа даныҩагыла, зханытә зҵыхәа умбоз, ҽыла мацара иҟаз
ар агәгәаҳәа инаҵысын, нахьхьи лаԥш ахьымнаӡоз Алатоо ашьха ҳаракӡақәа ирхыҵны, арирахь Аҳазар мшын иаҿхысны, адәысакарақәа
ирықәсны, Кавказ-шьхақәа шыҟоу инеиуаз Абырфын-мҩаду ашҟа
икылсырц рҿынархеит…
Нхыҵынтә аҳазарқәа амҩа ишықәыз анраҳа, ара Аԥсынтәылан
еиҳагьы еилаҩеиласрахеит: зыхьӡи зыхьымӡӷи ӷәӷәаӡаз шьоукы ҳшызынтәыку ҳанҵәозаргьы рымҩа ктәуп, урҭ нхыҵ ажәларқәа зегьы аҳаза
рықәҵан идыршәо, иҵакны измоу роуп, иубац еицәа убеит ҳәа ахырзаман еиқәаҵәа ҳзыҟаларан ҳаҟоуп ҳәа иқәгылеит, даҽа џьоукых, аҳаҳаи
амарџьа, ус ак шәымгәаӷьын, ижәуазеи ҳәа урҭ ирҿаԥеит…
Арахь агаҿахь акәзар, уажәымзар-уажәы абырзенқәа ашьоуразын
ианыӡхыҵуа рыздыруамызт, алада анакәхагьы – аџьамқәа ахьынӡааихьоу ҳәа еилкаа рымамызт…
– «Аа, нан, нан, шәгәышәҽаныз, асеиԥшҵәҟьа ахаан рыцҳара
ҳҭамгылац, ладеи-ҩадеи, нхыҵи-аахыҵи ҳарзеимакырахаӡеит» ҳәа
ҩнаҭацыԥхьаӡа аҳәса ӷьаҵәыӷьаҵәуан, иӷыӷеибаган, дара-дара изеи-

220

дымгылоз еиуеитәым ажәла-шьҭрақәа иреиуаз ахацәа ракәзаргьы раҳцәеи дареи иҟаҳҵаша-иаҳуша ҳәа хазы-хазы еилатәаны еилацәажәон.
Леон ду ԥсҳас ирылеиҳәаз иԥагьы иаргьы ирыдгылоз ажәлар рыхәҭак
зымҩа иахон, Рамзыц иԥа Леон иахь иадызцәылоз рӷьырак Анаҟәаԥиа
ашьха ашьапы зегь кыдырҭәаала иадтәалан, рабџьар дара, рџьаԥҳаны –
ишынеибашьра ихианы игылан…
Уахынла-ҽынла амамкәа, ԥымкрада амҩа иқәны иаауаз аҳазарқәа
рыр Марыхә ашьхакаҵәара ианыҩхықәгыла лбааҟа аӷьалпал бжьы
ӷәӷәаны ираҳауа иалагеит: уаҟагьы Дали Ҵабали ирҭанхоз ажәлар
бааԥсыла аимак рыман. Шьоукы Барџьиль-хан заа иааишьҭыз (Ҟазылбақь дзаԥхьагылаз) ацҳаражәҳәаҩцәа шаарымԥыхьашәаз аиԥш рыгрҿы амырҳәакәа еиқәԥах иҿаҳәаны ишьҭарҵеит, егьырҭ иоушәыжь, ус
ҟашәымҵан ҳәа урҭ ирашьапкуан, аха рҳәатәы харҵомызт, даҽа џьоукыхгьы «аԥсҭыр аауеит, аԥсҭыр аауеит… Аибашьра ҟалеит, аибашьра!»
ҳәа аҿыҭцәа рыларҵахьан. Урҭ аиҳараҩык Бзыԥтәи аҳцәа ргәаӷ иагоз
ракәын.
Аԥышәа ду змаз Барџьиль-хан ҽеирак шыҟамыз ицәа иалашәан,
дзаԥызан даауаз ар ааникылеит. Хар амамкәа абырзен бызшәа здыруаз ацҳаражәҳәацәа ҿыц иаалихын, иаарласны амҩа ҳарҭоу иҳарымҭоу
еилышәкаа ҳәа идәықәиҵеит. Иаргьы дааҽыжәҵын, аԥсуа дгьыл
днықәгылеит, иахьынӡаӷәӷәоу гәеиҭарц иҭахызшәа, иаԥхьа-ишьҭахьҟа
шьаҿақәак ныҟаҵан деиԥхьхәыцаауа дааҭгылеит: Леон Исавр зны
ӡынрак азы, ишәаҩақәа ишьаҵаны ара даахьан, уи иныҟәара аӡбахәқәа
иаҳахьан аҟнытә уажә иааигәалашәеит, урҭ аранӡагьы ршьапԥынҵа
ааӡахьеит, ҳара уажәоуп амҩа ҳанықәу ҳәагьы игәы инҭиҳәааит.
Зхы Марыхә ашьха каҵәараҿы иҟаз Барџьиль-хан ир, нхыҵҟа иҭагьаланы, инархәа-аархәан иаагаз амҩаҿ, аӡахәарқьақьа аиԥш, рҵыхәа
лахьхьиӡа џьара аԥсҭа гәаҩа алаӡараҿ иҟан: усҟантәи аамҭаз иҭҟьо
абџьар ыҟамызт умҳәозар, ухысыргьы уаанӡа абжьы наҩуамызт…
Иҽыжәыз аибашьцәа, акырџьара рыԥсы шеиҭаркхьазгьы, рааԥсара
акыр ирныԥшуан, аиҳарак ԥышәа дук змамыз аҿарацәа. Аха дара уи
амалахазгьы рҽарҭомызт, иара ус аӡә ибла еихаҟәысыргьы ҟаломызт,
ркәадыр махақәа ирыласоушәа иџых-џыхӡа иҽыжәын.
Алымҩанык инеицәажәа-ааицәажәо ишаауаз, арахь ианааигәаха,
рԥызацәа уигь иааҟәырхын, иахьҽыжәыз еиқәышьшьы игылан.
Рԥызацәа рԥыза дуӡӡа Барџьиль-хан ас изааникылаз, хыхь акаҵәараҿ иҟоу, иззыԥшу ҳәа егьрыздыруамызт…

221

Ус, такәы ааҵхьан еиԥш, адәыӷба андәықәло раԥхьатәи авагон
шҵысуа, нас уи иашьҭагылоу, нас аки-аки егьырҭ еицраҳәоу зегьы
ԥыкԥышьҭуа еиманы, ашьшьыҳәа ишдәықәло аиԥш, архәҭақәа зегь
нақәац-мацан, ишынеимазаку рхы инаркны рҵыхәанӡа дырҩегьых
агәгәаҳәа аԥсҭа иҭысны, акаӡӷы иаҿалан рҿыҩархеит. Акаршәра-мҩаҿ
ашыла еиԥш ирықәҳахьаз асаба уажә иахьаауаз аԥсҭа цәаакыра
рыҽқәагьы даргьы ирыднарҷаблан, рыԥшшәахәқәа оумашәа иҟан дара
зегьы. Арҩаш шьҭыбжьқәа ирзыӡырҩуа, аҵәҵәаҳәа ахрақәа ирылҵәҵәа
илеиуаз ацыха-ӡыхьқәа ирыхәаԥшуа, еимгеимцарак аҩныҵҟала адунеи аҿы еибашьрак шыҟоугьы ргәаламшәо, аҳауа гәырҭәыла илбаадо,
шамахамзар џьарак-ҩыџьарак рыда аҽыжәҵрагьы рықәымшәакәа,
аҩеира ишаҿыц иаҿын…
Ар рҵыхәа акаҵәараҿ ианааи, рхы ҭызгоз рԥыза ду Барџьиль-хан –
илахьхьи лбаа, Ажара ақыҭа агәҭа ажа ҵла дуӡӡа игылаз амҵа дааирц
егьигмызт. Алмҩанык нымҩахыҵ-аамҩахыҵ ажәлар рацәаҩӡан, шамахамзар зегьы хацәан, бџьарлагьы еибыҭан. Урҭ, амҩаԥса змырхуа ахәаахәҭцәа рчаландар мҩангаҩцәа рыда, ас еибашьра ҟамҵакәа ахаан
асҟаҩык ар рацәа араҟа ииармыжьцызт, уи аҟнытә зыԥсахы еибакуаз,
аҟаҿыҳәа згәы еицҳауаз, аха мчыла зҽызҟажоз рацәаҩӡан…
Иага илакҩакзаргьы, Барџьиль-хан амҩа изҭаз Маршьанаа раҳцәа
зегь неибеиԥшны гәаанагарала еиқәшәомызт: урҭ зназы дара-дара аимак ӷәӷәа роуит, аха аҵыхәтәан, Рамзыц иабхәында гәакьа, Ҳазартәыла дуӡӡа аҳакан хада ихаҭа дааины акаҵәараҿ дшыҟоу, уи мцра шалаҵәҟьамгьы агәра анырга, ҳнапала аамҭа-мыжда ҳажәлар ҭаҳмыргылап рҳәан, аиҳараҩӡак иаашьҭра иақәшаҳаҭхеит, иҿаҳәан ирымаз
ацҳаражәҳәаҩцәагьы аурыжьит. Абар уажә хаԥсырацәгьа зхызгахьаз
урҭ неины ар иахьрылагылоу, ианаҳҭаххо ҳәа ирывакны иааргоз аҽқәа
иреиуаз ҽқәакгьы рызнарган, иҳазҽыжәҵозар ҳәа иахьырҿу…
Аԥсуа жәлар ахаан ирыламԥшыцыз Барџьиль-хан ажа ҵла ду аԥхьа
данааи дҽыжәҵит, араҟа иԥшны игылаз аҳцәа аԥсшәа реиҳәеит, иҭабуп
ахиҳәааит амҩа ахьизаадыртыз, усгьы мцашьа сымамызт, аха сахьшәмыруадаҩыз пату сзақәуп ҳәагьы нациҵеит. Дара уи маҷк иргәамԥхеит,
аха алаҿырымҭит, знык ирҳәахьаз ражәа изахыԥомызт…
Асҟатәи ир араҟа ачеиџьыка рызрыдгаломызт аха, макьанагь дасу ирылшоз агмыжькәа амҩаныфақәа рырҭеит, Барџьиль-хан
иарӷьажәҩеи иареи, иара уаҟа ажа амҵан, хьыла ихырҷаз аԥаҭхьқәа
рыла аҩы ддыржәит, ацха-мгьал агьама ддырбеит…
Уи аамҭаз аладагьы ауаа дәықәырҵахьан, изакәызаалак ԥырхагарак

222

иаауа аҳазар ры ирышәымҭароуп, ицааит рхы ахьынахоу, изызнеиуеи
дареи ирҭаху рзеибауааит, ҳусс алам ҳәа рарҳәарц…
Барџьиль-хан ишькылкыҩцәа иҽы иаахан, дырҩегьых дыҩҽыжәлеит. Џьашьатәшәа иҟаз ихылԥа еилыӷраа гәаҩа ду маҷк дааҩахашәа,
бзиала аниҳәа, аратәи аҳцәагьы умҩа бзиаз ҳәа рхылԥақәаҵәҟьа инарыха-аарыхеит.
Рԥыза ду дандәықәла, аӡхыҵра аиԥш, иргьы ҩаԥхьа агәгәаҳәа
ишьҭалан рҿынархеит. Аҳәса рхахә аиԥш идууз рхахәқәа рхашьҭахьҟа
еиқәҳәаланы, ибаӡгәырха иршәыз агыгшәыгцәақәа, ахьаԥарчқәа реиԥш, ирхаз ахылԥақәеи ирыҟәныз раҳәақәеи рҟама дуқәеи, рыжәҩа
икыдыз ахыцқәеи, ахәымпалқәеи, ирҽхьынҳәалаз рыкәлаа-ԥракқәеи
рарҭмаҟқәеи, рыбҵқәеи расақәеи, ркәадырмахақәа ирыхшьыз рықәны-ҟәараӷқәеи (урҭ рыла акәын аӷа дыҩны дышцоз ихьӡаны дышҽыжәырҳәоз) уҳәа реибыҭашьа уаҩ дахьахәаԥшуаз мацарагьы игәы имҟьарын.
Рыҽқәа ракәзар, ржьашәқәа дырдыруа, зцәеи зыбаҩи еиламгылаӡоз,
знырҳара дууз ҽыццышәӡақәак ракәын. Урҭ рахьтә шьоукы рҵыхәақәа
патагәаӡа ихыҵәҵәаны иҟан. Урҭ араб-ҽыжәлақәан; ԥаса Қарҭлии Лазсҭани еимҵәаны, Анаҟәаԥианӡа иааӡаз Мурван Ибн-Муҳаммед дара
аҳазарқәагьы данрабашьуаз зны, аҳәынҵәаршьшьыра мҩақәа рҿы
иҽқәа зымцо ианалага рҵыхәақәа рыхдирҵәҵәахьан. Иара дықәҵны
данцоз ицрырҟьаз аҽқәа иреиуан арҭ, уажә цасҳәа дара зықәтәаз…
Ажәлар араҟа милаҭс злакҭа иҭамԥшыцыз уаҩ дыҟамызт, аха уажәык
раԥхьа ииасуаз арҭ ауаа рыԥшра-рсахьа аҩыза змоу рымбацызт аҟнытә, игачамкны ирыхәаԥшуан. Даргьы хазы арҭ џьашьо, рҽеимаабжь
каҩуа, рыҽқәа еилакьыркьыруа, асҟатәи ҽы-шьапхыцрацәа ахьеилыхоз, асаба ықәырч, аԥшатлакә бааԥс абжьы рхылҵуа, иааҟәымҵӡакәа
ииасуан, ииасуан, ииасуан, аха нҵәара рықәмызт…
Аҵыхәтәан рхәы-рыԥхь зладырмазеиуа ақәабқәеи, асаџьаққәеи,
рҳакан ду имаҭәа-иҩыҭәеи, рџьаԥҳани зқәыз ԥшьба-хәба махҽ, рыбӷа
гәардқәа хаҩҩала, зегь рҵыхәа ҭызгоз хҩык аҽцәа рыцраԥало иаацәырҵит. Ашьха излахыҵзеи рҳәан, урҭк збоз иааџьаршьаӡеит…
– Арҭгьы Аԥсны иацәнымхо иааз уааӡам, раҳәшьаԥа ихьчара иаҿуп
ауп…
– Уара угәы ишԥаанагоз нас…
– Ишьҭтәӡамызт, аиаша уҭахызар!
– Ҳрабашьрызма?
– Шәабатәиқәада, Аԥсны иара ахала ахы ахьчартә иҟоуп ҳҳәандаз…

223

– Аԥсны иашьҭоума уара арҭ, Бзыԥҭаҟоупеи рхы ахьхоу?..
– Уа инхо аԥсыуааӡами сеидроу?..
– Иаԥсыуаазар, узгылоузеи!..
– Шәҿынашәхеи, сшәышьҭамлозар жәбап!..
– Ишԥоуҳәо џьоушьҭ, зегь убас акака ҳԥышькласуеит ауп иҳахьыз?!
– Уи ауп бзиа ҳзыҟоу!.. Макьана иагьаҩ ҳаӷрагылан имҩасып…
– Шәҽаанышәкыл сҳәеит шьҭа, ишәусым шәаламцәажәан!..
Зҵыхәа умбо лахьхьи илеихьаз ар ирышьклаԥшуа, абас рыбжьқәа
неиларыԥсеит, зажәа рацәак ԥхылнамдоз, аха Аԥсны зегь зымҽхакны
имҩаԥысуаз ахҭысқәа мцаха изыцраз даҽа нхаҩы-ҷкәынцәақәакгьы.
– Ари шәыԥши уара, – иҳәан, ус урҭ руаӡәк, амҩаду днанххылан, ҽеимаак цырцыруа иаашьҭихит. – Рымшра ҳзааргеит ҳәа сыҟоуп…
Егьырҭгьы уи иааидеибаҳәалан, уажәада ахаан ирымбацшәа, инеимда-ааимдо, иҭарффалаӡа иҟаз аҽеимаа иахәаԥшуа иалагеит. Рызхара ианеимҵарк, – ных-ных, амарџьа, иалҳхузеи, изтәу дхынҳәны данаауа игап, – рҳәан, иахлафуа инаган, ажа-ҵла ашьапы ҵәык наларкьакьан,
инахыршьит…
Иахьабалак ажәлар амҩа-ҿықәқәа рҿы еизаны ирыхәаԥшуа, џьара-џьарагьы раанкылара рыҽшыназыркуаз мацара, Аԥсны агәы иалсны, аҳазарқәа рыр Ԥсырӡха ианҩеи аҽны инақәыршәаҵәҟьан, ус Анцәа иақәиҵахьазшәа, Константинопольнтә иааз жәаф кәалӡы-ӷба ага
иааҿықәгылеит.
Уи аамҭаз Шәачаԥсҭа инаркны, нас Маиҟәаԥынтә, уимоу аҩадаӡа Ныҟәаԥсҭантәигьы аҳ Рамзыц ирҳахьаз иҩызцәа-иқәлацәа, иуацәа-иҭахцәа гәыԥ-гәыԥла рхаҭарнакцәа еицҽыжәлан аара иалагахьан…
Ара Ԥсырӡха иааӡыхгылаз аӷбақәеи астәи ҵҩа змамкәа аҳазар
ры иҩеизи збоз ажәлар бааԥсыла игәамҵуан: еибашьрангьы еибашьраҵәҟьамкәа, еинышәарангьы еинышәараҵәҟьамкәа, изҭоу ашоура рзымдыруа, џьашьатәшәа иҟан рҭагылазаашьа…
Уи аамҭаз Леон хыхь Анаҟәаԥиа иаҳҭынраҿы дахьыҟаз, уахгьы-ҽынгьы дмыцәа-дымтәа, иҟалаз аҭагылазаашьа бааԥс ажәлар злалигара
дазхәыцуан: зегь раԥхьа иргылан уи дырҩегьых дрыԥхьан иааигеит
ааигәа-сигәа инхоз, ауаа ҟәыӷақәа ҳәа иԥхьаӡаз шамахамзар зегьы,
дыҟан араҟа данхәыҷыз зҿы днеилоз Ҟаинар-жьигьы. Уижьҭеигьы уи

224

акырӡа иажәра иациҵеит, аха ихшыҩ шыҵарыц иҵарын, иажәа амч
шамац иаман. Дааигеит иара убас иҟалашаз здыруаз Цандрыԥшьтәи
аҭаҳмада…
Арҭ зегь шамахамзар Леон ду дыззымҵааӡоз ракәын. Ирацәаҩын
араҟа иара убас, Хьзан дзаԥхьагылаз Леон иқәлацәа, аҵарахьы данцоз
днаскьазгоз, уажә ихацәарԥарцәаха иҟаз аҿар. Урҭ зегьы Леон ииҳәоз
анагӡара иазхианы игылан. Иааит Рамзыц иҩызцәа гәакьаӡақәа, Аалықә дназлоу аӡә дагымкәа…
Зҵаара дуны зегь раԥхьаӡа иӡбатәны иқәгылан Леон қәыԥш ԥсҳас
иҟалара иазыразымыз ацәгьоуцәа иртҟәаз аимпериа аусзуҩцәа дуқәа
хнырҳәышьас ирымоу…
Шьоукы атҟәацәа ҵәахны иахьрымоу ԥшааны, мчыла ҳрықәлан
ирымаҳхып ҳәа ицәажәон, шьоукы абжьаҟазацәа шьҭтәуп рҳәон. Ауаа
ҟәыӷа быргцәа, аццакра аҭахым ҳәа, урҭгьы егьырҭгьы ирылабжьалон,
аԥшьацәа машәыр-уаӷеимшхара ҟамлакәа лыԥхала абарҭ еилырга ҳәа
Анцәа иҳәон, иҟаларан иҟоу здыруаз аҭаҳмада, сара хара иҟало ауп
издыруа, асҵәҟьа ааигәа иҟало сызшәаҳәом иҳәарызшәа, ҿиҭуамызт.
Уи маҷк игәы иалан, Леони иареи Цандрыԥшь ианеицәажәоз ишиабжьеигаз аиԥш дышиашоу Анаҟәаԥиаҟа дхамлакәа, егьырҭ аиҳараҩык
аҟәыӷақәа рҳәатәы дацныҟәаны, иаб ишьҭра дхылозшәаҵәҟьа, жәлар
реизарахь дахьнеиз, аха уигьы ҟалараны иҟазар акәхарын…
Абас ишеилагәжәажәоз ауп аҳазар ры ҩеит ҳәа ажәабжь-бжьырҟьаҩцәа аҳҭынрахьы ишхалаз. Уи инашьҭарххны абырзен ӷбақәагьы
ааит анырҳәа, анаџьалбеит, иаҳбахьоу еицәа ҳбараны ҳаҟоума рҳәан,
зыԥсҭазаараҿ оумеиқәаҵәас иҟоу зегьы зхызгахьаз аҭаҳмадцәагьы
ргәы инҭахәыцит, уаҩы ишимбацгьы иаарцәымыӷхеит.
Константинопольнтә иааз аӷбақәа ирҭыҵыз аруааи урҭ рԥызацәеи
раԥхьа дгыланы асқьала ишьапы нықәиргылеит Византиа аимператор
Константин иԥа – Леон Ҳазар.
Арирахьҟагьы аҳазар ры еицырхәоуны, рыҽқәа раӷәрақәа ҭарс
икны, иахьрывагылаз избалак аԥхыӡ далоу џьишьарын…
Леон Ҳазар арахь данааԥш, уаҩы ишимбац иџьеишьеит ажәлар
асҟак иахьрацәаҩыз. Ар игылазгьы азныказы аԥсуа еибашьцәа ракәыз
џьишьеит. Дара иӡхыҵыз абырзен ры анракәхагьы, аибашьра рҽазырхианы акәын рааишьа шыҟаз. Такәы ианааскьа иааҭгылеит – оумашәа
иаарбеит нахьхьи иҽыжәҵны игылаз ар рыҽқәагьы даргьы қәацара
шрымамыз анырба.

225

Ацҳаражәҳәаҩ даалырхын, иҟоу еилкаа ҳәа иҿанаадырха, астәигьы
аӡә иҿынадырхан, амҩабжара иааиԥылеит, дук еидымхалакәагьы иццакы-ццакуа иааиԥырҵит.
Леон Ҳазар дшыԥшыз, нахьхьи еикәшаны еилагылаз насҭха-аасҭха
рҽааҩыршан, Барџьиль-хан дрыбжьысны, ауаа ицрыԥссы, арахь иҿааихеит. Еимгеимцарак иблақәа ирбоз изхамҵакәа, дгачамкӡарц егьааигымхеит. Ишԥаа, ианшьа ара дабаанагеи? Измааноузеи абри зегьы?
Уаҳа дымԥшыкәа иаргьы иҿааихан, аԥхьан ацҳаражәҳәаҩцәа ахьеиԥылаз мҩабжара ианааи, аеншьа-иаҳәшьаԥеи рнапқәа еимыхны аԥсшәа ааибырҳәеит…
– Обезатәыла ҳаиқәшәеит, ишубо… аԥшәма ихаҭа дыҟаӡамкәа, –
даацәажәеит Барџьиль-хан, Леон Ҳазар иблақәа дырхыԥшыло, цқьа
агәра игомызт иаԥхьа игылоу иаҳәшьаԥа шиакәу…
– Ишԥаа, дабаҟоу уи?.. Дабаҟоу Леон? – ибжьы нҭырҟьа-нҭырҟьан
дҵааит Леон Ҳазар ҳазар бызшәала.
– Хыхь дыҟоуп рҳәеит, – ҟамчхәыла Анаҟәаԥиа ашьха ашҟа даанаԥшит, – ҳарҭгьы уажәоуп ҳааимҭа, – дагьааԥышәарччеит.
Араҵәҟьа еизаны иҟаз ажәлар шамахамзар Рамзыц иԥа Леон изыразыз ракәын, аха урҭгьы, – «изусҭцәада ҳадгьыл аҿы еиқәшәаз, иеибапатууа, арҭ ракәын уажә иҳагыз» ҳәа гәынамӡарак аароуит, аха ус
ичҳаны харантәыла ирыхәаԥшуа игылан…
Арҭ ас еихәаԥшуанаҵы, Леон еизигаз ауаа ҟәыӷақәеи, жәҩахырла
иалхыз ихьчаҩцәеи, иҳәаҭҳаныҟәгаҩцәеи, иареи рҽеибаркны аҳҭынра
иакәыршаз ахаҳә-баагәара ду агәашәқәа иаарҭыҵын, ашьац зқәышьшь
иҟаз ахықә-ҿҟьара инхықәгылеит.
Лбааҟа иахьԥшуаз амшын ихгылаз аӷбақәеи, илахьхьи адәы агәҭан
ҩ-рык еиԥылази сахьаҵас иккаӡа рыбла иаахгылеит. Леон игәы шыҟалаз ҳәашьак амам. Арҭ иааз наҟ-ааҟгьы иара иуацәа дуқәа роуп аха,
иҟалаша здыруа иҳәан аиԥш, ҵабыргны, иуаажәлар рзыҳәа иазусҭқәада?..
Маҷк ас данааиԥхьхәыцаа ашьҭахь, икәымжәы-икаба, иаԥсуа маҭәа
дҭаҟаца (аҭеразы ҿыц иӡахны ирмазеихьаз), дмыццакыкәа ахаҳә
мҩачаԥа даныланы алада иҿылеихеит. Егьырҭгьы рлабашьақәа еилаџьлыҭуа инаишьҭалеит…
Аԥшыхәырҭа бааш ҳарак ашьапаҿы ианлеи, аԥсҳа қәыԥш дырҩегьых агаҟа дыԥшуа дааҭгылеит, егьырҭгьы еикәашьшьы иааилагылеит.
Уаҩ ҿиҭуамызт.

226

– Ара ҳаԥшуоу, зынӡа уахь ҳалбаауоу? – дҵааит ус Леон, ишьҭахьҟа
даахьаҳәны.
– Ҳалбаар еиӷьхап, уххьаагеит, ус ами ишеибаҳҳәахьоугьы…
– Ааи-ааи, ус еиҳа изаманоуп – аӡыхь аҟынӡа ҳлеип, уа ҳагьеицәажәап дареи ҳареи…
Леон игәы иаахәеит арҭ ирҳәаз, иӡыхь абжьы ахьхьаҳәа иаҳазшәагьы дааҟалеит, уаҳагьы ажәа мҳәакәа, дырҩегьых алада иҿылеихеит,
егьырҭгьы, аԥхьан аиԥш, рҟыт-ԥсытбжь мыргакәа инаишьҭалеит…
Ар ҩеиаанӡагьы ажәлар зышькыл кны иҽыжәырҵахьаз, аӷәреи
аҟамчи здыркхьаз Леон иҽыхәа ашьапы кыдҟьан иҵнахыз Аӡыхь аӡбахә Аԥсны ахы-аҵыхәа зегьы иалаҩхьан.
Уи аӡы уаҩ иибахьоу ӡы еиԥшым, ардәына алаӷырӡ аҵкыс ицқьоуп,
адунеиаҿ здаҟам хәшәуп, иԥсҭаҵагоуп ҳәа ада ҳәатә рымамызт. Икәеикәеиуа иахьҭатәоу унӡааԥшылар – иара аԥсҳа ҿыц иҽыхәагь иаргьы
рсахьақәа мҩашьахуа иӡааубаалоит зҳәозгьы ыҟан…
Изымбац абара иахгәаҟуан, лада-ҩадантә иара ашҟа амҩа иқәызгьы рацәаҩӡан…
Аџь ҵла ду ашьап азааигәара аӡыхь ыҵхәраа иахьааиз аҭыԥан
аҳаԥшьа ҵаула ҭаргыланы, ааигәара рахә-шәахәык зымнеиуа, хәажәбыцала иҭашышны иҟарҵахьан, акәапеигьы ҿыцҳҳараӡа ихырҵахьан,
акәша-мыкәша ауада-бӷьи ашьхардаци иреиԥшу ҵиаақәакгьы аахьан.
Иара аҳаԥшьа хыхәхәо ианарҭәы, ихыҟьаш-ҟьашан ихыҵуа, ахьыраӡын-даҷ еиԥш еилашәшәо, ахаҳәссараҿ ахьхьаҳәа амҩа ылхуа, иццакы-ццакуа алада илеиуан. Такәы ианынаскьалак хыхьынтә илбааҟьа
иаауаз Ԥсырӡха иналалон. Уигьы, ари акәын адунеи ааршазар зымч
сыгыз аҳәарызшәа, гәахәарыла аӡыхь аднакылон, аҽырмақаруа, ишзахәоугьы иаманы амшын ду ашҟа идәықәлон…
Абас зхы ыҵызхыз Аԥсҳа иӡыхь аԥсабара ақәылара ҿыц асаби иира
иаҩызахеит. Уимоу иагьынеиҳахеит, избанзар, убасҟан иаразнак абзарӡы ӷәӷәаӡаны игеит. Уи аӡбахә наӡеит Константинополи Рими рҭыӡгәарақәа рҟынӡа, иажәабжьха Ҳазартәыла ду иналаҩит, нхыҵ-аахыҵ
Кавказ шеибакәу инықәҩит…
Аԥсны-дгьыл ӡыхь шанаӡак ыҵыҵит – ахәрацәгьа змоу ихәра
ҿнаӡәӡәаар еимашьшьы иарӷьоит, аԥсхых цәыкәбарк иқьышә инықәсыр – иԥсы ҭанаҵоит, ажә дарҷкәыноит, аҿа – уаҩ иимбац агәамчи
абаҩ ҷыдеи иланаҵоит…

227

Аԥсны уаҩ дызмыхәаӡо тәылахарц агәы иҭоуп, ҵыхәаԥҵәарада
иҵхәраа иааиуа аӡыхь, уа иқәынхо ажәлар (Леон данхәыҷыз ԥхыӡла
ишибаз аиԥш) икәалӡы-маҭәаха хәыҷи дуи ршәылара иаҿуп, адунеи
иага аамҭа ахыҵыргьы, иага хырзаман ахҭнагаргьы, иара ахаан иҭабараны иҟам, иӡит шуҳәо, еиҭа ахы ҩыҵнахлоит ҳәа ахыԥша ӷәӷәаӡаны
рлымҳа иҭасит аԥсуаа рџьынџь ҭаха азымҭоз арабцәеи аџьамқәеи…
Барџьиль-хан ир иманы ара данҩеи, амҩа иаршны иҟаз ируаа рҽқәагьы даргьы ари аӡы ажәра ишаҿӡаз иаҿын, итаны ирызҭоз
уажәы-уажә рҽеиҭныԥсахло.
Иара аӡыхь иага иртаргьы иагхомызт, абасҟаҩуаак иржәуаз ҭамбаӡакәа иахьӡаны излаҭәуаз оумашәа ирбон. Рнапсыргәыҵақәа
ргәаҩан ирнырҭәалон, нас уажәада ахаан ӡы рымбацызшәа, иахәаԥшуан, иахәаԥшуан, ус аҽырҳәагьы инарҿдыршон, рааԥсарақәагьы иаразнак инарыхнакәыцәаауан…
Уи аҽны аԥсҳа қәыԥш Леон Анаҟәаԥиантә арахь данылбаа, ианшьа,
Ҳазартәыла аҳакан ду Барџьиль-хани, уи иарӷьажәҩацәеи, Константинопольнтә иааз иан лаҳәшьаԥа Леон Ҳазари араҟа дырԥылеит. Урҭ
зегьы еикәаӷӷа, ибзааиӡа, ахьхьаҳәа аҳаԥшьа ихыкьасан ицоз аӡыхь
шана иахәаԥшуа иакәшан игылан. Еизаз ҵҩа змам ажәлар арҭқәа зегьы уаҩытәыҩса ишимбац идыргачамкны иҟан…
Урҭ зегь иара абраҟа инеилацәажәа-ааилацәажәо ишгылаз, Леон
ԥсҳас иҟалара зҭахымыз, аҳ Рамзыц иаҳҭны аӷацәа итҟәаны ирымаз
Византиа аиҳабыра рхаҭарнакцәа, ар ҩеины, иахьҭакыз аҳаԥ аҟнытә
рхы иақәиҭтәны ирыман иааит, дара ус ирызныҟәаз зегь дырбаандаҩит,
уи аиԥш ацәгьара еиҿызкааз, ԥасатәи аԥсҳа Леон ду имаҳәи уи иҩызцәеи иара абраҟа ирықәӡбаны, жәашықәса Константинопольҟа ахцара
рықәырҵеит…
Леон қәыԥш ԥсҳас иҟалара иазкыз Византиа аиҳабыра рықәҵара бжьыҭгала ҿыц иаԥхьаны, абырзенцәа аимператор ҿыц иалхраан
имҩаԥырго амарҭхәқәа зегьы ҟаҵаны – уахьынтә еицыгьежьӡа иааргаз бҩатә «саара» дук даныргыланы, ахацәа ӷәӷәақәа (фҩык рахьтә
урҭ руаӡәк Хьзан иакәын) дышьҭыхны рнапсыргәыҵақәа даныҩарықәдыргыла, аимператорԥҳәыс Ирина иаалышьҭыз ани аԥшьа-уаҩы, иага
деимасабаха, дзықәшәаз азалымдарра ихы-игәы армаҷны дыҟазаргьы,
Зылԥха ҳаура ихьӡала диқәырныҳәаны, иахьагьы, наунагӡагьы Аԥсны
шеибакәу ԥсҳас уахагылара шьақәырӷәӷәоуп ҳәа ихьымацараха иҟаз
агәыргьын ихарҵеит. Уи ашьҭахь иҽыхәа аарган, Барџьиль-хан ихаҭа
ишькыли иаӷәреи нҭарс ианааик, иара ахьышәҭҳәа дынҽыжәлеит, иан

228

лаҳәшьаԥа Леон Ҳазаргьы инапала инаганы аҟамчы наииркит. Аҽы
иара ахала инаҵысын, наҟ-ааҟ аҽԥырхақәа ирхьынҳалаз аҵәҵәақәа
еилахьырхьыруа (урҭ руак Леон данхәыҷыз адоуҳа-уаҩы ииҭахьаз
акәын) хынтә-ԥшьынтә аӡыхь иаакәшеит, нас иааин, абӷагәы ырхәан,
ишьацәхысуа ажәлар раԥхьа иаагылеит.
Убри инақәыршәан, амаҿа сахьа ҿаҿаӡа изныз, аԥсуаа ржәытә ҭарчеиқәа аԥша иаршәыршәыруа иҩышьҭырхит, ари збоз зегьы, неилых
ҟамҵакәа, агәырқь дырган рнапқәа ааинырҟьеит, аруаа иреиуаз аӡәырҩыкгьы, рхыци рхәымпалқәеи аадырххан, аҿыжә-сыжәҳәа рыхҿақәа
иӡыжь-ԥштәылаха иҟаз ажәҩан ҵамҵамра иналарҵеит…
Наҟ-ааҟ еиԥылаз ар ду рзы ҵҩа змам ацә ҟьантаз дуқәа ршьит уи
аҽны, ар рқәабқәа ақәыргыланы рхәы-рыԥхь дырмазеит, акрырҿарҵеит, акрыддыржәит…
Хаха-хымш рышьҭахь Барџьиль-хан дықәҵны данцоз ир рыхәҭа дук
«ухы иархәа» ҳәа аԥсҳа Леон изаанижьит. Урҭ ари аӡыхь дук инацәыхарамкәа инеины рҭыԥ ылырхит, ашьҭахь уа ахырӷәӷәарҭа ду ҟарҵеит,
баагәаралагьы икәдыршеит…
Аԥсҳа иӡыхь ашҟа ауаа аара ишаҿыц иаҿын. Аӡыхь ржәуан, аҳаҭа
рҵәқәа рыла ианцо иргон. Иаауан аҳәсахәыҷқәа реирыӡқәа, рыԥҳалқәа,
ргәыгәымқәа кны. Урҭ рахьтә аӡәы, – «аӡыхь сыма сышнеиуаз, сыжәҩа
иқәгылаз сеирыӡ ласӡа иааҟалеит, илбааган снахәаԥшызар – санаауаз
аиԥш ибахҵәаӡа иҭацәуп» – лҳәон, даҽаӡәыхгьы, «аҩны аԥҳал ахьынасыргылаз, ачуан ахьурӡы ҭасҭәоит ҳәа сан даннеи, цәыкәбарк ҭамкәа
иҭыҵны ицахьан» ҳәа далацәажәон. «Бҽалакәабеишь – ахьӡы бхьыршоушәа бшыҟанаҵақәо ббап» – лҳәон даҽаӡәгьы, «ҵәыцак ыжәны
сахьнышьҭалаз, иахак аԥсҳа сышеиԥхыӡуаз иҟьаҟьаӡа иаасыршеит»
ҳәа даҽаӡәыхгьы лыԥхыӡ лгәы илнарҳәомызт.
Ари аӡыхь шыҵыҵыз анлаҳа, аҳкәажә ду Хьырхәыхә акраамҭа
игәаӷьны ааигәара дызнеиуамызт, аҵыхәтәан Џьарымхани, Мрамзеи,
ар анаауаз ирыцааз аҳазар ҳәсахәыҷқәеи лыманы днеины илбеит, краамҭагьы даԥырҵуамызт…
Ирҳәон иҟалаз аҭагылазаашьа ӷәӷәала ишьақәнаҟьан иҟаз иара
Леон дугьы уахык аилашәшәымҭаз, ауаа ицны, маӡала днеины ибазшәа,
бааԥсылагьы ихы даланарԥшызшәа, адунеи аҵанӡагьы дазнархәыцызшәа…
Иара шааиц иааиуан. Итаны ишыргац иргон. Иргон ажьицәагьы
ржьирақәа рахь, иалаӡрыжәуан, анацәа ҿыц ииз рымаалықьцәа алар-

229

кәабон, ахәцәа рыхәрақәа алаҿырӡәӡәаауан, алашәцәа рыблақәа
ирхыршьылон…
Ус ишааи-шааиуаз ажәабжьны иаарылаҩит, иара абри аӡыхь еиԥшу
даҽакгьы Анаҟәаԥиа ахәаҿгьы, аԥсҳа иаҳҭынгәара агәҭа ахьазеиҟароуҵәҟьа иҵыҵит ҳәа. Уи уа неишьас иҟанаҵаз уаҩ ихахьы изаагомызт
(иахьагьы уаҟа аӡы амҵәаӡом)…
Дук аамҵыцкәа дырҩегьых ажәабжьны еиҭараҳаит, аԥсҳа иҽыхәа
Иалыр-ныха ааигәара, нас уи анаҩсҟа џьара, ашьапы анкыднаҟьа убас
аӡыхь ыҵхәраа иааиуа иалагеит ҳәа…
«Аԥсҳа иҽыхәа», «Аԥсҳа иӡыхь» – уахьыӡырҩлак абарҭ рыда ӡбахә
ыҟамызт. Уи аамҭаз ӡыгмацәазк иадамзаргьы, уи аӡыхь-жәла аиуа Аԥсны ахы-аҵыхәа зыҩнаҭа инанамгацыз дузыԥшаауамызт, хәыҷи дуи зегьы агьама рбахьан, аԥсҳа қәыԥш Леон ишҟа уаҩы иџьеишьартә ргәыблра дугьы шьҭнаххьан…
VII
Леон ԥсҳас дҟалеижьҭеи ари раԥхьаӡатәи еизара дуун. Уи амҩаԥгара иҭаххеит зны иаб дахьҭахаз Дгьылԥшӡа адәаҿы. Изцәымыӷхаз ыҟоуп, уи адәы амшьҭа ҽеим, даҽаџьара еиҳа еиӷьхап рҳәеит, аха аԥсҳа
мцхәык ажәа имазкуадаз – ииҳәаз ҳәан, уаҩ давалар ҟаломызт...
Аизара мҩаԥысран ианыҟаз аҿҳәара иақәыршәан иааит азахәқәа,
ахҷыԥсаа, аибӷаа, бжьадыгәаа, хылҵысаа, шаԥсыӷаа. Нхыҵ аланаа,
гәыннаа, иара убас хыц-ҩыц ашәанқәа, Қарҭлии, Шәамахьтәылеи, Албаниеи уҳәа реиҳабыра рхаҭарнакцәа рзаарыкӡа аӡәырҩыкгьы...
Амчхара дуӡӡа змоу ҩ-ҳәынҭқаррак еицхыраан ԥсҳас Аԥсны иахадыргылаз лабҿаба даҳбандаз, ииҳәо ҳаҳандаз ҳәа рыгәқәа цыхцыхуа
иҟан. Кавказ зегьы уаҩы ишимбац иарҿыхеит иаалырҟьан Аԥсны иҵысыз аиҭакра ду. Џьара-џьара ажәларқәа рҿгьы аилаҩынтрақәа ҟало
иалагеит, уажәааигәа дара алазқәагьы аизара ду мҩаԥыргеит, аҳ ҿыц
далаҳхыр ҳҭахуп ҳәа. Аимак ӷәӷәагьы роуит, – Қарҭлии Аԥсни ишакәым
ҳрыбжьахарц ҳаҟоуп, аџьамқәа, арабцәа ааҳхыкәласуа аҵкыс зынӡа
Аԥсны ҳадлар еиӷьуп ҳәа иқәгылеит шьоукы, даҽа џьоукых ҳахьыҟоу
ҳаҟоуп, Қарҭли ада хәышә ҳамаӡам ҳәа уи иаҿаԥеит. Ӡбахәны ирылан,
ахеиҭаҳәаразын Византиа аиҳабыра рышҟагьы ауаа рышьҭызшәа, урҭ
раара иазыԥшушәа...
Ари абжьааԥынтәи уҳәан-сҳәану, ҵабыргыхаҭоу макьана аиашаҵәҟьа нагӡаны уаҩы издыруамызт...

230

Дәыԥшӡа ҳәа изышьҭоу акаршәраҿ иахьа имҩаԥысран иҟоу аизарахь изаҳәаз ажәларқәа зегьы рхаҭарнакцәа уаҩ дагымкәа иахьааз,
ганкахьала даара игәырӷәӷәаганы иҟан, даҽа ганкахьала агәҭынчымра
дугьы ацын. Избанзар усҟантәи аамҭаз, ашьха ҳауа аиԥш, уажәы-уажә
зегьы рҭагылазаашьа рԥсахуан, алада ушыԥшуа – аҩадантә иаауа уздырӡомызт. Уи анаҩс, иара аизара ахаҭагьы ицәырнаго аилкаара уадаҩын...
Ҵабыргны, ус иагьыҟалеит аҽынгьы. Араҟа еиқәшәаз ажәларқәа зегьы рҿахәҳәаҩцәа аӡәаӡәала иқәгыланы ацәажәара ишаҿыз, ианԥшы
– аӡә деимырхха дыкны шьоукы дшааргоз рбеит. Уи уаҩоу дук иакәын,
деихьыжә-еикәыжә, дыхәрабаа-жьрабааха, оума шизаарцахьаз
мҩашьо дыҟан.
Леон даашанхеит. Иалиҳәаара изымдыруа дшырзыԥшуазгьы,
дырӡагә-ӡагәуа иҿаԥхьаҵәҟьа дрыма иаакылсит. Иара абриаҟара
шихҭыргахьазгьы, ихы дҩаханы аԥсҳа днаиҿаԥшит. Леон аԥхьангьы
деиԥшымкәа даашанхаӡеит, ари ауаҩ иарӷьарахьтәи иӡамҩа ҭарффа
ианыз ашәахсҭала иаразнак дидырит – данхәыҷыз акәалӡы-чаԥарҭаҿ
даннеи иибаз ахаҵа шиакәыз. «Абри иакәну ҳаб дыздыршьыз?» – зҵаара хьанҭаха игәы инҭагьежьит.
Цқьа азхәыцха дахьымӡацкәагьы, даазгаз деимырхха дырҩегьых
дрыма рҿылархан, ахаҳә ду аҿы днаргеит. Уи дыҩхаргалан, уаҳа изакәызаалак қәыӡбарак ҟамҵакәа, ихы ахҵәара рҽазкны, деиҩырҿахә
ахаҳә днықәдырӷәӷәеит.
– Шәаагыл, – иҳәеит уи аамҭаз аԥсҳа. – Доушәыжь наҟ!
Зегь аашанхеит. Ауаҩоу деимырхха дызкыз иҟарҵара иақәымшәо
иааилахеит, нас дааурыжьит. Иԥсаарныз аткьац ырхәан иануку, аԥсгарҭа
ауҭар, ишьшьылаҳаӡа аҭыԥахь ишнеиуа аиԥш, иара аарлаҳәа ибӷа ааириашеит, илахь ипҟышӡа иақәнаҭәан иҟаз аԥхӡы лыԥхьеиҳәан, Леон
иахь дынхьаԥшит.
– Улбаа ҳәа иашәҳәа, – иҳәеит уи дырҩегьых, – иахьарнахыс уаҩ
дулакьысуам, абраҟа еизаз ажәлар рынасыԥ уаҵанакит...
Аԥсҳа ииҳәаз зынӡагьы имаҳаӡеит иара; ддагәаӡа, ддысӡа дыҟан.
Ари дыкны даазгаз руаӡәк анкьа зны Рамзыц Ҳазартәылантә икылигаз атә иакәын. Иџьашьатәын уи ауаҩ ҭоурыхс имазгьы.
Ҽнак зны Рамзыц аҳазар бна ду иҩызцәеи иареи ылалан ишцоз, дәҳәыԥшк аҿы амца агәгәаҳәа еиқәны, ақәаб ду ахьахакнаҳаз
инкылсит. Ақәаб зыхшьыз ақәырҟьа азхык ашьаҟа аҵарсны иҟан, егьи
азхык арԥыс маҵәаҟьак, ишәымкәа-ихамкәа, амца ахьигәыдшылоз

231

дҟаԥшьшьӡа дӡырц егьигымхо, аԥхӡы илҵәҵәа, ихы рҟәны даҵагылан.
Акәац ахәаҭа-хәаҭаҳәа ажәра иаҿын, хазы ақәаб иҭыҵуаз ауарқь арахь
игәыдчыло, дахәаҽуа...
Ақәаб ажьҵәхы кны хаҵа цәҩардаџк дадгылан, инеиз анибагьы рыгәхьаа мкыкәа иара иус даҿын.
Рамзыц уаҩы ишимбац иааџьеишьеит ари.
– Абасҟатәи бна-ду иҟоу уаҳа шьаҟа шәмоуи, ари арԥыс шьаҟас
дҟашәымҵар? – иҳәан, анс-арс акәымкәагьы, дҵааит уи. Акәац зжәуаз
ԥыҭраамҭак ҿимҭит, нас:
– Уи уара уус алам, – ҳәа даацәажәеит.
– Абыржәыҵәҟьа доужь ҳәа уасҳәеит! – иаҳәа ҭԥааны, Рамзыц
арҵәаа ҩҭиргеит.
Акәац иахылаԥшуаз ижьҵәхы наимпыҵшәан, дшазыԥшӡамыз иаалырҟьан иаҳаз абжьы-ӷәӷәа ишьҭахьҟа днарблаҟьеит, нас хыма-ԥсыма
днеины шьаҟара зуаз иҭыԥан иара днаҵагылан, егьы ихы даақәиҭитәит.
– Сеиҳабы ишәзиуа жәбап, цәгьамзар бзиа зымуа ари атәажә доушәыжьит аха, – иҳәеит иара, ибжьы ҩҭганы, дҟәындҟәындуа, амца
дахьабылуаз изымчҳауа, дызҵагылаз ахьанҭара шьҭа ҵыҵышьас иаиҭарагьы изымдыруа.
– Сеиҳабы ҳәа узҿу дазусҭоу сыздыруам, аха данааилак исызиаҳәа,
сара Аԥснынтә сшааз, аҳ Рамзыц шсакәу, итәгьы ҳамҭас иара иҟнытә
сара дшызгаз...
Егьи уаҳа ҿимҭит, ахаҵа цәҩардаџ ду акьажьыҳәа аҵәыуара далагарц егьигымхо, амца дҷыҷны дықәнаҵо, ақәаб даҵагылан.
Зхы иақәиҭхаз атәы уаҩы ишимбац дгәырӷьаҵәа, амаҵә шизылаҟәыз ихаҭа изхамҵо, дхьаԥш-кәаԥшуа, Рамзыцраа дрыцны, иҿааихеит. Адәеиужь ду ахь икылсны, ҵеиџьк ааигәара ианааи, хәыҷ-хәыҷы
иҽааирхьшәашәан, ирҭаз аҽы дҩақәтәан, ҽыгәбалла мацара дшыҟаз,
џьанаҭҟа дцахаҭаҵәҟьозшәа, Аԥсны дааит.
Ара дахьааиз иҭоурыхқәа заҳаз «Қәабшьаҟа» ҳәа хьыӡшьаран
иахьынаихырҵаз, уаҳа ихьӡҵәҟьа уаҩы изымдырӡакәа, ус иааиххалаӡеит.
Рамзыц изыҳәа иԥсы ҭихуан Қәабшьаҟа, иҟаимҵоз егьыҟамызт, амца
уалаԥал уҳәар далаԥалон, ахра ацәқәа уқәгылан уԥ уҳәар – дыԥон.
Ҭеиҭыԥшлагьы зеиӷьаҭам арԥысхеит, деиқәаҵәан, аха мыцхәы дгәыкын, дыӷәӷәацаӡа дыҟан, хаха-хымш дныҟәозаргьы ааԥсара захьӡу издырӡомызт. Аԥсшәагьы иҵеит уаҩы иааџьеишьартә ирласны.

232

Рамзыц иҭахара ӷәӷәалаӡа игәынганы дыҟан Қәабшьаҟа. Хьзан,
иара уҳәа, жәларык ауааилҟьақәа ҿҟьаса уи здырҟаҵаз ишишьҭаӡаз
ишьҭан, аха дырзыԥшаауамызт, уажә деимырхха данкылырга, иқәнагагьы дақәдыршәарц егьрыгымкәа аԥсҳа ииҳәаз азныказ зегь реиҳа
иара дааршанхеит, аха нас еимгеимцаракала иаргьы анкьа зны иҭагылазаашьа зеиԥшраз ааигәалашәан, ашьрамҩа иқәыргылан иркыз, «уца,
ухы уақәиҭуп» ҳәа ижәҩа данкны дааирхыџхыџит, егьигьы дцәырҳаны
дҿыхазшәа, ауарбажә ду аиԥш, «имҵәыжәҩақәа» хьыдҩыр-хьыдҩыруа
ахаҳә длалбааҩрын, деиҵаӷәӷәа-еиҵаӷәӷәа, дынхызаза-аахызазо иҿынеихеит. Нас дааҭгылеит, ихы ахьирхара изымдыруа.
Дабацо ари – доурышьҭит аха?
Аԥсҳа иҟаиҵаз еиҳау шьоура шыҟамыз еилагылаз жәлары зегьы иааицгәарҭеит.
Ицәажәашаз зегь анцәажәа, аҵыхәтәан иара Леон ихаҭа иажәа
ахы кны дцәажәо иҿынеихеит. Уи иажәақәа, еиԥҟьарак рымаӡамкәа,
асыҭәҳәа аиԥш акәын иҿы иҭышәшәо ишааиуаз. Ажәлар гачамкны
изыӡрыҩуан, атәым милаҭқәа иреиуаз ауаа дасу иахьгылаз ииҳәоз
хәыҭхәыҭла аҭырџьманцәа ирзеиҭаргон. Ари ланарԥшыра дуун...
Леон дцәажәо дышнеиуаз, ани аԥхьан иоуижьыз ауаҩы ду ихы
наиқәикит, уи дыԥшьырӷаӷаӡа дахьынагылаз дахымҵысӡакәа, дышьхныԥсыла уажәыгьы уа дгылан.
– Абас ауп ҳара ҳажәларқәагьы рҭагылазаашьа шыҟоу, – иҳәеит
аԥсҳа, – иаагылазар шьоук рнапала ирҭаху зегьы ддырҟаҵоит, еиҳа
ирыхәаша ауаа рыцәгьа ддырҳәоит, иддыршьуеит... рхала русқәа дара
ирзымӡбо, рызхәыцрагьы рылымшо, зынӡа рхы рхадыршҭуеит. Иахьарнахыс ахақәиҭра нагӡа шәысҭоит, шәхы шәахәа ҳәа роуҳәаргьы ирызхаҵо иҟаӡам, еиҳагьы ируа-ирҳәо иақәымшәо, иахьцо рзымдыруа иқәхар алшоит. Ари гәаҟроуп, ари чмазара бааԥсуп! Абри ҳалҵроуп ҳарҭ,
анык илыхшаз Кавказ ажәларқәа!..
Ари аиԥшҵәҟьа аизарагьы иаламԥшыцызт, ари аиԥш ажәагьы ахаан
ирмаҳацызт ажәлар, аиҳаракгьы аԥсҳа иҿала. Уи зынӡа иаргачамкит,
ҳабаҟоу ҳәа аӡәи-аӡәи еизҵаарц егьрыгымхо, еилаҟыҟы, адә ду иамкуа,
ус иӡырыҩуа ишанханы игылан. Урҭ зегьы иршәыз, ирхаз, рабџьарқәа
дара, ишеибыҭақәаз ҳарҭгьы иахьа ҳазрылаԥшуа ҳаҟазар – иҟаларын
тәым дгьылкаҿ ҳнанагама ҳәа дырҩегьых ҳажәҩақәа ҭҟьаргьы...

233

Ари аизараҿы, ԥасагьы еиԥшымкәа, аҳазарқәа рацәаҩын. Иара ус
ажәлар иахьрылагылазгьы иахьабалак ирылубаауан. Леон ихаҭа, аԥсуаа рнаҩс, рӷьажәҩара изуа ивагылаз аҳазарқәа ракәын. Урҭ абырзенқәа
раасҭа еиҳа аԥыжәара шриҭоз, еиҳагьы дышрықәгәыӷуаз уажәнатә аргама уаҩы ибо иҟан. Уи имаҷымкәа иныҵыҩ-ааҵыҩны ацәажәарақәа
арҵысхьан. Раԥхьа-раԥхьақәаҵәҟьа – «уара ари аҳазарқәа дҽыжәырҵеит, дзықәдыртәазгьы рҽыхәоуп, аҟамчы изыркызгьы абырзенцәа
роуп, ҳара иаҳтәу ҳәа имои» зҳәоз ыҟан. «Ҳара иаҳтәуи умбо, ҳшьа
илоуп, даԥсуоуп, аԥсуа дгьыл дықәгылоуп, аԥсуараз дықәԥоит, иаҭаххозаргьы иԥсы ҭихуеит... Аԥсуаа ҳаԥсҳа иоуп ари!» – ус зҳәоз ирҿадырхьуан егьырҭ. Ирыдгылозгьы есааира ирацәаҩхон...
Аӡыни аԥхыни анеилго ажәҩанаҿ аԥсҭҳәақәа шыгәаҭеиуа аиԥш,
иахьабалак ҵыхәаԥҵәарадагьы ажәлар неиҭанеиҭасран изҿыз, уажәраанӡа зқьышықәсала ицәаны иҿыхазшәа, зегь еибарҵысны ҿыцымҭала
анхара-нҵыра нап аларкит, аԥсҭазаарахь агәаҳәара ду еиҳа ироуит,
раԥхьаҟа еиӷьу бзиак иазԥшыртәгьы ргәыӷрақәа ирызҳаит...
Аԥсҳа идыруан ижәлар, аиҳаракгьы анхаҩыжәлар, ас иахьирҿыхаз
згәамԥхо шьарда ишырацәаҩу, аамсҭа-хатәрақәа иҳамаз лаирҟәуеит, иаҳчирчоит, ҳамаҵ зуа уаҩ дҳамамкәа ҳақәирхарц даҿуп ҳәа ишгәрым-шәрымуаз...
Урҭ ирылшоз зегь рыла ахәа шыржыц иржуан. Уажәы еицәаны Аԥсны
гәаҟра иҭамгылацт, аамҭамыждагьы аԥеиԥшуп ҳәа агәкажьга ажәақәа
амҵәыжәҩа рыҭаны ишдырԥрыц идырԥыруан. Макьана идырлакҩакуазгьы маҷҩымызт, ацәгьаршыҩцәа, рыҽқәа аҟамчы нарыхҟьо, алақәа
аарышьклашуа, рҭынхацәа рбара ицошәа, ауаа рырӷыӷкразы Аԥсны
ахы-аҵыхәа иалан...
Леон мыцхәык иџьбарара ааирԥшырц иҭахымызт, иҟазшьала, иуаҩышьала иахьынӡауаз зегь еиҿыбааны днеиларц гәҭакыс иман.
Ҵабыргны уахәаԥшуазар, иара насыԥ змаз уаҩын. Уи арҵабыргуан
ԥсҳас иалхраан абысҟатәи икылсыз наҟ-ааҟ аибашьра уаӷеимшхара
рхылымҿиаакәа, Қарҭли аҳәаа зҽадызгалахьаз аџьамқәагьы арахь
адәықәлара рыдмыргәаӷьыкәа, жәҩанахьтә аӡә напхгара риҭаҵәҟьозшәа, лԥхала иахьеилгаз. Уажә иага еилыхаразаргьы, иага ихынҭа-ҩынҭаразаргьы – уи ԥсҭазаароуп, аринахысгьы цәқәырԥа агхашам. Иҵыхәраа
иааиуа иӡыхь акәзар шьҭа инызкыло, ахаан «ахы изымҩахо» быжьрабыжьҵәа иҵазцало мчыкгьы зыҟалашам...
Уи ус шакәу ҟаимаҭла иара ихаҭагьы идыруеит аԥсҳа, иҟалаша зды-

234

руагьы иеиҳәахьеит иаԥхьаҟа ԥеиԥшс имоу, уи инаргәаӷьуа, уи илнаршогьы шьардаӡа идууп...
Уажә имҩаԥысуа аизарагьы аиҳарак убри ауп изыбзоуроу, инаиԥырымшәаӡакәа ицу идоуҳамчоуп уажә аҳаҷа-аҳаҷаҳәа еиҵахарак
имаӡамкәа, абасҟатәи жәлары зегьы рҿаԥхьа дықәгыланы дзырцәажәогьы. Дагьшәаӡом иара, избанзар жәлар рыбзиабара кәалӡыс
изшәу, иага шәарҭа дҭагылазаргьы – ԥырхага имаӡам...
Леон идыруеит иахьа нхыҵи-аахыҵи ауаа еидгаланы иҟаиҵаз ари
аизара дуӡӡа хараӡа аӡбахә наҩраны ишыҟоу, Византиа аимпериа ахадараҿы игылоу рлымҳагьы ишҭасуа. Анцәа идыруеит урҭ ишрарҳәаша, иагьшрыдыркылаша, аха уаҳа ԥсыхәа амам, ушьапы цәаакыр ҳәа
ушәозар – аӡы уҭамлароуп...
Аизараҿ ажәларқәа рхаҭарнакцәа, досу рҭоурыхқәа иргәылаланы, ирҳәаз агәынамӡарақәа шьардаӡа ирацәоуп. Иаахҵәаны изҳәаз
маҷҩым аимпериа дуқәа рыбжьара ҳара ҳабжьыԥсаауеит, иара ҳара
ҳәа узҿугьы ҷанҷаны ҳаблақәа ҭибахуеит, џьарак ҳаилаҵәан ахаангьы
ҳзыҟамлеит, ҟалашьагьы ҳамам ҳәа...
Аԥсуаа рахьтә иқәгылаз аамысҭцәа, аԥсҳа ишҟа иаахтны аҽԥныҳәа
рзыҟамҵеит аха, ацә иақәкны ажә ҳәа, ирмаанан изҳәаз ҟалеит, ҳара
ҳтәыла аҩныҵҟа ҳажәла-хылҵшьҭрақәа еидкылаӡахым, адәныҟатәиқәа
роума гәҭыхас иҟоу ҳәа...
Леон иқәгылан ицәажәаз зегь ицәырыргаз азҵаара дуқәа рыцԥхьаӡа рҭакқәа риҭеит. Иааукәыршан иҟоу угәылацәа зегь узыӷьашкуазар, иҳәеит уи, ма дара-дара, ҳәасаԥшь иқәаҵа иҵеибамыргыло, инибарҵәозар, зыԥсгатәы зманы зхы иахәо зегь ааны уашҭа рыҽҭарыжьуазар, уара ухаҭа уҩны аҩныҵҟагьы уҭаацәа узеидкылаӡом. Абри иахҟьоит еиҳарак ҳара-ҳара ҳзеидымгыларгьы. Дасу ҳхатә лахьынҵақәа ҽеихарц азы, Кавказ зегьы еицазеиԥшу алахьынҵа дугьы ҳазхәыцлароуп...
Араҟа еизан иҟаз реиҳараҩыкгьы рзы ари аиԥш аҭынхажәа ду агәаакӡара мариамызт. Аиҳарак нхыҵҟа ицаны, мамзаргьы арахь иааны,
рҳәрамзар егьззымдыруаз, иарбан еиуароу иҳабжьаҳҵо ҳәа дасу гәаныла иназхәыцит, уи ӡбашьас иамоу ҳәа иара ус акы ацәаарагьы изахьымԥшит...
Аԥсҳа идыруан ари аизара уеизгьы-уеизгьы лҵшәа дук шамоуаз,
иалшон зынӡа ихыбгаларгьы, аха зегь акоуп дацәымҩашьогьы иныруан иара зышьҭаҵара даҿу ауасхыр аҵакы ҟаимаҭ шамоу, уи ус баша
ишыбжьамӡуа, мышкызны хәарҭара ду аманы ишаацәырҵуа...

235

Амра акәаԥҳәа амшын инҭашәаанӡа ауаа неилшәарак рымамызт.
Хәылԥшәаԥшь ахьигәыдыҷҷалоз мыцхәы дрылкаан дунарбо, длашо-лашо дықәгылан аԥсҳа Леон. Ихаз ахьхаҿа акәзар зынӡа еилакәеицеиуан, ԥсуа маҭәала акәмызт иара дшеилаҳәазгьы, ишәын иан лаҳәшьа
Чичақ Константинопольнтә изаалҭииз аимператор маҭәа. Уи, шеибакәу
ахьы иалхушәа еилыџьџьо, мыцхәы инаалон, аха зыбла ашьцыламыз
рзы акыргьы игәԥысцәан, иахырҟьацәан, иргәаҭеиган.
Леон иара ихаҭагьы уи амаҭәа анишәу, тәым напқәак рыҽикәыршан
дыркушәа, митәык хақәиҭра шинамҭоз ибон, аха иаазышьҭыз лаҳаҭыр
аҟнытә, уи анаҩс аимпериа ашҟа уажәнатә зынӡа иаахәжәаны агәрагара ицәмыӡырц азы мап изацәкуамызт. Амалагьы згәы намӡо аурымцәа
есааирагьы рхыԥхьаӡара иацлоит, урҭ ишьклаԥшуеит, итәашьа, игылашьа, ибла ахьҵысуа уҳәа, иажәа наиҿыҵшәаанӡагьы, ԥсаатәк ашьапы инацраҳәаны, мшыннырцәҟа иахьдырԥырра иашьҭоуп...
Аизара ианалга асасцәа дахьқәа ауха иахьԥхьаша аҩнаҭақәа рахь
иршеит. Ҵҩа змам шьапырацәа иркәаҳаз, хҩаха рзыҟамҵо зшьац
ршьаҟьаз Дгьылԥшӡа адәеиужь ахы ианақәиҭха, Хьзани Қәабшьаҟеи
махҽ ҳаҩҩалак аарган (уи Барџьил-хан ир иманы ара даныҟаз иааргаз
махҽын, амҩан ашьапы ашьанҵа иԥнаҟан акраамҭа иҵалӡуа ашәшьыра
иҵатәан, уаҳагьы изрыцымцазт, ара иамахан иҟан), зны Рамзыц дахьҭахаз ахаҳә ду аҿы инаргеит. Иаалаган уи ахаҳә, акаҭа аиԥш, аӡарҵәи
дуқәа акәдыршеит, аӷәаасақәа аҵарҵеит, нас амахҽ адырхеит. Даҽа
жәохәҩык раҟара арԥарцәеи дареи алахҭымқәа аҵадырԥо, иагәҭасуа
мацара, адәы иқәганы Ԥсырӡха агәахьы иааргеит (уи иахьагьы ишьҭоуп
уаҟа), инаганы аԥсҳа иӡыхь ахьыҵыҵуаз аханыҵәҟьа ишьҭарҵеит.
Ирҳәон уи аҳкәажә ду Хьырхәыхә лажәала иааргазшәа. Ҵаны лԥа
инышәынҭрахь аасҭа лара уахь еиҳа днеиуан. Аӡыхь ааигәара ианыҟала, цәыкәбар-цәыкәбар «зылаӷырӡқәа» аауаз ахаҳә дахәаԥшуа, ларгьы
лызхара лгәы лҟычуан.
Сԥа илаӷырӡқәа роуп ахаҳә иалҵуа, нан, лҳәон лара, урҭ ҳадгьыл
дырԥсаҳәонаҵы иаргьы хашҭра иқәлаӡом, наӡаӡагьы имшра Леон ицзаауеит...
Абри ашықәсан уаҩы ишимбац аӡынра цәгьахаӡеит. Адгьыл еҩжәо
иҵааит, асы ауит уаҩышәара инахыҳәҳәо. Есырла, ҟармашла ихыбыз ақәацәқәа аарла рықәцәқәа асы илҳәҳәо илагылан. Иахьабалак,

236

еиҭанеи-ааишьа ыҟамкәа, амҩақәа зегьы еимаҳаит. Рхәыҷы-рду, рырахә-рышәахә, рыҩнра-ргәара – ажәлар агәаҟра иҭагылан...
Аԥсҳа қәыԥш Леон аригьы акы ҳәа дԥызшәоз иреиуан. Ашәарҭа бааԥс иҭагылаз ажәлар фатәы-жәтәыла, маҭәа-ҩыҭәала, мҿы-мцала реиқәыршәараз ӷәӷәала аџьабаа ибеит.
«Ухы иархәа» ҳәа зны ианшьа Барџьиль-хан изаанижьыз аҳазар
ры ракәзаргьы, иҟарҵаз ацхыраара ҿык-бзык иазҳәомызт. Дара рҿы
аӡын ӷәӷәа иашьцылахьаз урҭ, ашәаҩақәа рышьаҵаны, аԥсуа рԥарцәа
ӷьеҩқәа рыдкыланы, аҳаблақәа, ақыҭақәа ирылан, асы иҭанасыз ауаа
аԥсра анапхыцқәа ирымҟәыҵкәкәаауа...
Шәгәы кашәмыжьын, аҳаҳаи амарџьа, асду аҽаҩра ду иатәуп,
ҳаԥхьаҟа аамҭа бзиахоит ҳәа жәлары ирылабжьон, ргәы дырӷәӷәон
ауаа ҟәыӷақәа. Убасҟаноуп Леон ааигәа иимбацыз адоуҳа-уаҩгьы ҿыц
дцәырҵны данибаз.
Хыхь аҳҭынра инаркны лбаа аӡыхь аҟынӡа аҳҭнырԥарцәа ибжьырдаз аграпара дыбжьаланы дышлеиуаз, асы зхыҵәаны, хәкәаԥрак
иаҟараха ишьҭаз ахаҳә ду ааҩс, асаркьа ԥыҽҽыхақәа реиԥш, ублақәа
хнакыртә асы мыцхәы иахьыкәеицеиуаз, иӡараҟынӡагьы изымааиуа,
ддауаԥшьха, дахьынеимоу дҟәашшӡа ашәыб иқәнауны, инап дуқәа
хьнырҳала, иӡамҩақәа ҭҵәрааны ицо иҟаԥшьӡа дышгылаз илаԥш дааҵашәеит.
Леон иибоз агәра изымгеит зны, игәынкыларала ус исахьа ибла
ихгылаз џьишьеит. Ицыз иарӷьажәҩацәагьы днарыхәаԥшит, аха уи ианакәзаалак иара ида уаҩы дшибарҭамыз ааигәалашәеит...
Адоуҳа-уаҩы, арахь Леон диԥымлакәа, ахаҳә аҿы длеин, инап џаџа
ду аҿылаирхан, инапсыргәыҵа ҟьаҟьа цаҳәцаҳәо, ашыҩшыҩҳәа ианлықәишь, с-цырак ықәымкәа, иҟьантазӡа иаахитит.
Уи анаҩсҵәҟьа лбаа, алҩаҵә ахылззуа, иҟәандашьшьыраӡа ишааиц
иааиуан, ҵаак иазҭамԥахӡоз аӡыхь.
Усҟан апальмақәа, аолеандрақәа, амагнолиақәа уҳәа реиԥш иҟоу
аҵиаақәа Аԥсны иаздырӡомызт, аха ари аҭыԥ иаакәыршан иҟаз
ашәаԥыџьаԥ, абнаҳәыҳәқәеи ашьхарҵысқәеи ылаԥырԥыруа, аԥсабара
зегьы еикәашьшьы асы иахьаҵаз алакә хаҭа еиԥшыртәуан.
Уи зынӡаск еиҭаҳәашьа змам даҽа цәакгьы ахалеит адоуҳа-уаҩы
данцәырҵ нахыс. Ҩымчыбжьа инареиҳаны ауаа злакҭа иҭамԥшыцыз
амрагьы, аԥсҭҳәақәа неилыҩры-ааилыҩрын, ицәырҟьа-цәырасуа,
иқәықәма-шәықәмаха иҟаз ақәацәқәа рышәхымсқәа инарылаԥхеит...

237

Леон даҽазныкгьы агәра игеит ижәлар рдоуҳа шыӷәӷәаӡаз, ишыҳаракӡаз, иага сымҟәыл леиргьы ишзазымҵәахуаз. Уи инашьҭарххны, дук
мырҵыкәа, амшқәа каххаа еилгаӡеит, аҵлақәа ашәыб рхьыдҩыр илеиуа, аҵәҵәа-ҵәҵәаҳәа си-ҵааи ӡыҭуа рҿаархеит. Адоуҳа инапала ихитыз ахаҳә аиԥш, анаҟа-араҟа иааԥшит иахьабалак ауаа рынхарҭақәа,
раандақәа, реиҭанеиааига хҵысҭақәа, рашҭақәа, рымҩахәасҭақәа...
Ҿыц аԥсҭазаара аилашра иалагеит, шеибакәу зегьы еиҭаҿыхеит, уаанӡагьы еиԥшымкәа, агәырқьҳәа аизҳарамҩа ианылеит...
Абри ааԥын ааимҭазҵәҟьа хәылԥазык Леон иаҳҭынраҿы, ԥергаментла ихҟьаз, аҵара аниҵозтәи ашәҟәқәа дышрыхәаԥшуаз, агаҟа ихаз
аԥенџьыр ааимҟьан ахала иаатит, лбаа амшын агәы казказуагьы дынхыԥшылеит.
– Са соуп уԥенџьыр аазыртыз, – ус бжьык хааӡа урымбызшәала
илымҳа иааҭасит Леон. – Сааит угәхьааган, мыцхәгьы сҟәандоуп, сҟәандашьшьыраӡоуп... Ублақәа сырҭагәӡуеит, ухахәы сшьышьуеит, укәа-умаӷра сҭахәмаруеит... Сааит сара харантә-хараӡантә...
– Иабантә уеизгьы? – дҵааит Леон.
– Ухала иудыруазар?
– Зны ибзиан сзышьцылаз аԥша ҟәанда аҟазшьақәа ухыскаауеит.
– Убома сшудырыз. Ааи, сара Константинопольтәи аԥша ҟәанда соуп,
зны иуцныҟәалоз, бзиа иубоз, ашьҭахь иухашҭыз, наӡаӡа иаанужьыз...
– Сызлоуԥшааи, иуазҳәада арахь сшааз? – игәы дааҭацәажәеит
Леон.
«– Сызлабԥшааи» уҳәар еиҳа еиӷьуп. Сара абырфын ҵкы зшәу соуп,
ахахәы-хьыԥшшәала, сыбла ҭыԥха, сыԥсыҩҭкаара ҳәа зоуҳәалоз...
– Баагыл, бмыццакын нас, – ицошәа аниба «ажәҩа» днахьынҳалеит.
– Умшәан, сцаӡом сара. Сдәылуцаргьы сааҟәымҵӡакәа ушә саслоит.
Сыҩноумыжьлар – уԥенџьырқәа ԥысыҽҽлоит. Сара уара уда ԥсҭазаара
сымаӡам, сара сзыҳәа уара уԥсҳаӡам, убзиабароуп...
– Ааи аха, иаҳзеилоузеи?
– Иухашҭхьоума?
– Саҭамыз...
– Иубома ублақәа лаӷырӡыла иҭәырц егьшаарыгымхаз. Уаргьы сыгәхьааугон, ус ами?
– Ааи-ааи, шьҭа издыруеит ус шакәыз... арҭ ашықәсқәа акы ӷәӷәала
ишсыгыз збон аха, изакәыз сзеилкаауамызт. Уи азхәыцхагьы сызҭадаз...
– Аҳра ануоу са сугәаламшәеит акәу? Иудыруаз, сара рӷьажәҩара

238

узысымукәа, иага доуҳамч ӷәӷәа ухазаргьы, угәҭакқәа рыхьӡара шузуадаҩхо...
– Ааи-ааи, ба бгәы аԥхара сыгуп, соуԥшәыл, слахьынҵа, – ибжьы ҩҭганы ҿиҭырц егьааигымхеит Леон.
Иааҭынчрахеит. Аԥенџьырахьтә ахәхәаҳәа иаауаз аԥша ҟәанда
ишиҿахәмарыц иҿахәмаруан.
Зыбжьы иаҳаз, гәаныла дзацәажәаз, хараӡа ицахьоу, шьҭа хнырҳәышьа змам ак шакәугьы мыцхәы ицаҳәцаҳәо, ихьааха иааинырит
аԥсҳа. Иаԥхьаҟатәи дназхәыцит, аха уахь макьана ус зыӡбахә иҳәаша
акгьы ацәаара дахьԥшуамызт...
VIII
Аҳкәажә ду лгәы бзиамкәа аиарҭа даман. Лгәы ԥшқараххаӡангьы
дыҟан. Лбара имҩахыҵуаз аҳәсақәа «ршьап шьац амырҽуа», рыԥсы
ӡаны лаԥхьа иааиуан, нас иара убас, аӡ ркуашәа, ашьшьыҳәа рҽааларҟәны, – «бышԥаҟоу, нан-шьыр, беиӷьми?» – рыбжьы ларҟәӡаны иналызҵаауан. «Ааи шьҭа, исыбаргәузеи... шәа шәышԥаҟақәоу», – лҳәон
ларгьы, лбырфынқәҵа нхьаршәҭны, рааира лгәы ишахәаз лныԥшуа,
жәабжьс исарҳәарызеи ҳәа лыблақәа ҭаа дрыхәаԥшуа.
Иара ус еисарақәгьы еиқәаҵәак аларшәымкәа, лхахәы ҟәашӡа
ишлахьан лара, ллакыҵақәа ҵыӡәӡәаа, лылахь каҷыра шәкы аныӷӷала, ԥаса зшьа злыԥхоз лхылҿ гәылҭәаа шамшам ԥшшәахә ахаӡамкәа, лӡамҩақәа, уанҭара зымбац ачабра аиԥш, еизыҵәа-еизыҵәа,
ржьашәқәа хьнырҳала, лыхәда ҵҟәашәаагьы еиқәыканӡа – анкьатәи
лыԥшра-лсахьа здыруаз игәаӷьны дызлыхәаԥшуамызт.
Аҳкәажә данаҳкәажәха бзабаакгьы лымазар ами, аха лара даагылазаргьы бзабаас илбахьоу егьыҟамызт. Лԥацәа ирыхҭысуаз ларгьы
илыхҭысуан: дабылуан, даҷыҷуан, иара убри ауп абас ирласны дызражәызгьы. Аҵыхәтәан лыԥҳа лгәырҩа зынӡа дашьӡеит, уи лхаҵа, идкылан имаз ауаагьы иаргьы мшыннырцәҟа иахьхырҵаз иалылҳәаара
лыздыруамызт, аха хырзаманк шаҵаз, цәгьа-мыцәгьак шыҟаз аҟара
лгәы азҩон. Лԥеиҳаб иакәын иаҳра инапала ишьҭаҵаны, иҳәан идыртәаз леиԥш, иаҳҭны дахуп, ҵоуп, анеи-ааи игӡам, аӷба анӡааҟәрыло
аҳәынаԥқәа ӷәара-пара ишцо аиԥш, иԥырҵыз рацәаҩызаргьы идҳәыло, иажәа хазҵо, иагьацныҟәо, макьана имаҷыҩӡам аха, лмаҭа Леон,
иага ихьӡ-иԥша ашьҭыҵра иаҿызаргьы, дыҷкәыноуп, аҳәынҭқаррақәа

239

еилалан инап иадыркыз амчра импыҵшшо иалагаргьы, анкьа аиԥш
иааимпыҵԥаан иара ибартә дыҟоуп. Лҿы иалырҳәом акәымзар, ус иагьыҟаландаз лгәахәлоит зны-зынла аҳкәажә. Усҟан еиҳа лгәы ҭынчхон.
Гәаӷла згәы пеипеиуа иҭәны аган иавоу егьи лмаҭагьы еиҳа дааиқәтәарын, ихы инапаҿы иааигарын. Мамзар иудыруазеи макьана уи иршо,
акыс иара ҟазшьала, уаҩышьала, даазеиԥшылтәра ҳәа уаҩ длыздыруам. Анцәа даҭеимҵароуп уи аиԥш агәаанагара ахьлымоу аха, есааира илақҭа хаара мацәак аҵаӡамкәа, уаҩ ԥандак, гәыжәлабааԥсӡак
иакәхошәа лбоит, дызцныҟәо, дызҿыԥшуа ауаагьы уаҩы ишимбац лгәы
иацәымӷуп. Иаргьы дааҟәымҵӡакәа царҭа-аарҭас Егры-нырцә имоуп.
Данааилакгьы, шамахамзар, лара лахь дыҩналом. Дыҩналаргьы лгәаӷ
дакны дагошәа ауп дшыҟоу, зынӡа длызхьаԥшуам, уимоу, иан гәакьагьы
жәаџьбарала длацәажәалоит, иаб иахьҵәҟьагьы гәынамӡарақәак гәаӷьны иааҭирҟьо далагахьеит...
Абарҭқәа зегьы лыбла иахьабоз лшьамхы лыҵнарӡаауан аҳкәажә,
ус шакәызгьы лҽырӷәӷәаны дааиуан, илықәыӷәӷәоз аԥсҭазааратә еидара лҽалҭомызт, аха аҵыхәтәан, лымч мырхакәа, аиарҭа дыланакуа
иалагеит...
Уи еиҳагьы лхәыцырҭақәа аррацәеит аҳкәажә. Иахак дмыцәаӡакәагьы лхи-лыхшареи, лыҩни-лгәареи, луа-лҭахыреи дышрызхәыцуаз
иаалыршеит. Ирԥеиԥшузеи, мшәан, урҭ раԥхьаҟа? Лԥеиҳаб Леони уи
идҳәалоу ауааи урзыӡырҩыр (излацәажәо зегь лара иабалаҳауеи аха),
хырзамануп ирҳәо. Аԥсны ахра-ҿҟьара ихықәгылоуп, абар-абар ибӷаларан иҟоуп, егьагӡам. Нас дара ззыԥшузеи, мшәан, уи бӷалар дара
еибганы нхашьас ирымоузеи. Насгьы иназгада уи ахра-ҿҟьара аҟынӡа,
дара алахәӡами, дара абаҟаз? Аха, ишырҳәо аиԥш, усҵәҟьа иҟамзар
ҟалап аусқәа ҳәа хазгьы лхала лгәы лҟажон аҳкәажә. Уи аимгеимцараз
Леон ихәыҷра аалгәалашәон, уи иишьа, изҳашьа... данҩыҵшәа нахыс
ихымҩаԥгашьа, иҟазшьа, иуаҩышьа гәырӷәӷәагахангьы иаалзыҟалон.
Аԥсҭазаараҿ шьарда збахьаз аԥҳәыс бырг лжәытә гәы илыҵанаҳәон уи
ажәлар шиқәымӡуаз, ҵабыргны, Анцәа абаҩ-ҷыда илаиҵан дшыҟоу, иацназго ахшыҩгьы шииҭаз. Уажәнатә ажәлар рӷьыраӡак ихьӡ мҳәакәа ӡы
рымжәуазар – уи машәырла ишыҟамлаз, иара иӡыхь ахаҭагьы машәырла ишымааиз. Акызаҵәык дзыцәшәо, абасҟак имҽхак ирдуӡӡо дахьалагаз ауп, ҵыԥх зны нхыҵи-аахыҵи ажәлар еидгаланы иҟаиҵаз аизара ду
аӡбахә анлаҳагьы заҟа дшәазеи. Уи инашьҭарххы аӡынра аныцәгьаха
лыԥсы заҟа илыхнахзеи... Иҵаҩрыша аизарақәа, заҟа илцәымӷузеи,

240

заҟа лхәы-лжьы еиладыргылоузеи аҳкәажә. Лара дахаанны бзиара дук
убарҭ аизарақәа ирылҵит ҳәа лмаҳацт, иагьылымбацт. Арахь иагарааны
уԥшыргьы ауаа ныгә-нысуа аизарақәа рахь амҩа иқәуп, ишҽыжәу еилаӷәаа еилагыланы ианымҩаԥыргогьы убап...
Аҳкәажә дахьышьҭаз ауада мыцхәы иҩнылашаауан, аԥардақәа
шәырлах ҳәагьы лҳәомызт. Уи ианакәызаалак бзиа илбон алашара. Даныӡӷабызгьы ус акәын, илбаны даанхомызт алашьцара, хәыҷык иҩнылашьцаау уадак аҿы днеиргьы лассы дахьдәылҵра дашьҭан. Ианакәызаалак лцәажәараҿгьы лажәа иалан уи алашара. «Сылашара Мрамза»
лҳәон уажәы-уажәы, даҽакала илыԥсахыр анылҭахызгьы «сымш» ала
иаалыԥсахуан. Амши алашареи – урҭ ак ракәын лара лзыҳәа.
Иахатәи аҵх дшызмыцәазгьы, ашара данаԥыла, еиҳа лгәы ааихыкказшәа лбеит аҳкәажә ду Хьырхәыхә. Убриижьҭеигьы, абар, шьыбжьы инахыҳәҳәеит шьҭа, лгәеихыккара иагымхацызт. Лаԥхьа иқәгылоу асаркьалых еирыӡгьы икәеикәеиуа иҭоу аӡы дахьахәаԥшуа заҟа
лыԥсы лнаршьозеи, заҟагьы лхьаақәа лханаршҭуазеи. Аҳҭынра ду аҿы
изгәамԥхо егьаҩ ыҟазаргьы, лара уи ҽнакгьы иагхар луам, аирыӡ шааҭацәлак амаҵуцәа дәықәылҵоит, уимоу, иҭамцәыцзаргьы, иԥсахны
аҿыц аажәга ҳәа ралҳәоит. Уажә даазқәылаз ари еицакӡом, иагараамҭа
иҟазаргьы агьама шагьамац иагьамоуп, аԥшшәахәы шаԥшшәахәыц
иаԥшшәахәуп лҳәогьы далагеит. «Леон сымш» ҳәагьы лгәы инҭылҳәаауеит, ауразоуроу адунеи зегьы аалашазшәагьы лбоит, шьҭа маҷ-маҷ
лара илцәыхарахаз аԥсабарагьы ааигәахоит, ахьхьаҳәа аӡыхь, уимоу
арҩаш хыҽҽабжьқәа лаҳауа далагоит...
Шьыжьаахыс лхәыцырҭақәа мыцхәык изырхәашьуа ак рыламсуа,
абас илаша-лашо ишыҟаз, уи зызҳәаз ак шыҟаз мҩашьо, амаҵуҩԥҳәыс
дгәыҭҟьа-ԥсыҭҟьаха дааҩнашылан, – Леон даауеит, – ҳәа ҿаалҭит.
– Леон дарбан? – илаҳаз лызхамҵеит аҳкәажә, лыбӷагьы дныхтәалеит. – Леон дарбан? – деиҭаҵааит уи, аха амаҵуҩԥҳәыс убри аҟынӡа
ауалуашара дамҽханакны даман, уаҳа лҿы зеилымгеит.
– Ишԥаа, абра дааину? – дгачамкӡарц иақәылкит аҳкәажә, уаҩы
ишимбацгьы дшәеит.
Дырҩегьых лышьҭахьҟа дынхышәҭын, ахчы лхы ахьнылалҵаз,
дгәыҭҟьа-ԥсыҭҟьаха, ахаан илымбаӡац аӡә дааиуазшәа, ус дышьҭан.
Амаҵуҩԥҳәысгьы, ашьаҟа аиԥш дадырсызшәа, дзынеиҭамҵуа лҭыԥ аҿы
дгылан.
Уи аамҭаз аҳҭнырԥарцәа агәашәқәа аадыртын, Леон ҵаны мраҵас
длаша-лашо, даныхәыҷыз дызҭахәмарлоз, иԥсеиԥш бзиа иибоз, аха

241

абар изынҟьа-зынԥазаалакь акыр шықәсақәа раахыс ишьапы зҭаимыргылацыз аҳҭынгәара дааҭалеит.
Данаауаз дызбоз, ара дахьааизгьы зылаԥш дыҵашәаз зегьы шанханы, ирҳәо рҿамшәо ихәаԥшуан.
Иара дызхаанны иидыруаз аҳҭнымаҵуцәеи аҳҭнырԥарцәеи, ԥагьарак инмырԥшкәа, дреихырхәан аԥсшәа анреиҳәалак, зынӡа ршьара
иқәнаҟьон, ахьаԥш-кәаԥшра иалагозгьы дубарын, излаԥшуаз лакәу лабҿабоу рыздыруамызт. Убасҟак аԥсҳа Леон ихыԥша ӷәӷәаны рлымҳа
иҭасхьан, атәылан иҟаз аҭыӡшәагьы цәгьамкәа ирдыруан. Разҟны Леон
ду ихи-ихшареи аҩны иҟамызт, уи машәырхоу, иара еилкааны даау рыздыруам аха, ус ахьыҟалаз даргьы насыԥк рымоушәа рхы аарыԥхьаӡеит...
Аԥсҳа уаҩ дицӡамызт, – уи ауп зынӡа иџьашьатәызгьы. Иара ус
бџьаркгьы иҟәнымызт, иҳәаҭҳаныҟәгаҩцәагьы рхабар зхабару ыҟамызт.
Ҳәсеи-хацәеи аҳҭынгәараҿ еизаз зегьы дхаҿ-хаччо, аха уи алеишәа
ҷыдагьы аҵубаауа, аԥсшәа нареиҳәан, ижәҩахырқәа ԥџаџаӡа, лакҭала
аҳазарқәа даареиԥшнушьалартә, аха Рамзыц ихаҭа даазшәа иԥшра-исахьа ихыркаауа, ҩашьарада иҭеиҭыԥшгьы идырбало, ашҭа ду еиҩҵәаны аҳҭны-ҩны ахаҳә мардуан даадгылеит. Данысабиӡаз иҽҵыси иареи
раԥхьаӡакәны абраҟа ишеибабаз игәалашәазшәа, еимгеимцарак иҽааникылеит, нас икәымжәы акалҭ ԥхьаршәҭны, дмыццакцәакәан, ҭынч
амардуан днаҿалеит. Абарҵа дахьыҩхалазгьы, даахьаҳәын, иҵуазеи
астәи аԥшра сыгуижьҭеи иҳәарызшәа, Анаҟәаԥиа ашьхақәа днарҿаԥшит. Нас иааирццакын, убригь данхәыҷызтәи иҟазшьала, акы ихашҭны игарц даазшәа, ашырҳәа аҩны дныҩналеит. Уаҟагьы иԥылоз аҳҭнымаҵуцәа гачамкны ишихәаԥшуаз мацара, ианду дахьышьҭаз ауада
дныҩнашылеит.
Лара лыхцәы еиқәырзаҷа иԥхьаҳәаны, иааира дазԥшны, дыцқьакәакәараӡа аиарҭа дылатәан. Дшылбаз аиԥш дныҩныҵәаарц
егьлыгымхеит.
Иара ихы-иҿы лашо дшааиуаз, ажәа мҳәаӡакәа, лҿаԥхьа ауарҳалраҿы днышьамхнышгылан, лнапы аанкылан днагәӡит.
– Ухахәыс ицаша уанду, – уаҳа аҽак лзымҳәакәа, лылаӷырӡқәа
ҩхажжылеит аҳкәажә. – Угыл, нан, угыл...
Леон дҩагылеит, аслан баҩыш иалхыз аҟәардә инапала даахан,
ашьшьыҳәа лҿаԥхьаҵәҟьа днатәеит.
Лылаӷырӡқәа чабрала иаалырбан, лыг-лҿы иамҳәо лара деиҭа-

242

наихәаԥшит – аныхачаԥа дааиԥшнылшьалеит, «злыԥхаҳаура, срыцҳауп, алаԥш дацәыхьча» ҳәагьы лгәы инҭылҳәааит...
«Дышԥажәи», – игәы иаанагеит иара Леонгьы, лнапы аанкылан, гәыблра дула иааишьышьит. Ларгьы уи лгәы аарԥсаҳәаӡеит, лаԥхьа итәаз,
аҵара ду иалган иаахьоу, уи анаҩс иазыҟаҵоу аибашьҩы ӷәӷәа, уажә
жәларык ԥсҳас ирымоу, нхыҵи-аахыҵи зхыԥшагьы наҩхьоу, акырӡагьы
ахынҭа-ҩынҭарақәеи ауадаҩрақәеи ирықәшәахьоу, заԥхьаҟа зԥеиԥш
цқьа еилкаам иакәымкәа, макьана ашҭа иҭыҵны шьаҿак ҟазымҵац,
ҽыжәлара захьӡугьы ззымдыруа лмаҭа хәыҷ иакәушәагьы дназхәыцит.
Измааноу лзымдыруагьы, анкьаӡа зны (убасҟак аамҭа цахьоушәа лбоит) абҷы анихьызгьы аалгәалашәеит. Усҟан иара абраҵәҟьа дышьҭан,
лара дааины абас иаԥхьаҵәҟьа днатәеит. Еилакәеицеиуа зымҩа
аҟәардә иахшьын раԥхьаӡакәны ишәиҵаз акәалӡымаҭәа. «Усҟангьы ушхәыҷӡазгьы ҳаилаурҩынтуан, уажәгьы ҳаиларҩынтра уаҿуп»
лҳәарц аԥсык аалыгхеит, нас сыхшыҩ цаӡама сара аубыџьыр лҳәан,
аҟыԥҳәа лгәаанагара аалыԥсахит. Иаразнак Леон ихашәара-иҵышәара, деиқәыӷьазӷьазуа, дзакәыҵәҟьаз ккаӡа лыбла иаахгылеит, дызҭаз
ашоурагьы даалҵын, игәаӷьны иааишьахаз анаалгәалашәа, хырзаманк
ҟалар ҳәа дшәаны дгәыҭҟьа-ԥсыҭҟьаха лыбӷа дныхтәалеит.
– Бымшәан, ди, – иҳәеит иара, – сара уажә сцоит, – бгәы шрахәымыз
ансаҳа ббара смааир сгәы иамуит...
– Ааи аха, нан... асҟатәи ӷацәа иумоу... – ак лҳәарц дналаган, аха
лыбжьы налыхәлашәеит аҳкәажә.
– Сара ӷацәас исымоу стәыла иаӷацәоу роуп, хаҭала са исаӷацәоу –
урҭ ӷацәас исыԥхьаӡаӡом. Насгьы сыҩны сааит, араҟа исаӷоу – ихоуп
дзаӷоу, уи Анцәа дибароуп...
– Уҩны уаԥымхааит, са сшамкәа сызшаз, – дааматанеит аҳкәажә.
Иара дырҩегьых лнапы ааникылан, иҽыларҟәны днагәӡит. Убасҟан
ауп аҳкәажә иангәалҭаз иҳазырҭрақәа руак ҭацәны ишыҟаз, аха иалылҳәаара лзымдырит, игәаӷьынгьы иӡма, изагхазеи ҳәа дзымҵааит.
– Бгәы бзиазааит, санду, – уаҳа иҽынмырхакәа, ацара иҽыназкны
дҩагылеит Леон. – Изакәызаалак хьаас ак ҟабымҵан...
– Уабиԥара уқәымӡааит, нан, сара уаҳа акрысҭахума... Иабацеи,
мшәан, арҭ? – ҳәагьы нацылҵеит, амаҵуцәа рзыҳәа, чаӷьак агьама
мбакәа дахьцоз хьааго. Урҭ иара дааҩналазар аахыс ишәаҟьаны, ицәырҟьа-цәырасуа ааҵрақәа ирыван, аԥшәмацәа лассы ихнымҳәуандаз,
еиҿамҳауандаз ҳәа рыгәқәа ҭыҵны ицо...

243

Аҳҭынра ду зыхьчоз аруаа иреиуазгьы аԥсҳа дшааиз анырба инаркны, иара ус дара-дарагьы ажәак еибымҳәаӡо, ишанханы иҟан. Зегьы
акы иашьаҳан изеиҭамҵуа, ируа-ирҳәо иақәшәомызт. Убас дыҟаҵәҟьан
Леон, уи шанак далашан. Ажәлар ахьеизо даннеилакгьы, иаразнак зегьы дрылҳәҳәо, лакӡа-ҩакӡа иахьабалакынтә дрылубаауа дааҟалон,
илаԥш акәзар зегь ааҿанаҳәон, иҿы инҭшәарызеи ҳәа ихәаԥшуа иалагон...
Иааишьа ицашьахеит Леон. Дааиу-дмааиу, лаԥшҵашәароу
лаԥшҵашәараму рзымдыруагьы иааилахеит зегьы. «Уара дубама, са
дызбама?» ҳәа еизҵаарц егьрыгхомызт, аха ус ҿаҳа-ҿымҭ еиҿаԥшуан.
Дзаашәышьҭзеи ҳәа аӡә ибжьы ааҭирҟьаргьы зегь еицҿакны дҳамбаӡеит рҳәарц ргәы иҭан.
Лара аҳкәажә дугьы ҽԥныҳәа узлыҭомызт, избанзар ҵабыргыхаҭан,
абыржә Леон ихаҭа лҿаԥхьа дтәазу-дтәамзу лзымдыруа дыҟан. Аԥхыӡ
еиԥш убас иаалырҟьан иҟалеит ари...
Леон аҳҭны ашҭа ааҩҵәаны агәашә дахьааҭыҵыз ара-ҵла дуқәа
рымҵан амахҽ тәан. Уи хәыҷгәарҭак адеизаланы иҟан. Шьоук азқәа
иқәтәан, шьоук ус иавагьежьуан. Амахҽ урҭ рыгәхьаа мкыкәа ажаҳәара
иаҿын.
Аԥсҳа агәашә данааҭыҵ, ахәыҷқәа ахәмарра иаҟәыҵны, ихәаԥшуа иалагеит, иара амахҽгьы, ак ацәа ианырызшәа, изҿыз ажаҳәара
ааиԥхьнарбан, иааӡырҩит, нас, ахәыҷқәа абӷа-гәард ишықәтәаз, иҩеихан, еишькынҩацәлаӡа иҩагылеит.
Леон дааԥышәарччеит, уаҳагьы дхьамԥшӡакәа ашырҳәа иҿыҩаихеит. Жәа-шьаҿакгьы ҟаимҵацқәа, ишькылкцәа иҽы ааиԥыргалан,
ахьышәҭҳәа дынҽыжәлеит. Зҽыԥхьакны иҟаз ихьчаҩцәеи иҳәаҭҳаныҟәгаҩцәеигьы аацәыреибаҳәан, ишьҭахь, иаԥхьа даарыгәҭыларкит...
Аԥсҳа аҳҭынра ду аҿы дышнеиз ауха амра амшын инӡаалаанӡагьы
Ԥсырӡха ахы-аҵыхәа иалаҩхьан, адырҩаҽны ишаанӡа Бзыԥҭа илбжьанакыз жәлары зегьы ираҳахьан. Еиуеиԥшым алагьы иалацәажәон;
шьоукы уи иаб иашьеи иареи еинышәазшәа, еидтәаланы еицырфазшәа-еицыржәызшәа, иҟаҵатәу-иутәу шьардагьы еибырҳәазшәа... Еиҳа
изырӷыӷкӡарц зҭахыз даҽа шьоукыхгьы – урҭ рыбз уаанӡагьы еивҵазшәа, Леон ду зны иаалырҟьан иԥсҳара шьҭеиҵазшәа иҟаиҵаз зегьы
мааназшәа, ишынеимашьҭраку дара аҳцәа зегьы Аԥсны ҭины ахә ыҵырхырц ргәы иҭоушәа, изаадырхәогьы аҳазарқәа ракәушәа, ԥсеибаркыгас иҟоу зегьы рыларҵон...
Ари шәымбои, рҳәон урҭ, аҳазарқәа ана индырхеит, ара индырхе-

244

ит. Анаҟәаԥиа ахәыҵәҟьагьы рымҽхаркит, уимоу ахаан зыжәла Аԥсны
иамбацыз рмахҽажәқәагьы жаҳәо аҳҭынра агәашә илатәоуп...
Леон аҳҭынра ашҭа дҭыҵны данца, ихьчаҩцәеи иҳәаҭҳаныҟәгаҩцәеи ицны дышнеиуаз, Қәабшьаҟеи ашәахсҭа зҿаз ани ауаҩоуи шеицыз
илаԥш нарықәшәеит. Иааџьеишьеит – руаӡәк зхақәиҭра Ҳазартәылантә
Аԥсны иаанагаз, зыԥсадгьыл еиҳагьы иацәнарӡыз, егьи – зхақәиҭра,
иҩны дшыҟазгьы, наҟ иархараӡаз, итәымнатәыз, хгарҭа змоуа иқәнархаз. «Ауаа еидызкыло уҳәеит ҳәа, – игәы инҭиҳәааит Леон, – ирзеилоузеи арҭ, насгьы излацәажәо закәызеишь?»
Имбошәа ҟаҵаны днараҩсит. Алмҩаныкгьы убарҭ дышрызхәыцуаз
мацара Анаҟәаԥиа дыҩхалеит. Ишькылкцәа ишькыл ианнаҵеибаҳәа
дааҽыжәҵын, уаҳа ҽаџьара ихы мырхакәа, абаагәара ду азганк аҿы
иҟаз аҳаҭгәынқәа рахь иҿынеихеит. Иаб иҳаҭгәын аԥхьа даннеи, илахьиџьымшь ааиӡатәын, днеиҳәҭҟәыҟәлеит, агәы инапы нықәишьит. «Уара
ишуҳәаз иҟасҵеит, саб, – даацәажәеит Леон, – Сыҟан сара аҳҭынраҿы...
дызбеит санду, сагьлацәажәеит...» Уаҳа ажәак ацымҵакәа дааӡырҩит, – «бзиоуп, дад, сгәы иахәеит иуҳәаз», – иаҳазшәагьы дааҟалеит,
раԥхьаӡакәны илаӷырӡқәа ҩхаддылеит. Уи аӡәы ибарҳәа дшәаны, ашырҳәа деиҭаҩагылан, ишьҭахьҟа даахынҳәит...
Леон Византиа аиҳабыра рҿы асенат аилазаашьа еиԥшны Аԥсны
аиҳабыра рышьақәыргылара далагеит. Уик зынӡа ршьара иқәнаҟьеит
еиуеиԥшым ажәла-хылҵшьҭрақәа иреиуаз аҳцәа. Хәыҷык рхаҿы иааиуазшәа ианыҟалагьы, иара иҿы иааны аӡәи-аӡәи рыцәгьақәа еибаҳәогьы рҿаархеит. Иара ус ҟазшьаз иман: еиҳа ацәгьа зҳәоз еиҳагьы
лажәхырԥа рзиуан, зыцәгьа рҳәоз ааганы иваиртәон, амҩа риҭон. Ус
ҟаиҵо даналагоуп аҳцәа зынӡа «руардынқәа» еивҵахо аҭагылазаашьа
бааԥс анроуз. Аԥсны ахы-аҵыхәа зегьы еибаргәаҭеирахеит. Аҳцәа
дасу егьи дҵижаарц азы иҳәатә иацныҟәоз ауаа рыԥсахы еибаркны
ижәиҵон, ақыҭақәа рҿы иахьабалак ана-ара агәынамӡара змаз ажәлар
реизарақәа мҩаԥыргон. Аҭаҳмадцәа-ҟәыӷақәа ҳәа иԥхьаӡаз неиҭа-неиҭасуа иқәгыланы изҿыз цәажәаран. Уаанӡа аҳазарқәа рыӡбахә шрымаз, уажә урҭ иаарҟәаҵын, Византиа аиҳабыра рахь ииасын, ӷәӷәалаӡа
агәалақәа шрымоу рҳәо иалагеит. Иахьурхалак рааӡамҭа иоуп, дара
ртәы ныҟәигоит, ари шәымбои, ҳаагылазар ҳзышьцылахьоу ҳаҟәыхны
ҳиркәараҵарц дахьаҿу ҳәа аԥсҳа иқәыӡбозгьы рацәаҩхеит. Уи ҳхы
иаҳархәап, Византиа аиҳабыра амца рыҵаҵан иҳаршыр, дырҩегьых

245

араҟа ажәлари дареи еиҿаҳап, аилаҩеилас ӷәӷәаӡахар иаргьы дықәнагап рҳәан, иаагылазар аԥсҳа иҭыԥ еишәарыцоз, еиуа-еишьаралагьы иааигәаӡаз агәакьаҵәҟьақәагьы цәхәаҭаӡо иалагеит. Леон ду иԥеи иареи
зҿыҵәҟьазгьы цқьа еилкаамызт, аха аԥсҳа дрымбаӡакәа аҩны днеины
дцеижьҭеи ршьара иқәнаҟьаӡан иҟан. Феодоси ҽырххыла уажәы-уажәы алада дцан даауан, иига-ааигоз уаҩы издыруамызт. Аҳҭынра ду
аҿы уаха шаанӡа ауаа еизаны еилатәан; ак рыӡбон, ак рыхәшьадуан.
Атәылан уажәы-уажәы ҩ-мчрак еибаркәанызануан, ажәлар, адаҷ аиԥш,
еимырхха наҟ-ааҟ ишыркыц иркын...

АХԤАТӘИ АХӘҬА
I
Адагәа ашьха ашьапаны, аҵалашәырахьӡа џьара, Кәыдры лакьылакьуа илеиуеит, уи ашьҭыбжьҵәҟьа аранӡа изыҩаӡом, убасҟак ҳаракыроуп. Амала зылаԥш ҵару, астәи хланҵы длаԥшны, лахьхьи аӡы аҵа кеикеиуа ибарҭоуп.
Араҟа ахра агәылаԥҟаны хыхь иқәҟаҵоу ахыхьчарҭа баахкыра ду
иаларсу аԥшыхәырҭа бааш ҳаракқәа рҟнытә нырцә уаҿаԥшуеит Ԥскал
ашьха, иккаӡагьы иубоит уа иқәгылоу, абҩатә џьар хәылԥшәаԥшь еиԥш
еикәаԥхо изхагылоу Қьач-ныха абааш, мраҭашәара шыҟоу уԥшыргьы
Шьапкы, нас Ахыҵырҭа ахәада ҳаракқәа ирықәгылоу абаашқәа улаԥш
рықәшәоит. Урҭ аки-аки еимадоуп мҩахәасҭала, рыбжьысрагьы мариам. Аиҳарак анеира цәгьоуп, Цибилиум ҳәа абырзенқәа зышьҭоу, ари
Ҵабал абаахкыра дуӡӡа ашҟа.
Уи Кәыдры аганахьала ауаҩы моу ацыӷҵәҟьа зхало иҟам, арахьгьы
иаакәыршан ҟәаԥа-ҿаԥароуп, шьанҵароуп, кыӡӷы бааԥсуп…
Бзыԥҭатәи абаахкырақәа зегьы Анаҟәаԥиатәи шреиҳау аиԥш, арирахьҟа Аԥсны абаахкырақәа зегьы иреиҳау, зегь реиҳагьы иӷәӷәоу иароуп. Абаахкыра мацараҿгьы иҟам уи – иахьатәи абызшәала иуҳәозар,
Кремльуп, аиҳабыра иртәарҭоуп. Изыхьчо ар ӷәӷәагьы ҭоуп. Иҟоуп уаҟа
зыԥсҭазаара иалҵуа, ма аибашьрақәа рҿы иҭахо ауаа дуқәа анышә
иахьамардо аԥсыжырҭақәагьы…
Анаҟәаԥиа ахәаҿы аиԥш, араҟагьы игылоуп аныхачаԥа зыҩноу
анцәаиҳәарҭа, уаҟа уи амаҵ азызуа аԥшьацәа ныхаԥааҩцәа маҷҩым,
иҟоуп ахәыҷқәа ахьырнаҭуа аӡыԥшьа-ӡаахырҭа, иара убас аҽыкәа-

246

барҭа ҳамамкәа, ауаа рыԥхьаӡарҭа уадақәа, нырцә ахәы ҳарак аҟнытә,
анаара иаҿыганы, арахь иаагоуп кыцла еибыҭоу аӡымҩангагақәа.
Ахаҳә ҭачаԥан иҟаҵоу аӡҭарч ду акәзар, аханы угылар аҵыхәа убом,
уи хыхәхәо ӡыла иҭәуп, акыргьы иҵаулоуп. Аибашьрақәа ирыхҟьаны
ҵабалаа реиҳабыра араҟа иагараамҭа «иҭанасыргьы» ирфо-иржәуа
рыгым, бџьарла еибыҭоуп, рџьаԥҳаны рацәоуп…
Абаахкыра ду иаларсыз абааш хадақәа руак аханы иқәгыланы
аԥшыхәцәа уи аухагьы иԥшыхәуан. Аҵх лашьцан, аҵәырш убла иҭакызар иумбартә. Ас ианылашьцоу аԥшыхәцәа рус еиҳа иазеиӷьын – дара
ззыԥшуаз алашара еиҳа ирбарҭахон. Иззыԥшуазгьы хараӡа ҩахьхьи
Бзыԥтәылан, Анаҟәаԥиа абаахкыра аханы абааш ду иқәгылоу аԥшыхәцәа алашара иадыркуаз акәын. Уи ала урҭ еигәныҩуан. Анаҟәаԥиа
алашара анадыркы – ашәарҭа ыҟоуп, шәыцхыраара ҳҭахуп ҳәа акәын
иаанагоз. Ҵабалтәи аԥшыхәцәагьы зыԥшрак ҟамҵакәа, шәыцхыраара
ҳазыхиоуп, уажәыҵәҟьа ар амҩа иқәҳҵоит аанарго, алашарақәа жжаӡа
иадыркуан. Ари аиԥш иҟаз аигәныҩра рыдам-здам уаҩы издыруамызт.
Аҵх лашьцоуп еимгәаҳа. Иналаршә-ааларшәны аты акьиубжьы гоит.
Ар зыҩноу ахыбрақәа рҿы ҭынчроуп, зегь ҭахәхәа ицәоуп. Ҵабал ду
лашбыжьқәак налыҩуеит ада ҿаҳа-ҿымҭроуп…
Ҩыџьа аԥшыхәцәа – Фаҭи Пахәалеи – лацәааихьшь ҟамҵакәа
Анаҟәаԥиа аганахь иԥшуеит. Руаӡәк илацәа неихьишьыр, уи дырҿыхан
егьи днықәгылоит. Абас есуаха еиуеиԥшым аԥшыхәцәа рҽеиҭнырыԥсахлоит. Уаха дара ирықәшәеит. Фаҭ еихымца еихьырсҩуп, Пахәала
амца зкыз аҵәыџьқәа шьҭԥааны ацәашьы азыркуа дреиуоуп. Уаҩишәара иааиуа, аӷба шаха аҟара ашәпара ааманы, Шамахантәи иааргаз
абамба згәылоу ацәашьқәа ҩба араҟа иқәгылоуп. Уажә урҭ еиқәыхьшәашәа иҟоуп. Ршьапаҿыҵәҟьа аҵыҭәа-бах зҵаҵаны, акәмызцәа икаршәу дықәиоуп Фаҭ. Пахәала аԥшыхәырҭа днеи-ааиуа дықәуп. Иара
абраҟа аԥшыхәра далагеижьҭеи Анаҟәаԥиа аганахь иара ус ӡыркәик
алашарагьы илаԥш иҵамшәацт. Арахьгьы шәарҭак ҟаланы лашарак
арктәымхацт. Абар хышықәсоуп ари. Ажәлар ргәы ҭынчшәа иҟоуп, уеизгьы-уеизгьы еибашьра дукҵәҟьа ҟамлацт. Измааноу изымдырӡо, уахак Пахәала мыцхәы игәы ҭынчым. Аибашьра ҟалар еиҳагьы иҭахушәа
аҩысҭаа мусхәк иласуеит, баша аԥшра игәы ахькыднахыз иахҟьоу издыруам аха. Иҵабыргны, иҽеим цәалашәарак имоуп. Аҵх агәы еиҩнашахьеит, шьҭа иҩыза дааирԥшыр ахәҭоуп, аха иара дшылеиҩеиц длеиҩеиуеит, дшыԥшыц дыԥшуеит Анаҟәаԥиаҟа. Дзызхәыцуагьы абри
аиԥш аигәныҩра раԥхьа изыӡбаз роуп. Анаҟәаԥиеи Ҵабали маҷ рыб-

247

жьоума. Ажәытә далааи дареиҵәҟьагьы аҿыҭцәа рыла еигәныҩуан. Уи
шаҟа аамҭа рцәагози. Уажә алашара науркыр – иаразнак Анаҟәаԥианӡагьы инаӡоит, ԥсҭа иҭысуам, цҳа ируам. Уахьынтәгьы иаразнак алашара ххаӡа иаакылсуеит. Заҟа амҩа аркьаҿуазеи…
Дыԥшуеит дшыԥшыц Фаҭ. Ицәалашәара шҵабыргхаҵәҟьогьы
дымҩашьо идыруеит. Лашара шимбацгьы, уажәнатә ар рҿыхатәуп
иҳәарц егьигым. Анаҟәаԥиа ҭынчрамкәа, Ԥсырӡха зегь еилаҩеиласраны, алашарақәа раркыха иахьымӡакәа иҟоушәа аргама игәы иҵанаҳәоит…
Игәҭынчымра иҵаххӡо ианалага, Пахәала дахьышьҭоу днеины,
ижәҩа данкны дааирҵысуеит. Уи ԥаса еиԥш ахәхәа дҿарҳасуа акәымкәа, «ҳаи!» ҳәа иаразнак дааҵҟьоит.
– Иҟои, бзиароу? – алашьцара ибжьгьы налҩит.
– Иагьбзиарацәам ҳәа сыҟоуп, – иҳәеит Фаҭ, – уцәаӡамзи, мшәа?
– Сыцәамзи, аха… сыԥхыӡқәа ҽеимызт.
– Саргьы сцәалашәарақәа дук иманшәалам, уаха сеицәаны сҟамлацт, ар ргәырҽанаҳҵап ҳәа сыҟоуп.
– Иауеи?
– Уажәнатә рҽеибырҭалар еиӷьуп.
– Ус дырра ҳмоукәоу?
– Сцәа иалашәоит, адырра уажәымзар-уажәы ишҳауа.
– Уааи ара ухы нықәҵа. Иац иубаз аџьабаауп ас уҟазҵаз, усҵәҟьа
шәарҭахарым, џьоушьҭ. Ҳаццакрым.
– Мап, ҽеира шыҟам здыруеит, зны ус ҳаԥшлапишь нас.
Аҩыџьагьы аҵх иалаӡырҩуа иаагылеит. Уажә аарлаҳәа ахра ҿҟьара
аҵаулараӡахьтә зыбжьы ааҩуаз Кәыдры ада иара ус ԥсаатәкгьы абжьы
гомызт. Аарла-аарлаҳәа иасуан аԥша ҿыхьҭа. Ус иаалырҟьан Фаҭ ибжьы
ҩҭицеит:
– Иуасымҳәоз, уԥшы, уԥшы!
Хараӡа Анаҟәаԥиа аганахь, ажәҩан иалакнаҳаушәа, иаалашеит, нас
аеҵә анкыдшәо аиԥш, еиҭанҿыцәааит. Ус дырҩегьых иаалашеит, имеихсыӷьуагьы ҭыԥқәак иаакақәхеит.
Фаҭ иаразнак дласны аихымца ааихьирсын, аҵәыџь амца нацраирсит, Пахәала уи аашьҭԥаан ацәашьқәа руак инацраирсит, нас – егьигьы.
Рыҩбагьы аалашеит, ахәылԥҵыс дуӡӡа аиԥш, рыкәша-мыкәша алашьцара ырԥаҭԥаҭуа…
Абри ашьҭахь Фаҭ дыҭрысны абааш албаара далагеит – ар адырра
риҭарц. Пахәала уа хыхь даангылеит, алашарақәа мыцәартә дырхы-

248

лаԥшырц азы. Уи иблақәа ааихмырсыӷьӡакәа Анаҟәаԥиаҟа дыԥшуеит.
Уатәи алашарақәагьы мҩашьо ишибац ибоит. Ус дшыԥшуаз акәымкәа,
урҭ ааҿыцәааит. Уатәи аныцәалак аратәиқәагьы ирцәар акәын. Арахь
Фаҭ дылбааит. Иҟаиҵара изымдыруа зназы дааилахеит, аха дшыԥшыз
Анаҟәаԥиа аханы дырҩегьых иаалашеит. Уи еиҳагьы ишәарҭаз уадаҩраӡак ацны иааибеит. Аҿҿаҳәа абылра иаҿын аратәи ацәашь
дуӡӡақәа. Анаҟәаԥиатәи ацәашьқәагьы рбылфҩы иаҳауашәа, ӷәи-ҵәибыжь бааԥсқәакгьы ккаӡа иаауҩашәа, гәынхәҵысҭак ааиоуит…
Уи аамҭаз Фаҭ хыма-ԥсыма абааш ақәцәахьтә дылбаан, араҟа иҟаз
аӡ ҭач ду дахыкәшаны, ар зыҩназ ахыбраҿ днеит. Урҭ агәгәаҳәа еилыхо еилан. Ацәашьқәа анакы избаз аҟарулцәа идырҿыхахьазаарын. Наҟ
лбаашәа ар рҽқәа зҭакыз аҽгәара ду аҿы ҵҩа змам аҽқәа еибаркьыркьыруан. Ар ираԥызаран иҟаз Таԥшь-иԥа Беслан дшаҟьшаҟьо ар дрылан, шәласы, шәласы ҳәа ирццакуан. Абри аиԥш гәаҭеира бааԥс Фаҭ
дааизар имбацызт. Уи Беслан данааиԥыла азныказ ииҳәо иҿамшәо даабалыбаҭеит.
– Ԥсырӡха ҽеира ыҟам, алашарақәа адыркит, – иҿы ааилгеит иара
аҵыхәтәаншәа.
– Иаадыруеит, нас уаргьы баша акәхарым алашарақәа зауркыз.
– Усоуп, саҳ ухаҵкы, уаанӡагьы сцәа иалашәахьан…
– Шәласы… шәласы ҳәа раҳәа зегьы, ҳа ҳнеиаанӡа иҟалаша ҟаланы
еилымгароуп.
– Аҽқәа ҳкәадырит, аҽқәа хиоуп! – Ус арԥыск Беслан дааидххылеит.
– Ибзиоуп, шәласы, абџьар рхиаҩцәа абаҟоу, иалгама рус… Аџьаԥҳаны маҷымкәа ишьҭыхтәуп. Хьымӡӷ ҳамгароуп, шәласы, шәласы! – даҽа
шьоукгьы ибжьы нарықәиргеит.
Хыхь абааш аханы иаркыз ацәашь дуқәа арахь лбааҟагьы хар
амаӡамкәа алаԥш-ҿаԥшы убартә идырлашон, амза агыламҭа еиԥшшәа.
Ар рыҩныҵҟа иҵысыз агәаҭеира ақыҭа зегь ианырызшәа, уажә
анаҟа-араҟа еиҳа ирацәаны алашбыжьқәа алыҩуан. Ҩнқәак, ԥацхақәак рхышәқәа рҿгьы иҭааӡа алашарақәа аалашеит. Џьарак-ҩыџьаракгьы аиқәҿыҭбыжьқәа ааҩуа иалагеит…
Дук мырҵыкәа Анаҟәаԥиа ицараны иҟаз ар ҽыжәлеит. Урҭ уаахышәҩык ыҟан. Агәгәаҳәа иҵысны амҩа иқәлеит. Раԥхьа дгылан аҳ
иԥа Беслан. Уи уаҩы ишимбац игәы дарццакуан. Игәы аццакышьа иҽы
ианырны иҵхысаа даман ицон. Амҩан, шамахамзар, шҭацыԥхьаӡа
аҷкәынцәа агәашә еимԥаа иааҭыҵуан, ар ахьцо ирыццарц. Аха ар рԥы-

249

за урҭ ибжьы рықәырганы шәаҭаххозар адырра ҳара иҟаҳҵап ҳәа реиҳәон.
– Бзиоуп, бзиа! – ҳәа даргьы аахынҳәуан, ргәы хьаауа.
Ар ақыҭа ду иалсны ианца алашыбжьқәагьы еиҳа иааиқәтәеит, ишнеиуаз уаҩы изхымгартәгьы иааҭынчрахаӡеит.
Фаҭ дыццакы-ццакуа дырҩегьых абааш дхалеит. Пахәала дааҟәымҵӡакәа Анаҟәаԥиаҟа дыԥшуа дықәгылан. Уахьтәи алашарақәа
шаркыц иаркын. Аратәиқәагьы рбылфҩы асыкәмал фҩы аиԥш ақыҭа
зегьы ишалачыц иалачын. Уаҩ ишәара иҟаз ацәашь дуқәа былны даара акыргьы илеит. Ус ишбылуаз иҟьаҟьаӡагьы иаарықәшеит. Ианша
ҷыдала иара иазкыз аҭәырӷә дуқәа ҟьаны иаадырцәеит. Иҵәаны илеиз ацәашьқәа гьагьаӡа, абырфын хаҽрақәа реиԥш, ирҽы-рҽны ҵаҟа
ацәашьқәа ршьапаны ишьҭан. Урҭ еихала иԥҟаны аҳаԥшьа-хырҟақәа
ирҭарыжьит.
Ашьжьымҭан Дал, Ҵабал илбжьанакыз ацуҭақәа зегь еигәныҩит, измаҳацызгьы ираҳаит, иаха ар Анаҟәаԥиаҟа ишцаз, уаҟа ашәарҭа бааԥс
ҟалеит ҳәа агәҩарақәа шыҟоу. Абри аҵыхәалагьы маҷ-маҷ ҵҩа змам
ажәлар еизеит Џьамԥал ахәаны иқәгылаз аныҳәарҭа аҿаԥхьа. Ажәлар
рхала аизара ианалага асаркьал асра аҭахымызт.
Уеизгьы-уеизгьы ажәлар еизгатәуп ҳәагьы уаҩы ирылеимҳәеит. Ас
ҳәсеи-хацәеи рацәаҩӡаны Далааи Ҵабалааи анеиза, аныхаԥааҩ аныха-ԥшьа даадәылҵын рҿаԥхьа даагылеит. Уи зны иеизаз даарымҵахырхәеит, нас ажәҩан днаҵаԥшын, илахь-иџьымшь ааиӡатәит. Иара
иҟаиҵаз ааҟарҵеит еилагылаз жәлары зегьы.
– Хыхь иҟоу зхьышьаргәыҵа ҳакәыхшоу Анцәа ду, – ус аныхаԥааҩ
ибжьы еинҟьа-еиныруа наҟ-ааҟ ахәқәа иаарныҩит, – ажәлар агәҭынчымра ироуз лԥхала иалҵуа, шәарҭа бааԥс ҟамло иҟаҵа. Зашьцәа ирыцхраарц ицаз ҳар ахьнеиуа еибашьра бааԥс рықәымшәо, аибашьра анрықәшәагьы иааирала ихынҳәуа абаҩ ҷыда ду рылоуҵарц суҳәоит, зегь
зымчу, зегь зылшо Анцәа ду! – илахь-иџьымшь дырҩегьых иааиӡатәит.
Еилагылаз зегьы «амин» рҳәан, убас иара ишыҟаиҵаз аиԥш аӷу ааилдыргеит.
Аныхаԥааҩ днахынҳәын, дышьҭассы, аныҳәарҭа деиҭаныҩналеит.
Аӡәи-аӡәи еицәажәо ажәлар ус еилагылан. Ԥыҭрак ашьҭахь инеилыҵ-аалыҵуа иалагеит, ԥыҭҩык рыҩныҟақәа рахь идәықәлеит, даҽа
шьоукгьы хаҭала дырҩегьых Анцәа иашьапкырц анцәаиҳәарҭа иҩналеит.

250

Анцәаиҳәарҭа иҩналаз аҳәсахәыҷқәа хҩык дрылан ҵабалаа рысас
ԥҳәызбак. Уи Леон иаҳәшьа Мрамза лакәын. Абар мызк аҟара ҵуан
ланаӡӡеи длыман Ҵабал аагылара даан дыҟазижьҭеи. Уи араҟа оумашәа илгәаԥхон. Аӡәырҩи лареи еибадырит, еизгәакьахеит, аиҳарак
лара илықәлацәаз аҳәсахәыҷқәеи лареи. Ланаӡӡеи Хьылқан ланшьцәа
аамсҭа кьаҿқәак ракәын, аха даара зыԥсы зланы, бзиа инхоз уаан, рырахә-рышәахә, рышьхымзагәара, рбаҳча-рқәаҵа. Дара Ҵабал ду аҳас
иамаз Таԥшь-иԥа Дашьаныхәа иаҳҭынра дук инацәыхарамкәа инхон.
Дашьаныхәа иԥа иакәын уажә ар ираԥгыланы Анаҟәаԥиаҟа ицаз Беслангьы. Уи ар рҿы аԥышәа бзиа иоухьан, Аԥсны дыҟамкәа дааижьҭеи
ҩынтә Араҿар зҭоу адәаҿы ақәылаҩцәа дырҿагыланы аибашьрақәа
дрылахәхахьан, аҩынтәгьы иааирала дхынҳәхьан. Ҵабал аибашьцәа
дуқәа ирыҵамхо ар рԥыза ҟаимаҭ дышгылаз ҩашьомызт…
Аԥсҳа ҿыц Ахьы-Леон иаҳәшьеиҵбы Мрамза жәибжь шықәса
ракәын илхыҵуаз. Уи агәилшәҭ еиԥш дыԥшӡан, дқашәқашәо, дбырфынха дгылан. Лыблақәа агәыкыра рхыҳәҳәы, лыхцәы хьыԥшшәалаӡа
уажә дызвагылаз ҩыџьа аӡӷабцәа руаӡәк ар ираԥызан Анаҟәаԥиаҟа еибашьра ицаз Беслан иаҳәшьа лакәын.
Дара рыхҩык уажәааигәоуп араҟа ианеибадырыз, аха ианхәыҷқәаз
аахыс еишьцылазшәа, еизааигәахеит. Беслан иаҳәшьа Хьҵыс лашьа
изыҳәа ӷәӷәала лгәы ҭынчымызт. Анцәа диҳәарц лҭахын, уи еибгала
дхынҳәырц азыҳәа. Мрамзагьы уи еиҳа деилылкаауан, избанзар, лара
лхаҭагьы еиҳагьы лгәы ҭынчмызт, шәарҭа бааԥсыс раҳҭынраҿы иҟалаз
ҳәа егьлыздыруамызт, шеибакәу зегьы гәҭыха дус илыман, аиҳаракгьы
лашьа Леон. Уи ԥсҳас дҟалеижьҭеи шамахамзар Анаҟәаԥиа даԥырҵуамызт, аха уажә ааскьашәа ацхыраара ду изҭоз ианшьцәа рахь дцан
дыҟан, уатәи аилаҩынтрақәа, аилаҩеиласрақәа дрылахәын, лассгьы
даараны дыҟан. Издыруада даахьоу, дмаахьоу? Даахьазаргьы издыруада убратәи агәамҵра бааԥсқәа ирыхҟьаз акгьы арахь иҟалоу, мамзаргьы Константинополь иҟаз агәынамӡарақәа ирыхҟьаз усу? Иараби,
иараби, заҟа лгәы ҭынчымзеи, заҟа лашьа дизхьаауазеи!
Убри ахьаа даҽа хьаа ҷыдаракгьы ацызшәа лгәы иаалнаҭеит, уи
аиԥш лхы иахьадылбалазгьы ааџьалшьеит. Уи Хьҵыс лашьа Беслан
ихӡыӡаара акәын. Уи знызаҵәык ауп Хьҵыси лареи аҿар реизараҿ
ҽнак дахьылбаз. Ихааӡа аԥсшәа лаҳәаны даалеихырхәеит ауп, уаҳа
акымзарак. Нас уажә исахьа лыбла изыхгылазеи? Зылԥха ҳаура, изакә

251

цәанырра џьашьатәузеи лхы иадылбалаз. Уи дацәшәаны лхы ахылгарц
лҭахушәа, дааццакит лара.
– Баала барамыжда, Хьҵыс, ҳцалап шьҭа, – лҩыза лмахәар днахеит,
анцәаиҳәарҭа ианаадәылҵ.
– Ҳцоит, ҳца, маҷк баагыли, – лҳәеит Хьҵыс, иззыԥшу лхаҭагьы илзымдыруа.
Урҭ ирыцыз аӡӷаб Шьазина уеизгьы-уеизгьы дзыцәшәашаз лҭахцәа-лгәакьацәа аӡәгьы ар дреиуамызт аҽакымызт, аха уигьы лҩызцәа рыгәҭынчымра ла лахьгьы ишиасыз мҩашьо илныԥшуан. Рацәак
ҿымҭуа дахьгылаз ажәҩан даҵаԥшуан. Ажәҩан ӡыжьԥштәылаӡа иҟан,
аха ԥсҭҳәақәакгьы еилаҩеиласуа, игәаҭеиуа ихын. Џьамԥал ахәы
иқәсуаз аԥша есааира иацлон. Уи аԥша аӡӷабцәа рхахәы еилажәжәо
ишрыцрыхоз мацара архаҟа илбааит. Амҩан иахьаауазгьы, лбаа иахьааизгьы, иахьабалак зегь ӡбахәыс излацәажәоз иаха Анаҟәаԥиантә иҟалаз адырраҭароуп.
Аҽнынтәарак ар ицаз рхабарс иҟоу ҳәа рзымдыруа илеихашәы
ихәлеит. Ианылашьца Фаҭи Пахәалеи рҭыԥан даҽа ԥшыхәыҩцәақәак
хыхь абааш аханы иқәгылаз аҩцәашьык рҿы ихалеит. Бжеиҳара
ибылхьаз ацәашьқәа ԥсахны даҽа ҩ-цәашь ҿыц дуқәак ықәдыргылеит.
Урҭгьы гәҭынчымрыла еицәажәо, иааҟәымҵӡакәа Анаҟәаԥиа аганахь
иԥшуан, макьана лашара ҳәа егьырбомызт. Ус, алашара акын, ицәеит,
еиҭакын – еиҭацәеит. Убас хынтә иҟалеит. Уи иаанагоз арантә ицаз ар
ҩеит ҳәоуп. Даргьы уи шеилыркааз ала убас алашара аркны еиҭадырцәеит. Уи нахысгьы иааҟәымҵӡакәа ишыԥшыц иԥшын. Уаҳагь лашара амкӡакәа, даргьы лашара арктәыс ирықәымшәаӡакәа аҵх еимыгго
иалагеит. Ҭынчра ҳәа ари атәылан егьыҟамызт. Ауаа ԥшын ажәабжьс
иааҩрызеи ҳәа…
Амчыбжь анҵәамҭаз еибашьра ицаз ар аауеит, амҩа иқәуп ҳәа адырра роуит. Ажәабжь аазгаз аҽыҩҷкәын араҵла дуқәа рымҵан ажәлар
идеизалеит, иҽы ашәаҟьа агәыдчыла, иара ихаҭа деилажәжәа-еилаԥԥы,
илахьаҿ ашьа иалҵыз адҩала, дыцәӷәыхаа дыҟан. Уи амҩан дахьаауазгьы «ҳар аауеит, лыԥхала ҳаилгеит!» ҳәа ҿыҭуа даауан, ара дахьааизгьы аҽыжәҵха имҭакәа зҵаарала дыхҭаркит, иҟалаз шыҟалаз, рыцҳарас
изыниаз реиҳәарц. Иара акраамҭа иажәа ахы шикрыз издыруамызт.
– Шәиҟәаҵ, шәанаџьалбеит, аҽыжәҵха иашәраӡа! – Ирыхҭыгәлаз
уаҩ ҟәыӷак ибжьы ҩарылаиргеит. Зны дҽыжәхны ишизҵааша зхашҭ-

252

ны еилагылаз ааилауаҭырит, ҷкәына хыцәк аҽы днадыххылан аӷәреи
ашькыли нҭарсны иааикын, иҽыжәыз арԥыс дааҽыжәихит. Уи азныказ
дкаҳарц егьааигымхеит, убасҟак дыхәжәаны дыҟан, иаразнак днаган
арақәа рымҵан игылаз арымӡ ду днықәдыртәеит. Араҟа ааигәа инхоз
ԥҳәызбак, ахьышәҭҳәа дцан, еирыӡ хәыҷык азна аҩы аалгеит. – Уи илдыруан ас бааԥсыла амҩа иашәан иҟоу ауаҩы аӡы иуржәыр шыҟамлоз,
аха Милеҭ ақалақьынтә зны лабду иабацәа иааргаз ачысмаҭәақәа иреиуаз, уажә лара ҳамҭас илырҭахьаз, асаркьа иаҵәа иалхыз аҵәца еизыхәхәа ԥшӡа акаҷыҷ ҩы ахәхәаҳәа инҭалҭәан, зыԥсыԥ аҩагара зцәыуадаҩыз арԥыс инаидылгалеит. Зегьы иаалџьыршьеит леилҟьашьа.
Иара зназы иҟаиҵара изымдыруа ус длыхәаԥшуан, нас, ччаԥшьк хааӡа ихы-иҿы инықәлан, аҵәца аалымхны абжеиҳара ижәит. Уи хәшәыс
ианизыҟала, дахьтәаз ԥхеишьазшәа, ахьышәҭҳәа дҩагылеит, иӡара
ҭархха излаҿаҳәаз, ҟәына рацәа зқәыз иаԥсуа маҟа ааирҽеин, иҟәныз иаҳәеи иҟамеи зымҩа ирманшәаланы, игәышԥы ааҭирсакьеит.
Ари аҷкәын Башныхә Ҳамыҭ иԥеиҳаб иакәын. Уи Беслан ир дрылан. Уи
гәымшәара ззымдыруаз, дҽыжәӡамзаргьы бааԥсыла зшьамхы ҵарыз,
«ажәабжь-бжьырҟьаҩы» ҳәа изышьҭаз, ианаҭаху аамҭаз цҳаражәҳәара
зуаз ауаа еилҟьа ӷәӷәаӡақәа дреиуан. Уажәгьы, ақәаршҩы аԥхьа адыд
бжьы шааҩуа аиԥш, амҩа иқәыз ар драԥҟьаны дааит. Дук мырҵыкәа
даргьы ҩеишт, ажәабжь рҳәашт, аха уаанӡа ажәлар ргәы рҭынчтәыми,
ираҳәатәыми ахҭысқәа рахьтә ихадароу ажәабжьқәак. Анцәа иџьшьаны, ар зегьы нҵәаны иара дшәаџьҳәаҩны дмааит усгьы. Иара уи аҩыза
аҵас аԥсуаа рыдагьы адунеи аҿы измада, ҳаӷеимшхара, ур зегь уаӷа
инирҵәар, аӡә дшәаџьҳәаҩыз ҳәа унижьуа дыҟоума, зегь шәԥырихуеит
акәымзар. Амала ирҳәоит, Гомер ихаантәи, ажәытәӡатәи абырзенқәагьы ус ҵасс ирыман, раӷацәа зегьы ршьыргьы аӡә шәаџьҳәаҩыс дынрыжьуан ҳәа. Анцәа иаҳҟәырххеит уи аҩыза, ҳаҷкәын деибганы дааит,
игәы иҭоу рацәак иҿы ишизамырҳәогьы, ҳаизыӡырҩып, ииҳәо аабап:
– …Аҽны астәи ҳашҩеиуаз, – даҿын уи иажәабжь ԥыҵәҵәа-ԥыҵәҵәа
анагӡара, – Гәымсҭа ҳанҩеи гәымаа рацәаҩны иҳацлеит, уаанӡа Аҟәа
ҳаналалагьы абжьаҟәаа рацәаҩны рҽаҳԥыршьхьан. Ҳазегь ҳаиманы
ҳашҩеиуаз, наҟстәи ԥсырӡхаа рыҷкәынцәа ҩыџьа ҽырххыла иаҳԥылеит. Уажә аӷа ир ԥхьатәан иҟоуп, шәаргьы маҷк ара шәҽаанышәкыл,
ԥыҭрак ашьҭахь адырра шәаҳҭоит, ргәырҽанӡамкәа шәҩеип, рҳәеит урҭ.
Абригь рҳәеит – ахҭҟьа еиԥш игьежьны еиҭацахит. Ҳарҭ зегь Иашқыҭ
ҳахьҩалсыз амшын аԥшаҳәаҿы ҳҽаанаҳкылеит. Ус ҽыжәҵра ҟамҵакәа
ҳаилауаҭыруа ҳшеилагылаз, ҽырххыла арԥарцәа еиҭалеихит. Ааигәа

253

иааиаанӡа, шәдәықәла ҳәа рнапы анырҟьа, ҳаибарҵысны ҳҿыҩаҳхеит.
Ҳаԥхьа Беслан дгылан уеизгьы…
– Аҳаҳаи аӡә гәыҭрысра шәмыхьын, мышк ииз мышкы дыԥсуеит…
абыржәоуп ахаҵара! – акеҩҳәа ибжьы лаиргеит уи. Иҽ ишьхәа арбангьы данҩаҵҟьа, ҳарҭ зегь ҳаихьыԥшны агәгәаҳәа ҳлаишьҭалеит. Ԥсырӡха адәаҿы ҳанҩеи, иуқәшәира дызлаԥшра ҳҩалагылеит: еиԥхьытта
аҽқәа шьны адәы иқәжьуп, анаҟа-араҟа ауаа еихырсса икажьуп, ахәцәа ӷызы-мызуеит, ирҳәо закә бызшәоу узеилкаауам, ԥшра-сахьалагьы
уаҩ дыршьа имам…
– Изусҭцәада уара ирықәлаз, излахшақәада?! – Иззымычҳаз аӡә
азҵаара ныҟаиҵеит.
– Абырзенқәа, уаҳа изусҭцәа, – даагәынқьит ажәабжьҳәаҩ.
– Ирҭахузеи, уажә икыдызҟьозеи? – деиҭаҵаахит даҽаӡәгьы.
– Урҭқәа зегь сара иабаздыруеи, аха гәаӷ усуп, рҳәеит. Шәхәура ҳҭыҵроуп ҳәа жәаха бзыԥаа реизара ду аҿы ираҳаз ажәоуп зегь
зыхҟьаз рҳәеит.
– Алақьаафырқәа, нас ишԥарҭахыз дара!..
– Уажәа нагӡала, дад, шәшеилгаз ҳаҳәа, – ҿааиҭит ҭаҳмадак.
– Ҳара ӷамзар иҳамада, шәыриааиу, шәрымиааиу хаҳә, дад, – даҽа
быргкгьы даацәажәеит, – дара зусҭцәоу, ҳашьцәа зыхдырҟьаз насшәа
еилаҳкаап…
– Ҳара иаҳтәхеит аиааира, – ргәы ирҭынчырц иаразнак иаареиҳәеит.
– Абри ауп аус, уххь ҳара иаҳгааит, дад, ҳара ҳшамкәа ҳазшаз, –
рыбжьы ааицдырӷызит еилагылаз. Аӡәаӡәала аҷкәын игәыдкыларагьы
иналагеит. Иара игәы ԥшаан илаӷырӡқәа ҩхажжылеит. Иреиҳәаз аиԥш
иреимҳәазгьы маҷымкәа ишыҟоу аарнырит. Жәа-мҳәакәа дырҩегьых
лакҭала азҵаара ширҭаз дырны, иара ус иҳәеит:
– Адәы ҳанҩықәла, адә аҵыхәан ашыцра зҽаҭан иҟаз аӷа ир ҳалаԥш
иааҵашәеит. Урҭ наҟстәи Ԥсырӡхаа рхацәа ӷьеҩқәа анрыжәла, еиԥхьытта еижәылан арахь рҿаархеит. Ҳабжьара иҩбжьаҳцалан, хаҳәырҵәиаа
ҳлеилалеит, иҟоу-иану ҳәа ак убо иҟамызт. Ҳшеибашьуазгьы ҳәаҭыхла
акәын, даҽак ухы иаурхәартә иҟамызт… Срыкәыхшоуп ҳаҷкәынцәа зегьы, хьымӡӷ шәыдмыргеит, дызусҭазаалак аӡәы аӷа иахь изқәа рханы
дмыҩит, – иажәа ааҿахиҵәеит, иааиран иҟоу ар шьҭа ишааигәахаз дырны, нас иаарццакны ус иҳәеит:
– Ахәра ӷәӷәа зауз рацәаҩуп, урҭ ԥыҭҩык рыман амҩа иқәуп, иаан-

254

хаз уа аҳҭынрақәа рҿы ишьҭарҵеит. Ӷәӷәала дхәуп Таԥшь-иԥа Беслан
ихаҭа, аха дшәарҭам.
– Дзаартә дыҟам акәу, дад?
– Мап, дзаартә дыҟам, аԥсҳа иаҳҭынраҿы дыҟоуп.
– Иауауеи гәышьа.
– Ус шәымҳәан, дад, ус шәымҳәан!
– Ишәцәысымӡароуп хәҩуаак ҵабалаа шҭахазгьы.
– Изусҭцәада, нан, сара адунеи зымбаз?! – ԥҳәыск дааӷьаҵәыӷьаҵәит.
– Ус шәымҳәан, дад, ус шәымҳәан!
– Аҳәса наҟ ирылыжәга, дад, аҳәса. Ари ԥҳәыс усым! – дырҩегьых
хаҵак ибжьы ҩарылаиргеит.
Ус алада агәгәаҳәа аруаа рҽышьаԥхыц шьҭыбжь аагеит. Зегь уирахьҟа еибарҵысны рҿынархеит. Иҳашҳашуа, аԥхӡы зылҩыруа иаауаз
аҽцәа раԥхьа дгылан Беслан иарӷьажәҩа Кадыр Агәхаа. Уи ҵабалаа
рҭарчеи дҩахан икын, аԥша иаршәыршәыруа. Ажәабжь аазгаз Абашныхә ҷкәын ахьышәҭҳәа дҽыжәлан днаиԥыххылан, ишҵасыз ала, аҭарчеи ааимихит.
Аҽцәа арадуқәа рымҵа ианааи, аӡә ишьҭахь аӡә дҽыжәҵуа, зегь
еикәшаны иааилагылеит. Ишцаз аиԥш еилфаҷа аӡәымзар аӡә деилаҳәамызт. Уаҳа назлоу иԥсра убеит ҳәа икараха ишыҟаз рныԥшуан,
зыԥшра узымдыруазгьы маҷҩымызт, рҳазырҭрақәа хьыжәжәа, еимацәыххаа… Ирацәаҩын ахәцәа, аха урҭ рыхәрақәа чҳаны игылан.
Аԥхӡфҩы бааԥс зхышәшәоз аҽқәа еибаргәамҵуан, рхаԥыцқәа аӷырҿ
рыҵгон. Аҷкәынцәа неины, урҭ рыӷәрақәа ирынкны, зназы зымҩа агәараандақәа ирыдҿарҳәалеит, рыԥхӡы аарылабар иганы акрырҿарҵарц,
аӡы ддыржәырц.
Аибашьрахьтә иааз руа-рҭахцәа кылсын, напыргьежьла игәыдыркылон, еилаҵәан зегь аԥсшәеибыҳәара иаҿын…
Иҭахаз ранацәа мыжда уажәнатә ашәеиқәаҵәа наршәырҵеит. Иабаҟоу ҳаҷкәынцәа ҳәа игәаӷьны изымҵаауа.
Аԥсцәа ӷбала Маҷара аӡиас амшын иахьалалонӡа иааргараны
иҟан. Уи заҳаз зегьы еибарҵысны уахь амҩа иқәлеит. Иааз изларҳәаз
ала, Аԥсҳа ҿыц Леон дрыцны даауеит, уи ихаҭа иҭаххеит ус ҳаҭырла
аџьынџь зхы ақәызҵаз рымҩаԥгара ҳәа. Ирыцҳара дууп аибашьра, аха
аидгыларагьы иазҳәан. Уи Леон ԥсҳас дааҟалеижьҭеи гәҭыхас имаз
иреиҳан. Зеиӷьаҭам ԥсырӡхаа рарԥарцәа аӡәырҩи ҵабалаа рарԥарцәа
заманақәа хәҩыки ҭахазаргьы, уаанӡа хазы-хаз еихоз абшьҭрақәа зегь
реидкыларазы шьаҿа ӷәӷәак ҟаҵоуп ҳәа азиԥхьаӡон.

255

Макьана араҟа ажәлар рыҩныҵҟагьы ари иҟалаз ахҭыс ауаҟьан-чаҟьан бжьы маҷымкәан иахылҵран иҟан, рацәак аҭыӡшәа
ду алрымхыргьы, избанузеи, Бзыԥҭа ҳаҷкәынцәа цаны, дара урҭ
иҭыӡшәаргаз шьоукы ирҿагылан имеибашьыр, рыхгьы ақәрымҵар замуз, зныкыр дара ара иааны ҳрыхьчахьоума зҳәоз маҷҩымызт. Аиҳарак ҵабалаа раҳҭынра ду агәаӷ змаз, аиҳаракгьы Таԥшь-иԥа Беслан
иаӷацәаз. (Урҭ зны Барџьиль-хан ир иманы данымҩасуаз дызмышьҭырц
иалагаз ракәын). Уи аҵубаауан агәырҩа ӷәӷәа зауз, зыҷкәынцәа ахәҩуаак ҭахаз руа-рҭахыра, рыжьрацәара ахьынӡанаӡааӡоз рҿымҭра. Урҭ
рҵас ишалаз ала, ачҳара ӷәӷәа аадырԥшуан макьана, насгьы ирычҳарц
ргәы иҭан, аха иалҵшаз рхаҭақәагьы ирыздыруамызт. Рхьаа мыцхәы
иӷәӷәацәан, ахгара мариамызт. Аԥсык аҟара ргәы збаауа иҟалаз иара
аԥсҳа Леон ихаҭа дахьаауаз акәын. Уи ара знымзар-зны дмаацызт, аха
ихыԥша ӷәӷәаны иааҩхьан. Ажәларгьы ирдыруан иаҳәшьеиҵбы Мрамзагьы аамҭала дааны араҟа дшыҟоу. Убригьы акырӡа аигәыцхәра рыбжьанаҵон, рхьаа аԥсык аҟара ихнаҽуан…
Иҭахаз арԥарцәа рыԥсыбаҩқәа аазгаран иҟаз аӷба иаԥыларц ахацәа
бара-барақәа алхны амҩа иқәырҵеит. Аҳәса рышьҭра усгьы иҵасмызт.
Иҭахаз ахәҩыхацәарԥар рахьтә аӡәызаҵәык иакәын заб дыҟаз, егьырҭ рабацәагьы уаанӡатәи аибашьрақәа раан Рыԥсадгьыл рхы ақәырҵахьан. Зыԥсы ҭаз Қап Басиаҭ иакәгәышьан. Уи аӷба саԥылоит ҳәа
ддәықәлеит, аха дырмышьҭит. Иԥацәа даҽа ҩыџьа ыҟоуп, аха иҭахаз
иҷкәын агәыбжьанытә бааԥсыла игәы ҿикааит, инирԥшуам, ихьаа цәгьа
мчыла ичҳауеит акәымзар. Иҷкәын ианшьцәа Чамаа роуп иара аиҳарак
дзыцәшәозгьы, урҭ маҷк ҭыӡшәауаауп, ишакәым рыбжьы дыргар алшоит. «Ҳаи, дад, аҷкәын иашьцәа дрыдгылан аџьынџь ихы ақәиҵазар, аӷа
иахь изқәа имырхазар, иԥсра ԥсроуп ҳәа шԥасыԥхьаӡо, – иҳәоит иара,
еиҳа изааигәоу иқәлацәа абыргцәа дахьрацәажәо, – аԥсҳа сахьиԥымло иашам, саанышәымкылар акәын». «Ичҳа Басиаҭ, уҷкәын ҳаргьы
дҳаҷкәынын, егьырҭ иҭахазгьы ҳҵеицәа рами, еилаҳҵо-еилаҳхуа иҳамоузеи». «Бзиоуп, дад даашәыкәыхшоуп, иахьышәҳәо сыҟоуп…»
Аԥсыбаҩқәа аазгоз аԥра-ӷба Маҷара амшын иахьалало азааигәара
ианааи, ага аҽадкыла-аҽадкыло мацара, даара акырӡа аҽаднахалеит.
Араҟа иҟан ҵабалаа рбаӷәаза. Уи ашьшьыҳәа инҭалеит, нас ҵабалаа
рыӷба хәыҷқәа наҟ-ааҟ ирыбжьысны, ганха инеины, асқьала инадгылеит.

256

Аԥсҳа аӷба амазгәыҭ ааҩсҵәҟьа дгылан. Уи лахьеиқәҵарыла
арахь дааԥшуан. Аӷба арапаӷәра иқәын аибашьраҿ иҭахаз арԥарцәа,
урҭ ашуқьаҭқәа, ауапеиқәаҵәақәа рықәыршәын, асакасақәа ирнын.
Аԥсҳа ицын аруаа иреиуаз, ицнагаҩцәа аӡәырҩы, иара убас аҳазарцәа жәаҩык раҟара. Араҟа иқәарқәашьеиуа аӷба иақәгылан аԥсҳа
аӷба данҭыҵлак дызлацоз иҽыхәа – Дулдул. Шьаҿак ҟаиҵомызт иара
дақәтәамкәа. Ари жәлары зегьы еицырдыруан. «Аԥсҳа иӷба аԥсҳа иҽы
ҭоуп» ҳәагьы ражәа иалан.
Уажә аӷба иаԥылазгьы, иара аӷба ахаҭа рбаанӡагьы, аԥсҳа иҽыхәа
рылаԥш нақәшәеит уҳәартә иҟан. Ҵабыргны, ахәда ҭхәаа, уи ауаҩԥсынаӡа иеиԥш ицәажәашазшәа арахь ааԥшышьа оумашәа иҟан.
Шықәсқәак раԥхьа Мықә иҟаз аҽырыҩра ду аан избахьазгьы иаразнак
ирдырит, ашьап иҵнаххьаз аӡыхьқәагьы рыӡбахә иналацәажәеит…
Аӷба асқьала ианнадгыла, уи иазкыз ауаа, ацҳақәа аттаҳәа инхырҵеит. Зегьы раԥхьагьы Ахьы-Леон дҩалбаан ашацаҳәа дықәсны иҿааихеит. Астәи инеиз аџьабацәа анааиԥыла, игәышԥы инапы надкыланы,
даареихырхәеит.
– Иҽеимхеит иахьа шәа шәышҟа сымҩахыҵшьа, уи азын зылԥха ҳаура саҭеимҵарц сиашьапкуеит, – иҳәеит уи еилагылаз зегьы аӡәаӡәала
рлакҭақәа дырҭаԥшуа.
Ихаҭа дыҷкәынны, абриаҟара ихыԥша ӷәӷәаны, абриаҟарагьы
иажәақәа еиқәшәаны иахьраҳаз ашьха ҳауа ҿаца аиԥш зегьы иаарнырит. Раԥхьа игылаз аԥсҳа ирбахьаз аӡәы дышиеиԥшым иаразнак лабҿаба иааицгәарҭеит. Деилаҳәамызт аџьар рахь дызлакылслоз
кәымжәы-кабала, ҽырбашақә деилфаҷа, ихаҭагьы аибашьра дшалаз
иныԥшуан, игәышԥы лыхнаҩо ишәын ахьшьыцба сахьа змаз акәалӡы
ишәымхӡакәа, уигьы акырџьара «аваҵарақәа» амшәшәан иҟан, ишьаргәацәқәа акаҭа еиԥшыз кәалӡ-еимсыла иҭаҳәҳәан. Ҵаҟа илышьҭасуама уҳәо иҟәнын мысратәи аҳәачаԥа, ианшьа Барџьиль-хан зны
ҳамҭас ииҭаз. Иара ицызгьы шеибакәу убас бџьарла еибыҭан, абҵқәа,
аибашьыга еиха-кәаӷақәа ркын, ахҿаҭрақәа рызқәа икыдын, аџьаз
ԥракқәа, аҳәақәа рҟәынҳәалан…
Аԥсҳа аӷба дылбааны астәи илеизи иареи анааиԥыла, хыхь аӷба
иақәгылаз аруаа, арапаӷәраҿ ишьҭаз аԥсыбаҩқәа зныз асакасақәа
рышьҭыхра рҽыназыркит. Урҭ уи иаламыгӡакәа, ишҵасу аиԥш, агәакьацәа иреиуаз ахацәарԥар ҩхеибаҳәалан, мчыла рылаӷырӡқәа еиқәҳәа-

257

ло, ҩыџьа-ҩыџьала асакасақәа шьҭыхны инарыҵагылеит, нас еибарԥшны, ашьшьыҳәа аӷба аҭыҵырҭахь рҿынархеит.
Амшын ҭынчмызт аҽны, аӷба акыр иаргазҽазуан, излакыдҿаҳәалаз
аӷбашаха ду рхха иакын, аԥырсал шыларышьҭызгьы аҭыԥ иахыхны иагап уҳәарын.
Ршьапы иаԥшны, ашьшьыҳәа асакаса анылбаарга, аԥсҳа иԥылаз аџьабацәагьы иаргьы ахьеилагылаз инеит. Уа адгьыл хтыраҿы,
еиҳа иахьыцқьарҭаныз аҭыԥ аҿы, ишаԥыз аиԥш, зны асакасақәа ҵаҟа
инышьҭарҵеит. Иҭахаз аҷкәынцәа рызқәаҭыԥ рыдгьыл гәакьа ианырызшәагьы иааҟалеит. Абыргцәа рыхҭырԥақәа аархырхит, арԥарцәа рҟамақәа рыҭрақәа иаарҭыхны, надаада ргәышԥы иадкыланы,
еихык-еиҵык ишьҭаз аԥсцәа рҿаԥхьа иаахырхәеит. Араҟа уаҳа уажәазы ҵәыуара ҟамҵакәа, дырҩегьых агәакьацәа асакасақәа ҩышьҭырхын, еицырхәоуны еишьҭагылан рҿаархеит. Урҭ инарышьҭагылт дырҩегьых зыхҭарԥақәа ырманшәалан изхазҵаз абыргцәеи, аԥсҳаи, уи
иарӷьажәҩацәеи, урҭ инарышьҭагылт аԥсӡы заҳаны ааигәа-сигәантә
еизаз ауаа маҷҩымкәа. Зегь рышьҭахь Леон иҽышькылкҩы, аҳазар
ҷкәын Чоԥа, аԥсҳа иҽыхәа аӷәра ианкны има дааиуан. Аҽы уажәы-уажә
иаақәырқәыруан, ҳабацо арахь, узҽыжәымлозеи ҳәа аԥсҳа иазҵаарц
аҭахушәа.
Ҵабал агәаҿынӡа ааигәамызт аҟнытә, Маҷара ацҳа иқәсны, арыӷьарахь аӡԥшаҳәа иаваланы такәы ианынаскьа, наҟстәи ҵабалаа ацәқәа
зҵаҳәаз, уардынҵас иҟаҵаз агәаргәалеиқәа рԥыргалеит, асакасақәа
наган урҭ инарындыргылеит. Иааргаз аҽвакқәагьы иаарыхан, аӡәаӡәала аиҳабацәа рҽыжәҵара рҽыназыркит. Абасҟак ишлахьеиқәҵара
усызгьы, Леон иаԥхьа уаҩ дҽыжәымлеит, ара иаҭыԥмызт аҟнытә, иаргьы мыцхәык уи амамкыкәа, иҽышькылкҩы иҽы данааха, ашькылкыхагь ҽеила даламкӡакәа, ахьуҳәа дынҽыжәлеит.
Алмҩанык ауаа агәашәқәа ирҭыҵны ирыцло мацара, ҵҩа змам
ажәлар еизеит. Ҵабал агәаҿы ианҩеигьы хыцәхәыцшәа ауаа рацәаҩӡан. Иҭахаз аҷкәынцәа ранацәа рыхқәа шлаӷәаӷәаӡа ихтны, ашәеиқәаҵәа рхьыссы, џьарак еидгылан, урҭ ҽышьақәкышьа рымамкәа
иҵәыуон, рыӡӷқәа ирыхо, амала ҭаҟьа-ҭасрак, имцхәу ҽырхагарак рыласуамызт. Иҵәыуон аҷыхь аныҟоу рсса-рсса ақәа алеишьала…
Араҵла дуқәа рымҵан еилачы еилагылаз рҽанааимдырсҭха, ҵаҟа
ашьац иаҵәараҿ асакасақәа наган еиваҵаны инышьҭарҵеит. Анацәа
жәрацәгьақәа дасу лыҷкәын дызусҭоу рзымдыруа, рҽыларҟәны, аԥсцәа
ргәы рнапы нықәшьуа, амыткәмаҳәара иалагеит. Урҭ ирыцыз ажьжьаҩ-

258

цәагьы, изларылшоз ала, рмаршә кны рыгәшәымшәҳәара рҽыназыркит.
Арԥарцәа неины иҭахаз рхы-рҿы анхырт, еилагылаз ахацәа гәымбылџьбарақәагьы рылаӷырӡ ҩхажжыларц егьрыгымхеит. Аибашьраҿ,
аџьынџьхьчараҿ иҭахаз рҵәыуара урҭ рҵас иаламызт. Дасу зыҷкәынцәа
здырыз анацәа уажә дасу рыҷкәынцәа ирхатәаны иҵәыуон, нас дасу
егьырҭ рахьгьы иниасуа еидықьызқьызлон. Иҭахаз рыҳәсахәыҷқәагьы
ашәы рхьыӡсо еилагылан, урҭ рыжәҩа аӡәаӡәа аҳәса аҵагылан. Иаарыхшаз ахәыҷқәагьы ара иҟан…
Ԥыҭраамҭак уаҩ дырԥырхагамызт урҭ. Еизаз ажәлар зегьы Леон
ихәаԥшуан. Дааит уажә араҟа ҵабалаа раҳ Таԥшь-иԥа Дашьаныхәа.
Зегь ԥшын уи ижәлантә Далаа раҳ Дарыҟәа-иԥа Мсаусҭ даауазар ҳәа,
аха уи дыҟамызт. Дшымааз зегьы еицгәарҭеит. Урҭ еизуаамызт, Бзыԥҟа
«уҵыхәа» дуркцәоит, ҳаҷкәынцәа ганы ибжьаурӡуеит ҳәа рзеимакыран…
Иҭахаз ахацәарԥар рыҽқәа ашәы рықәыршәны иаарган, урҭгьы
араҟа иԥашашо игылан, раӷәрақәа ус баша ирықәыршәны. Аҽқәа
иҟалаз рдыруазшәа, уаҩ дышрыдгыламызгьы, рҭыԥ иахыҵысӡомызт,
иааџьоушьартә уажәы-уажә рыблақәа ҭырпыжны, ҵаҟа ишьҭаз асакасақәа рахь иԥшуан. Дара уажәыгь ҽеила рыԥхӡы рыламбацызт, иара
усгьы иҽеиқәақәан, уажәык рԥырцәқәа еиқәаҵәацырцырӡон…
Асеиԥш иҟоу аԥсыжра ҿҳәарамаӡамызт, иара аԥсҳа Леон ихаҭагьы
даан дызлаҟаз ала, уаҵәы-уаҵәашьҭахь ҳәа иахымгакәа, еибашьрак
адәаҿы иҭахаз шыржуа аиԥш, иара иахьаҵәҟьа иҭахаз рымҩа ақәҵара
азырыӡбеит. Ҵабалаа рбыргцәа ҟәыӷа дуқәа иҭахаз аӡәаӡәала рыхьӡ
ҳәаны ирыхцәажәеит, рабацәа рҭоурых иалацәажәеит, изхылҵыз
хьымӡӷ шыддмыргаз рҳәеит. Иажәа ааркьаҿны, аха оумашәа аҵакы
дуны дцәажәеит аԥсҳа Леон ихаҭагьы:
– …Ҳгәаҳҽанӡамкәа, чарҳәарыла арыцҳара ҳақәшәеит, – иҳәеит
уи иажәа иалаҵаны. – Византиааи ҳареи аиуара иҳабжьоу жәдыруеит, рацәакгьы ҵуам сан лаҳәшьаԥа гәакьа атәыла ду аҳас дарҭеижьҭеи.
Уи игәы ҳзымбылуа дыҟам, аха иҿагыло рацәаҩӡахеит. Ҳара ҳажәлар
еизаны, ҳхала ҳаҟазар ҳҭахуп, шәаҳҟәаҵ ҳәа ирҳәо ргәаԥхом. Абри
аҵыхәала саргьы акырынтә уаанӡагьы ауаа снырҵахьан, акырынтәгьы
уахь исыԥхьаны исацәажәарц иалагахьан, аха схаҭагьы сҟазшьақәа
рызрыдкылом, рацәак исынсмырԥшуазаргьы, сыжәлар ирҳәо аҿы
сшыҟоу рбоит…
– Уххь ҳгааит, дад, ԥсынҵыр ду Анцәа иуаҭәеишьааит! – араҟа

259

аныҳәара рацәак ишаԥымызгьы ҿааиҭит ҭаҳмадак, арҭ ажәақәа игәы
иахәаны, илабашьагьы аҭыԥ ԥсахны аҽыҩҳәа инаирсит.
– Аҵыхәтәан маҷк рҽырмашьцан иҟан, – иажәа ркьаҿ-кьаҿуа инаигӡон аԥсҳа Леон, – иаҵаз ҳзеилкаауамызт, аха, ауаҩымыжда игәы
дажьоит, цәгьарак шԥархәыцри ҳәа ҳаҟан. Ус уажә аабыкьа Константинопольнтә ауаҩы дыӡхыҵит, уан лаҳәшьаԥа аҳамҭақәа узааиҭиуеит,
уаҵәы-уаҵәашьҭахь аӷбақәа аауеит ҳәа. Изакә ҳамҭоузеи, уажә иабеигәалашәеи аасгәахәт, аха ажьрацәара иаҵанакуа ижәдыруа ауп, иара
иаҵкысгьы иан лоуп аҳамҭақәа раашьҭра зыбзоуроу, иуаажәлари иареи рхы иадырхәааит ҳәа узаалыцҳауеит ҳәагьы анацырҵа, сылакҩакра маҷк исхыԥсааит, изышәцәызӡарызеи. Ҳшыԥшыз, адырҩауаха
иааит аӷбақәа рыфбагьы. Аҳамҭақәа ҳәа иааргаз, ҳара ҳаламҵакәа
дара иаазгаз иӡхыргеит. Иҟан дара ԥшьышә шәындыҟәра. Урҭ иара
уа иахьыӡхыргаз дук инацәыхарамкәа аԥхьакырҭа иҩнаҳаргылеит,
зынӡа аҳҭынрахьы игазар еиӷьуп зҳәазгьы ыҟоуп, аха Анцәа илԥха
аҟнытә иҳамуит, нас иаҳгап ҳҳәеит. Дара иаазгаз рацәак иргәамԥхеит
уа иахьынҳажьыз. Арҭ ашәындыҟәра дуқәа бџьарла еибыҭаз ҩыџьаҩыџьа аруаа рҭазаарын. Уи акәзаап «ҳамҭас» иаҳзааргаз! Ҳара уи
абаҳдыруеи, иагьаџьара ҳаугаргьы ҳгәыразра ҳԥырхагамхар ауам, уеизгьы-уеизгьы цәгьарак ыҟоуп ҳәа ҳаҟоума. Ауха ҳгәаҳҽанӡамкәа ҳшыцәаз, ҵхыбжьон ашәындыҟәрақәа ирҭаз аибашьцәа маӡала иаарҭыҵын
аҳәаахьшьцәа, аԥшыхәцәа зегь ршьит, даҽа ӷбак азнагьы ар маӡала
рҽыԥхьакны иҟазаарын, урҭгьы анышь хәыҷқәа рыла иҩыӡхыҵын, рҽеибаркны иҳақәлеит, хықәкыс ирымазгьы, са сназлоу, ҳдаракәац иеиуоу
аӡә дыҟамкәа ҳнырҵәара акәын… Абри аиԥш агәаҟра ҳанҭагыла, адырра шәаҳамҭар амуит. Иҟаларын ҳаӷацәа ҳара ҳхала ҳамч рықәхаргьы, иҟаларын ирықәымхаргьы. Уи акәым аус злоу, аус злоу ҳара архнышьна ааиҩызҵәаз аҩеишьцәа ирхылҵыз ҳаидгыло ҳахьалагаз ауп.
Уаҳагьы ԥсыхәажәла ҳамаӡам! Жәытәаахыс шәара астәи шьоук хыҵны
ишәықәло, ҳара наҟстәи шьоук ҳақәло, наҟ-ааҟ атәымуаа ҳрыбжьыԥсаауа, ҳзеидымгыло, арахь иаахтыҵәҟьан алаҿаҳамҭуа иҳамаз агра бааԥс каҳажьроуп!..
Зеиӷьаҟамыз ҳаҷкәынцәа рхы ақәырҵеит абри аус ԥшьа ду, хьыӡ дулагьы иҭахеит, аиааирагьы ҳдыргеит. Саҭарымҵааит ҳанацәеи ҳаҳәшьцәеи, ҵәыуара аҭахны иазысыԥхьаӡом, нахьхьи инҳажьызгьы даргьы, арҭ наӡаӡа зыԥсы ҭоу ракәны иаанхоит, адунеи ԥсыуа дықәнаҵы
рыхьыӡқәа рхашҭран иҟам… Шәымҩа бзиаз сашьцәа, иҭабуп идуӡӡан
иҟашәҵаз ацхырааразы, – днышьамхнышло, аӡәаӡәала еихык-еиҵык-

260

ны ишьҭаз ргәы днагәӡит. Адунеи шьхныԥсылазшәа, ԥыҭраамҭак ауразоуроу аӡә иҟытбжьы гомызт, нас абыргцәа иреиуоу даҽаӡәы ажәакҩажәак ааиҳәан, аԥсыжра аиҵхарахь иниасит.
Иҭахаз ахәҩыкгьы хьыӡ-ԥша дула ихагалан абаа хыхьчарҭа ҭӡамц
ҳарак авараҿы иржит Аԥсадгьыл зхы ақәызҵаз афырхацәа ржәытә
ԥсыжырҭаҿы. Ианыржуаз ажәытәӡатәи рҵас ала иахәҭаз зегь ҟарҵеит,
рыҽқәа шьны ирыцыржит, рабџьарқәа адамра ирыцҭарҵеит, дасу рханы абҩа, аџьаз иалхыз аџьарқәа рхадырсит.
Аԥсцәа анышә ианамарда ашьҭахь, ауха Таԥшь-иԥа иаҳҭынрахьы
днарыԥхьеит аԥсҳа. Уаҟа уи рӷьажәҩара изызуаз ҵабалтәи ауаа бара-барақәа аӡәырҩи иареи атәыла зҭагылоу ашәарҭазы иааинырслан
еицәажәеит, иҟаҵатә-иутәу акыр еибырҳәеит…
***
Аԥсҳа иаҳәшьа Мрамза аҽны аԥсыжраан ларгьы, ланаӡӡеии лҩызцәеи дрыцны дыҟан, харантәыла лашьа дихәаԥшуан, ибара, иацәажәара даргәаҟуан, аха иааигәа анеира злалгәаӷьрызи. Иаргьы гәҭыхас димамкәа дҟаларымызт, аха саҳәшьа дысшәырба злаиҳәарызи, уи араҟа
амалахазгьы иаҭыԥмызт, уи аиԥш аҭагылазаашьагьы абаҟаз. Уажә
Таԥшь-иԥа иаҳҭынра ду агәашә саси ԥшәымеи анааҭыҵ, аимгеимцара
лхы иархәаны диԥыларц лгәы иҭалкит зназы, аха уигьы лзымгәаӷьит.
Дырҩегьых, алашьцара ацәашьқәа аларҷҷо, аԥшәмацәа асасцәа ахьынаскьаргоз харантәыла дшырзыԥшуаз даанхеит. Уи ланаӡӡеии лҩызцәеи лыжьжьара рҽыназыркит…
Леон иуааи иареи ақыҭа далсны такәы днаскьаанӡа дҽыжәымлеит,
данҽыжәлагьы апҟара-пҟараҳәа иҽышьҭыбжь иргап ҳәа уҟазу, дшыццакуазгьы, ҭынч-ҭынч днеиуан. Ҵаҟа илбааны, ицныҟәаҩцәагь иаргьы
рыӷба ианҭалагьы иара дааҟәымҵӡакәа дзызхәыцуаз ргәырҽанӡамкәа
изықәшәаз ахҭысқәа роуп. Иан лаҳәшьаԥа гәакьа абасҵәҟьа ацәгьа
иҵеигалоу, наҟ-ааҟ зынӡа еичдырчарц чарҳәара бааԥс рзыруу – иҟоуҵәҟьа ахьизымдыруаз амца инаркуан, гәанылагьы ианлаҳәшьаԥеи,
лара ианлаҳәшьеи, урҭ ргәакьацәеи зегь рсахьақәа ҭихуан, игәалаиршәон ихәыҷра. Заҟа аамҭа ццакны ицоз оумашәа ибон… Иагьиӡбеит
Ԥсырӡха дышҩеилак, ес-иҟаиҵалак, Константинопольҟа ацҳаражәҳәаҩцәа дәықәиҵарц, ԥсыхәа амазар, иҟоу аиашаҵәҟьа аилкааразыҳәа…

261

***
Мрамза ланаӡӡеии лареи ахьышьҭаз ауада мыцхәы иҭбааҭыцәын. Ари аҩны қдеиқәҵа ҩнын, аԥенџьыр ахышәқәагьы акыр иҭбааны иаман. Ауада ду ҩ-ԥенџьырк ҿан, руак Кәыдры аганахь ихан,
егьи – мраҭашәарахь. Кәыдры аганахь ихаз ҟьаҟьаӡа иаартны идын,
ахәхәаҳәа аԥша хьшәашәа ауада иҩнагало. Аҵх оумашәа иҭынчын,
зны-зынла лаш-быжьқәаки, изаамҭаӡамкәа ҿызҭуаз рбаӷьқәаки рыбжьы алмыҩуазар…
Мрамза дахьышьҭаз Ԥсырӡхатәи аҵхи аратәи аҵхи еиҿлырԥшуан,
рацәак еиҩырымгозшәа лбон, аха излеиԥшымызгьы џьара ак аҵылбаауан. Иага лҳәаргьы тәымџьара дыҟаны лхы лыԥхьаӡон, раԥхьаӡа лаб диманы Константинополь даныҟаз еиԥшшәа. Уаҟагьы ла лзы итәымџьарамызшәа иҟан: лан лаҳәшьа гәакьа, лан лаҳәшьаԥа… урҭ руацәа-рҭахцәа.
Аҳҭынра дуӡӡа еиқәыӷьазӷьазуа, шаҟа ланарԥшырагьы даладырԥшызеи, заҟантә Адгьылбжьаратә мшын ахь дыргазеи, аҽакызеи, аха лгәы
ҿыӷьуан аҩныҟа, Ԥсырӡхаҟа ахынҳәра дахыццакуан. Уажә ацәа лыбла
ихымло абарҭқәа зегьы ахьеидылхәыцлоз инарҵаулан ахәхәаҳәа даақәыԥсычҳаит…
– Быцәаӡами, нан? – дналазҵааит уи, лықәыԥсычҳабжь заҳаз ланаӡӡеи.
– Мамоу, – лҳәеит лара, данхәыҷызтәи лҟазшьала.
– Быцә, нан, бхәыцырҭақәа бмыррацәан, ба бсабиуп макьана, –
лҳәан, лара анаӡӡеигьы инарҵаулан даақәыԥсычҳаит.
Урҭ рықәыԥсычҳабжь аҳаны иаргьы еиҳа игәынқьызшәа, аиҩхаа
ҵаулахьтә «ашшыҳәа» Кәыдры абжьгьы аԥша еиҳа ирацәаны иаманы
ауада иааҩналеит. Анаџьалбеит, заҟа хкы аҳахьоузеи уи, аҿы еилганы
изцәажәозҭгьы…
– Ҳанбацои, ди, уаҵәы ҳамцаӡои? – иаалырҟьан ланаӡӡеи длазҵааит
Мрамза.
– Ишыбҭаху, нан, бҭахызар уаҵәгьы амҩа ҳақәлап, аха издыруада
ҳмыццакыр?
– Ҳцап, ди, сгәы ҭынчым, ара ҳшыҟоу џьара ак рыхьыр ҳәа сшәоит…
– Бымшәан, акымзарак рыхьуам. Башьа дбымбеи… Ибаҳама ииҳәоз
ажәақәа зеиԥшраз.
– Ииҳәоз саҳаит, харантәылагь дызбеит, аха иацәажәарҭа смоуит…
– Ԥшӡала шәеибабахра шәыҟоуп, гәыҵхас иҟабымҵан, бгәы рҭынчны быцәа.

262

Абри ашьҭахь акраамҭа аҩыџьагьы рыбжьы дыргомызт, аха аҩыџьагьы шыцәамыз рдыруан. Аҩны аҭӡамцахьтә, «ҷырры-ҷырры» ҳәа, ҿааихак ҟамҵо арашәыга абжьы агара иалагеит, дук хара имгакәа аамҭа
ҭагаларахь ишнеиуаз мҩашьо…
Адырҩаҽны анааша, адунеи ҿыцҳҳараӡа, иац иҟалазгьы ҟамлаӡазшәа, хьаак амаӡамшәа днықәыԥшит Мрамза. Рацәак дышмыцәазгьы,
лгәы цқьаӡа, деилыхха дыҟан уи. Ланаӡӡеи лабацәа рыҩны ахьықәгылаз ахәада «Ашьхымӡаҭра ахәы» ҳәа иашьҭан. Ҵабыргны, гәараҭацыԥхьаӡа ашьхымӡаҭрақәа рацәан, ахәы зегьы шеибакәу иара уажәгьы ҿыц ааԥнушәа амати фҩы хааӡа иқәшәшәо, аҳауагьы уагәылԥшны
лахьхьи аганӡа зегь убо, асаркьа аиԥш ицқьаӡа иҟан. Маҷк уахьыҩҭалоз
ааигәаӡа аӡыхь ыҵыҵуан. Мрамза ампахьшьы аашьҭылхын, уа длеины,
кәапеила аӡы хтаны, зымҩа днаскьаны лҿы аалыӡәӡәеит. Уи Ԥсырӡха
аҩны даныҟоугьы ус лашьа иҽыхәа иҵнахыз аӡыхь аҿы шьыжьлеи
хәылԥазылеи анеира бзиа илбон…
– Аказы сбыҳәоит, ди лашара, – лҳәоит лара, шьыжьхьа анырк
ашьҭахь, ланаӡӡеи дналыдгыланы. Аҩныҟа ҳдәықәлап лҳәозар акәхап
ҳәа ланаӡӡеи лгәылҽанылҵеит, аха даҽак шцәырылгоз аалныԥшит.
– Изакәи, нан?, – дҵааит анаӡӡеи.
– Иҭахаз аҷкәынцәа рыҩнаҭақәа рҿы ҳнеирц… исҭахуп ахәцәагьы
аабарц.
Уаҩы ишимбац лгәы иаахәеит анаӡӡеи, «сааԥсара башамхеит» ҳәагьы дназхәыцит.
– Бзиоуп, нан дбыкәыхшоуп, зынӡа ибзиоуп…
Дук мырҵыкәа рҽааибырҭан, ашҭа инҭыҵит. Ишнеиуаз Хьҵысгьы
днарыхьӡеит. Уигьы Мрамза лыгәҭакы анеилылкаа гәахәас иҟаҵаны,
дрыцны лҿыналхеит. Иҭахаз аҷкәынцәа дасу ахьынхозгьы анаӡӡеи леиҳа уеизгьы лара илдыруан – анаӡӡеи иага уҳәаргьы ланшьцәа рҿы
акәын дахьыҟаз…
Абас аҽны Мрамза аибашьрахьтә ихынҳәыз ахәцәа днарылс-аарылсуа илбеит, урҭ аӡәырҩы рыхәрақәа ҵалӡны ицон, ахьаа рыман, мчыла
ирычҳауан умҳәозар. Рыҳәсақәа, рхәыҷқәа, ахәыдхаҵақәа, аимхәыцқәа инадыркны, илымаз ахьымаҭәа шаны ирылҭеит…
Беслан иаҳәшьа Хьҵыс лашьа ӷәӷәала хьаас длыман, Анаҟәаԥиа
дахьаанхаз мцаха илыцраланы лгәы ҵнаблаауан. Ԥыҭҩык ахацәа
чмазаҩбараҳәа иаха Аԥсҳа иӷба иаццеит, аагашьак имазаргьы дааргарц, аха лара уи дарҭынчуама. Уаҵәык дааԥшуеит, рыхабар анылым-

263

ба ддәықәлароуп. Ишԥаҟалеи, мшәа, алакәаҿ аиԥш, абарҭ аҩыџьагьы
рлахьынҵа абас еизааигәаны – Мрамзеи лареи? Машәырхарыма реиқәшәареи реибадырреи, ус иара Анцәа ихаҭа иҭаххоу?
II
Уиижьҭеи аамҭа такәы бжьысит. Иахьа абар Беслан, ашырԥазӡа,
Ашьхымзаҭра ахәаҿы иҟоу раҳҭынра аҟнытә ар рԥызара иазку иусқәа
ахьымҩаԥигалац Ҵабал абаахкыра ду аҿы даан, Кәыдры аганахь ихоу
аԥшыхәырҭа бааш ҳарак дахьықәгылоу. Уажәымзар-уажәы амра ҩыҵхахарц егьагым, ааигәаӡа ашьхақәа иҩарыцәхыкны шьыжь-шәаԥшь
барбанџьиаҵас аԥырԥырҳәа аибакра иаҿуп. Аҳауа ацыха ӡыхь еиԥш
еилыххоуп, ахьтәы мацәаз кашәар абжьы аныҩыртәгьы ҭынчроуп, изаҟаразаалак ԥшак асуам. Уажә зышьаҭақәа ыҵахыжәжәа археологцәа
иаадырԥшло ари абаахкыра дуӡӡа усҟантәи аамҭаз аҩныҵҟа зегьы
шеибакәу мармалташьла ихҟьан, ҩба-ҩбаны еихагылоу, акыц ҟаԥшь
зқәыз ахыбрақәа ҭагылан, урҭ рԥенџьырқәа ӷьазӷьазуа, рбарҵа дуқәа
џьашьатәха, руадақәа ракәзар ҭӡи-дашьмеи уарҳал блахкыгала ихҟьаны, Константинополи Рими рзаарыкӡантә иааргаз ҩнымаҭәала ирхианы, зынӡа еиҭаҳәатәха иҟан. Иахьатәи ауаҩы лабҿаба ибаргьы изхаҵашамызт, абасҟак иахьыҳаракыроу аҿаҩа дгьылахь абарҭ зегь хагалан
изладырхиазеи ҳәа. Аҵыс захымԥраауа хаҳә еиқәҵала иҟаҵаз иара
абаахкыра ду агәашәқәа ҩба ҿан. Рыҩбагьы абҩа чаԥаны иалхын. Руак
агәашә хада ҳәа иашьҭан. Қәылара иааз аӷацәа нкылашьа рмоукәа
агәашә хада ирыцәҭаларгьы арахь ааскьа иҟаз агәашә маҷ аҿы ааишьа
рымамызт. Иара агәашәгьы џьашьатәшәа аҭӡы иамариашаны иаласан, аԥшаарагьы мариамызт. Агәашә хада зҿаз абаа ҭӡамц дуи агәашә
маҷ зҿази рыбжьара игылаз амаӷаза еицырхәоу дуқәа рҿы акәын ар
ахьыҩназгьы. Абаа анҭыҵҟа иҟаз аҟарулцәеи ар зыҩназ ахыбрақәа
рҿы иҟази, иахьатәи ателефон еиԥшшәа, даҷ-дыргала еимадан. Ԥсаатәк ԥырны имҩасыргьы амҵәыжәҩабжь рмаҳарц залшомызт…
Беслан днаԥшы-ааԥшуа уажә абаа ҳарак дахьықәгылаз, инапсыргәыҵа ианушәа, Ҵабал шеибакәу зегьы лакӡа-ҩакӡа ибарҭан. Ак аҵкыс
ак џьашьатәха, наҟ-ааҟ еиҿаԥшуаз ахәқәа рҿы, зашҭақәа ҭиаҵәааӡа
иҟаз аҳҭынрақәа злакәыршаз абаагәарақәагьы ирылагылаз абаашқәа,
урҭ аҳҭынрақәа лбаантә ихалан ирыбжьысуаз ахаҳә-чаԥа мҩадуқәа,
урҭ рымҩахыҵ-аамҩахыҵ, акьанџьақәа реиԥш иԥшӡа-ԥшӡаӡа есыр-

264

ла, ҟармашла ихыбны, еицыгьежь-еицыгьежьӡа игылаз анхаҩыжәлар
рыҩнқәа, рқәацәқәа, урҭгьы дасу рашҭа-рқәаҵақәа хазы-хазы излахкааз ахаҳә баагәарақәа уҳәа шеибакәу зегьы ҿыцбарах ибаны дрыхәаԥшуан аҳ иԥа Беслан. Араҟа дхәыҷаахыс изымдыруа мҩахәасҭак, ҵла
шьапык, ӡыхьк ыҟам…
Ааԥынраз ҿыц аԥсабара анеиныло, аҳаскьын ҿа анаауа, ԥсы зхоу зегьы рхәыжә анырҟьо, ақәасабқәа, ашьабсҭақәа, ацыӷқәа уҳәа, ԥстәи-ԥсаатәи шеибакәу зегьы цқьа-цқьаӡа, ргәашьамх мыцхәы иӷәӷәаӡа,
ахәҿа ирықәиааз цырцыруа, мыцхәы ибзааиӡа ианыҟоу еиԥш акәын
ари атәыла ссир иҭанхоз Беслан ижәлар ирыбзазашьаз. Убасҟак
иԥшӡан, еиҿкаан, агәамч ду рныԥшуан, убасҟак изааӡаз аԥсабара
еиԥшын. Ус акәын иара ихаҭагьы дшыҟаз, аха, урҭ рылымкаа даҽакгьы
Анцәа илаиҵазшәа, мыцхәы дгәыкын, уаҩы шкәакәак, ҳаракык, хаҿы
гьежьык, ижәҩахырқәа ԥџаџаӡа, инацәкьарақәа кахәхәа, ихахәы иагьеиқәаҵәамкәа, егьхьыԥштәыламкәа, абырфын еиԥш иԥшқарахӡа,
ижакьа акәзар, ҵабыргны, цыӷ-шьап ахьзымнеиуа ацаҟь шәыгәра ибжьиааз аҵыҭәа цқьакәакәара еиԥш ихы-иҿы ссиршәақәа иархион.
Игәы шаша ду анакәхагьы, ианаҭаххалак агәымбылџьбарара шилазгьы,
убасҟак иҭбаан, иразын, адунеи зегь шеибакәу уахь иҭеикӡарц иҭахызшәа: убасҟак есаашар дазгәыҳәны аԥсабара дықәыԥшуан, убасҟак изхара избомызт. Уи идыруан, ари зегьы аамҭала ауаҩы ишианашьоу, уи
ус шакәу еиҳагьы иӷәӷәаны инырит аԥсра алакҭа данҭаԥшы нахыс…
Ашьыжь ҳауа гәырҭәыла илбаадо, абааш дахьықәгылаз, иааикәыршан шеибакәу зегьы лаԥшыла еимидон Беслан. Ихәрақәа ӷьеижьҭеи
абыржәоуп иара абрахь ахалара анигәаӷьызгьы. Иахьатәи амш еиԥш,
иаргьы ҿыц диуазшәа акәын ихы шибоз – убасҟак дыԥнашәеит ари
алӡынракгьы игәамбзиара, агәрагьигеит «ауаҩы знык ауп даниуа, знык
ауп дагьанԥсуа» ҳәа ирҳәоз рацәак ишҵабыргымыз. Ауаҩы иԥсы ҭанаҵы, изыхҟьозаалак, иалшоит акырынтә дыԥсыр, акырынтәгьы иԥсы
еиҭаҭалахыр…
Беслан акраамҭа арирахь Ҵабал зегь дшалаԥшуаз, наҟ дынхьаҳәын,
Кәыдры аҵалашәырахь даалаԥшит – уигьы, астәи аума шыбжьазгьы,
иахьа аҵа мыцхәы икеикеиуа, иҭашьқьыруа иҭаз акалмаҳақәагьы ибазшәа игәы иааинаҭеит. Кәыдры нырцәҟа дахьыҩаԥшызгьы – Ԥскал ахәы
ҳарак ду иқәгылаз аныхабаа илаԥш нақәшәеит. Иагьааигәалашәеит
уаҵәы-уаҵәашьҭахь, амшаԥ ныҳәа ду иақәыршәан, иарӷьажәҩацәа
ԥыҭҩык ицны Жьгарҭаҟа (ус иашьҭан усҟан Џьгьарда) дцараны дшыҟоу.
Таԥшь иԥацәа быжьҩык рахьтә хҩык рхылҵ-ԥылҵгьы даргьы уи ақыҭан

265

раҳҭынрақәа ҟаҵаны инхоит. Ус Хьрыԥс-иԥацәа, Дарыҟәа-иԥацәа, Мзалеи-иԥацәа уҳәа дара маршьанаа ржәытә хьышьҭра ду зегьы ахьынеимоу еиуоу рҟынтә уахь ицахьоу маҷҩым. Аиҳарак Ҵабал рыдгьылқәа
анырзымхалак ауп уахь нхара ианиасуазгьы. Насгьы жәытәӡаахыс
Ҵабал иабашьуаз аӷацәа, ҳаӷеиҭа, Ҵабал ргаӡаргьы, уи ашьҭахьҟа
аҽыҵәахны даҽа қыҭа дук шыҟаз, устәи аҳәаҭыхла ирыжәлашаз ауаа
ӷәӷәаӡақәагьы ԥхьакны ишамаз рыгәгьы азҩомызт. Ари ақыҭа Жьгарҭа
ҳәа изашьҭаз, шеибакәу баҳча еиужьраны иахьыҟаз ауп. Аҵәа, аҳа,
абҳәа, абгыӡра, ашымҳа, атама, алаҳа уҳәа шәырс иумбоз егьыҟамызт уаҟа. Аиҳарак ирацәан аӡахәа, урҭ ал ҵла дуқәа ршьапқәа ишәпашәпаӡа ирықәын. Жьыхкысҳәа иҟамызгьы иарбану. Иара ақыҭа ахьӡгьы
Жьгарҭа ҳәа изашьҭаз уи акәын. «Ажәытәуаа рбаҳча ду Жьгарҭа» – абас
азырҳәон усҟантәи аамҭазы. Жьгарҭаа аҩы ҭарҭәон ҵҩа амамкәа, аҽы
ҭаургылар иҭымыҳәҳәартә аҳаԥшьа дуқәа рзыҵан. Ҵабал ашәыр-қәыр
маҷмызт аха, астәи уахь иргоз рацәан.
Беслан дхәыҷаахыс иԥсы аҿҳәаран ари ақыҭахь ацара, аиҳарак
нырцә-аарцә ацаҟьақәа ахьааидыӷәӷәалоз аҭшәарраҿы Кәыдры ихыз,
уажәы-уажәы ихыхны ирҵәахлоз амҿы-цҳа дықәсны, ашәҵла шьап
ҟьантаз дуӡӡақәа днарывс-аарывсуа, ахәажәра, ахьара-џьра дныҵс-ааҵсуа Ԥскалҟа данхалоз, нас уа изхара днаԥш-ааԥшны, аныхабаа
хьыҵацарагьы дныҩныс-ааҩнысны, дырҩегьых убас бнала, мҩахәасҭала иҿылахан, даҽа дунеи ҿыцӡак ахь дцозшәа, ахылаӷьара дҭалан данлеиуаз…
Ианакәызаалак, иусура хациркаанӡа ишиҵасыз еиԥш, Беслан
аԥшыхәырҭа бааш дықәгыланы цқьа данынаԥш-ааԥш, ашьшьыҳәа
ҩаԥхьа арахь хаҳә мардуанла деиҭалбааит. Иара уа ааигәаҵәҟьа зымҩа
аганахь еивҵаҵа-еивҵаҵан ишьҭаз, аџьарқәа зхагылаз, зҳаҭгәын-қьашанақәа аҩырақәа рынпыҟҟа ирныз аԥсыжырҭақәа днархагылан: «Шәыԥсы ҭынчыз, џьанаҭ гыларҭас ишәымаз» ҳәа илахь-иџьымшь ааиӡатәит,
урҭ днараҩсын, ааигәа анышә иамардаз афырхацәа ахьжызгьы дааҭгылан, убасҵәҟьа илахь ааӡатәит. Дшааиуаз ага ԥслымӡраҿы ааигәа зны
ҵабалтәқәак иҵхны иааргаз жәытә мармалташь ԥҽыхак днадгылеит.
Уи Гомер ипоема «Иллиада» аҟнытә «Аеҵәақәа неиҭаҵ-ааиҭаҵит» ҳәа
цәаҳәа заҵәык бырзен бызшәала иҭыҟҟаны ианын. Иара уи аҳәоугьы
нагӡамызт. «Аеҵәақәа неиҭаҵ-ааиҭаҵит», – игәы инҭиҳәааит Беслан.
Константинополь Леони иареи аҵара анырҵоз ари аҩымҭа ахы инаркны аҵыхәанӡа знык-ҩынтә иаԥхьахьан, уажә ара амармалташь ианыз
уи ишеиуаз дацәымҩашьо идырит, аха иара ацәаҳәа ахьынтәаагоу

266

иарбан ашәоу иугәаламшәеит. Абырзенқәа ара Аԥсны агаҿанӡа иааӡаз
рдоуҳа, рхыԥша ӷәӷәа, аԥсуаа рахь иҟарҵаз анырра уажәы-уашьҭангьы
шаҟа амҽханакуаз дназхәыцит Беслан. Урҭ араҟа иахьабалак аҿаҩа
дгьылқәа рҿгьы уахьынеиҭаҵлак рышьҭақәа мҩашьахуа иаауԥылоит,
идыргылаз абаа-хыӷәӷәарҭақәа, абааш ӷьазӷьазқәа макьана иҿыцҳҳараӡа иҟоуп, хаҳәла ирчаԥаз амҩа дуқәагьы еицакрак рымам. Ҵоуп, Диоскуриа ӡааҟәрылеит аха, уи иалагылаз ахан хьыҵәцарақәа, амармалташь баҟақәа рԥыҽҽыхақәагьы амшынаҿ ишааԥшыц иааԥшуеит. Абри
аҩыра зну аԥҽыхагьы ахьырбаз уаҟоуп. «Аеҵәақәа неиҭаҵ-ааиҭаҵит»,
– дырҩегьых игәы инҭиҳәааит Беслан. Абырзенқәа, ажәытәӡатәи еллинаа рхылҵшьҭра еиуаз ауааԥсыра, рбаҟақәа раҵкысгьы, араҟа рышьаҭа
ӷәӷәаны ирҳаит ҩашьара зқәым урҭ рҵас-қьабзқәа, рҟазшьақәа, шамахамзар рбызшәагьы ззымдыруа ԥсыуа дуԥылом. Дара-дара ахьааиқәшәо, аиҳарак аиҳабыра иреиуоу, рхатәы бызшәа инаваргыланы уи
алагьы аҿҿаҳәа ицәажәоит, еиҳагьы иазгәдууп. Нас аԥсуаа рҵас-қьабзқәа, рхымҩаԥгашьақәа, рчеиџьыка, рыламыс, рыпатуеиқәҵашьа,
ахәыҷы аду реизыҟазаашьа, рыхьӡ-рыхьымӡӷ, реиҿамсышьақәа – зегьрыла, ҵабыргны, Гомер ифырхацәа ааугәаладыршәап. «Нас абасҟатәи
армӡаа шықәсырацәа раахыс абасҟак ҳзышьцылахьоу ажәлар наӡаӡа
рԥырҵра залшарыма?» ҳәа акырынтә ихшыҩ зыргәамҵхьаз азҵаара
деиҭаназхәыцит Беслан, издыруада ииашазар сашьцәа исымаркуа,
зынӡа ҳақәызхуа мҩазар Леони сареи ҳазнылаз амҩа? Иҵабыргызар,
улашәума, уи ианшьцәа ҳахирҵәарц дахьаҿу умбаӡои ҳәа исаҽԥнырҳәало? Дук мырҵыкәа ҳныхабаақәа рбганы аџьаамақәа рыргылара
ишалаго убап араҟа ҳәа ирҳәо ҵабыргхар? Абырзенқәа римпериа
дуӡӡа, адгьыл архыџхыџҩы Посеидон ирҵысызшәа, аилаҳара иалагеит, аԥсҳа иан лаҳәшьаԥа Леон Ҳазаргьы уажә уи ахадарахьы даннеи,
иара аимпериа акәакьқәа зегь раасҭа, агәҭа ахьазеиҟароу аиқәырхароуп еиҳа дзышьҭоу, хараӡа анап аҵаҟа иҟоу аколониақәа раасҭа. Уи
ала уи шәхы шәахәа, са сышәԥырхагам ҳәа Аԥсны еиҳагьы дацхраауа
иаҩызоуп, аха, иаҳҳәап, иаӷацәа дырҩегьых ииааины дахырҳәар, усҟан
ишԥаҟало ҳусқәа, иҳанарыжьуама иахьа хыма-ԥсыма «ахыхәара»
ҳазҿу? Акырынтә убарҭқәа рҵыхәала ҳажәлар зҭагылахьоу арыцҳара еиҭаҭаҳаргылахыр? Агәылшьап аԥсымҭазоуп еиҳагьы ианшәарҭоу,
уи аҵыхәа ду ԥаҭԥаҭо ара ишьҭоуп макьана, ишакәым иаҟьар аԥхасҭа
ӷәӷәаӡа ҟанаҵар алшоит. Ус акәымкәа, ҳшампыҵӡаара Византиа аимпериа ҳзампыҵӡааӡаргьы, аҳазарқәа ҳа ҳаҵкыс амбатә еиҳауп, амбатәгьы амчра рымоуп, ҵаны, урҭ рнапы ҳамԥыхьашәар, рҳәатәаҿы

267

ҳнанагар – ҿыц аныҟәашьа, ацәажәашьа зҵо асаби иеиԥш, ҳажәлар
уаанӡа ирдыруаз, рда-ршьа иалалахьоу, ԥсыс ирхоу зегьы нархаршҭны, даҽак рҽырзаршьцыларыма? Иаҳҳәап, урҭ ракәымкәа ма аџьамқәа,
ма арабцәа ааир? Ҳзышьцылоу уажәы-уажәы ҳаԥырҵуа, ҳзышьцылам
ҳхы нарыдаҳкыло, ҳаиԥхьытта, ҳзеиуоу ҳзымдыруа амҩаду ҳанхалар?
Уи аҵкыс хараӡа еӷьӡами аханатә аахыс Рим дуӡӡа иадунеи хәҭакыз
абырзенқәа римпериа ҳшалоу ҳалазар, изҭаху алҵааит, рхы ахьынахоу
ицааит, ҳара уа ҳшыҟоу ҳаҟаз, уи аиԥшгьы ҳзыхьчо, иага ҳҳәаргьы, ҽак
зыҟамлар ҟалап. Ииашоуп, хымԥада ииашоуп сашьцәа абри аиԥш агәаанагара иадгылан ицәажәало, баша ирымаскуеит, баша ргәы цәысҟьоит. Ҳаҷкәынцәагьы ҳахгьы зықәҳарӡуа закәызеи, гаӡарыла ҳаибашьит
сгәанала ааигәатәи ҳаибашьраҿгьы. Ҳазҭаиргылаз закәызеи Леон ҟадыџьхеит, зынӡа аҷыҷмаса шԥаҳачирчеи, ладеи-ҩадеи ҳгәаӷ шԥадиркӡеи, макьанагьы ҳзыниаша Анцәа иоуп издыруа. Ианшьцәа ирхырҟьаны иашьцәа гәакьақәагьы есааира маӡа-аргама изыӷьашкра иаҿуп,
аџьамқәеи арабцәеи ракәзар уаҩы ишимбац ргәырҽанҵаны арахь
иӡырҩуеит, рыблақәа ааихмырсыӷьӡакәа ишааԥшыц иааԥшуеит…»
Абжьааԥны згәы еизадаз, ак хьаас измаӡам иеиԥш зхы-зҿы ҭынчӡа
иҟаз Беслан, абас бааԥсыла алакҩакра ианакәызаалак ҟазшьаны иман.
Уажә арҭ еидихәыцлақәоз иара ихаҭа игәы иҭиҳәааит акәымзар, иҿы
ааихыхны аӡәы иеиҳәараны дыҟамызт. Абас акырџьара дыбжьажьо
дшыҟазгьы, шьҭа Леони иареи ахаан еицрыҵшьа шрымамгьы идыруан, Константинополь аҵара анеицырҵоз аахыс убасҟак еидқәылахьеит,
убасҟакгьы аџьабаа еидырбалахьеит…
Иара абарҭқәа иахеижьҭеи иҿыцҳҳараӡа хәыцырҭас еиҭазизцәырҵыз, ихәрақәа ирыхҟьаны игәы бааԥсижьҭеи илаҿырҭуамызт
аха, данеиӷьха, жәаха абшьҭрала изааигәаӡоу ижәлантәқәа руаӡәк
иаҳҭынрахьы днаԥхьаны дырҩегьых иашьцәақәак идҟарҵалаз аизароуп. Уаҟәыҵ, ԥсыхәак амазар, бзыԥаа раҳ изхьаԥшра, уиԥырҵ, уидымгылан, урҭи ҳареи аханатә аахысгьы ааибышьа змам ҳауп, ҳҭадырхоит. Зныкыр нхыҵ-аахыҵынтәи иаҳчычо ҳаӷацәа ҳанрабашьуа рхабар
ҳбахьоума. Қарҭли аҳцәеи дареи жьрацәарала рҽеилархәны, арабцәа
иахьрабашьызгьы ахырзаман ҟарҵазшәа адунеи иахдырҵәеит… Ҳара
ҳаҟара ирабашьхьада арабцәа, аџьамқәа? Иустиниан дуӡӡа ихаангьы, ахақәиҭра ахьаҳҭаххаз ҳахырҟьаны, ҳгәаӷ кны аурымқәа ҳанндырҵәоз дара аӡәыр арахь икьарз зкьарзу ықәирԥшыма, ҳабашәҭаху
ҳәа дҳадҵаалама? Аԥсны зегьы амаа анктәу ауп урҭ џарџаруа ианаацәырҵуа, ҳаргьы ҳаныргәалашәо, рыхгьы ҳанадырхәо ҳәа жәытәи-

268

ҿатәи ак аанмыжькәа зегь ртытны иалацәажәеит, уазхәыц иуаҳҳәаз
ҳәагьы идырҵеит. Беслан рылаҿимҭит, изакәызаалак ажәак реимҳәеит. Абар уиижьҭеи иахьа мчыбжьык инеиҳаны иҵуеит. Игәаанагара
ҳәа егьрыздыруам, ус инаивс-ааивсуеит. Дырҩегьых ак цәырыргаанӡа
Жьгарҭаҟа сцандаз ҳәа дыҟоуп уи, уахь дызцозгьы, уаҟа ақыҭа агәҭа
ахьазеиҟароу, Қьырса аныҳәа ду инақәыршәаны, аныхабаа ҿыц аадыртраны иахьыҟоу ауп. Уи Дӷамшь аӡиас аарцә адәкаршәра ду аҿы
иҟарҵарц абар ҩышықәса раахыс аус адырулоит. Адәеиужь аҿаԥхьа
иҟоу ахәы ҳарак ҵыркантла анышә аҿаԥҟаны, ааҵәақәа, акалаҭқәа
рыла иааганы, ҭоуиҭадла, инеиҭа-неиҭасуа, аматра еиԥш еицыгьежьӡа,
адгьыл арҳаракра иаҿын. Ахәы акаӡӷы ҭагәаҩаӡа есааира иагхон, арахь
адәеиужь ду агәҭа анышә ахькарԥсоз есааира ашьҭыҵра иаҿын. Ухалан уҩықәгыларгьы акәша-мыкәша зегьы ккаӡа иубартәгьы иааҟалеит.
Аума аџьабаа дуӡӡа адырбалеит уи ашьҭыхра, жәлар рҵеицәа рыбӷа
ԥҵәо уахгьы-ҽынгьы ишаҿӡаз иаҿын. Аҵыхәтәан иахьынӡаҳараркшаз
ианҩарга, изаҭахузеи абри, Анцәа инапала иишаз ахәқәа ҳзымхозшәа ҳәа уаанӡа иақәгәамҵуазгьы агәахәара ду рнаҭеит, убасҟак иссирхеит напыла иҟарҵаз ари «ашьха». Уи ақәцә ахьазеиҟароугьы анцәаиҳәарҭа џьашьатәха иргыланы аныха ҩнарҵеит. Уажә уи аԥшьацәа
идырԥшьаны, иақәныҳәаны, наӡаӡа ҳәа аартра ргәы иҭоуп. Жьгарҭаа
рахьтә Беслан идгылаҩцәа ҳгәырӷьара аԥсҳа ихаҭа дақәшәаргьы ҳҭахуп ҳәа ажәа инырҵеит, иаргьы маӡала ауаа дәықәиҵахьеит уи ишҟа,
даарц азы диҳәаны, иишьҭыз ацҳаражәҳәаҩцәа мхынҳәыцт макьана,
изаарго ажәабжь издыруам. Аԥсҳа даар еиӷьу еицәоугьы нагӡаны еилкааны имаӡам, иҟалоит абасҟак игәиҽанызҵахьоу иашьцәақәак зынӡа
илнахыргьы, иҟалоит еиҳагьы еизааигәанатәыргьы…
Беслан абарҭқәа еидхәыцло абаа ду аҩныҵҟа длеиҩеиуанаҵы
нҭыҵи-ааҭыҵи иахьабалак зегь ҿыханы русқәа ирылагахьан: аныҳәа
аламҭалаз еиҳагьы ргәы ацԥыҳәаны, иааҟәымҵӡакәа «кәыкәу-кәыкәу!»
ҳәа ҿызҭуаз акәыкәуқәа ирзыӡрыҩуа, шьоук рымхурсҭақәа рҿы ацәқәа
ҵакны, рымҿы цәшьхәақәа рыла ахәхәаҳәа ицәаӷәон, илаҵон, аҳәсахәыҷқәа руҭрақәа ԥшӡа-ԥшӡаӡа иркәакәон, рԥарцәақәакгьы ақәацә ҿыцқәа, амҳарақәа рыргыларазы абнаҿ ахәажә, араса быца аҿара,
ахьа, аџь ҵәҩанқәа рылхра рҽаздырхион. Анаҟа-араҟа ажьирақәа рҿгьы хьеҩ-сеҩ ҳәа аԥсынгьери шьҭыбжьқәа гон, уажәнатә анапҟазацәа
араӡни ахьи ирылхны амацәазқәа, анапхәыдхаҵа гәыргәылқәа, алымҳарыҩқәа уҳәа рхьира, рзаҷра иалагахьан. Анышәаԥшь дгьылқәа ирыԥныз аҳаԥшьаӡырҭақәа рҿы акәзаргьы шьоук аҳаԥшьақәа, аҟәџьалқәа,

269

аирыӡқәа рцәаблагәра иаҿын, даҽа наплакқәак рҿгьы абџьар ҟазҵоз
аҟазацәа аҟамақәа, аҳәақәа рӡрыжәуан, урҭ ирхарҵоз рымҳасҭақәа
рзы зеиуа хкы уҭаху атәыҩақәа ирылырхуаз амсақәа ацәа еиԥш итаруа
идырԥсасиуан. Иара ари абаагәара ду аҩныҵҟа иҟаз насҭхатәи ахыбрақәа рҿгьы, иахьатәи ала иуҳәозар, ацехқәа маҷмызт. Уаҟагьы ҷыдала ар рзы абџьара ҟарҵон, акәалӡқәа, аԥракқәа, абҩа иалхыз асабрадақәа рчаԥон, акәадырқәа, ашьаҵеимаақәа рӡахуан, уада еиҵыхәхәа
дук аҿгьы, рмарқәа ахьхьа-хьхьаҳәа рыбжьы го, еиқәышәшәа иҩнагылаз асырҭақәа ирҿатәаны аҳәса ақәны-цәҩычақәа рсуан, ирсуаз
убасҟак ижәпаны ирсуан, азеҭ хәша ҵаӷа ақәуҭәаргьы изалымсыртә.
Хазгьы аласкәыгәқәа рыла даҽа ҳәсақәакгьы аласа ркәыкәуан, иара ус
адырд дуқәа кны аффаҳәа ихахо итәазгьы ыҟан…
Ҵабал ладеи-ҩадеи иалсуаз амҩадуқәа рҿы акәзаргьы, шьоук ҽыла,
уардынла инеивыс-ааивысуа, дасу рымҩақәа ирнын, ак ргон, ак ааргон.
Аԥсҭазаара абас шьыжьӡа инаркны аилашра иахьалагоз ианакәызаалак мыцхәы деигәырӷьон Беслан, мҵәыжәҩада аԥырра игәаԥхо иаргьы нҵәара зқәымыз иусқәа рахь иҿынеихон. Уажә дырҩегьых, акраамҭатәи игәамбзиара ашьҭахь уи аиԥш агәаҳәара дуӡӡа ахьизҿыхоз,
ҿыц иҭарҭәаз амаҷар цаҳәцаҳәо ижәызшәа, ихааҷкәакәараӡа идаишьа инҭысын, игәашьамх иҵԥраауа дааҟалеит, иагьааирласит аиҳабыра реилатәарҭа иазкыз, аурымқәа рыр рнапала анкьа зны идыргылаз,
уажәгьы иҿыцӡа иҟаз, амармалташь хыбра хьыҵәцара ашҟа…
Есжәамш рыбжьара араҟа аиҳабыра реилацәажәарақәа мҩаԥыргон. Ҵабали Дали ирыҵанакуаз ақыҭақәа рҿтәи аамсҭцәа дуқәеи
аамсҭцәа хәыҷқәеи, раҳцәеи, ар рхадацәеи, зны-зынлагьы алада абжьыуаа ахьынӡанаӡааӡо ақыҭақәеи ацуҭақәеи раамсҭцәеи руааҟәыӷа
дуқәеи, иара убас анцәаиҳәарҭақәа рымаҵ зуаз аԥшьацәеи уҳәа адгаланы, ариабжьарак изхысыз, иҟарҵаз, аамҭа изну иаҵанакуа, ртәыла
адәныҟатәии аҩныҵҟатәии аҭагылазаашьақәа рҿы ихадароу ахҭысқәа
шеибакәу зегь ирылацәажәон, изқәыӡбатәу шьоук ҟаларгьы, иара
абраҵәҟьа ҽырххыла икылганы ирықәӡбон, лахьы ӷәӷәа рырҭон…
Реилацәажәара ахьымҩаԥыргоз азал ҭбаа-ҭыцә ду ахьынеимазаку
адашьма зегьы цырцыруа мармалташь ԥшқарах ҷыдала ихҟьан, уи зны
Диоскуриа ақалақь ашьапы зкыз аҩеишьцәа Кастори Полидевски, ахьы
уасцәа иашьҭалан Ҟалӷьҭатәыла иаахьаз аргонавтаа рыԥра ӷбеи дареи,
маӡала ибналан Иасон иццаз аҳ иԥҳа Медеиа уҳәа рсахьақәа «мозаика» ҳәа изышьҭаз хаҳәрҷҷа ҷыдала еиласаны, иџьашьатәха ианын. Урҭ

270

рыԥсы ҭоушәаҵәҟьа акәын ишыҟаз, игәаӷьны узрықәгыларымызт, аха
ара еизоз убасҟак ирышьцылахьан, рыгәхьаагьы ркымызт. Азал ду иаакәыршан аҭыӡқәа ирывагылан асып-хаҳә гәылцәаан иалхыз, ахьа ӷәыжәпа ҟьантазқәа зқәыз арымӡ дуқәа. Ауада аханы игылан, ҳара иахьа
астол ҳәа ҳзышьҭоу иааиԥшнушьалартә иҟаҵаз, иҭыҿҿа-ҭыҿҿа, амшә
ӡахәақәа зкәыршоушәа зшьапқәа ссиршәақәа еиласаз, еицыхәхәаӡа
акыр идууз аишәа ҳарак. Убригь иадгылан убас ахаҳә гәылцәаа иалхыз,
амҿы зықәсаз арымӡқәа. Ари аишәа ахахьыҵәҟьа итәон зынӡа аиҳабыра иреиуаз, аганқәа рахь егьырахьгьы еиҳаб-еиҵбыла дасу ирзалхыз
аҭыԥқәа ааныркылон. Аиҳабыра ахьтәоз рышьҭахьҵәҟьа аҭӡы иадкнаҳалан еибашьыга бџьар-хкыс ирымаз зегьы ракака: аҳәа дуқәа, аҳәа
кьаҿқәа, аҟамақәа, абҵқәа, асақәа, аикәаӷақәа, аԥракқәа, ахыцқәеи
ахәымпалқәеи, акәалӡы маҭәақәа…
Аханатә аахысгьы ари аилатәарҭаҿы аҳәаанырцәынтәи, иналаршә-ааларшәны акәзаргьы, иаауаз ацҳаражәҳәаҩцәа, адипломатцәа,
ачынуаа дуқәа акырынтә ирыдыркылахьан. Еиуеиԥшым аамҭақәа рзы
арахь имҩахыҵхьан аимпериа ахьынӡанаӡааӡо зыхьӡ бзиан иадыруаз Византиатәи аҭоурыхҩҩцәа Прокоп Кьесариатәии Агафи Миринеитәии. Урҭ Амшын Еиқәа агаҿа иаԥныз Кавказ ажәларқәа, ҷыдалагьы
Аԥсны ирбаз-ираҳаз, ажәытә-аҿатә рыӡбахә акыр инарҭбааны аҭоурых
иазынрыжьит. Абри Ҵабал абаахкыреи, дара мисимианаа ҳәа изышьҭаз
маршьанааи ирыхҭысқәахьоугьы маҷымкәа ирылацәажәеит…
Таԥшь-иԥа Беслан, хаҳә мардуанла дылбааны, аиҳабыра реилатәарҭаҿ данааи аӡәырҩы еизахьан, днарылс-аарылсуа зегьы аԥсшәа
нареиҳәеит, дахьхәыз аҟынтә уаанӡа ушԥаҟоу ҳәа мыцхәы иазҵаалоз
уажә ус зҵаара ахьирымҭаз игәы иаахәеит – ус акәзар сшыбзиахара
сыбзиахеит ҳәа дназхәыцит, ихы-иҿы ихаччогьы дааҟалеит. Егьырҭ дызлаԥшуазгьы ус илахҿыхын – зегьы иааиуаз Амшаԥ ныҳәа ду уажәнатә
ишырныруаз рныԥшуан… Иахьатәи реилатәарагьы аиҳарак уи аныҳәа
аҽазырхиара иазкын. Еизаз рахьтә, ԥаса еиԥш ирацәаҩымзаргьы, ар
иреиуаз абырзенқәагьы аӡәык-ҩыџьак ыҟан. Урҭ Аԥсны имҩаԥысуаз
ахҭысқәа гәҭыха дус ишрымаз ҩашьомызт, егьырахь иқәҵны ацара
иаҿыз раасҭа ара макьана еиҳа рыҩн-гәакьаҿы иҟоушәа рхы рбон.
Дара Ҵабал аиҳабырагьы, иага жәытә ӷанџь рымазаргьы, арҭ раҳаҭыраҟнытә бжеиҳан реизарақәагьы бырзен бызшәала имҩаԥыргон. Беслан аԥсшәа анреиҳәоз арҭ хьшәашәарак рыдибалеит – уи зыхҟьоз
аԥсҳа Леон иҽидкыланы дахьыҟоу шакәыз ааинырит. Арахь иара
ихаҭагьы дара иршәу армаҭәа еиуоуп ишәу, дара рҵасалоуп аҵараи-

271

урҭа дшалгаз, рбызшәа акәзар дара иреиӷьны иҳәома уҳәо иҿы азцоит,
убасҟак еиҿкааны, ихааны далацәажәоит…
Иахьатәи реилацәажәара, ианакәызаалак еиԥш, Ҵабалаа раҳ,
рԥыза ду Маршьан Таԥшь-иԥа Дашьаныхәа ихиртлеит. Уи мыцхәы
даламлацәакәа, иааркьаҿны амчыбжьтәи ахҭысқәа дырзааҭгылеит,
нас зхыԥхьаӡара маҷымкәа ана-ара игылаз анцәаиҳәарҭақәа рҿтәи
аԥшьацәеи аепископцәеи ихы нарықәикын, дрыҳәеит Амшаԥ ныҳәа
ду аԥыларазы дасу рнап аҵаҟа иҟоу аныхабаақәа рҿы иахьынӡазхиоу, иахьынӡеиқәшәоу рҳәарц. Урҭ ражәа ианалга, анаҩс ицәажәоз
шьоукы-шьоукы, иахьатәи реицәажәара зынӡа уи ишазкӡамызгьы, иаарымҩатәны, аԥсҳаи уи имҩаԥиго аполитикеи рыӡбахә зҳәақәаз ҟалеит, игәы шыршаҭозгьы, ацә иақәкны ажә ҳәа, дырҩегьых Беслан ишҟа
«хҿақәакгьы» нымҩанырҵа-аамҩанырҵеит. Иара дырҩегьых изакәызаалак ажәак рылеимҳәеит. Дзызхәыцуаз, аԥсҳа иахь исышьҭыз ацҳаражәҳәаҩцәа хынҳәындаз ҳәа акәын, уажә еиҳагьы еиӷьаишьон уи сызнеиӡом ҳәа изааицҳар. Еснагь еиԥш длак-ҩакуан Беслан, абзиа ҟасҵоит шиҳәо ацәгьа алҵыр ҳәа дшәон, насгьы зыԥсы дахылҵыз ижәлар
усҵәҟьа иара ихы ишааҭашәаз дрывалар, ргәы дасыр иҭахымызт. Уи ибзиаӡан идыруан урҭ ирҟазшьаз: дарбанызаалак иааззыӷьашкыз, рашьа
гәакьа иакәзаргьы, иеигӡараны ишыҟамыз… Зегь реиҳа Беслан дзыргәаҭеиуаз игәаҵан иҭаҵәахны имаз амаӡа дуӡӡа акәын: иаҳәшьа Хьҵыси аԥсҳа Леони ргәеизцара. Уи еилыркаар иахылҿиаауаз зегь реиҳа
ишәарҭа бааԥсны дазхәыцуан. Иҟалон иара иахь згәы намӡоз иашьцәа,
ижәлантәқәа ари зынӡа хҭынҟьа бааԥсны ирҭар, аиакәым алҵыр. Арахь
хазгьы уи, акыр длакҩакуазаргьы, игәаҵан џьара Леони иареи жьрацәаралагьы еилахәхар заҟа ибзиоузеи ҳәа акы иҵанаҳәон, иара ихаҭагьы
аԥсҳа иаҳәшьа Мрамза шәҭы шеишеи дибеижьҭеи лхаҿсахьа ибла иаахыҵуамызт, ҭаха инаҭомызт. Ганкахьала маҷк ихьымӡӷишьон данырхә
мчыбжьык Анаҟәаԥиа раҳҭынраҿы дахьаанхаз, даҽа ганкахьалагьы уи
аиҭаҳәатә дибартә-диаҳартә аҭагылазаашьа лахьынҵас, насыԥс иахьиоузгьы цәгьа деигәырӷьон. Аԥсҭазаараҿ акгьы машәырны иҟалаӡом,
издыруада наҟ-ааҟ Анцәа ҳаизишазаргьы ҳәа есаашар дазхәыцуан,
дааҟәымҵӡакәагьы ахьышьаргәыҵа диҳәон ус уара иануҭахха ҳарманшәала, уҳацхраа, амҩа иаша ҳақәҵа, иаҳзымдыруа ҳаҭоумҵан ҳәа…
Рацәак иадымхалеит ашьыжьтәи реилацәажәара. Аӡәаӡәала,
ҩыџьа-ҩыџьала еибарԥшны зегь арахь абарҵахь иаадәылҵит. Уи амра
цаҳә-цаҳәо, ихааҷкәакәараӡа иҵаҷҷон. Аԥсаа рашәабжь ааигәа-харантә убриаҟара ирацәаны игон, еицәажәоз рыбжьы зеигәнымҩыртә.

272

Иуҳәарын, урҭгьы иааиран иҟоу Қьырса аныҳәа ду мыцхәы еигәырӷьоит ҳәа. Амшаԥ иазкыз аӡарақәагьы хазы рҩызцәа ирылхны ашҭақәа
иахьырҭаз, ирырҭаз аеҵәабӷьқәа инарыцрыхо, иахьабалакынтә «бекьекье!» ҳәа рыбжьқәа аауҩан, ҩнаҭацыԥхьаӡа акәтаӷьқәа еидгало, ашылақәа хәуа, рчысҟаҵарҭа кҿыҩрақәа еилырго, ариабжьарак аныҳәа
рҽазыҟарҵон аҳәса. Ахацәа ҽыҩҷкәынцәа ракәзар аныҳәа ахьӡала
идырыҩран иҟаз, жәамш раахыс ҽы-шәҭымзар, ҽы-ҳаскьынымзар егьзҿарымҵоз рыҽқәа ӡәӡәа-иҳәҳәа, рԥырцәқәа ԥшӡа-ԥшӡаӡа иԥаны,
иџьашьатәха иқәдыргылахьан. Аиԥхныҩлара, аркьыл асра, ахаҳәырԥара, абҵы аршәра, аҳәеинҟьара, аҵәыргыла ахыԥара уҳәа реиԥш
иҟоу абаҩырҵәыратә еиндаҭларақәа ирызкыз арԥарцәагьы рыгәқәа
цыхцыхуа уажәнатә аҽазыҟаҵара иалагахьан. Ауаа рырлахҿыхра иазкыз ақьачақьцәагьы, рхы иадырхәашаз амшәцәақәа, агыгшәыг сабрадақәа рыдгало, дара ртәала аныҳәа ду арԥшӡара, архаара рҽазырхиара
иаҿын…
Аиҳабыра реилацәажәара ианалга, дасу рыҽқәа ахьҿаҳәаз аҽхырԥарҭақәа рҿы ианнеи, ианакәызаалак ашькылкра ззеимакыраз
ашькылкцәа аацәыреибаҳәан, аԥхьа иахьӡо ҳәа еицлабны, арҭ зегьы нҽыжәырҵеит. Егьырҭ араҟа иаанхоз иара ус абарҵа иқәгыланы
ацәажәара иаҿын макьана…
Беслан, иахьатәи ҳбызшәала иуҳәозар, иадиутанти иҳәаҭҳа ныҟәгаҩцәа ҩыџьеи ицны, иара ус шьапыла агәашә маҷ инҭысит, ар зыҩназ
ахыбраҿ даннеи, афицарцәа реилатәарҭаҿ имаз иусқәа данрылга,
дырҩегьых иара ус шьапыла агәашә ду дынҭыҵны, «Ашьхымӡаҭрақәа
рхәы» ҳәа иахьашьҭоу ацуҭаҿы иҟаз раҳҭынра ашҟа иҿыҩеихеит. Уи
ҽаӡәы диеиԥшымкәа шьапыла аныҟәара бзиа ибон, ааигәа-сигәа даннеиуа, иҽы ус ирыман ишьҭан акәымзар, дҽыжәларан дыҟаӡамызт. Ҽырбашақә иҟаиҵоит ҳәа згәы иаанагозгьы маҷҩымызт, аиҳарак дшьыцызгоз, ишакәхалак џьара акала дҳалкьуазар иҭахуп, ҳазлаҟаӡам иҽалаҟеитәуеит ҳәа зыԥхьаӡоз…
Қалақь дук иааиԥшнушьалартә иҟаз, аха агәашәқәа рҿы аҭәаҵлақәа,
араҵлақәа, ажа ҵла дуқәа еихашьшьы игыланы, ақәаҵарақәа, амхурсҭақәа рҿы иахьабалак ахандеира иаҿыз ауаа руаҟьан-чаҟьанбыжьқәа
иаҳауа, агәарабжьарақәа днарыбжьыс-аарыбжьысуа Беслан дышҩеиуаз, анаара ашьапаҿыҵәҟьа, ашьхардацқәа, ацәырасқәа, абнараса
чықьқәа зхықәиаан иҟаз аӡыхь даназааигәаха, ҳәсахәыҷқәак рыччабжь ааиаҳаит, урҭ ирҳәоз рлаф-ажәақәа илымҳа иааҭасит. Ус даҽа маҷк
данынаскьа, аирыӡқәа рыжәҩа иқәыргыланы, икахәхәа-кахәхәа даргьы

273

арахь иаацәырҵит. Хьҵыс лашьа дшылбаз еиԥш гәилшәҭҵас деикәаԥхо дааицрашәеит, леирыӡгьы аӡы ахьыҵәҵәа днаҵыҵит – аҳкәажә
қәыԥшк илаҭәамыз дахьаҿыз иара хҭынҟьас илиҭомызт, аха изхылҵыз
ргәы ишацәымӷыз идыруан, уи аҟнытә иаргьы рацәак ишигәамԥхаз
иага умҳәан иааиныԥшит. Лара убасҟак, ҽнак еицииз реиԥш, лхылҿеицыгьежь ҟәашәккараӡа, лыбла гәыҭбаақәа ҭышеишеиуа, ԥшра-сахьала
иара диеиԥшын, ҟазшьалагьы дизааигәан, иага игәы алаҟамзаргьы, знык
дааԥышәарччар – уаҳа аҭахӡамызт, ихьаақәа зегьы ашашәарқьақьа
еиԥш инаихшәа ицон. Уажәгьы ус акәхеит: леирыӡ ашьацра иагьнылалыргылеит, убас лашьа ажәақәак иалҳәеит, убас дихәаччеит, Анцәа
иумҳәан аха, дырҩегьых дыхәны дықәзар ихәра еимашьшьы иарӷьартә.
Жәа мҳәаӡакәа дааԥышәырччеит иаргьы, илыцыз аӡӷабцәа рыхҩыкгьы
блала еимданы дрыхәаԥшуа. Урҭгьы ахьышәҭ-сышәҭҳәа реирыӡқәа
иаарыҵыҵын, ршьапаҿы инадыргылеит. Ҩыџьа ҳазар ҳәсахәыҷқәан,
аԥсҳа иаҳҭынраҟнытә Џьарымхан-ҳаным лыԥҳа аҳкәажә қәыԥш Мрамза Ҵабалтәи ланаӡӡеи лахь цҳаражәҳәара, зны-зынлагьы цхыраара ҳәа
иаалышьҭлоз иреиуан. Урҭ уеизгьы ахаҵа дшызҽыжәымлара иҽыжәлон,
акы иацәшәо-иарҳауа иҟамызт, еиҿамсӡақәак ракәын, аԥсшәагьы хар
амаӡамкәа ираҳауан, иааҿанакыҵәҟьаргьы еиҵамхаӡакәа ирҳәо иалагахьан. Беслан данырба дырдырын, даргьы мыцхәы иеигәырӷьаны иааԥышәарччеит, шәагаала рацәак иҟамкәа, иԥан ирықәыз рыхцәы жәпа
дуқәа еиқәаҵәа-самсалӡа, маҷк иааимахәыхәыз рыбла еицыгьежьқәа
амаахыр еиԥш иҭышәшәааӡа… Арҭ аӡӷабцәа аԥсуа рԥарцәа аӡәырыҩгьы реиҽырбо иалагахьан, ирҳәон руаӡәкгьы Баалоу Хьзан дук мырҵыкәа диҳәараны дыҟазшәа. Беслан ицыз иарӷьажәҩацәа, арҭ аҳазар
ҳәсахәыҷқәеи аҳкәажә қәыԥш Хьҵыси рыԥшӡара убасҟак иатҟәан,
рҽеикәаԥса, имқәацаӡо игылан, џьара ӷа бааԥск даацәырҟьаргьы раҳ
иакәым, рхаҭақәагьы рхы рзымхьчакәа цәгьала иааилахартә, зынӡа
ҳлеикәаӡыҭ ҳцаанӡа наҟ иаҳԥырҵындаз рҳәарызшәа акәын рхы-рҿқәа
шыҟазгьы. Дара аҭыԥҳацәагьы уи еилыркаазшәа, дырҩегьых реирыӡ
хәда-ҭыхәхәақәа ҩышьҭырхын, аӡәи-аӡәи еишьҭагыланы мҩахәасҭала
рҿыҩархеит…
Беслан егьааигымхеит арҭ аҳазар ҳәсахәыҷқәа шәанбааи, аԥсҳа
ихабар ижәдыруеи, уахь инасышьҭыз аӡәыр дыжәбазар ҳәа дразҵаарц, аха ихы изаҭәамшьеит. Акызаҵәык дзызхәыцыз, уажә арҭгьы рбар,
ари Ҵабал ду илҭанакыз жәлары зегьы аҳазарқәа ҳхыҵәеит шәымбои,
рыҳәсахәыҷқәагьы ишаарҭаху ицо-иаауа иалагеит рҳәозар акәхап. Ԥасаӡа зны абырзен ӡӷабцәа рзгьы ус рҳәон аха, ашьҭахь ирышьцылеит,

274

шаҟаҩгьы рыҩнаҭақәа рҿы иҭацацәан инанагазеи. Аԥсҭазаара иара
атәы ҟанаҵоит, уара иага иуҭахымзаргьы…
Беслан иҩызцәагь иаргьы аҭыԥҳацәа ԥыҭк иҩаскьаанӡа аҳаҷҷа ҵла
ду амҵан иааҭгылеит, аҵыс скуеит ҳәа рҿаԥхьа зҽылазыжьыз ахьшьыцба иахәаԥшуа, нас лаф ажәала еицәажәо даргьы рҿыҩархеит…
Абри ауыха Беслан ҩымш-хымш раԥхьа аԥсҳа ишҟа идәықәиҵахьаз
ацҳаражәҳәаҩцәа аҵх акыр ицахьаны ихынҳәит. Урҭ асҟаамҭа иахьынхаз гәҭыха дус иман. Уажә ҵхыбжьон ацәа далхны иарҳәаз ажәабжь
еиҳагьы еицәаны игәҭыхақәа ирыцнаҵеит: урҭ аԥсҳа иҟынӡа изымнаӡазаап. Аҟәа инеирц егьрыгымкәа шьоукы иааныркылазаап, ҽмыршьагала ижьа-жьаны Кьалашәыр амшын иахьалало дук инацәыхарамкәа игылаз абаа иҭаргалазаап. Уа ирԥшны ирыман, изыхҟьаз, измааноу ҳәа рзымдырӡо. Ашьҭахь излеилыркааз ала, шьоук Константинопольнтә маӡала рыӡхыҵра иазыԥшызаарын. Урҭ анаа, иара Беслан
ижәлантәқәаки дареи абаа ду иааҭеибаҳәан, иҟоу уи ауп, уажә зегь
ҳшеимоу Ҵабалҟа ҳҩеироуп, Таԥшь-иԥа Беслан иаҳәатәны дҵа дуӡӡак
ҳамоуп, убри ишахәҭоу илымҳаҿынӡа анагаразы шәҳацхраароуп, мап
анакәха ҽеира ахылымҵыргьы ауеит ҳәа гоу-гоу иаацәажәеит. Арҭ ауаа
раашьеи рцәажәашьеи злаҟаз ала, ҵабыргны, напынҵа ӷәӷәак шрымаз
ҩашьомызт. Беслан ицҳаражәҳәаҩцәа иаахтны иҳашәҳәа хықәкыс
ишәымоу, ҳазлашәыхәо акрыҟазаргьы аабап, мамзар ааҵәа иҭартәаны
ирго ацгәы еиԥш, шәыцныҟәара ҳцәыуадаҩуп ҳәа акыр иаахьышьарххақәеит, аха егьырҭ ҳаԥсы иахҳарзаар ҟалом, уа ҳанҩеилак ҳаицәажәара шәаргьы шәалаҳархәуеит, ишәаҳап, рҳәеит. Иҟарҵагәышьоз, амшә
иакыз дад иҳәеит ҳәа, иҩарыцҽыжәлан, Кьалашәыр аԥшаҳәала аԥсҭа
иҭаланы, еиҳа излааигәаз ажәытә мҩала рҿаархеит…
Абар уажә аҵх агәы инахыҳәҳәахьеит аха, аҳҭнырԥарцәеи аҳҭныҳәсахәыҷқәеи, зынӡа лацәааихьшьк ҟарымҵацшәа, илахҿыхӡа, асасааирҭаҿ ацәашьқәа каххаа иаадыркын, арҭ еицны иааз зегьы еиԥхыҟәҟәа
уахь иныҩнаргалеит. Беслан џьашьатәшәа ибоит ари зегьы, аха ҿиҭуам.
Реиҳарак изымбатәбароу, ихы-иҿы злаҭаҳәҳәаз ихҭарԥа анааихих,
аԥсҳа Леон иаб иаҳәшьа гәакьа лхаҵа, ацәгьаршарақәа имҩаԥигоз
рҵыхәала наҟ Константинопольҟа ихырҵахьаз арҭ дахьрыцыз ауп. Иҟама ду иҟәнызза, иԥаҵақәа ал иақәу ашәч еиԥш ихьыдышьшь, иԥынҵа
шәпа бӷа-гәард ду акәакәышь аԥынҵа еиԥш ихыҟаԥшьааӡа дгылоуп.
«Иара иоуп хымԥада ари зегьы зчақьыз, – игәы инҭиҳәааит Беслан, иԥсахеибакра мчыла ихәаҽуа. – Дабаанагеи ухаҵкы сцеит, зныкыр даҳбахьоума…»

275

Утәа-стәа ҳәа инеибапатуқәан, зегь еибарԥшны инеибартәақәеит.
Ԥыҭраамҭак ҭынчран, нас Мсаусҭ захьӡыз Беслан ижәлантәқәа руаӡәк,
иреиҳабызгьы иара иакәын, ус даацәажәеит:
– Иаса Қьырса дуӡӡа еиҭеира амш ныҳәа аламҭалаз уи илԥха-игәаԥха ҳаманы ҳамҩахыҵит уаха ҳашьа бзиа ду ушҟа… Ҳаазцаз мзызс
иамоу уеиҳәаран дыҟоуп Хьрыԥс иԥа Шарыҭхәа, – абри ааиҳәан, инаҩс
итәаз ихы наиқәикит. Уи дааҳәыцымыцын, ҟыҳы-чыҳы ҳәа иҟырҟы
ааҭирыцқьааит, нас:
– Уара инагӡа уажәа… уара иуҳәар еиӷьуп.
– Бзиоуп нас, – иҳәеит егьигьы, уаҳа иамамкыкәа, уи дазыԥшызшәа,
– изҳәалакгьы ауеит, ҳарҭ напынҵак ауп еицҳамоу.
Беслан илымҳа кыдҵан дааӡырҩит, нас:
– Зҟынтә ишәымада, ҵаара ԥхашьарам? – ргәырҽанӡамкәа иаалырҟьан днаразҵааит.
Дара неиҿаԥш-ааиҿаԥшит. Аԥсҳа Леон иаб иаҳәшьа лхаҵа, иблақәа
цәҟәыншьо, ибжь гәаҩа ду ҭахәаҽӡа:
– Ишәҳәа, иаҳӡо ус ҳамаӡам, – инарыдиҵеит иҩызцәа.
– Уара иуҳәар еиӷьзар?
– Саргьы исҳәап нас, – аҟыԥҳәа ажәа зегьы иаарымихын иара
дналагеит, – зҟнытә анапынҵа ҳамоу, ишԥауаҳҳәара, ажәлар рҟынтә
ауп иара Константинополь инхогьы, ара ҳа ҳҿы инхогьы, – иблақәа
шцәҟәыншьац ицәҟәыншьо Беслан днаихәаԥшит. – Ргәы кыдгылеит ауааԥсыра… аимпериа дуӡӡа афырҭын иацҟьазшәа аилаҳара иаҿуп… еилазыжьуа зусҭцәоугьы еилкаауп. Урҭ хара изцауам, уажә шьоукы ԥхарсуа,
шьоукгьы абахҭақәа ирҭацалан ирымоуп аха, уашьҭан дара рхаҭақәа
ахамышҭыхәцәгьаӡа иақәшәаран иҟоуп… Саргьы амшын… аиаша ахьныҟәызгоз азы амшын схырҭәҳәалан аха, ишубо, макьана сыԥсы ҭоуп.
Схызҭәҳәалазгьы иҭабуп ҳәа расҳәоит, избанзар еилыскааз убасҟак
ирацәоуп… Уи иазаауазеи, ажәа уаҳаршьрым… Иҟоу уи ауп, Беслан уара
абзиахә ду, – дагьыҩагылеит, – иахьа уара уԥсы нҭыркәкәа узыдгыло
ауаҩы (уи ихьӡ имҳәеит, аха дазусҭаз еилкаан) ҳажәларқәа ҭаирхараны дыҟоуп, урҭ рымацарагьы ракәымкәа, егьырҭгьы ирацәаҩӡаны иара
имықәӡыр ԥсыхәа амамкәа ҳааины ҳҭагылоуп… Уи амыждараз иаалырҟьан ԥсҳас арахь данаарышьҭуаз иқәгәыӷыз, игәра згаз зегьы ижьеит,
аханатә аахыс Ҳазартәылеи даргьы ирыбжьаз аиҩызара, жьрацәарала реилахәра дуӡӡагьы наӡаӡа иԥхасҭеитәырц егьигӡам… Убри аҟнытә,
сыззааиуа уи ауп, аимпериа аиқәырхара гәык-ԥсыкала иашьҭоу ауаа
ԥсыцқьақәа зегьы рыхьӡала ажәа унаҳҵуеит, дук хара имгацәакәа Аԥс-

276

ны зынеибаку аҳра уара иаанумкылар ада ԥсыхәа амамкәа изыҟоу
ала. Убри аҿы ухаҭа ухы иаурхәарц цхыраарак аҳасабалагьы уажәазы
абраҟа… – еицыз руаӡәк ишҟа дынхьаҳәит, уи ишьамхы иқәкны иикыз
еилаҳәара дук ааиртлан, абҩа иалхыз гәыгәымк цырцыруа иаалихит,
иаагангьы иаԥхьа иаақәиргылеит. – Абраҟа зназы, – иажәа еиҭанагӡо,
агәгәым ахы лаирхан аҩҩыҳәа ҵҩа змам ахьԥара аишәа илықәиԥсеит.
– Абраҟа зназы уусқәа рҿы ухы иаурхәаша ԥара мазаракгьы узаарҭиит… уи аҿгьы уаанрыжьӡуам…
– Саашәхәарц аума? – игәаӷ аахышхыҵәеит Беслан, аха уиаҟараҵәҟьа инмырԥшкәа, дааҽхырччеит. Маанас иҵарымгалацыз, зуа
хкрыла имацәажәацыз егьыҟамызт, аха ари аҩызаҵәҟьа ԥхыӡ ибаргьы дақәгәыӷуамызт. Аиҳарак игәы рзыԥжәеит ижәлантәқәа, нас аԥсҳа
ишҟа иишьҭыз ацҳаражәҳәаҩцәа. «Аҿабырҳацәқәа… арҭ иабарҿаҳаи»,
– игәы инҭиҳәааит, рҟыт-ԥсытбжь мгаӡо урҭгьы ара иахьтәаз днарыхәаԥшын. Даргьы илаԥш ишакәым иаарнырын, иааҳәыҵәыҳәыҵәит,
рхы ахьыргара рзымдыруа.
Беслан, аԥсҳа имҩаԥигоз аиҭакрақәа, аҿыцаԥшьгарақәа дшырзыразызгьы зны-зынла маӡа-аргама ддырлакҩаклон, аха уажә арҭ иҵаргаларц изҿыз агызмалра еиҳагьы иԥсахы аарзеибанаркын, «цасҳәагьы
сыԥсы ҭанаҵы саацрыҵуам ҳазлагаз аус ԥшьа ду. Диашоуп Леон, диашахаҭоуп», – игәы дааҭацәажәеит, нас дара ихы нарықәикын: – Аԥарақәа еиҭа уахь иҭашәԥсеи… уажә саргәаҟуа сыҟаӡам, – еиҳа ибжьы
аармаҷны инарыдиҵеит, ҩаԥхьа гәаӷла дыҽхырччо.
Ирҳәо рҿамшәо инеиҿаԥш-ааиҿаԥшит. Рацәак ахмырҵкәагьы инеицхыраан аирыӡ еиҭанҭарԥсеит рԥарақәа.
– Шьҭа шәахьааз шәцарц шәылшоит… уи сҳәеит ҳәа, шәахьышьҭаҳҵаша Анцәа иҟнытә иҳамоуп, шәаҳҭаз уаха.
Ргәыгәым кны иҩеибаргылеит, алаба раахазар аҟара еихаӷәӷәа-еиҵаӷәӷәа. «Уаԥхьаҟа иузыҵәахуп», – абри акәын дара зегьы рхы-рҿы
иаҳәозгьы. Ижәлантәқәа ракәзаргьы, зынӡа шьа-кәармак рыламызт,
убриаҟара ирымхацәгьахеит…
Беслан ииҳәаз дахыԥаран дшыҟамыз, иҟазшьаз бзиан ирдыруан
аҟнытә, изакәызаалак уаҳа ажәак мҳәакәа, еиԥхыҟәҟәа, «рҵыхәақәа»
рышькларҽыла иаадәылҵит. Аҵх еимгәаҳа илашьцан, уажәраанӡа хар
амаӡамкәа изырлашоз амза ахабар зхабаругьы ыҟамызт, уи аҭыԥан
адунеи дырлашарц рҭахушәа, аԥшырҭҟәацқәа реиԥш иҭҟәацуа, иахьабалак аӡыркәиқәа каҷҷа-каҷҷон. Аҳауа хьшәашәаӡа иҟан, лбаантә
иааҟәымҵӡакәа тык ҩарҩаруан. Еибак-еибашьҭуа амардуан илал-

277

баан, иҳәыԥы-ӡыԥуа ашҭа ду инықәлеит. Рыҽқәа ахьҿаҳәаз аарыԥшаан, рымгәархақәа шырххатәызгьы ргәаламшәакәа, цәгьабзазала
иҩҽыжәлан, хыма-ԥсыма агәашә илҭыҵит. Арҭ зцны иааз Беслан ицҳаражәҳәаҩцәагьы, рхала еизынхар лакҭас идырбара рзымдырызт, ицоз
наскьаргозшәа ҟаҵаны, даргьы рыԥсы ықәыргеит, аха раҳ ари иҟарҵаз
агха ранеижьран ишыҟамызгьы рдыруан…
Уахьихәаԥшуаз, ҵаны, уаҩ гәыҭашақьак, уаҩ татак иакәызшәа убон
аҳ иԥа Беслан, аха ианаҭахха зхачҳара дууз, аџьбарара злаз, ахҭҟьа
иаҩызахоз хаҵа еибага бааԥсын. Уи аргама ҩ-мцакы дрыбжьагылан,
ирацәан, ихәыҷы-иду, агәамҵхамҵрақәа дзықәшәахьазгьы. Уахатәиала
иичҳазгьы даҽаӡәы изымычҳар алшон, аха иара иҟаиҵалак аурҭ бааԥс еиԥш ихигеит, макьанагьы ԥхыӡу џьишьоит дызлоу. Лацәааихьшь
ҟамҵакәагьы уи ауп дзызхәыцуа. Аиҳараӡак изеилымкаауа, игәгьы
ԥызжәо, ԥаса Константинопольҟа аҵарахьы данцоз згәамԥхоз, иҵара далганы данаагьы ари дбырзенхеит, ԥсуарас илоу егьыҟам ҳәа цас
дҵәылызхуаз ижәлантәқәагьы, уажә абырзенқәа рԥырҵра рҭахымкәа,
еиҳагьы ирыдгыло иахьалагаз ауп. Иустиниан ихаангьы ус ҟазҵоз
маҷҩымызт. Уажә Византиа аимпериа ду иахагылоу Леон Ҳазар иабду Леон Исавр иарԥысраан зны хаҭала Иустиниан иҟнытә Кавказ
ажәларқәа реичырчара дҵас иманы дмаахьази, ҷыдалагьы, ҵҩа змам
аԥара рыҭаны, уи ала аланаа хыхны аԥсуаа ирыжәиҵарц. Лҵшәа бзиалагьы инаимыгӡеи уи адҵа хазына: аԥара зыхлахаҵ аргьежьыз аланаа
Бзыԥтәыла иҩеи иҩақәлан еимырҵәеит, аумеиқәаҵәа азааргеит. Леон
Исавргьы даныхынҳәуаз зыҽзырҟәиҭхьагәышьаз бзыԥаа узлацаша ҳәа
Санчареи Ԥсҳәи шыҟаз иаауаз акаҵәара мҩа идырбеит, аха иара устәи
акәымкәа, Дал аԥсҭа дҭаланы, уа зҽыԥхьакны иҟаз, ашәамахьқәеи абырзенқәеи рыла ишьақәгылаз, византиаа рырхәҭа ду ихы иархәаны,
Ҵабал абаахкыра зымпыҵакны итәаз арабцәа ԥхаирсит. Убасҟан зқьи
хышәҩык ӷәӷәалаӡа еибыҭаз дара ҵабалаа рыргьы ацхыраара ирҭеит,
ҳаҭыр дулагьы агаҿынӡа днаскьаганы, ӷбала Константинопольҟа имҩа
дықәырҵеит. Абас бжаҩык аԥсуаа рнырҵәара еиҿызкааз ауаҩы, ҵоуп
арабцәа ықәицеит аха, араҟа, ихәдапара ахьхжәатәыз аҭыԥан, уаҩ
диԥырхагамкәа, уимоу ицхраангьы, агәашәқәа зегьы ҟьаҟьаӡа иаартны
доурыжьит…
Беслан ҭоурыхла ибзианы идыруан азеидымгылара иахҟьаны Кавказ иахҭнагақәахьаз зегьы. Азеидымгылароуп зынӡа еизааигәоу ажәлахылҵшьҭрақәагьы реичырчара зырмариоз, дара-дара ықәеибахуа
аҟынӡагьы иназгоз. Абар уажәгьы иара изааигәаӡоу шьоукы аимпериа

278

ажәытә ҳәынҭқарцәа дуқәа Домициан, Марк Аврелии, Иуилиа Домна
уҳәа рсахьақәа каԥха-каҷҷо изну ԥара мышмазарак рыҭаны дырҩегьых
иахьаарышьҭхыз, далахырхырц, иашьцәа гәакьақәа дырҿадыргыларц,
уи ала Леон ибӷашшарагьы ԥырҵәарц… Ари еиҳау цәгьацәыԥхамшьара абаҟоу? Инеишьклаҳауа иааз арҭ ачарҳәаҩцәа уахатәиалагьы дыриааит, рқьышә дҭасны ирхынҳәит, аха макьанагьы ирӡбо, аҩысҭаарас
иҵаргалаша здыруада?
Иаалырҟьан уаха Беслан дзықәшәаз абри ауадаҩра бааԥс, заҵа
иамырԥсыҽрыз, еиҳагьы иарҵаулеит аԥсҳа Леон ишҟа имаз агәбылра,
рцәымӷра инаркӡеит, лада иҟа, ҩада иҟа, уи иҿагылоз, дҵызжаауаз зегьы. Иагьиӡбеит Амшаԥ ныҳәа шаархыргалак, зегь рыла дзықәгәыӷуа
иарӷьажәҩацәеи иаԥханагьлацәеи ицырхырааны ԥызара ззиуа ар
иҵегьгьы еиӷьны еиҿикаарц, ирӷәӷәарц, Кәыдры ахышәара-аҵышәара
аԥсҭа ду илҭанакыз ақыҭақәеи аҳаблақәеи рымацара рҿгьы даанымгылакәа, ааигәа-сигәа иҟоу егьырҭ ақыҭақәа рҿтәи жәлар рҵеицәагьы реидкылара далагарц, уимоу Шәантәыла имоу адырцәагьы ицырхырааны,
урҭгьы рарԥарцәа ӷьеҩқәа иара ишҟа ихьаԥшуа иҟаиҵарц, Жьгарҭаҟа
дцараны дахьыҟоугьы ихы иархәаны, уаҟагьы иашьцәеи идгылаҩцәеи
ҽеишәа рхы иҭагаланы иреиҳәарц агәҽанызаара ду шаҭаху, изларылшо алагьы ацхыраара шигырмыжьша…
Иаха ҵхыбжьон, ихадыд-ихамацәысызшәа, иаалырҟьан аҳ иԥа Беслан иҭааз «асасцәа» анца ашьҭахь, уажәраанӡа ҳазлацәажәоз абарҭ
ахәыцрақәа дышрылаз рацәак иицәаз ҳәа егьыҟам. Ашацкыразӡа
дшыҩагылаз еиԥш ажәабжь-бжьырҟьаҩ шьамхылас-џьбарақәа ҩыџьа
даарыԥхьан ирыдиҵеит, шәышзахәо шәцаны жьгарҭаа исызрашәҳәа,
иахьатәиала аԥсҳаи сареи ҳашзымҩеиуа, баша иаҳзымԥшааит ҳәа. Урҭ
иаразнак ахҿақәа реиԥш ицеит, имнаӡац иҳәонгьы ихынҳәны иааит,
аԥсҳа ауаа инаҳҵахьеит, ҿыц ижәлантәқәа ахьнирхаз Бзан ақыҭан (ус
ахьӡын усҟан Чаарқыҭ) дҩеины дыҟоуп, хымԥада дсасны даҳҭаауеит,
иара иҽҳақәимыршәакәа имуааит ҳәа. Беслан ари оумашәа иааибеит, акыргьы игәааиҽаниҵеит, аха ганкахьалагьы цәгьа дааигәырӷьеит.
«Зылԥха ҳаура ибзоуроуп» ҳәагьы игәы инҭиҳәааит. Иаразнак аҽеиқәыршәарагьы дналагеит. Уи аамҭаз иаҳҭны зегьы гәырӷьаҿҳәашала
иҿыхахьан, ахаҳә баа зҵаз ари аҳҭны ҩны ду ауадақәа зегьы шәҭыкакаҷха ирхиан, шеибакәу зегьы Амшаԥ ныҳәа лаша ацәа рхукаауан:
ашәҭқәа рыфҩы мӡанреи амаҵурҭахьтә иаауаз афатә хкқәа рыфҩы
хааи наҟ-ааҟ ирҩашьыгаха еилаӡҩон. Ауаа рыбжьы ҽазны еиԥшымкәа

279

ирацәан: Беслан иаб иашьцәа ҩыџьа амшаԥ ныҳәа рыдырныҳәаларц
иҽыжәҵхьан, Ашәырҭаҭа ҳәа хьыӡшьаран изарҳәоз Хьҵыс лашарбага
лаҳәшьцәеи лареи ирзааиз рҩызцәа ӡӷабцәеи дареи, аԥшӡара икны
иаго, амра хааӡа изҵаԥхоз абарҵа еиҵыхәхәа ду иқәгылан, раб иашьа
иԥацәеи дареи аныҳәа еидырныҳәалон, аҷысԥери аџьцәақәеи рыла
ишәны иркыз акәтаӷьқәа еинырҟьон, акыркыр ҳәа еибарччон. Аҳҭынра
амӡырха зегьы аҳаскьан ҿа ушьапқәа нылашәо, мшаԥышәҭла иҩеижьӡа ихҟьан, ари «Ашьхымӡаҭра ахәы» аҳцәас иамоу ҳара ҳауп, шәара шәакәым аха рҳәарызшәа, ашьхыцқәагьы рацәаӡан. Урҭ зны-зынлагьы абарҵа «пыввы» рхга иныҵаԥыруан, Хьҵысраагьы шәҭқәоу џьшьа
ирықәтәарц иналагон, дара рнапқәа ҟьо, ишыччац иччо, наҟ ирԥырырцон…
Аԥсны иахьабалак еиԥш, ҵабалаагьы жәытәӡатә ҟазшьала, ҵас-қьабзла имырҭаҭцәан, Анцәа рацәа ирымҵаныҳәон, ахьаца, аџь уҳәа
иԥшьоу ҵлажәлақәан ирыԥхьаӡон, Ажәеиԥшьаа ирашьапкуан, ажьира
ныҳәақәа мҩаԥыргон. Урҭ руак налкаангьы мыцхәы рҽаҿыршьаауа
иҟаӡамызт, убас акәын ақьырсиан ныҳәа мшаԥгьы ишазыҟаз, аха егьырҭ раасҭа еиҳа ргәаҵан инеиуаз ҷыдара ҟазшьа ссиркгьы аҵырбаауан,
уи аҟнытә шамахамзар зегьы иеицазгәарҭон. Абар нас уажәгьы Ҵабал
зегьы иқәынхоз ауааԥсыра рқәацәқәа алҩаҵә афҩы хааӡа ирхылҵуеит, рашҭақәа аныҳәа ду рҭаан иҟоуп, аҿар гәырӷьоит, еихлафуеит, еидныҳәалоит, агәарабжьарақәа рҿы уахьԥшлак акәтаӷь ҟаԥшьқәа улаԥш
иҵашәоит, ашьац иаҵәарақәа рҿгьы урҭ рцәақәа рышҵақәа шкәакәаӡа
илубаауеит…
Иаха дзыниаз зегьы ԥхыӡыз џьишьон аҳ иԥа Беслан, иаан ицаз уаҳа
рышьҭамҭак ыҟаӡамкәа, иашҭа ҭбаа ду шәҭыкакаҷха дахьықәыԥшуаз,
лбааҟа аҵар рашәабжь зхыҩуаз итәыла ссир дахьалаԥшуаз, аԥсҭазаара иаԥырхагоу ыҟамзар заҟа игәазырҳагоузеи, аха уи сҳәеит ҳәа, зегь
кашшырразҭгьы еиҳагьы игәыԥҵәагахозар акәхарын ҳәа дхәыцуан. Ус
иаарццакны, иашьцәеи, иаби, даҽа гәыԥҩык аамсҭцәа дуқәеи ахьтәаз
асасааирҭаҿ днеины иреиҳәеит Жьгарҭаҟа ацара игәы ишҭаз. Ес-ныҳәа,
шамахамзар, уи уахь днамбжьысыр иуӡомызт аҟнытә иџьарымшьаӡеит,
насгьы ара шьыжьаахыс аныҳәа еидырныҳәалахьеит, ҿыц ихдыртлаз
аҳаԥшьаҩгьы ԥхеиԥхеиуа акы-ҩба ҵәыца ааныркалахьеит аҽакит, акызаҵәык анышәынҭрақәа рҿы имнеицт, аха уа иара ихәҭоу имҩатәны
иныҟаиҵап; ржәытә ԥсыжырҭақәа днархагыланы «уахь иҟоу шәагмыз,
џьанаҭ гыларҭас ишәымаз» ҳәа дныҳәап…

280

Џьара дцарц игәы ишҭоу лцәа иалашәоу, Хьҵыс хаа-хаа дԥышәарччо харантә лашьа дихәаԥшуан, иааигәара анеира лзымгәаӷьуа, иаргьы игәеиҭеит уи, гәаныла бымшәан, ара сыҟоушәа ԥхьаӡа ҳәа налеиҳәеит, нас ицҽыжәларан иҟаз иарӷьажәҩацәеи иҳәаҭҳаныҟәгаҩцәеи
рҽеибыҭан агәашә аԥхьа ианааи, уаҳа ԥшрак ҟамҵакәа иааирласит,
иан аҳкәажә лахь дныҩналан, дхырхәан лнапы днагәӡит, уигьы иналеиҳәеит дахьцоз, амҩа бзиа, нан, уахьнеиуа сымшра сызрыҭ ҳәа ларгьы
днаиқәныҳәеит…
Беслан ицҽыжәлозгьы иаргьы Кәыдрыҟа ианылбаа, ахрақәа ахьааидыӷәӷәалоз аҭшәарраҿы, аныҳәа аҳаҭыр аҟнытә ҿыц ицәырган, ауаа
реиҭанеиааиразы амҿы цҳақәа хырҵахьан, аруаа иреиуаз аҟарулцәагьы бџьарла еиқәных ахы-аҵыхәан игылан. Ҵабыргны абри анубалакгьы угәы иаанагарын, ари атәыла зегьы аибашьцәа иртәылоуп ҳәа…
Кәыдры аҩхаа ибжьҟьа, адунеи ааршазар аахыс аашьала, акалмаҳа
ԥсыӡ еиԥш еилакәеицеиуа, еилацәқәырԥо, еилаҽҽо илеиуан. Беслан
иҩызцәагь иаргьы ҽыжәҵны ацҳа ианнықәла, иааигәалашәеит абри
аӡиас ду анкьа зны иабдуцәа иреиуаз аӡәызаҵәык ишыцәоу дахҭыгәлахьан ҳәа ажәабжьны излацәажәалоз. Уи хажәак рҳәара дзыхьӡазгьы: «Сыжәлари стәылеи еицәумырӡын», – уажә ихаҭа игәы инҭиҳәааит. Иамуӡакәа мышкы зны еицәыӡраны иҟазаргьы, аӡы ахьышьҭрахь
ишыхынҳәуа еиԥш, Анцәа дырҩегьых ирхынҳәны рҭыԥ иахиҵо
лахьынҵас ирыҭ ҳәагьы нациҵеит.
Зны лбааҟа аккарра иҵсны, нас аҩада Ԥскалҟа ихалоз ашьанҵа
мҩаҿгьы уаҳа иҽыжәымлакәа, иара ус рыҽқәа раӷәрқәа ирынкны ишҩеиуаз, инхагьежь-аахагьежьуа мацара ахәада аҟьаҟьарахь иҩхашәалеит.
Уа иааҭгылан арахь ианаахьаҳәгьы – нырцә Ҵабал абаахкыра ду, даҽа
ҳәынҭқаррак иатәу ак акәушәа, ҿыцбарах ибо, аԥшыхәырҭатә баашқәа
ӷьазӷьазуа рыбла иаахгылеит. Дырҩегьых иара ус иҽыжәымлаӡакәа
аныхабааҿы ианааи, аныҳәа-ныԥхьаразы уахь иҩналоз-идәылҵуаз
чагьамаа рацәаҩны ҳәсала-хацәала иаарылагылеит. Аҳ иԥа Беслан
дшааз анырба урҭ зегьы рхы-рҿқәа еиҳагьы иаархалашеит, иара данрыдныҳәала, даргьы рылахь-рыџьымшь ӡатәуа инаиқәныҳәеит. Беслан
ицызгьы иаргьы аныхабаа иныҩналан, Анцәа иан лсахьа каԥха-каҷҷо
иахькыдыз инеины инагәӡит, рнапала ацәашьқәа адыркын, ирацәаны ашьандал ду аҿы аҷҷаҳәа абылра иаҿыз ацәашьқәа инарывадыргылеит, адунеи зыԥсаххьоу зегьы рыхьӡала, зыԥсы ҭоугьы ԥхьаҟатәи
рынасыԥқәа рзыҳәа. Нас дырҩегьых арахь иаадәылҵын, ахьу-суҳәа
инҽыжәлан, алада, Жьгарҭаҟа илбаауаз амҩала иҭалан рҿылархеит…

281

Иахьа Џьгьарда ҳәа изышьҭоу уи ажәытә қыҭа агәы ашашараҿыҵәҟьа
инеирц егьрыгымкәа, ианԥшы, ауаа рацәаҩӡаны ишеилагылаз рбеит.
«Аԥсҳа дҩеихьазар ҟалап», – ргәы инҭырҳәааит дара еицыз. Ҵабыргны, рацәак ҵуамызт аха, уи даахьан, жьгарҭаа раҳцәа дрыгәҭылагыла
иҩеин, уажә арха агәҭан Бырзентәылатәи араҵла жәлақәа иреиуоу раҿыск, наҟ-наҟ игыло абиԥарақәа рзгьы гәаларшәагак аҳасабала, иара
аԥсҳа Леон инапала еиҭарҳарц ргәы иҭан. Беслан данааиуа ҳәа насҭха
даҽа шьапыкгьы ырмазеины ирыман. Ари аиԥш аҵас-қьабз зҿырҵааз бырзенцәақәакгьы ара-ҿарақәа еиҭарҳаран иахьыҟаз ажрақәа
быбыцк рҭашәар ҳәа ишәозшәа ирхагьежьуа ирхагылан. Хәыҷи дуи
ажәлар зегьы аԥсҳа иахь рылаԥш кыдын, иҿы иааҭшәан иҳаҳарызеи
ҳәагьы иара иакәын иззыӡрыҩуаз. Беслан ицҽыжәҵыз уаа-жәафҩыки иареи рыҽқәа рыҵаԥашашо ишаауаз анырба ажәлар бжаҩык уахь
аԥшра иалагеит. «Дмааӡеи мшәан» ҳәа хәыҷык агәамҵра иалагахьаз
иашьцәагьы уаҩы ишимбац иааиеигәырӷьеит. Иаразнак аԥсҳа илымҳа
инҭыршьит аҳ иԥа Беслан дшаауаз, уи аԥшәмара сара иааныскылахьеит,
шьҭа иара дсасуп араҟа иҳәан, ихы днахлафит. Аԥсҳа инапала иеиҭадырҳарц зыбӷьы ԥшқарах қашәқашәо ажра инҭадыргылахьаз араҿысгьы
Беслан дааиаанӡа ҳәа иааԥеиԥшит.
Беслан иҩызцәеи иареи ааигәа ианааи, ашькылкцәа аарыҵеибаҳәан, иааҽыжәҵит.
– Уа мшыбзиақәа… аныҳәа алԥха-агәаԥха зауша! – иаӷәреи иҟамчи
дҽыжәзхыз инадыркны, еилагылаз зегьы аԥсшәа нареиҳәеит Беслан.
– Иа Анцәа дшәықәныҳәааит, дад… иа бзиала иаабаша, иа бзиара зԥеиԥшхаша, – рҳәан, аамсҭа быргцәеи анхацәа нагақәеи рлабашьақәа рыҵарсуа иаарыкәшеит, нас инасҭха-аасҭхан амҩа анрырҭа,
нымҩахыҵ-аамҩахыҵ зегьы аԥсшәа раҳәо аԥсҳаи жьгарҭаа раҳцәеи
ахьгылаз инеит. Леони Беслани еилаҵәаны раԥсшәа еибыҳәашьа мыцхәы иаазҿлымҳахеит жәлары зегьы. Леон дыххаччо, са саԥшәымоуп,
уара усасуп ҳәа аԥхьан ииҳәахьаз алаф дырҩегьых иааигәалаиршәан,
Беслан инаиеиҳәеит. Беслангьы уи ҵабыргуп иҳәан, игәарԥханы дааччеит. Аҩыџьагьы аныхачаԥақәа реиԥш ишеи-шеиуа иахьеидгылаз, руаӡәк
еиҳа деиқәан, егьи ихы-иҿы шкәакәан акәымзар, Анцәа ихаҭа еицишаз
шьоук роуп уҳәарын. Аԥсҳа, амҵәыжәҩақәа еикәаԥсаӡа, ашьауардын
асахьа змаз икәалӡы шишәыц ишәын. Уи убасҟак деиҿнакаауан, убасҟак
еиҳагьы ицәа ианаалон, даҽа маҭәак ишәызар дшыҟалашаз зынӡа
ухахьы иузаамгартә. Насгьы уи хьанҭыџьӡа, дзымнаҳә-ааҳәуа ицәа
дҭарбаӷьа дакымызт, еиҳагьы деилыхха, ҵабыргны, аԥырра иҭаххаргьы,

282

имҵәыжәҩақәа ааиҵыхны дышьҭыԥраап угәахәуан уахьихәаԥшуазгьы.
Беслан иакәзаргьы ихьыԥшшәалаӡа иҟаз ар рымаҭәала деилаҳәан, уигьы иеибыҭашьақәа иара атәала дамбар иԥсуа инаалон, убасҟак иӡара
иҭашәо, имаҟа имӷаз, ижәҩахырқәа рыԥџаџашьа уҳәа дыршанхаган. Уи
иаразнак имахәарқәа ааԥхьишьшьаан, араҿыс ажра иҭаргылан изкыз
арԥыс иааимихын, зны арахь иааҭиган, Леон днаихәаԥшит, уигьы ихыиҿы ихалашо, анышә ԥсыла згәылач, ихьныссы иҟаз араҿыс аԥашә
гәахәарыла илаԥш нахигеит, нас ашырҳәа абаҳа ҩышьҭихын, анышә
гәӡа аҵаԥсо, амаршә кны аиҭаҳара дналагеит. Абри аамҭаз уаҩы ишимбацгьы лакӡа-ҩакӡа иԥсадгьыл ду агәыбылра цаҳәцаҳәо иааинырит
Леон лаша, гәанылагьы абри аиԥш аҵас бзиа аԥшьызгаз иҭабуп ҳәа
нареиҳәеит. Араҿыс ишахәҭаз еиҭаҳан даналга, анышә иҵегьгь ҽеишәа
инадиҳәҳәалан, напылагьы инадиџьгәалеит, нас зыхцәы кахәхәа иԥаны
изқәыз аҭыԥҳа ԥшӡа илкыз агәыгәым аалымихын, лара даламкӡакәа,
иара ихалагьы аӡы наҵеиҭәеит. Иаргьы абыӷьқәа иаразнак иаариашан,
қәаун-шьҭахь еиԥш, аҽыршәшәа-ҽырқаца иаагылеит. Уи ианалга, шьҭа
арахь ҳәа иахьынаддырбаз ашҟа рҿынархан, ари еиҭарҳази иареи
ҩынҩажәаҟа шьаҿа нарыбжьаны ажра ахьжыз инеит. Уаҟагьы иҭагылаз араҿыс зкыз арԥыс иара аԥсҳа ихаҭа иааимихын, аԥхьан Беслан
ишыҟаиҵаз еиԥш, иҩыза днаихәаԥшит, Беслан ахаан дшыҟамлацыз
ала ихы-игәы дақәгәырӷьо абаҳа ааникылан, иара абрагьы ирацәаххыраха еиқәаҵәаӡа еиқәыԥсаз анышә гәӡа шьҭыхны араҿыс аҵаԥсара
дналагеит. Аԥхьан аԥсҳа ишихьыз еиԥшгьы, џьашьатәшәа лакӡа-ҩакӡа
иԥсадгьыл ду агәыбылра ааинырит, иаргьы гәаныла абри аԥшьызгаз ҭабуп ҳәа нареиҳәеит. Араҿыс еиҭаҳан даналга, аԥсҳа ишыҟаиҵаз еиԥш,
инапала аӡы наҵеиҭәеит. Иаразнак аԥсы ааҭалеит араҿыс, илахҿыхӡа
иаақәгылеит, абӷьыԥшқақәа қашәқашәо ахы ҩышьҭнахит…
Аҭоурых ду змоу абри ҳажәабжь неиҵых ԥхьаҟа ҳнаԥыҩланы заа
иаҳҳәаргьы аԥырхагам, абарҭ араҿарақәа ашьҭахь ршьапы аҽуаҩ
дзакәымшо, уаҩы иџьеишьартә ҵла дуӡӡақәаны ишрызҳаз, иштәӷәырԥссаз, ес-ҭагалан ҵҩа змам акакан шрықәҳауаз, аха уаҩы ишимҟәыбоз,
иара ус рхала иалшәан ишкаԥсоз, рымҵан арымӡ дуқәа ргылан, ауаа
ирыԥсшьарҭаны, иажәабжь ҳәарҭаны, иԥшьоу ҭыԥ цқьа дуны ишыҟалаз.
Уимоу, араҟа зны-зынла, ахҵара знырҵоз, ианаҭаххо аамҭазы аибашьра
иаздырхиоз ақыҭа жәлар рыҽқәагьы шеизыргалоз… Арҭ араҵлақәа
рықәра ааины ианажәлак рҭыԥан аҿыцқәа еиҭаҳауа, абиԥарак аҟнытә
абиԥарак ахь, шәышықәсала рышьаҭа мырӡӡакәа иахьа уажәраанӡагьы
џьгьардаа ишааргаз…

283

Амшын еиԥш ицәқәырԥоз аԥсҭазаара иадырганы арҭ араҿарақәа
реиҭаҳара ианалга, аԥшәмацәа нарԥызан, аԥсҳаи Таԥшь-иԥа Беслани
рыгәҭылагыла, зегь еицхрышьшьы еиманы алада рҿылархеит, ажәларгьы аӡхыҵра еиԥш инарышьҭалеит; ицон уажә урҭ ҿыц иаадыртран
иҟаз аныха амҵахь. Уа ианнеигьы ажәлар оумашәа ирацәан, аиҳарак
аҿар ҵҩа рымамызт, ршыкьбыжьгьы ӷәӷәан. Аԥсҳа ихы шьҭкәыцәаа
икны, ҭынч-ҭынч дынхьаԥш-аахьаԥшуа блала аԥсшәа реиҳәон. Даргьы
чча-ччо блеихмырсыӷь ихәаԥшуан, ишьҭыԥраан ижәҩахыр иқәтәарц
егьрыгымхо. Еилаҳәан дара зегьы шамахамзар еиқәҟаца, ҳазырҭра
змамыз, иара ус жәытә ԥсыуа цәҩыча маҭәала, рӡарақәа еихызҵәоз
рмаҟақәа раӡынҟәынамацараха, раԥсуа ҳәызбақәа ҟәрышә-ҟәрышәӡа
рган иадубало, бџьар зыҟәнымызгьы дыҟамызт. Аҳәсахәыҷқәа ракәзаргьы, иӷарны еилаҳәаз иагаҩ ыҟазаргьы, ашьабсҭақәа реиԥш ибзааи-бзааиӡа, еилыхха-еилыхха, ахьшьыцбақәа реиԥш рыблақәа ҭышеишеиуа иахьабалак икаԥха-каҷҷон. Абыргцәа анракәхагьы, днанамгоуп
ззуҳәашаз уаҩ дрыламызт, рлабашьақәа ркызаргьы, аҷкәынра агәамч
рнубаало, иӡыӷраԥшь-ӡыӷраԥшьӡа, иӷәӷәаҟацаӡа адгьыл иқәгылан…
Леон дызлаԥшуаз ажәлар, ирҩашьыгаха, рҩашцәқәырԥаҵас гәахәара дуӡӡак игәаҵа иҭаргалон. Иага иҳәаргьы абас еиԥш иҟоу ауаа
ӷьеҩқәа, аӡыжь ҵаула аԥан хәыҵлашьцаараҿ зҽыԥхьакны иҟоу акалмаҳақәа реиԥш, ари аган «иҵәахны» иамоуп ҳәа дыҟамызт. Уи ибзиаӡан идыруан Дал, Ҵабал уҳәа, нас арирахьтәи аԥсуа қыҭа дуқәа
зегьы налаҵаны, Аԥсынраҳәаҵәҟьа изышьҭоу геи-шьхеи ирықәынхо ажәлар идымгылакәа иара иԥсы нҭыркәкәа дыззықәԥо аусԥшьа
егьалымҵыр шалшоз. Уи аҟнытә, иуџьысшьоит сашьа ҳәа аанаго, лакҭа
хаала аҳ иԥа Беслан днаихәаԥшит, инапгьы рӷәӷәаны иааникылеит.
Иара Беслан ихаҭагьы игәырӷьара ҵәҩанҵәыҟа дышьҭыхны зынӡа
Жәҩангәашәԥхьарахь дханагалон, амцхә дахьаргәаҭеиуазгьы, ишӷьара иӷьахьаз ихәра еиҭаԥнартларҳәагьы маҷк дацәшәон, иашәырҭаҭаӡа
иҟаз ихы-иҿы ҟаԥшьшьӡа, аԥхӡы иқәнаҭәон, ибла гәыҭбаақәа ихалашо,
дааҟәымҵӡакәа хәыҷла-дула, жьрацәарала изгәакьаӡаз жьгарҭаа дрылаԥшуан. Дхәыҷаахыс дыздыруаз даргьы шеибакәу икәшан игәыдкылара иалагарц егьрыгмызт…
Амшаԥ ныҳәа ду аҽны аԥсҳа иԥыларцаз игәырӷьаҵәа еизаз ажәлар
хәыҷи дуи абжаҩык, аиҳарак ааигәа-сигәа инхоз иара ус шьапыла иааит, хара аҿаҩа дгьыл иаԥныз аҳаблақәеи ацуҭақәеи рахьтә ҽыла иааз
рыҽқәа еиқәхаԥс иахьабалак ақәаҵақәа рҿы, «хырр» дырго, уажәы-уажә рԥырцәқәа ааиларшәшәо, ршьапқәа неиҭныԥсахла-ааиҭныԥсахло

284

иҵагылан. Аԥсҳа иҽыхәа иаҵәеи егьырҭ ицыз иарӷьажәҩацәа рыҽқәеи
дук набжьамкәа инхоз анхацәа рашҭақәа рахь инаргарц иалаган аха,
арратә ԥҟарра иаҵанакуам рҳәан, ирымуит, уи аҟнытә урҭ иара уа аныха ҿыц амҵан насҭха аҭәа-ҵла ду еидҳәыԥла иамҵагылан, ҷыдала знапы ианыз рхылаԥшуа…
Саси ԥшәымеи еицхрышьшьы наҟ-ааҟ зҽеиҩшан игылаз ажәлар
рыгәҭа ибжьаланы ишлеиуаз, Аныха амҵа ианааи иааҭгылеит. Жьгарҭаа
раамсҭцәа дуқәеи, раамсҭцәа кьаҿқәеи, рынхацәа нагақәеи Леони Беслани рыгәҭылакын, ара иҟан иара аԥсҳа ихьчара ҷыдала знапы ианыз,
иахьцалак иааивымшәоз ахацәа ӷәӷәақәа аӡәырҩыкгьы, урҭ бжаҩык
уеизгьы ҳазарқәан. Аԥсҳа заҟа ихәаԥшуаз инадҩыло, џьашьатәыс икны
урҭ ирыхәаԥшуазгьы рацәаҩын. Дара аҳазарқәа уи иашьцылахьан аҟнытә рацәак агәхьаа ркымызт, блеихмырсыӷь дара рус иаҿӡан: аԥсҳа
дахьынаҵыс-ааҵыслак иарбан ҭагылазаашьазаалак аҿы дасу дара иааныркылаша аҭыԥ, иахьгылаша, ишгылаша рдыруан. Уи ауаа рацәак
ирызгәаҭаӡомызт, арҭ ус баша ҩызара изуа аԥсҳа ицыз џьыршьон, аха
издыруаз рхымҩаԥгашьа рылаԥш иҵамшәарц залшомызт. Уажә ара
еимгеимцарак иахьааилагылазгьы аԥсҳа дзыгәҭылакыз аӡә ишакәым
ибла ааҵысыргьы дара ираҩымшәо, иӡыӷә-ӡыӷәӡа ана-ара ирылубаауан. Урҭ рыԥшра-рсахьа, реилаҳәашьа акәын зегьы аиҳарак иџьаршьоз.
«Аԥсҳа ианшьцәа жәбома?» ҳәа еибазырбозгьы ыҟан, зынӡа ианшьцәа
гәакьақәа ракәу џьушьап…
Жәлары зегьы ргәы хыҭхыҭуа аныҳәарҭа ҿыц аартра иазыԥшын; уи
ҳныҩналандаз, знык иадамзаргьы ҳаблала ҳнахәаԥшындаз ҳәа игәаҭеиуан. Напыла мацара анышә еиқәԥсаны иҳараркыз, Акәаԥра ҳәагьы
хьӡыс изырҭаз ари «ашьха», ҵабыргны икәаԥӡа, еицыгьежьӡа, ганкахьалагьы Мысратәи апирамидақәа иаареиԥшнушьало, џьашьатәшәа иҟан.
Уахь узлахалоз амҩа ишиашоу иаҿагаламызт, уи иаакәыршан амаҟа
еиԥш иамӷан. Дызлаԥшәымаз ала, жьгарҭаа раҳ ду Таԥшь-иԥа Алоу дырҩегьых раԥхьа днагылан, хыхьынтә адырра анроу, еицыз зегьы еиманы
уажә аҩада ихалоз ари амҩа инанылеит, уи кьыр-хаҳәла еивҵарыԥхаа
ичаԥаны иҟаҵан. Ршьаҿа еихыргацыԥхьаӡа, ҵаны, Жәҩангәашәԥхьарахь ицозшәа, ссиршәақәа гәахәара дук неиҩымсрада зегьы ирныруан.
Изныз амҩа хынтә иреиҳамкәа ахәы ианнакәша, ирызгәамҭаӡакәа иаразнак хыхь иҩхашәалеит. Иахьынхалазҵәҟьа, ақьырсиан ҵас ишаҵанакуаз ала, аԥшьауаҩы иԥаҵа, ижакьа ӡышӡа игәыдыҽҽало, изнапык
ала, афҩы хааӡа алҩа зхылҵуаз арафы кны, егьи инапала аџьар аанкыланы, иаадыртраны иҟаз анцәаиҳәарҭа амаҵзуҩцәа ҳәсала-хацәала

285

ицны даарԥылеит. Шкәакәа маҭәала еилаҳәаз абер ԥҳәыс «пасха» ҳәа
изышьҭаз ачыс ӡны, иҟаԥшьы-уаркалеиуа ишәыз акәтаӷьқәа аваԥсаны
изныз саара ҟьаԥск кны аԥшьауаҩы дивагылан. Аԥшьа арҭ иаахалаз
зегьы аԥсҳа днарылкааны иҿаԥхьа асаара даахырхәеит, иара Леонгьы
игәы инапы надкыланы аԥсшәа нареиҳәеит. Аԥшьауаҩы зны иҵыкка,
иҳәыҳәԥштәылаха иааԥшуаз ажәҩан ҵаулахь иџьар ҩышьҭихын, нас
иара ус ишикыз аԥсҳаи уи ицзи ирықәкны Иаса Қьырса дуӡӡа иеиҭаира
ахьӡала дааныҳәа-ныԥхьеит, даарызӡатәит, ҷыдала анцәаиҳәарҭа аартра иазкны иршьыз ашьтәа агәи агәаҵәеи арасамахә иахаҵаны али-ԥси
рыбжьара изаарган, цәгьа-мыцәгьа ҳәа акрыҟазар шьашәы иҭазблыша
хыԥшала наҟ ирԥырцо, ладеи-ҩадеи ирафы жжаӡа иааиҟьеит, нас кәтаӷьк
асаара иаанихын аԥсҳа инаииркит, егьырҭ еицызгьы кәтаӷьк-кәтаӷьк ааныркылеит. Ишҵасыз ала ҩыџьа-ҩыџьала инеинырҟьа-ааинырҟьақәеит, ахәыҷқәа реиԥш зтәы ԥҽыз, зтәы еибганы инхаз ҳәа иахәамԥшыкәа, ҩаԥхьа уахь асаара еиҭананырҵеит, ачысгьы ҽыҭк-ҽыҭк аамырхын
рқьышәқәа инарықәыркит. Ҩаԥхьа аԥшьауаҩы раԥхьа днагылан, ахәы
ахьҿыцыз аҟнытә макьана ахаҳә азышьҭымхыр ҳәа иацәшәаны амҿы
иалхны иҟарҵаз анцәаиҳәарҭа хыбра иныҩналеит. Уи ҳаракӡа, иҩнылашаауа, иблахкыгаха иҟан. Шәыга зыдгаламкәа, зны аҵарахьы данцоз дызгаз иӷба еиԥш, џьашьатәшәа еиласаз ари анцәаиҳәарҭа хыбра
аԥсҳа еиҳагьы агәахәара ду инаҭеит. Ахьӡы каҷҷо изкәыршаз иара аныха ахькыдызгьы дҩаҵаԥшын, аԥшьауаҩы иаԥхьагьы иара ихаҭа илахьиџьымшь ааиӡатәит. Ара иахьабалак ацәашьқәа каххаа иаркын, аԥшьа
раԥхьа днагылан, агәҭа ахьазеиҟароу иҟаз агәашьа ду иаакәыршан
агәыргәыл-шьандал ацәашьқәа ахьҭагылаз, дара еицыз ирызкыз акака
цәашьы ахьҭагылаз инеины ацәашьқәа аадыркит. Аԥшьауаҩы абраҟагьы
ибжьы оумашәақәа ахыбра иҩныҩуа, аԥсҳаи ажәлари дрықәныҳәеит.
Асыкәмал фҩи ишеибакәу аџьи ахьа мҿи ирылхыз иара ахыбра ахаҭа
ихааӡа иахышәшәоз афҩи, ахәхәаҳәа ахышә ҳаракқәа рҟынтә арахь
иҩнасуаз ашьха ҳауа цқьакәакәареи, ҵабыргны, ҵәҩанҵәыҟа џьара
ухаланы уҟоушәа ҭагылазаашьа шанак урҭон…
Аҳцәа рыда уажә ари анцәаиҳәарҭа аҩныҵҟа шамахамзар уаҩ
дыҟамызт, аԥшьа абраҟагьы мшаԥныҳәа ду ахьӡала данрықәныҳәа,
иара аныхагьы наӡаӡа иаартуп ҳәа аназырԥхьаӡа, дырҩегьых ишеицыз арахь иаадәылҵит. Ари ахәы уеизгьы-уеизгьы митәӡак иҳаракымызт, аха иаакәыршан мшынҵас еилацәқәырԥоз ажәлар астәи рхы
уахьықәыԥшуаз, иахьабалак лакӡа-ҩакӡа зегь ккаӡа иахьубарҭаз ссиршәақәа иҟан. Аԥсҳаи аҳ иԥа Беслани, иара ахәы еиԥш, еицыгьежьӡа

286

иҟаҵаз анцәаиҳәарҭа иакәшаны иахьабалак инаԥшы-ааԥшит. Рыхьчаҩцәа арахь уаҩ дхамлеит, аха ҵаҟа ажәлар иахьрылагылаз, дара хыхь
иахьынаҵыслак даргьы уи аганахь иаразнак инеиуан. Дара зыхьчозгьы ирыхьчон, аха иара жьгарҭаа рахьтәгьы абарҭ зегьы имҳәа-мырза рхылаԥшра знапы ианыз ахацәа ӷьеҩқәагьы маҷҩымызт. Акыс урҭ
ираҳахьан аԥсҳа идгылаҩцәагьы иаргьы маӡала ршьра ҳасабны измоу,
уаҩ игәы ахьымҩаӡогьы ирышьҭашәарыцо шыҟоу. Урҭ макьана «ԥсуала», уала-ҭахыла рус хәымгақәа ишырҿу, ус ала иалымҵуашәа рбар,
даҽа мҩак ианылозар акәхап…
Дал, Ҵабал иааҟалоз изакәызаалак акы жьгарҭаагьы ираҩшәомызт.
Уимоу, иацуха ҵхагәазы Беслан шьоук шиҭааз, ажәас инырҵазгьы, иара
аҭакс ириҭазгьы здыруаз ыҟан. Беслан аратәи иашьцәа еимгеимцарак
анроу абригьы хьааган иазҵаахьан, иаргьы иааинырсланы, ажәакҩажәак рыла иҟалаз шыҟалаз реиҳәахьан…
Иахьатәи аныҳәа мшы излаҵанамкуаз ала, изҭаххақәаз шыҟалазгьы,
аԥсҳа уажә араҟа ажәлар рҿаԥхьа дықәгыланы ацәажәара даламгеит,
иара идагьы ус абжьааԥынтәи еизарак аҿы еиԥш бжьеиҵыхла уаҩ
ажәа имҳәеит. Иахьатәиала аԥшьауаҩы иныҳәа-ныԥхьарақәа азхон, уи
зегьы ирыцкын, иагьреиҳан. Уи аҟнытә, аԥсҳа дрыгәҭылагыла дырҩегьых зегь арахь ахәы иакәыршаз амҩа ианыланы ианылбаа, ажәлар
еибарԥшны, еиҳаб-еиҵбыла уахь ахалара иналагеит. Харантәыла урҭ
ахәы иаҿаԥҟаз амҩала иаваҵәиуа иахьхалоз шанақәашәа иҟан. Арҭ
ихалоз зегьы аԥшьа дааҟәымҵӡакәа дрықәныҳәон, дмааԥсаӡакәа арафы жжаӡа ишиҟьац иҟьон, ҳәымсаг ҿыԥшқарахла аӡы-ԥшьа рықәирпҟҟон…
Анцәаиҳәарҭа ҿыц рызхара ианырба, уи амарҭхәқәа зегьы аныҟарҵа,
ажәлар насҭха-аасҭхан, аныха амҵан адәы ахы иаақәиҭыртәит. Аҽыбӷаҟазацәа рыҽқәа рыҵаԥаџьԥаџьуа иаацәырҵын, иахмырҟьацәакәа
рыҽқәа дырхәмарит, ари ахәы иакәыршан еиԥхындырҩлеит, нас
арԥарцәа еицлабны ахаҳәырԥарахь ииасит, ус аркьыл асра иалагеит,
уи ашьҭахь ашьамхы ӷәӷәақәа еиԥхныҩлеит, бӷарҵахь аиқәԥацәагьы
еиҵагьежьны еиқәԥеит, аҵәыргыла иахыԥозгьы уаҩы иџьеишьо наҟ-ааҟ еиндаҭлеит, ахысцәагьы хыцлеи хәымпаллеи ацәҟьарақәа иреихсит. Ажәакала, аамҭа кьаҿк иалагӡаны аланарԥшыра ду мҩаԥыргеит. Ус
уи адәы аганахьшәа зымҩа игылаз аԥсуа ӡынҵәа-ҵла дуқәа рымҵан
арымӡ ҟьаҟьаҿы итәаз, Қьаҭуанырҩа ҳәа иахьашьҭоу аҳаблантә иааргаз, ҵаны, Нарҭ Қьаҭуана исахьақәа акыр измаз, Шьаруан хшыҩрҭа
захьӡыз ажәабжьҳәаҩ, аԥхьарцарҳәаҩ ду ишҟа иниасит.

287

Уи иԥаҵақәа ашәч еиԥш наҟ-ааҟ ихьнырҳалан, дҿаԥха-ҿаччо,
зны аҿар ихы нарықәикын, – еснагь ишәасҳәац ауп заа ишәасҳәо, –
иҳәан, даацәажәеит, – Анцәа игәамԥхо изакәызаалак ак ҟашәымҵалан… Шәыԥсҭазаараҿ аиаша ныҟәыжәгала… амц шәацәшәала, ахаан
ишәымҳәан. Ишәымҳәар анамухгьы, – нациҵеит, ибзиан еиҿкааны
ишәҳәала, амцгьы уаҩы иахьихәо ыҟоуп. Иара уазхәыцҵәҟьозар,
аԥсҭазаара ахаҭагьы мцымкәа изакәызеи – ма имцуп, ма иԥхыӡуп…
амала цәгьа ибзианы ихы иҭиҳәааит зхы иҭызҳәааз…
– Уара зныкыр амц уҳәахьоума нас? – дҵааит изыӡырҩуаз арԥарцәа руаӡәы, длахҿыхӡа, абырг амца иҵасҵоит, иҵегьгь далагалан дсырцәажәоит ҳәа дазхәыцны.
– Сароу? – иааџьеишьеит Шьаруан, – знык-ҩынтәҟа исамхаҳәақәахьеит, уи азы шәсызжьом… Ишәҭахызар уажәгьы ишәасҳәап
мцык ааркьаҿны, аха уи сзықәшәаҵәҟьаз ауп…
– Иҳаҳәи-иҳаҳәа, уи ами иаҳҭаху! – рыбжьқәа ааиларыԥсеит ӡӷаби
ҷкәыни, ииҳәо ҳаҳандаз ҳәа мыцхәы изҿлымҳаха.
–
Сара ауахьад рацәа сыман, урҭ ҳәра ага ицалон, – дналагеит
Шьаруан. – Зны суахьад аасцап ҳәа агаҟа сцеит. Снаԥшит сааԥшит, аха
рхабар ыҟам. Нас слабашьа лыҵарсны, сықәлан санԥшы, суахьад збеит. Сцан, аҽҵыс аашьҭыхны сҽан сҩақәтәан, сҽыхәда иаақәыскит, аха
сҽан сазышьҭымхит. Нас аҽҵыс саақәтәан, аҽан сҽыхәда иаақәкны,
сдәықәлеит. Сшааиуаз, ага аӡы дсыржәып ҳәа амшын аҿы саннеи, ихҵаалан иҟан. Ахаҳә агәыдысҵеит, ани зуит, ари зуит, аха уаҳа умԥсында,
аҵаа сызԥымҽит, нас сгәааны хыла сласын, аҵаа ԥыххаа илықәысҵеит,
сыхгьы уа иаалахеит.
Зегьы ааибарччеит. Жьгарҭаа раамсҭцәа дуқәа, аныҳәаха уажә иҳалаижьыз закәызеи ҳәа маҷк иаарцәымыӷхеит, аха ари ажәабжь аԥсҳа
еиҳагьы игәы иахәаны дшазыӡырҩуаз анырба, даргь гәахәас иааҟарҵеит.
– Шәмыччаӡан, – иҳәеит иара Шьаруан аҿаԥыцҳәаҩы, –
шәақәымшәацт ауп шәзырччо, шәақәшәар ижәбахра шәыҟоуп…
– Нас иҟоуҵеи? – инаиазҵааит аҿар.
– Иҟасҵахуаз, ауахьад аӡы дыржәны, аҽҵыс слақәтәан, сҽан сыҽҵыс
ахәда иқәкны сышнеиуаз, ԥҳәызбак ҩнык аҿы ачамгәыр арҳәо абарҵа
дшықәтәаз сылаԥш налықәшәеит. Ус лҳәеит лара нҵәа лчамгәыр
ианҵаны: «Абни иаауа ихы ихагыланы дсымандаз, шаҟа дарԥыс бзиоузеи?» – ҳәа. Схы снапы анаақәысшь, схы шыҟамыз збеит. Схынҳәны
амшын аҟны саннеи, аҵаа иалашәны ишалаз гәасҭеит. Слахеит, сҩахеит,
аха иамуит, аҵаа исзалымхит. Нас акамбашьқәа, аҽқәа ҵакны аҟиар

288

иасырхеит, аха уигьы амыхәеит. Сыгәжәажәо сышгылаз, санԥшы, ҩ-шхырцәаӷьк агаҿа ианыланы, иԥырны ишаауаз збеит. Иаанкыланы ауӷә
ларықәысҵан, аҟиар иасырхеит. Атахҳәа ианасырха, аҵаагьы аҿҿа аргеит, сыхгьы ҩҭыхны аҟәара иҩықәрыжьит.
Дырҩегьых зегь ааибарччеит. Иара иажәа инациҵеит, зынӡа аҵабырг иҳәаҵәҟьозшәа аҽраԥшра иҽаҭаны:
– Схы аасхаҵаны, сыҽҵыс еиҭа снақәтәеит, сҽан сыҽҵыс ахәда
инықәкны сышнеиуаз, иҟаӡамыз расакәыкәмындрак ашьапаҿы имиӡацыз жьак адтәалан. Хҿа зҿамыз хыци хәымпалки сыман, скылымԥшӡакәа
сааихсын, хҿа ҭымҟьаӡакәа ажьа сшьит. Ажьа аашьҭыхны сышнеиуаз, аӡә даасԥылан ус сеиҳәеит: «Аа, уанаџьалбеит, узеигәырӷьаша ак
уасҳәоит, гәырӷьаҿҳәашас исуҭоузеи?» – «Даара сзеигәырӷьо ак соуҳәозар, сжьа сеигӡом, иусҭоит», – ҳәа иасҳәеит. «Уаб иахьа диит!» – ҳәа
ҿааиҭит.Сеигәырӷьаны сжьа лаисҭан, аҩны сааизар, саб дкьаасуа агара
дгароуп. Ҳаи уҵеи мшхааит сҳәан, мҵәыжәҩада сзымԥыруа, сҽыхәда
иқәкыз сҽан саахан, илаган ҳамҭас саб илаисҭеит…
Дырҩегьых зегь ааибарччеит, Шьаруан ари иажәабжь-лакә
џьашьатәыс икны. Иара ус иҳәахт дырҩегьых:
– Аччара ҟаимаҭуп, ччара шәыгымхааит, аха шәхи шәыхшыҩи знымзар-зны еицәымҟьалааит…
Уаҳа егьацымҵакәа, аччарагьы чароуп, аха ҿҳәарак амазароуп иҳәарызшәа, деиқәышьшьы даатәеит, нас ишьамх иқәкыз, алҩақ
иашәызшәа ицырцыруа, ихҩежь-хцәышааӡа иҟаз иԥхьарца ааирхиан, абжьы ырӷызы-ӷызуа, иаргьы ибжьы еилыхха иажәақәа ақәҳәацәо
иҿынеихеит:
Нарџьхьоу ахаҵа, Нарџьхьоу аџырԥаҵа,
Ирашь ахәда дшықәкыз Гәында ԥшӡа,
Клыхәра акаҵәараҿ иҳашҳатәарахеит,
Сасрыҟәа дадгылоуп ари ақьашана,
Дунеи аҿы иҟаимҵара иҟоузеи,
Иаҳәшьа заҵә лыԥсы шҭало идыруазар?
Аха ԥсыхәа шизамҭо анидырлакь,
Ихы имагәыхьха аҩныҟа ддәықәлоит;
Даауеит Сасрыҟәа дмида-гәидаха,
Даауеит иҩныҟа, иашьцәа Нарҭаа рышҟа,
Даауеит, аха иашьцәеи иареи блас
еихәадырԥшрызеи?!..

289

Нарҭ Сасрыҟәа иҭахара атәы зҳәоз ари ашәа цәгьа игәырԥшааган,
ӷәӷәалагьы ирхәыцган, акыргьы иаун иара. Аԥшәмацәа рысасцәа шьҭа
ачеиџьыкахь инарԥхьарц рҭаххеит, аха аԥсҳа аҵыхәтәанынӡа дазыӡырҩит. Ихы дназхәыцит Леон, дналызхәыцит зда димам иаҳәшьа Мрамза. Беслан аниакәхагьы, ари ажәабжь иаҳахьан аха, уигьы даҽазны
еиԥшымкәа уажә ӷәӷәалаӡа иааинырит, арҭ ҩныҵҟала еицәажәозшәа,
иаргьы иаҳәшьцәа, аиҳарак Хьҵыс ашәырҭаҭа даалызхәыцит, ихгьы
иашьцәагьы гәхьаас иааикит. Аԥхьарца азырҳәоз ахшыҩҭра дахьихәаԥшуаз хазгьы «Аиаҵәақәа неиҭаҵ-ааиҭаҵит» ҳәа амармалташь ԥҽыха
ианыз ани ацәаҳәа заҵәгьы ааигәалашәеит. Абас акәхап, дназхәыцит
уи, Гомер дуӡӡагьы иашәақәа шиҳәоз…
Иара аԥхьарцарҳәаҩы илахьеиқәҵагаз иашәа иазыӡырҩуаз бааԥсыла ишырнырыз гәаакӡаны, аныҳәаха, ари амацарала ихсыркәшарым иҳәан, ихы дҩаханы, макьана агәамч ду зхыҳәҳәыла иҟаз иблақәа
рыла еиҳарак аҿар даарылаԥшын, дырҩегьых иԥхьарца ишьамхы ибжьарӷәӷәа ирманшәалан иааикит, нас уи абжьы хааӡа иааирган, аԥхьан
изҳәоз иакәымкәа, зынӡа даҽаӡәы, даҽа бжьык алагьы иҳәозшәа ашәа
џьашьатәха иақәҳәо иҿынеихеит.
Зегь шанханы изыӡырҩуан, лаф ажәала еибаркыз ари ашәа хәыҷыхәыҷ иарччогьы иалагеит, иара агәҭахьшәа даннеи, зынӡа ибжьы ҿацаӡа иҩаҳареикит:
…Аҳаира ҳаироуп,
Аҳаира ҳаира!
Аҳаира жәытә ашәоуп,
Аҳаира ҳаира!
Аҳаира шьараҭынуп,
Аҳаира! ҳаира!
Аҳаира шьараҭын!..
Еикәшан еилагылаз аҿар, ашәа ицҳәо, анапеинҟьара иналагеит, рԥызбаки ԥҳәызбаки наҟ-ааҟынтә иаацәырҟьан, еивасны икәашо
инықәлеит…
Ҳарԥырхагахарым аҿар, игәырӷьалааит иҳәарц иҭахызшәа, жьгарҭаа
раҳ асасцәа днарԥызан, даргьы уаҳа имԥшыкәа инаишьҭалеит. Уи даахьаҳәын аԥсҳа иаԥхьа днаиргылеит. Дырҩегьых ажәлар насҭха-аасҭха амҩа нарырҭеит, ҿыц ианааиуаз еиԥш ишанханы ишрыхәаԥшыц
ирыхәаԥшуа. Арҭ инеиуаз аԥсҳа иҽыхәа иаҵәеи егьырҭ асасцәа

290

рыҽқәеи раӷәрақәа ирынкны инарышьҭалеит. Ажәлар урҭгьы џьашьаны ирыхәаԥшуан, аиҳарак аԥсҳа иҽыхәа. Уи, уаҩԥсык еиԥш ицәажәарызшәа, ахәда ҵәыцаӡа иҭыхәхәа, инаԥш-ааԥшуан, иҳаракӡа, ашьабсҭа
еиԥш аӡара калыхәҵәааӡа. Беслан иҽеиқәа цыҩцыҩгьы ахашәа хы
мбо, ԥагьа-ԥагьа урҭ ирышьҭан.
Аныха амҵан ажәлар неилшәарак рымамкәа еилагылан, урҭ аӡәгьы
макьана рыҩныҟақәа ацара рҭахымызт, алаф еибырҳәон, иччон, ихәмаруан. Аҵәа-ҵла дуқәа рымҵан акәзаргьы аԥхьарцарҳәаҩы иԥхьарцабжьи иашәаҳәабжьи шгац игон…
Ари ауха аԥсҳа, изгәамԥхоз шьоук ыҟазаргьы, аныха ҿыц ахьаадыртыз дук инацәыхарамкәа ахәы ҳарак иқәынхоз Таԥшь-иԥацәа раҳҭны
дыҩнардеит, чара ду изыруит. Адырҩаҽынгьы шьыбжьы нхыҳәҳәаанӡа
уаҟа иҟаз чара-жәран, гәырӷьаран, ныҳәан. Аԥсҳа данцоз ҳамҭас ауапа
шкәакәеи аҳәа чаԥеи, иара убас дара жьгарҭаа рҽыжәлақәа иреиуаз
х-ҽыкәашаки ирҭеит…
Абри ашьҭахь мызкы аамҵыцкәа нхыҵи-аахыҵи иажәабжь духа иаарылаҩит Жьгарҭа инхо Таԥшь-иԥацәа рыла аԥсҳа Леон урҭ раҳәшьа
гәакьа Хьҵыс агәил шәҭыц лнапы даҳәеит, даргьы азыразхеит ҳәа. Уи
ҵабалаа, аиҳарак Бзыԥҭа аибашьраҿ зҵеицәа ҭахахьаз, нас иара Беслан аԥсҳа дахьидгылоз зҭахымыз ижәлантәқәа аӡәырҩык ӷәӷәала ргәы
иалсит. Урҭгьы иреиԥшымхеит Дал иҭанхоз ажәлар. Маӡа-аргама зҽазызкызгьы ҟалеит, зынӡа иқәыԥшыз, нцәахшаҵас икаԥха-каҷҷо иқәгылаз
Хьҵыс лашарбага дыбжьԥаа дганы дара еиҳа ирҭаху аамсҭа хылҵшьҭра
дук, мамзаргьы аруаа иреиуоу бырзен чынуаҩ нагак дирҭарц. Аха уи
шзалымшаз, лахьынҵала Анцәа еизишаз еинасыԥымхар ада ԥсыхәа
шзыҟамлаз азы ишаҳаҭуп ԥсра зқәым ҳажәлар рдоуҳа, ишаҳаҭуп дгьыли жәҩани…
III
Рацәак ҵуамызт Гәымсҭа нырцә ахәы ҳарак уахьыҩхало (анеирҭа
амҩа аԥшаарагьы мариамкәа) Уазабаа ҳәа ашьҭахь изыхьӡырҵаз абаа
ӷәӷәа ҟаимаҭ еилаҭәах иргыланы иалгеижьҭеи. Уи ахьҿыцыз аҟнытә
акьыр фҩы ахышәшәо иҟан, бааш ԥшыхәырҭа заҵәык агәылҳәаны иагәылагылан, еицыгьежьӡа зал ҭбаа заҵәык акәын иамазгьы. Аҩныҵҟагьы, адәахьгьы еиԥшымкәа, акьыр фҩы лаҳа-лаҳауа иҩнышәшәон. Аҭӡы
жәпа ҳаракқәа рҿы, еимахәыхәӡа хҿала ахысырҭақәа ахьааԥшуаз ада,

291

иара уаҳа лашарак злаҩнаԥхо ҳәа хышәк амамызт. Уи аҟнытә аҩныҵҟа
аҽнышьыбжьонгьы ацәашьқәа амыркыкәа ҩыџьа неидтәалан изеицәажәомызт. Уажәгьы, шьыбжь рацәак инахымҳәҳәацкәа аамҭа шыҟоугьы, аҩныҵҟа ацәымзақәа каххаа иаркын. Иааинырсланы, напыццакыла иҟаҵоу арымӡ жәпа ҟьаҟьа дуқәа ҩнагалан иаакәыршан аҭыӡқәа
ирыдгылан, уаҳа изакәызаалак ак ҩнаршәмызт; џьаԥҳанык, бџьаркгьы
адрымгалацызт. Ари абаа ргыланы ишалгахьоугьы здыруаз маҷҩын.
Ус, иара Леон идҵала, иахьабалак амҩа ҭшәарақәа, аԥсҭақәа ирҭахаланы, аӷацәа, ақәылаҩцәа рымҩасырҭақәа рҿы усҟан азы зшьапы
ркхьаз абаа хырӷәӷәарҭақәа рацәан. Абригь урҭ иреиуан, уа џьара шьоук рышьҭыбжь уаҳаргьы аргылара иаҿу ахаҳә-уасҭацәа ракәу џьушьон.
Убри аҟнытә, аԥсҳаи Беслани, аамсҭцәа лԥшаахӡақәа лада-ҩадантә
маӡала еизганы рацәажәаразы ҭыԥс иалҳхри ҳәа ианеицәажәоз, абри
абаа ргәалашәеит, уаҳагьы иахымскәа уи аҿы иагьеизыразхеит, наҟ-ааҟынтә иаауа зегьы рзы иманшәалоуп, уаҩ гәҩарас имкыртә иԥхьакырҭоуп, зегьы иахьырзеиԥшу агәҭа иҟоуп ҳәа…
Ари ҟалеит Леон дсасдахь дуӡӡаны жьгарҭаа данырҭаа ашьҭахь
жәохәымшҟа ааҵуан еиԥш. Иаалырҟьан аамсҭцәа нагаӡақәа реиқәыршәара аҭахны изырԥхьаӡазгьы, Беслан уахык иҭааз «асасцәа»
ирыхҟьаны иҵысыз ашәарҭа бааԥс ауп. Уи адагьы Аԥсны ладеи-ҩадеи
еиуоу, зегь рыла дара иԥыршәахьоу, зыгәра гаӡоу аамсҭцәа реизара
уажәада имҩаԥырымгацызт, уи хымԥада иаҭахны ирыԥхьаӡоижьҭеи
акрааҵуан. Раԥхьаӡакәынгьы ари аизара даладырхәт жьгарҭаа раамсҭцәа дуқәа рхаҭарнакгьы. Уи иара Беслан иашьеиҳаб гәакьа Таԥшь-иԥа
Алоу иакәын. Иахьа абжьыуаа ҳәа ҳзышьҭоу рахьтә Ҵҟыбынтәи аамсҭа
дуқәа ҩыџьа алахәын, иҟан Абжьаҟәатәиқәа, Гәымсҭатәиқәа, Иашыратәиқәа, Егры аарцә инхоз рахьтә аамсҭцәа нагақәа, иахьа Агәыбедиа
ҳәа ҳзышьҭоу иаҵанакуаз ақыҭақәа рхаҭарнакцәа, нас иара Ԥсырӡха
акәша-мыкәша еицырдыруаз, аԥсҳа жьрацәарыла изааигәаӡаз даҽа
хҩык, иҟан асаӡқәа, ԥсҳәаа, ахҷыԥсаа уҳәа рахьтәгьы, Дал, Ҵабалаа
рахьтә, иара Беслан иашьеи иареи рнаҩс, даҽа ҩыџьа зынӡа зыгәра
газ, даара изгәакьаӡаз алахәын. Себастополис ҳәа абырзенқәа зышьҭаз
иара Аҟәа ахьтә иҟазгьы аӡә заҵәык иакәын, аха уи даара инагаз, зажәа
акыр ԥхылнадоз уаҩын. Убригь иара аԥсҳа изааигәаӡаз дреиуан. Убас
ари маӡалатәи реизара иаладырхәит ахәырбӷьыц икылхны зҟазшьа
ԥыршәахьаз, ԥасашәа Константинопольнтә иқәҵны иааз, аимпериатә
усқәа рымҩаԥгарҭаҿыҵәҟьа аус зуаз, ачын дуқәагьы змаз ԥшьҩык аԥсуаа ӷьеҩӡақәа. Иаладырхәт иара убас Леон ианшьцәа иреиуаз аҳа-

292

зарқәа рахьтә ҩыџьа иарӷьажәҩацәа, зынӡа ауаа гәеилгаӡақәа. Урҭ
злахәым изаҟаразаалак еилацәажәарак уеизгьы имҩаԥигомызт. Абасала, иага иҳармаҷып рҳәазаргьы, уааҩажәаҩык инареиҳахеит иахьа
абраҟа еиқәшәаз. Урҭ арахь, ацыӷ-мҩа еиԥш ашыц бнара илагалаз
амҩахәасҭа заҵә ала имҩанызгаран иҟаз, бџьарла еиқәныхыз арԥарцәа лбаа абна аҿықәан иԥшыхәуа, инаԥш-ааԥшуа игылан. Аӡә дшаарбалак, зны дазусҭоу еилкааны, дҽыжәхны, иҽы Гәымсҭа аарцә ҵаҟа
ажәытә баа хыжәжәара аҩныҵҟа иныҩнакны, иара знапы днанырҵаз
руаӡәк дима аҩада ихалон. Убас-убас мацара иаауа, абар, шамахамзар,
аизара зҽақәзыршәаран иҟаз зегьы уахь ихәныргахьеит.
Иахьатәи ари аилацәажәара, асенат аилатәарақәа иреиԥшны, Леон
имҩаԥигалоз аиҭакрақәа инарҷыданы, аамсҭашәаратә еилацәажәарахарц иҭахын. Иара ажәа аамсҭа ажәытәӡатә Мысра аҟнытә иаауаз
ажәан. Афараонцәа, аԥсышәала иуҳәозар, афрауаа дуӡӡақәа злахәыз
аамсҭцәа реилацәажәарақәа, акыр ҭоурыхқәас ирымазгьы Леон Константинополь аҵара аниҵоз иаҳахьан, Адгьылбжьаратә мшын ала Мысратәылаҟа ӷбала аныҟәараангьы дцаны хаҭала Ҟаир ақалақь дуӡӡа
дналс-аалсны, нас уи акәша-мыкәша ажәлар рынхашьа-нҵышьақәа,
Ҳаԥы ҳәа мысраа зышьҭаз Нил аӡиас дуӡӡа напыла аҟәыҵәақәа аҭаны
рыдгьыл рԥсаҳәашьақәа, рӡлагарақәа рыҟаҵашьа, рыҩнргылашьақәа,
рбаҳча еиҵааӡашьақәа, рырахә-рышәахә ранҵашьақәа, рышьхагәарақәа рҿы рышьхымӡақәа еиҿкаашьас ирымоу; рӡахәарҭақәа
хлаԥшышьас ирымоу, рыҩҭаҭәашьақәа, ршәыр-еихаҳашьақәа, иара
убас ржьирҭақәа рҿы рабџьар, рмыруга ҟаҵашьақәа, амаҭәа-ҩыҭәа
ӡахырҭақәа рҿы рсырҭақәа ирҿатәаны рсышьа, рхахашьа уҳәа
дзыхьӡоз зегьы дырхысны игәеиҭеит. Дҩеит Ефиопиа ҳәа антикатәи
ашәҟәыҩҩцәа зышьҭаз Нубиа атәыланӡагьы. Оумашәа ибеит, ахаангьы
ихамшҭуа игәы иҭахәхәа дхынҳәит урҭ рҟазшьа, рҵас-қьабзқәа. Устәи
даахынҳәын, дырҩегьых ӷбала Адгьылбжьаратә мшын дхыланы, Қьаабанӡагьы днаӡеит, адин центр хадас иамаз ари адгьыл ԥшьа ду даршанхаӡеит. Аиҳарак илакәишьахаҭеит еиуеиԥшым амилаҭқәа иреиуаз
ҵҩа змам ажәлар иахьреизарҭаз. Уаҟа Ҳазартәылантәи инеины иматанеиуаз ҳазарцәақәакгьы дрықәшәеит, дагьрацәажәеит. Урҭ дара рҵас,
рдин маӡала еилаганы изҿыз цәгьа дархәыцит. Дырҩегьых агәра игеит
адунеи дуӡӡаҿы наҟ-ааҟ амшынқәа реиԥш адинқәа шеидцәқәырԥалоз,
ишеиндаҭлоз…
Зынаԥш-ааԥшра ҭбааз, агәырҵҟәыл ду змаз Леон, инҭырҳәыцааан акәымзаргьы, идыруан, иаҳахьан Византиа аимпериа зықәгылаз

293

(иахьатәи Ҭырқәтәыла) адгьылқәа ажәытәӡа ҳаҭҭаа шрықәынхоз. Урҭ
бызшәала, ҵас-қьабзла иара ижәлар ишырзааигәаз, Ҳаҭҭусас захьӡыз
аҳҭнықалақь дуӡӡа шрымаз. Дцангьы ибахьан (иахьатәи Анкара дук
инацәыхарамкәа) уи абаахыжәжәарақәа, «Аҳцәа ргәашәқәа» захьӡыз,
хаҳәла еиқәҵаз, Анцәа исахьа ҭыҿҿа изныз, хәба-фба махҽ еивагылан
ибжьысыртә иҭбааз уи аҭаларҭа гәашә ҳарак дуӡӡа…
Амшын Еиқәеи Адгьылбжьаратә мшыни рыбжьара зҽеимыртаӷа
ишьҭаз, есааирагьы иӷьацоз ари аҳәынҭқарра ду егьырҭ агәылараҿтәи
атәылақәагьы акыр ампыҵанахалахьан, урҭ еимакны Мысратәылеи
иареи ааҟәымҵӡакәа еибашьуан. Убас ҳаҭҭаа Шьамтәыла рнап аҵаҟа
ианаарга, уи еимакны Мысреи дареи ӷәӷәала еибашьит. Усҟан Рамсес II хадара ззиуаз мысратәи ари дареи анеидысла ҳаҭҭаа аиааира
дуӡӡа ргеит, иара Рамсес дрытҟәаанӡа дырцәыбналеит. Уи ашьҭахьгьы
ус-ус ишааиуаз дасу раҳцәа рыԥҳацәа наҟ-ааҟ хаҵа ирышьҭуа, ажьрацәарақәа, аиуарақәа рыбжьало мацара еизааигәахеит, анибарҵәара
иаҟәыҵит…
Абас иҟаз ажәлар дуӡӡа зымҽхак ҭбааӡаз рҳәынҭқаррагь даргьы,
аӡы иқәнаӡәӡәаазшәа, ирҭынхаз хаҳәқәак, баҟақәак умбозар, (усҟантәи
аамҭаз архивқәа рҿы иҟаз урҭ рероглифтә нҵамҭақәа издыруамызт ҳәарас иаҭахузеи), рхабарк ахьыҟамыз, дара рҭыԥан абырзенқәа
жәытәӡаахыс иашьагәыҭушәа рыдгьыл иахьықәыз џьашьатәшәа ибон
Леон, ирацәангьы дазхәыцхьан. Беслани иареи убарҭ аҭоурых ҵалашәыраамҭақәа ирыдкыланы дара рыжәлар ржәытә-рҿатә ианалацәажәозгьы адунеи аҿы иҟаларц зылшо аҭоурыхтә еиҭасра дуӡӡақәа
уаҩы ишимбац идыргачамкуан. Иахьа ртәыла аидкылара ҳәа дара есааира наҟ рҽалахало изҿызгьы аҵакы ӷәӷәаны иахәаԥшуан. Уи ахьчара,
аҵас-қьабз, ауаа раԥхьаӡа ишаны адгьыл ианықәиҵоз Анцәа ираҭәеишьаз, ӡи мцеи ирылсны иаауаз рбызшәа хазына аиқәырхара иреиҳау
ус ыҟамызт дара рзын аԥсабараҿы…
Уажә ҳара дырҩегьых маҷк ҳанхьаҵшәа ишәаҳҳәазгьы хашәымҵар,
урҭ абарҭқәа ирызхәыцыртә аҟынӡа усҟантәи аамҭазы изыҟаларызма
ҳәа шәарлакҩакыр алшоит. Ихашәҵа, ус моу, инеиҳангьы ишыҟаз, ҳара
рцәаныррақәа зегьы нҭырҳәыцааны рылацәажәара, изызхәыцуаз, иззықәԥоз зегьы раарԥшра ҳзымариам умҳәозар…
Ҳаиасып шьҭа уи аҽны Уазабааҿы Леони аамсҭцәеи реилацәажәара ашҟа. Араҟа еиқәшәаран иҟаз зегьы ааихьан, иззыԥшыз иара аԥсҳа
ихаҭа иакәын. Уигьы дук мырҵыкәа, Баалоу Хьзан дзаԥхьагылаз ихьчаҩцәа ӷәӷәаӡақәа ицны, ашыршырҳәа шьапыла арахь дыҩхалеит. Ари

294

абаа ахьыҟаз уаҩы ишиҿархарсҭамызгьы, иакәшан игылаз ахылаԥшцәа рхыԥхьаӡарагьы еиҳартәит, лбаа Гәымсҭа ахықә аҟнытә арахь ашыцра зыҽнылазхалоз амҩахәасҭаҿгьы, зеиԥш ҟамло егьыҟам ҳәа, бџьарла еибыҭаз аҟарулцәа жәпаҩык дыргылеит. Рыҽқәа ахьҭакыз ажәытә
баа хыжәжәараҿгьы убас ахылаԥшцәа ӷәӷәақәа рнапы ианырҵеит.
Аԥсҳа, егьырҭ еиқәшәаз реиԥш, Уазабаа ҿыц дыргылеижьҭеи имбацызт. Арахь дшыҩхалаз еиԥш, днакәша-аакәшан игәеиҭеит, нас уантә
агаҿахь длаԥшит. Иара абаа ашәаԥыџьаԥ ирылаӡны рацәак иузгәаҭомызт, лбааҟа Гәымсҭа аԥшаҳәа ккаӡа астәи уқәԥшуа иахьыҟаз игәы иаахәеит. Ианакәызаалак ари аӡиас ахықә иавалан иаауаз, аԥсҭыр ҳәа
изышьҭаз, ақәылацәа жәпаҩын. Урҭ уашьҭарнахыс ари абаа аԥшыхәырҭа аҟнытә аԥсуа еибашьцәа рыхҿақәа ирымԥыхьамшәакәа араҟа
мҩасшьа роушамызт…
Леон иарӷьажәҩацәагьы иаргьы абаа ашәхымс дагьынхыҵит еизан
итәаз зегьы аӡәк еиԥш иҩеибаргылеит.
– Шәтәа, саашәыкәыхшоуп, шәтәақәа, – зегь лаԥшыла иааимидеит, иаргьы днеины аханы изалхыз аҭыԥаҿ днатәеит, нас дырҩегьых
жәҩахырла еивҵарыԥхаа еидтәалаз лада-ҩада еимданы днарылаԥшит, днарҿаԥш-аарҿаԥшит, иззырцҳаз зегь аӡә дагымкәа ишыҟазгьы
аагәеиҭеит.
Араҟа уажә арҭ еиқәшәаз аамсҭцәа нага дуқәа рахьтә абри аҭыԥ
залырхызеи, иахьеиӷьу аҽаџьара ҳаиқәшәар ҟамлаӡои ҳәа згәы иаанагозгьы ыҟақәан. Леон уи рыԥшшәахәқәа рыла еиликаазшәа ус иҳәеит:
– Ара ҳахьеиқәшәаз аҭыԥ залҳхыз, Ԥсырӡха аҳҭынраҿы, ма Гагрыԥшь, ма иара Аҟәа, мамзаргьы аҽаџьара ҳзымеиқәшәо акәӡам,
ҳаиқәшәара зыхҟьази уи ҵакыс иамои роуп. Насгьы, абнагьы алымҳа
амоуп рҳәоит аха, иаҳҭахуп уи даара имаӡазарц, шьҭа иаҳӡо, иаҳҵәахуа ус шҳамамгьы…
Абӷьыц кашәар абжьы уаҳартә зегь еиқәыӡырҩуа иааҟалеит. Иара
ус нациҵеит дырҩегьых: – Уи аамышьҭахь, иаразнак уажәнатә, пату
дуӡӡа зқәу шәарҭ шәыгәра сымго акәӡам, шәҿаԥхьа асаара схырхәоит, аха Иисус Христосгьы еиҳа дзықәгәыӷуаз иапостолцәа рахьтә аӡәы
диҭиит, диԥсахит… Убри аиԥш аҩысҭаа-мусхәрак зласраны иҟоу аӡәыр
машәырла дҳаланагалан дыҟазаргьы иаԥхьаҟа хиамҩа шимоуа идыруазароуп. Ҳара иахьа абраҟа баша уааҳәурак аҵыхәала ҳмеизеит,
ҳажәлари ҳабиџьынџьтәылеи рлахьынҵа аӡбароуп Анцәа хьышьаргәыҵа иахьтә напынҵас иҳамоу… Урҭ ашәарҭа ӷәӷәа иҭагылоуп, шәарҭа
ӷәӷәас зегьы реиҳа иҟалазгьы, адәныҟатәиқәа раасҭа, аҩныҵҟатәи аӷа-

295

цәа роуп – иҟоуп аԥсуаа аԥсуара иаҿагыло, ҳажәлар рҽеидыркылар
зҭахым, зхатәы феида арҳара мацара иашьҭоу, маӡа-аргама ҳазҭиирц,
ҳаазхәарц зҭаху, шәаргьы саргьы хәдықәҵас ҳҟазҵарц иашьҭоу…
Иажәа ахы ахьцоз цқьа ирзеилымкаакәа, еиқәышьшьы иштәац итәан.
Қәрала акыр еиҳабацәаз аамсҭцәа дуқәа «сабик» абас дҳацәажәо,
ахшыҩ ҳирҵо аҟынӡа ҳашԥанеии ҳәа ргәы иаанагозаргьы сеидру аха,
аԥсҳа ихыԥша, иажәа амчхара аханатә аахысгьы убас итҟәаны иаман,
изакәу рыздыруамызт аха, уи иҳәатәы, рҽазыркӡаргьы, хыԥашьа рзамҭо.
Уи ауп иахьа абраҟа дара еиҳарак иаазгазгьы, мамзар ԥаса-ԥасақәа
ракәызҭгьы, хатә ҳәынҭқаррак иаҩызаз дасу раҳра маҷқәа рҟынтә ас
зегьы еицырзеиԥшу еизарак аҿы еилатәо, еизыӡырҩуа ианбаҟалахьаз.
Убри аганахьала, ари реизара ашьапы анакыҵәҟьоз уажә шакәызгьы,
иара атәы нанагӡахьеит уҳәарын – убасҟак ихҭыс дуун, убасҟак аҵанакуан. Уи дасу аҳцәа ахьтәазгьы ирныруан, иага уадаҩра рԥықәсыларагьы, раԥхьаҟа рымч зырӷәӷәоз ҟәандарак ԥшаҵас ахәхәаҳәа ирыннадон… Аҽнышьыбжьонха реиқәшәара символра азызуаз иара абаа ҿыц
аҩныҵҟа иаркыз ацәымзақәа рылашара ԥаҭԥаҭуа иахьырҿаҷҷоз ссиршәа рхы-рҿқәа ҟанаҵон. Иара Леон ихаҭагьы маӡа џьашьатәык зҵаз
абри аҭагылазаашьа шанашәақәа иныруан, дахьцәажәоз ихаҭа ибжьы
даҽаӡәы ибжьушәа, ҵабыргны Анцәа иҿала иҳәозшәа иаҳауан… Маҷк
данааҭгылагьы ус иажәа инациҵеит дырҩегьых: – Шәарҭ абзиахәқәа
заманала ижәдыруеит ҳџьынџь-дгьыл алашәага ирыладыршәыз абаҩ
еиԥш атәымуаа еимдырххоижьҭеи шаҟараамҭа ҵуа. Уи аҵыхәа ԥҵәарангьы иҟаӡам ҳара-ҳара ҳаиламҵәакәа, хҭак ҳаицҭахысуа ҳҟамлакәа.
Убри аҿы иаҳԥырхагоу, иблаҟьа-бласуа, уахгьы-ҽынгьы имтәа-имыцәа
ацәыслампыр еиԥш ҳҵызжаауа зегьы иахьыҟазаалак рымҩа ԥҵәаны
иаанаҳкылароуп. Урҭ иаазқәылазк цәгьашәа рҽыҟарҵеит, маана хкыс
иаԥшьырымго егьыҟам, реирыӡқәа хь-ԥарала ирҭәны, еиҳа ҳзықәгәыӷуа ауаа рхыхразы игәароуп, ҳара-ҳара ҳаиҿарыжьырц, ҳаибадырфарц, ахаан ҳзеидымгыло, ҳҳәоу еиқәымшәо ҳҟарҵарц, аимпериа ауӷә
хьанҭа ҳаҵыҵуеит ҳәа ҳшаҿу, уахь зынӡа ҳшаҵаз еицәа ҳаҵарцаларц,
дунеихаангьы хҩахак ҳзыҟамҵарц… Ари жәытә хьаауп, жәытә хәраҭыԥ
бааԥсуп… Изырӷьаша хәрабӷьыцк азаҳмыԥшаар ихымжьыжькаан
ҳажәлар ҳцәагаӡар алшоит. Исҭахуп иахьа абраҟа ҳахшыҩ еилаҳҵарц,
имырӷыӷкцәакәа, аамсҭашәала ҳаицәажәарц, дасу ҳгәаангарақәа еибаҳҳәарц, аҵыхәтәангьы иҟаҵатәу-иутәу азы зеиԥш хықәкы-нагӡатәык
ҳагьазкылсырц… – дааҭгылан зҵаарала днарылаԥшит еилаӷәаа еилатәаз. – Ицәажәарц зҭахыда?

296

Ас иаалырҟьан иаразнак ахҭа ианынаҿеик, раԥхьа ацәажәара иалагара рзымдыруа, икәанызануа иааилахеит.
– Саҭамыз шәаԥхьа ажәа ахьызго, – ҿааиҭит ԥаса Константинополь
аус зуаз аамсҭцәа иреиуаз, Шарыҭхәа иԥа Ҟасҭеи захьӡыз, уаҩынарҳа
дук. – Шәара ишәзымдыруа иҿыцу ҳәа егьсызшәамҳәозар акәхап, аха
ааскьа-ааскьақәа маҷк еиҳа Кәанстантинопль аиҳабыра сызларылаԥшхьоу ала, зны уатәи аҭагылазаашьақәа рыӡбахә ԥыҭ-чыҭк шәасҳәарц
сҭахуп, избанзар, арахьгьы уи иахылҿиаауа акырӡа ирацәоуп макьана… Уа иахьа даара аилаҩеилас бааԥсуп, аҳәынҭқарра иахагылоу
ауаҩ имч змырхо рацәахеит, ҳколониақәа ҳԥырҵны ицо иҟауҵеит ҳәа
аҳәаҭыхла иҿагылоуп… Иара зегь реиҳа игха дуны аханатә иҟаиҵаз,
иаби иабдуи ркәал дынҭагыланы, аныхачаԥақәа ирну Анцәа иани иареи рсахьақәа ирымҵахырхәоз адинуаа дахьырҿагылаз ауп… Иахьабалак анцәаиҳәарҭақәа рҿы икыдыз аҭыхымҭақәа зегьы наҟ идәылгатәуп, анцәаиҳәарҭақәа ирыҵанакуа адгьылқәагьы рымхтәуп ҳәа
адҵа аныҟаиҵа аилаҩынтра бааԥс ахылҵит, уи зхы иазырхәаз шьоукы
дара анцәаиҳәарҭақәа злахиаз амал, ахьымаҭәа зегьы еимырҵәеит, адгьыл еимакны инибарҵәеит… Иара ҳара ҳахьгьы убри ахыԥша ааирц
егьагӡам, Исавр ихаан ҳанцәаиҳәарҭақәа цәҳәыҟьантазӡа ишдыргылаз
еиԥш, ирыҩноу акы рыҩнамыжькәа еимӷәыцә иаҳцәыргар алшоит, урҭ
ирыҵанакуа адгьылқәа дегьызмаха иназымԥыхьашәаз ирымпыҵархало иалагаргьы ҟалоит…
– Анцәаиҳәарҭақәа зықәгылоу аҭыӡҭыԥқәа ракәым ҳара иахьа хьаа
дус иҳамоу, – уи днаиԥыҩлеит аԥсҳа, – Ҳаԥсадгьыл зегь ахьынӡанаӡааӡо иаҵанакуа адгьыл ауп, уххьзгеит, иаҳхьаау Ҳаԥсадгьыл ауп…
Аԥсҳа ибжьы анынаиԥықәсла маҷк даабалыбаҭеит Шарыҭхәа иԥа
Ҟасҭеи, нас иажәа ааиркьаҿын, ус нациҵеит: – Ҳарҭ аԥсуаа аимпериа
алҵра гәҭакыс ишҳамоу заҳаз уатәи аиҳабыра рыбжеиҳараҩык, рԥырҵра ҳахьашьҭоу аасҭагьы, аханатә аахыс шьакаҭәарыла ҳазмаркуаз
аџьамқәа, ма арабқәа рнап аҵаҟа ҳаиҭахьыҟало ауп рхы рхызхуа…
– Мап, – ибжьы еиҭаагеит аԥсҳа, – ҳара аӡәгьы инап аҵаҟа ҳҟалаӡом! Ҳхала, ҳхала аԥсҭазаара ҳақәиҭхароуп!
– Иалҵру? – дҵааит, иныбжьаршәны, ицәажәоз иватәаз егьи аамсҭа.
– Иалҵроуп, иалымҵыр ҟалаӡом. Убри инацсҵоит, шәгәы иалсыргьы,
илак-ҩакуа уарбанызаалак уҳавамгылан…
Леон ишидыруаз иахьа абраҟа еиқәшәаз алыԥшаахқәа рыбжьара зыгәрагара уадаҩу аӡәызаҵәыкгьы дрылам ҳәа акәын. Уажә, иара
иаԥхьа ицәажәашаз шыҟазгьы, ажәа рымԥаан ицәажәоз аамсҭа, ашә-

297

ха еиԥш еиларшан ииҳәаз иажәа, ицәажәашьа такәы иааигәамԥхеит.
Арҭ ауаа реизгара знапы ианызгьы иаагәоуҭартә лакҭаџьбарала днарыхәаԥшит, нас уаҳа дацрамлакәа, иҽеиқәкны: – Уаҳа акыр ҳазҳәода?
– днаразҵааит.
Аԥхьан иҳахьыз ҳмыхьааит, аԥхьа изыхәҭоу ҳәа дыҟоуп, ҳаибарԥшны ҳцәажәап рҳәарызшәа, инеиҿаԥш-ааиҿаԥшит дырҩегьых, нас ҿымҭ
зегь ацәажәара иара ишидырҵаз дырны, қәрала иреиҳабыз, Ҵҟыбынтәи аамсҭцәа дуқәа иреиуаз, Едрыс иԥа Шарыҭхәа захьӡыз, ауаҩы
ԥшӡа ҭаҳа-ҭыӷьа, ишьамхы еиқәыршә, иԥаҵақәа хьаша-ԥаша адауаԥшь
иеиԥш дӷьазӷьазуа дахьтәаз иҽааириашан, Леон дкылкаан диҿаԥшуа,
ус даацәажәеит:
– Аҭоурыхқәа зегьы ҳазларылацәажәарызеи аха, иахьа иҟоу аҭагылазаашьа зегь реиҳа иуадаҩны иззыҟалаз ҳарҭ Аԥсны аҟьаҟьараҿ
инхо ажәлар ҳауп. Избан уҳәар, абырзенқәеи ҳареи жәытә аахысгьы
ҳаизыҟазаашьақәа акала ишьақәгылан иҟан… аурымқәа рхаангьы ҳа
ҳҿы акәын урҭ рҽышьақәырӷәӷәан рыр ахьдыртәоз, абастәи акәын
аџьамқәа ишрабашьуаз, арабцәагьы рымҩа шԥырҵәоз… Аурымқәеи
Бзыԥ иҭанхо ажәлари, арирахь ҵабалаа дуқәеи наҟ-ааҟ рыбжьара аимак бааԥсқәа анҵыслакгьы рыбжьаҟазара ианакәызаалак изықәшәозгьы ҳара ҳакәгәышьан. Уи иахҟьангьы иагараан агәрамгацәа ҳәа ҳзырҳәахьан, иагараан ҳгәаӷ кны иҳажьрацәароу ауаа ҳабашьуа аҟынӡагьы инеихьан. Иагараан уӡырҩыргьы «ишԥыкәу, ыҟамзи, шәбаахырӷәӷәарҭақәа аурымцәа ишрышәҭаз» ҳәа аныӡба ҳадыргуан. Иахьагьы
абырзенқәа рырхәҭақәа рӷьырак нханы иахьыҟоу ҳара ҳҿоуп, урҭи
рџьаԥҳаны рцәаҳгоит, иҳаршәоит, еимаҳҵәоит ҳәа цас ианрықәлалогьы ыҟоуп, иҟазҵо ҳа ҳакәу џьшьаны иҳаибадыршьырц, дареи ҳареи
ҳаибадырфарц… Ишыжәдыруа аиԥш, Лазсҭангьы, аиҳарак Рҩан амшын
иахьалало ааигәара иҟоу абаа хырӷәӷәарҭаҿы абырзен рыр хәҭа ду
гылоуп, урҭ аратәиқәеи бзиа еимадоуп. Иныҵыҩ-ааҵыҩны излаҳаҳауала, Аԥсны имҩаԥысуа ахҭысқәа згәамԥхо лаз аамсҭцәақәак абри
рхы иархәаны, зны ҳжьаны аџьам рыр ҩаган ишҳажәырҵаз еиԥш, ус
хәымгақәак реиҿкаара ргәы иҭоуп… Зегьы иреицәаны иҟоугьы, аԥхьан
ахьы Леон зхаҵкы сцаша ишиҳәаз еиԥш, ҳҵызжаауа ҳәа дызҿыз иреиуоу ҳаамсҭцәақәакгьы алахәуп абри… Ҵабыргыхаҭаҵәҟьан ҳара аус
ахьҳамоу ҳара ҳазҭиуа ҳшарамшақәа, ҳамрицәа рҿоуп. Шьҭа иазҳархароуп урҭ иахьынӡаранаҳажьхьоу, дазусҭазаалак аӡәы ҳаимеигӡакәа,
ршьапқәа рыла икәалкәало икнаҳҳароуп… – мақаррыла иажәа аахиркәшеит Едрыс иԥа Шарыҭхәа.

298

Абри данцәажәа ашьҭахь, маҷк дырҩегьых иааҭынчрахеит, нас
аслан ҿаша еиԥш ихы-иҿы гәылҭәаа ԥшӡа ҟәашәӡа, ибла гәыҭбаа
дуқәа ҭышеишеиуа, ижәҩахырқәа ҟьаҟьаӡа, зычаԥашьак ыршанхагаха,
уажәраанӡа ҿымҭ-ԥсымшьҭ еиқәыӡырҩуа ирылатәаз Таԥшь-иԥа Беслан,
ишиҟазшьаз еиԥш, ҭынч-ҭынч, ибжьы акадифа еиԥш итатаӡа, игәыкны,
аха агәамч ду аҵубаауа, ус иажәа ашьапы кны дцәажәо иҿынеихеит:
– Абзиара зқәызааша, ҳаиҳаб ду Едрыс иԥа Шарыҭхәа ииҳәаз аамышьҭахь рацәак иацсҵозеи, аха ҩбаҟа ажәа саргьы ишәасҳәарц сҭахуп. Дасу ҳаҳрақәа рҿы жәытәаахыс иҳахҭысхьоу зегьы уажә араҟа
рылацәажәашьа ыҟам, егьаҭахым сгәанала, аха уеизгьы убарҭқәа
хәыҷмыҷык наҳгәалаҳаршәаргьы ԥхьаҟатәи ҳусқәа рырҽеираҿы
еиҳагьы иҳацхраауеит акәымзар акы иаҳԥырхаган иҟам. Ҵабыргыхаҭан иуҳәозар, ҳара ҳашьҭахьҟа иҳаҩсхьоу ахь ҳхьаԥшыр – ҳара-ҳара
еиҽԥныҳҳәаша шьардакгьы ирацәаны иҟоуп, избанзар, ианакәзаалак,
изыхҟьа-ԥҟьалак цәи-мҵи реиԥш ауп ҳаизыҟазаашьа шыҟаз, дасу ҳара
ҳтәы ҳашьҭан, арма-ӷьырма ҳаихон, еидгылашьажәлак ҳзыҟаҵомызт, ма еицәтәыму уаандаз, анык илыхшаз, еижьрацәароу, еижәлантәу
ҳауп ҳарҭ зегьы… Аурымқәа ҳәа узҿу рхаангьы нас шәара, Шарыҭхәа
ду уаԥхьа сыԥсит, агауаа шәҿы урҭ еиҳа тәарҭа-гыларҭас ирыман, устәи
акәын Ҵабал ишачычозгьы, рнапаҿы ишааргозгьы, ҳарҭ Клыхәреи Марыхәи ирхыҵны ицо акаҵәара мҩақәа рыхьчаҩцәас мацара ҳҟарҵарц
цәгьа ианырымбозгьы… Абри гәаӷганы, ҳара ҳабдуцәа гәышьақәа ҵысны, ицаны хаз аџьамқәа рыманы иаауан, урҭи дареи аурымқәа ирҿагыланы ирабашьырц. Уи иахҟьақәахьоу ахлымӡаах бааԥсқәагьы рыӡбахә шәаҳахьеит, ижәдыруеит. Убри ауп аиҳарак мзызс иаиузгьы, 550
шықәсазы, алазқәа раамсҭа, Ҭердеҭ алахша Ҟалӷьҭатәыла аҳ ду Гәбаз
данизгәаа, маӡала аџьамқәа драцәажәаны, чарҳәарыла ҳабдуцәагьы
жьаны, Ҵабал абаахкыраҿ иахьҩеигаз. Аџьамқәа рыр рԥызажә, ҵабалаа рҭаца хаҿы лаша, рҭаца бзиахә длеилаҳаны мчыла ахьымӡӷ бааԥс
анлирга, иргьы иаргьы уаҩ даанмыжькәа маршьанаа ирҟәаҟәеит. Убри
ашьҭахь Ҵабал ду илҭанакыз ажәлар Ҟалӷьҭатәыла наӡаӡа ҳалҵуеит ҳәа
иԥаԥашькны иқәгылеит, аха аԥсуаа иҳаиуаз Гәбаз зқьҩыла аурымқәа
рыр, Иоанн захьӡыз рԥыза ду раԥхьа дыргыланы, ауаа барабарқәа
ицҵаны иҩаишьҭын, дырҩегьых ҵабалаа ҳбаахкыра ду аҿы аиҳабыра
реизара ҟаҵаны, амаҳагьара ныҟәызгаз, ҳаибазырфаз Ҭердеҭ аԥсахҩы
иоуп, уи ашьауӷа бааԥс дақәҳаршәоит, дкыдҵан дҳамшьыр дабацои,
ҳара гәыбӷан ҳамамыз ҳәа рхы рқьианы, ҳабдуцәеи дареи аинышәара рыбжьарҵашәа руит. Ус заҟа хҭыс ҟалахьоузеи. Дара арабцәагьы

299

ааҟәымҵӡакәа Дали Ҵабали мҩадус, еибашьырҭас иҟарҵарц иашьҭоуп,
устәи ихыҵны аҳазарқәа ирыжәлаларц азыҳәан…
Абри зегьы зхароу ҳара ҳхаҭақәа ҳауп, ҳара ҳзеидымгылароуп. Аринахысгьы еиҭаҳәашьак ҳаураны ҳаҟаӡам, аԥхьан ицәажәоз ишышәҳәаз
еиԥш, ҳажәларқәа еидаҳамкылакәа, убри алыршараҿы иаҳԥырхагоу
ркәакәылах ықәҳамхыкәа. Убри аҟнытә сгәы иаанагоит иахьа абраҟа
ҳаиқәшәараҿы хымԥада ԥхьаҟа иҟаҳҵаша ҳусқәа рыхсаала шьҭыхтәуп
ҳәа. Зегь раԥхьа иргыланы нап зҳаркыша ҳәа сыхәҭаахь сгәы иаанаго: цәгьамзар бзиа згәы иҭамкәа иҳашьҭоу зегьы рсиа шьҭыхтәуп, урҭ
аӡәаӡәала иаанкыланы, ажәлар реизараҿы икылганы рцәа рхыхтәуп,
ашьра зыхәҭоугьы рыцҳашьарак ҟамҵакәа, ҵабыргыхаҭан, ишьтәуп…
Уи аамышьҭахь, дасу ҳаҳрақәа рҿы иҳамоу ар рхыԥхьаӡара еиҳатәтәуп,
ирҿыцтәуп, урҭ ишахәҭоу ибзиаӡан иазыҟаҵатәуп, аибашьра иазку
аҽқәа алԥшаатәуп, абжьара зҭаху бжьатәуп, идырҵатәуп имшәа-имырҳа хаха ажәылашьа, аибашьышьа, убас бџьарла, џьаԥҳаныла иӷәӷәаны
ҳҽеибаҳҭароуп, аахәара аҭаххозаргьы мал-шьалк ҳамеигӡароуп. Дасу
ҳархәҭақәа, уажә иҳамоу инаԥынҵаны, ишахәҭаҵәҟьоу ианеиҿаҳкаалак, рызегь џьарак еиқәыршәаны, ҳаилагыланы аҽазыҟаҵарақәагьы
мҩаԥаҳгароуп, зегь ԥызара ҳзызуша ҳзеиԥш хадагьы далаҳхыроуп. Уи,
ҳәарас иаҭахузеи, Рамзыц иԥа Леон ихаҭа иакәхароуп…
Абас армӡаа ҳаԥхьа ишьҭоу аусқәа шеибакәу ҳампыҵаманшәалахарц азы, зны ҳарҭ абраҟа еиқәшәаз ажәлар рхаҭарнакцәа зегьы, Леон
ду ихаҵкы-иԥсаҵкы иажәа ахы аникуаз заа ҳгәы шаҳҽаниҵаз еиԥш,
Иаса Қьырса дызҭиз иапостолцәа руаӡәк ҳиеиԥшымхарцаз, ӷәӷәала ҳаидгылароуп, иахьабалак ҳагәра еибагароуп. Убри аҟнытә, сгәы иаанагоит, абыржәыҵәҟьа иахмырԥркәа, дасу наҟ-ааҟ ҳнацәкьарақәа ҵкәаны, ҳшьақәа еилаӡҩаны, ҭоуба еидаҳулароуп ҳәа. Уи ашьҭахь ҳзыԥсахуа аӡә дҟаларгьы дазусҭоу ҳбап, иҳаҳап. Иареи ҳареи аҽакалагьы
ҳаицәажәап! Ари баша қәмақарраӡам, ари шәарҭ ахазынахәқәа зегьы
шәгәы иҭысҳәаауа ажәоуп сымҩашьозар… Иаахҵәаны, ҳара ҳажәлахылҵшьҭрақәа, иахьамуагьы мчыла, иаҭаххозаргьы шьакаҭәарала еидаҳамкылакәа, ҳарҭ шәышықәсала ҳазҭагылоу агәаҟ-ҵәаҟрақәа ахаангьы ҳазрылҵран ҳаҟаӡам. Ҳгәы мбжьажьакәа, аӡәк еиԥш зегь ҳидгылап,
абри аус ԥшьа дуӡӡа анагӡара знапы ианҵаны Анцәа хьышьаргәыҵа
иаҳзылбааишьҭыз Леон лаша, Леон хьӡырҳәага ду. Ҳашзахәо ирласынгьы иаанаҳкылап, аԥхьаншәа Ҭердеҭ ҳәа сызҿыз ачарҳәаҩы иеиԥшха,
иахьа ҳааҵрақәа ирывоу, иаҳбац еицәа џьаҳаным еиқәаҵәа ҳалазырԥшырц згәы иҭоу, амыждаразы ҳара ҳжьы иалҵыз ауаа маҭаԥшьқәа…

300

Таԥшь-иԥа Беслан уажәадагьы дцәажәо збахьазгьы ари иажәа мыцхәы иаршанхеит, иашьцәа гәакьақәа иреиуазгьы такәы иаарзымбатәбарахеит, избанзар, асҵәҟьа иаахтны арҭқәа дрылацәажәо рмаҳацызт. Уи дцәажәан даналга, дырҩегьых еимгеимцарак ҿымҭ ус еилатәан
зегьы, иубартә иҟан рхәыцырҭақәа акыр ишырацәазгьы. Аԥсҳа ихаҭагьы, ацәымза лашарақәа ахьигәыдыҷҷалоз икәалӡы маҭәа ссиршәақәа
идырцырцыруа, ҿыцха дышҭаԥшуа, игәы Беслан иҭиҳәааз аҭынхажәақәа мыцхәы дыртәыртәны, ԥыҭраамҭак деиқәышьшьы дтәан, нас
дырҩегьых ихы дааҩахан, уаҳа ицәажәода ҳәа зҵаарала днарылаԥшит. Абри ашьҭахь, аӡәаӡәала иахьтәаз инагыло, ражәа рҳәеит жьгарҭаа
раамсҭцәа рхаҭарнак Таԥш-иԥа Алоу, Абжьаҟәатәи аҳцәа, Гәымсҭатәи,
Иашыратәи, Егры аарцә инхоз аамсҭцәа иреиуаз, Ԥсырӡхатәи аамсҭцәа
дуқәа, Дали Ҵабали, нас иара Аҟәантә иҟаз, убас асаӡқәа, ахҷыԥсааи
ԥсҳәааи рахьтә иааз аамсҭцәа нагақәа уҳәа шамахамзар аӡә даанымхакәа. Урҭ аиҳараҩӡак еиҳа ихадараз азҵаарақәа рҿы рҳәоу еиқәшәеит, аха «амшә зааӡаз ицҳауан ҳәа, иахьа уажәраанӡа ицәгьа-ибзиа
ҳзааӡаз, ҳзыхьчаз, аҵара ҳзырҵаз, ауаҩрахьы ҳкылызгаз ҳимпериа
ду агәы ҳамхацәымҟьааит, ҳамхамццакааит» ҳәа гәнамӡарыла иамхацәажәақәазгьы ҟалеит. Аԥсҳа ари дырҩагьых агәра инаргеит абасҟак
зегь рыла ҳзықәгәыӷуа ҳәа иалԥшаан еизыргаз аамсҭцәа рыбжьарагьы макьана илак-ҩакуаз, аӷьармацаҳәаҵәҟьа ахақәиҭра иазықәԥашаз
усҟак ишырацәаҩымыз, макьанагьы ԥхьаҟа аиҿыхара ӷәӷәақәа, уимоу
аидысларақәагьы ҟамлар ада ԥсыхәа шыҟамыз. Ганкахьалагьы ибзиоуп ҳәа игәы инҭиҳәааит араҟагьы аргама иахьааԥшыз дасу ихәыцшьа,
дасу дзеиуоу, иху-иҵыхәоу. Уажәазы урҭқәа рацәак дрыцрамлакәа,
дахьтәаз дҩагылан, ианакәызаалак ишиҟазшьаз еиԥш, ҭынч-ҭынч длеи-ҩеиуа, зны-зынлагьы дааҭгыло, дырҩегьых ус иажәа дналагеит:
– Уаз ажәоуп иахьа абраҟа абри абаа ҿыц аҿы (Уазабаа ҳәа азырҳәеит уинахыс) ҳарҭ зегьы ҳазлацәажәаз… Аџьамқәа ршах-аббас Ҳосрои
Аноширвани Византиа аимператор Иустиниани рхаан аахыс маршьанаа
шәтәылеи Аԥсны агаҿа инхо аԥсуааи ирхыргахьоу гәаҟ-ҵәаҟрақәакгьы
ртәы иааинырслашәа ишәгәалашәыршәеит. Сара салалом уи аамҭазы урҭ ампыҵахалаҩцәа Бзыԥтәылагьы ашьарҩаш иҭадыршхьоу аӡбахә, ашьҭахь-ашьҭахьқәа иага ҳаинышәазаргьы… Арҭ аҳәынҭқарра
дуқәа Қарҭлии Лазсҭанигьы хаԥсыреиқәаҵәа рзаарцахьеит… Иахьагьы
убасҟан иҟазоуп иҟоу, иахьагьы иаҳҳәац ауп иаҳҳәо, иахьагьы шьоук
ахақәиҭраз ҳақәԥоит, шьоук цаны ҳацәгьа шырҳәац ирҳәоит… Сара
ԥсҳас сыҟалара, сан лаҳәшьаԥа Леон Ҳазар раԥхьа днаргыланы, иа-

301

гаҩ рҽаладырхәызаргьы, имӡакәа исҳәоит, ҳтәыла жәытәаахыс иалачо, қьаф алзуаауа, иалабзазо Константинопольтәи ачынуаа рыбз зҵам,
ма урҭ ҳтәыла аҳәаҭыхла иаагылазар ирымазкуа аџьамқәа, арабцәа
рҳәынҭқарцәа рыцәгьаршра иахымҟьо акымзарак иара абыржәгьы
Аԥсны имҩаԥысӡом. Урҭ ианакәызаалак ҳара ҳгаӡақәа рнапалоуп рус
ҟьашьқәа зегьы шыҟарҵо. Иага мықәшәатәы цәгьа ҳақәшәаргьы, ҳара
ахәашақәагьы, ахаан ак иабжьо милаҭны ҳзыҟамлеит. Аха ари шьҭа
ас уаҳа цашьа амаӡам. Адунеи зынӡаск ҳаныӡаар еиӷьуп, абас иҟоу
аԥсҭазаара ҳамазар аасҭа. Убри аҟнытә аидгылареи ахақәиҭра нагӡеи,
мамзаргьы аԥсроуп ҳара ҳзы мҩас иҟаӡоу – уаҳа аҽакы ҳзалхӡом.
Ҳаицынхозаргьы ҳаицынхароуп, ҳҭахозаргьы ҳаицҭахароуп. Абри иацәшәо, иззымгәаӷьуа дырҩегьых уажәнатә иаахтны еибаҳҳәар еиҳа
еиӷьуп. Амалахазгьы ҳаибамжьароуп. Иахьа абраҟа иааԥҵәаны иӡбахоит ҳара зегьы ԥхьаҟатәи ҳлахьынҵа. Егьырахь аҭоурыхтә хьаақәа
зыӡбахә ҳҳәо зегьы шьҭа имцхәуп, зда царҭа амам аҳәааҿыҵәҟьа ҳааины ҳаҟоуп – иҟам шьаҿак шьҭахьҟа ахьаҵырҭа, џьара ак ҳмыӡбакәа,
ԥхьаҟагьы еиҭаҵшьа… Убри аҟнытә, пату зқәу, зажәа шьарда ԥхылнадо
шәарҭ зегьы шәымчала, аԥхьан сашьа Беслан, ихаҵкы, ишиҳәаз еиԥш,
уахгьы-ҽынгьы иааԥымҵәаӡакәа иҟаҳҵалаша ҳусқәа рахь ҳаиасыроуп,
– абри ааиҳәан, ҩаԥхьа днеины дахьтәац иҭыԥаҿы днатәеит. Нас дасу
напынҵас ироуз, дасу хаҭа-хаҭала усқәас изыдгылаша, иҟарҵаша лаҭын
бызшәала ашәҟәы ианырҵеит, аҩныҵҟатәи аӷацәа ҳәа ирдыруаз зегьы
рсиа шьҭырхит, ар реиҿкаашьа ахсаала ҟарҵеит, убарҭқәа инарҷыданы, дасу ирыҵанакуаз раҳрақәа рҿы жәлар рынхамҩаҿы иҟаз аиҵахарақәа раԥыхшьагьы иазааҭгылеит, ианаҭаххо аамҭазы еиԥҟьарак
ҟамларц азы, азеиԥш мал аидкыларҭа, азеиԥш цақәа рыргылара азаарыкӡа зегьы ирылацәажәеит. Убарҭқәа рышьҭахь, азҵаарақәа зегьы
еиқәызҳәало, ихадараӡоу ак аҳасабала ҭоуба аидулара ашҟа иниасит.
Абраҟа акәын, аԥхьантәи реицәажәараҿы дасу ирҳәазгьы рҳәеит аха,
аринахыс аӡәк иеиԥш зегь еидгылашьа рымоу ирымаму ккаӡа иахьааԥшыҵәҟьоз. Аԥсҳагьы уи дазыԥшын. Абри аамҭа инақәыршәан Ԥсырӡхантә иааргаз аԥшьауаҩы дрыманы арахь иааҩналеит. Ргәырҽанӡамкәа уи иаара иаршанхаз зегьы ҩаихаҵгылеит. Иаргьы, аӡшәах еиԥш
ижакьа игәыдыҽҽало, дхырхәан аԥсшәа нареиҳәеит. Иубартә иҟан
ҿыцк-ҿыцк еснагь иаԥшьызгоз аԥсҳа, анцәаиҳәарҭаҿ акәымкәа, иаалырҟьан абра, уаҩ изымдыруа абаа ҿыц аҿы сыхәныганы сызқәирныҳәо закәызеишь ҳәа гәҭыхас ишимазгьы. Уи зны ҭыԥк наизалырхын
уа днаган днадыртәеит, зегь ҩеибартәақәеит дырҩегьых. Иааҭынчрахе-

302

ит уаҩы ишимбац. Аԥсҳа дырҩегьых дҩагылан, акгьы мҳәаӡакәа, зныкҩынтә даалеиҩеит, нас, аԥшьа изиаша данааи, ихы наиқәикын:
– Пату зқәу ҳаб уара аԥшьа, Анцәа хьышьаргәыҵа иусқәа рынагӡаҩ,
ҳаҭоумҵан уахьҳаруадаҩыз… Иахьа абраҟа абарҭ иубо аишьцәа ҳшызынтәыку зҵакы дуӡӡоу, ҳџьынџь ԥсадгьыл иазку азҵаарақәа жәпакы
ҳрылацәажәеит. Урҭ рынагӡаразы, аҽаџьара акәымкәа, иара абраҵәҟьа
ҳаидқәыланы ҭоуба еицаҳурцгьы гәҭакыс иҳамоуп… Уи уара аԥсыцқьа
уалахәымкәа, уара иԥшьаны, уақәныҳәаны амҩа иқәумҵакәа илҵшәадахон, ԥхьаҟа нарха аиуамызт.
Арҭ ажәақәа ӷәӷәала иааинырын, ицырцыруа ихәда иахшьыз аџьар
ду аарҽеины, аԥшьа дахьтәаз дҩагылеит. Егьырҭгьы ҩеибаргылеит дырҩегьых. Аԥшьа имаҵ зуа ицыз ҩыџьа анцәаиҳәарҭа аусзуҩцәа, урҭгьы ржакьа хьыԥшшәылақәа қымфафылӡа, рхахәқәа рыжәҩа иқәсуама
уҳәо иауны, иаразнак иааин, арафы асыкәмал фҩы ахышәшәо иаадырмазеин, рныхаԥааҩ ду инаидыркит, нас абаа аҭаларҭа ашҟа иаанаскьан
иӡыӷә-ӡыӷәӡа иаагылеит. Аԥсҳа ҩбаҟа шьаҿа иаԥхьаҟа иныҟаиҵан,
дхьаҳәны мрагыларахь иҿы ааирхеит, нас ихы аҩада иҳаракны,
ҵәҩанҵәыҟа дыԥшуа, ибжьы оумашәа игәырцыхцыхган иҩҭикааит:
– Зылԥха ҳаура хыхь иҟоу Анцәа дуӡӡа ахьышьаргәыҵа! Дгьыли
жәҩани рыбжьара шеибакәу зегьы еидкыланы изку, мчыс ирымоу, ԥсы
зхоу зегьы ԥсыс ирхоу… амҩа иаша ҳақәҵа, иаҳзымдыруа ҳаҭоумҵан!
Уара уақәыршаҳаҭны иахьа абраҟа ҳарҭ жәлар рҵеицәа ҭоуба еицаҳуеит, ага иҟа, ашьха иҟа, ҳажәла хылҵшьҭрақәа зегьы џьарак ишеидаҳкыло, уажәгьы, уашьҭангьы, наунагӡагьы неилшәарак ҟамҵакәа ҳзеиԥш
ӷацәа ҳшырҿагыло, жәынгьы-ҿангьы мыдагьцәаҵас иаҳҟәынҷабло,
нхамҩа ҳазымҭо, ҳазмырӷьацо шеибакәу зегьы рҟынтә ҳаҽшаҳрыцқьо… Ҳаԥсы нҭшәаанӡагьы ԥсахрада, чарҳәарада жәҩахыркны ҳшеидгылало… Ус акәымкәа ҩашьарак зыхьыз, хәдықәҵара ҳзуны ҳазҭиз,
ҳҭоуба еилазгаз дарбанызаалак ҳшимеигӡо, ахааназ хҿыхшьа имоуа
ишишьҭаҳҵо ҳашәиԥхьыӡ… Исҭоубоуп абри абас шакәхо!
– Иаҳҭоубоуп абри абас шакәхо! – аӷу ааилдыргеит зегьы.
– Исҭоубоуп!
– Иаҳҭоубоуп!
– Исҭоубоуп!
– Иаҳҭоубоуп!
Аԥсҳа иҟама цырцыруа аҭра иааҭикәыцәаан, иццышәха иҟаз
аԥынҵа аҵарра, иарма напы иатәыз, игәыбжьынацәа анаӡара инахьирсын иааиҵкәеит. Уи иазыԥшызшәа, иаразнак аҵәырҳәа ашьа-цәыкәбар

303

налҵит. Уи инацласхан зегьы рҟамақәа ааҭыхны убас рнацәкьарақәа
аарыҵкәеит, уажәраанӡа аӡәык-ҩыџьак илак-ҩакуазгьы уи ааргәаӷьит…
Нас зегь аԥсҳа иааикәшан, еиҳаб-еиҵбыла ашьа злыҵуаз иара инацәкьыси, дасу дара-дара рнацәкьысқәеи неидкыло, наҟ-ааҟ ршьақәа
неиларыӡҩеит.
Ас жәларык ауаа ршьақәа еиларӡҩо аныхаԥааҩ бзанҵык имбацызт, қьырсиан ҵасла иахьынӡаҵанакуагьы издыруамызт аҟнытә, зназы
иҟаиҵара изымдыруа дықәхарц аԥсык ааигхеит, аха аԥсҳа иажәақәа
ақьырсиан дин изакәызаалак акала излацәхьамҵуаз ала, иаргьы лаҭын
бызшәала «Venite, exultemus Domino!» иҳәан, ара ашәа ицызҳәоз хорк
шыҟамызгьы иныҳәа-ныԥхьыӡқәа аацәыриган, илахь-иџьымшь ӡатәуа,
алҩа зхылҵуаз ирафы лада-ҩада иҟьо рықәныҳәара дналагеит…
Ԥагьара згымыз аамсҭцәа хгыла-ҿгыла дуқәагьы абарҭқәа зегьы
убасҟак ирнырит, убас еиԥш ҭагылазаашьак абра иҟалеит, ҿык-бзыкала еиҭаҳәашьа уаҩы изамҭо, изыҩнагылаз цқьа излымгац баа ҿыцымкәагьы, жәҩангәашәԥхьара иҟоу ханхьыҵәцарак акәушәагьы
ргәы иаарнаҭеит. Абыржәоуп арҭ рахьтә уаанӡа еиҳа илак-ҩакуазгьы
иахьатәи реизара ахаан Аԥсны изламбац ала аҵакы ахьынӡаҵаулаз
анеилыркаазгьы, џьашьатәык маанала ирыҵалазшәа, шьҭа аламалак
зыԥҵәара мариамыз «зынџьырк» ала ишеиднаҳәалазгьы лабҿаба иаарбарҭахеит…
IV
Анкьа зны Римтәи аимпериа анеилаҳа аимператор Константин
Актәи, Византиа ҳәа изышьҭаз ақалақь хәыҷ аҿы, ихыбгалаз Римтәи
аимпериа аҳҭнықалақь ҿыц ашьапы икит, иӷьазӷьазуагьы иргылеит,
ишааи-шааиуазгьы уи Константинополь ҳәа иара ихьӡ ахылеит, хазгьы Рим Ҿыц ҳәагьы азырҳәеит, дара уа иаланхоз рыбжеиҳараҩӡак
шбырзенқәазгьы «ромеаа» ҳәа рхы ишазырҳәац иазырҳәон, аԥсуаа ракәзаргьы, урҭ зны абырзенқәа, ҽазны аурымқәа ҳәа ишрышьҭац
ирышьҭан. Византиа ҳәа зыхьӡхаз абри аҳәынҭқарра дуӡӡа иалалеит
еилаҳаз ажәытә Римтәи аимпериа мрагыларатәи ахәҭа шеибакәу зегьы. Уи иаҵанакуан Балкантәи адгьылбжьаха, Азиа Маҷ, Егеитәи амшын
ихыԥсалаз адгьылбжьахақәа, Шьамтәыла, Ԥалесҭина, Мсыр, Қрити Кипри адгьылбжьахақәа, Месоԥоҭамиеи Шәамахьтәылеи рыхәҭа аӷьырак,
Раԥсҭан хаз иҟаз адгьылқәак, иара убас Ҟрыми Кавказ ага еиужьра дуи

304

рхышәара-ҵышәара иаԥныз атәылақәа зегьы. Аҩада уи аҳәаа Дунаи
аӡиас Амшын Еиқәа иахьалало аҟынӡа иҩаӡон, нас, ишаҳҳәаз еиԥш,
Ҟрыми Кавказ аахыҵ лакӡа-ҩакӡа ага аԥшаҳәа зегьы иқәсуан. Мрагыларахь уи аҳәаа ашьапы акуан Ибериеи Шәамахьтәылеи рҟынтә, иара
убас Месоԥоҭамиа адгьыл каршәрақәа ирықәсуан, еихнаҵәон аӡиас
дуӡӡақәа Ҭигри Евфраҭи, анаҩсҟа аҩада араб хылҵшьҭрақәа зқәынхоз
акаршәра дгьылқәа, алада – ажәытәӡатәи Пальмира абаа хыжәжәарақәа уҳәа ирыҿхысуан. Устәи аҿынахан, уи аҳәаа, Раԥсҭан акаршәра
еиужьра дуӡӡақәа еихыҵәҵәа-еихыҵәҵәо, Амшын Ҟаԥшь ахықәан
иҟаз, Акаба ҳәа изышьҭаз адгьыл чашәра иазкылсуан. Араҟа алада-мрагылараҿы Византиа гәылацәас иаман дырҩегьых араб ҳәынҭқаррақәа,
Химиариттәи аҳра ҳәа изышьҭаз атәыла иаҵанакуаз араб жәлахылҵшьҭрақәа зқәынхоз адгьыл ҭбаарақәа. Византиа абри аладатәи
аҳәаа Амшын Ҟаԥшь африкатәи аԥшаҳәа аҟнытә иалагоз, Мсыр иаԥныз
Ефиопиа, аҽакала иуҳәозар Абисиниа, адгьылқәа рҟынӡагьы инаӡон,
анаҩсҟа мраҭашәарахьгьы Ливиа акаршәара ду иацҿхысны, Киринаиҟ
ҳәа изышьҭаз атәыла инадгылон…
Абасҟак адунеи ду ахәҭак зымҽхазкуаз, ажәытә Рим аҳәынҭқарра
дуӡӡеи, Мсыри, иара Еллин ду иахшаз Бырзентәылеи инадыркны, ҵҩа
змам атәыла хазынақәеи бызшәала еиуеитәымыз, зхатә ҭоурых ҵаулақәа змаз ажәларқәеи знапаҵаҟа иҟаз Византиатәи аимпериа ҳа ҳазлацәажәо ашәышықәсаан мыцхәы изымҽханакыз аилеи-ҩеилас бааԥсқәа ирыхҟьаны алҵра зҽазызкыз, хыма-ԥсыма хазы-хазы идәықәлар
цәгьа изымбаз амилаҭқәа, уаанӡагьы Римтәи аимпериаан ишыҟалалоз
еиԥш, ана-ара инхәыҵҟьа-аахәыҵҟьан рыбжьқәа дырго иалагеит, убарҭ
рахьтә арирахь Кавказ аганахь зегь раԥхьаӡа уи згәаӷьырц иаҿызгьы
аԥсуа хылҵшьҭрақәеи аедыгьа жәла хылҵшьҭрақәеи ракәхеит. Урҭ
реидкылара, нахьхьынтә зеиҭаҳәара ҳаҿу ари ҳҭоурых ажәабжь ду
аҿы ишыжәбо еиԥш, ӷәӷәалаӡа нап аиркит, дара абырзенқәа ирааӡаз,
аҵара ду здырҵаз, ҳара даниз аҽны инаркны зыӡбахә шәаҳәо ҳаауа
Леон хьыӡкамшәа. Ари нап злеикыз иара иаанӡагьы, Римтәи аимпериа
ахаангьы, ашәышықәсақәа раԥхьагьы, аӡәырҩы аӷәӷәаӡақәа иаԥшьыргахьан, аха ҿааҳәыра рмоуа иақәӡуан, рыжәларгьы ахамышҭыхә бааԥсӡа иақәдыршәон. Уажә дырҩегьых иҟалеит уи аҩыза ашәарҭа ҳаӷеимшхара. Бызшәала, ҵас-қьабзла, ҟазшьала, ҭеиҭԥшла зҳәаз иеиԥш, шамахаӡак акәымзар еизааигәаӡаз, ԥашәк еицахылҵыз, аха џьарак еидкыламыз аԥсуа жәла-хылҵшьҭрақәа ԥсыхәа ахьынӡамоу ҵыхәаԥҵәала
реиларҵәаразы аамсҭцәа дуқәа ҭоуба анеидырула аахысгьы, иахьаба-

305

лак ажәлар еиҳагьы ргәы ҭынчмызт, раарыхратә, рынхашәа-чашәатә,
рыбзазаратә усқәа иааиԥмырҟьаӡакәа ишырҿызгьы, уахгьы-ҽынгьы
еибаргәаҭеиуан, иахьааиқәшәалак иҟоузеи-инузеи ҳәа аӡәи-аӡәи
еизҵаауан, аҽеидкылара аусԥшьа дуӡӡа зҽазҵәылхны, зыԥсы нҭыркәкәа иашьҭаз шыҟаз еиԥш, гәыкала уи иазааԥсошәа зҽыҟаҵаны иалахәаахәҭуаз, жьыхәҭак абалҳԥаари ҳәа иашьҭаз, маӡа-аргама иҵызжаауазгьы шырацәаҩыц ирацәаҩын. Даҽа бжаҩыкгьы изышьцылаз
анаҩс даҽа еиҭакрак рхахьы ирзаагомызт, раҳроурақәа, рқьафурақәа
рҵыхәа ԥҵәар ҳәа ишшәац ишәон. Урҭ зегьы ара Аԥсны аҩныҵҟа руа-рҭахыра рыцырхырааны ес-иҟарҵалак рнапы ахьынӡазынаӡоз Леони
уи идгылаҩцәеи, уажәтәи ҳбызшәала иуҳәозар, апровокациа рылырхуан, реиҵаҟьара ишашьҭаӡаз иашьҭан, уи анаҩс иара аимпериа ду
аҳҭнықалақь Константинопольҟагьы ицаны, уаҟа амалагьы зхатә усқәа
уадаҩӡаз Леон Ҳазар иҿгьы изларылшо ала ацәгьа рҳәон, уи иҿагылоз ачынуаа дуқәагьы хазы идырӷыӷкуан, иҟоу шәымбаӡои, шәзыԥшузеи ҳәа Аԥсныҟа ихьарԥшны рыԥсахы еибадыркуан. Арирахьҟа Леон
иаб иашьа иԥа Феодоси иакәзаргьы, гәаӷла дпеипеиуа деиҵаҭәны, дыблаҟьа-бласуа Лазсҭани Қарҭлии рхы-рҵыхәа дшалаӡаз далан. Ирҳәон
уи ааскьаӡагьы Фазис абаа-хырӷәӷәарҭа ду аҿы игылаз византиаа ргарнизон аҿы днеины маӡала ар рԥызацәа драцәажәазшәагьы, абастәи
шәҽаншәмырӷәӷәа, абар-абар егьагӡам, Аԥсны моу, иара Лазсҭангьы
шәымпыҵӡаауеит, шәара шәхаҭақәагьы зынӡа шәшықәырцо жәбап ҳәа
амца рыҵаиҵаӡеит ҳәа. Ҽа шьоукгьы ирҳәон уи нхыҵҟа гәыннаа рахь
дцаны дабрагьны дыҟоушәа, устәи игәы иҭеикуагьы уаҩы издыруам
ҳәа. Ирҳәон даҽа џьашьатәыкгьы: уажә аабыкьа Леон ихаҭагьы Константинопольнтә шьоук изаазшәа, урҭ маанала зынӡа Кавказ даԥырыргарц, Леон Ҳазар уара иага дууазаргьы, абар-абар аимпериа зынӡа
ицәеилаҳауеит, убри аҟнытә Византиа шеибакәу императорс уара уахаҳаргылоит, мап ахумҳәаан ҳәа ажәа инырҵазшәа…
Аԥсҳа Константинопольҟа ацара-аарақәа акыр рҵыхәа шԥиҵәахьазгьы, макьана амҩақәа зегьы кымызт, кышьагьы рымамызт, убри аҟнытә,
ҵаны, уахьынтә арахь иаауаз, арахьынтә уахь ицоз ауҳәан-сҳәан рацәан. Ирҳәон дырҩегьых уа Константинополь аханатә аахыс аус зуа
дара аԥсуа чынуаагьы аӡәырҩы Аԥсынтәыла маӡа-аргама аимпериа
алҵрахь ахы ахькыднаҵаз бааԥсыла изгәамԥхақәо ыҟоуп ҳәа. Ирҳәон
ааигәа зны асенат инарҭбааӡоу аилатәараҿгьы, мыцхәы иҵарны иқәгылаз амилаҭқәа рызҵаара еимак-еиҿакуа иахьалацәажәоз, Феофан Абазгтәи захьӡыз аԥсуа ҵарауаҩык ӷәӷәалаӡа Кавказ ажәларқәа,

306

аиҳаракгьы иара иԥсадгьыл Аԥсны аинтересқәа хьчо, агәаӷьра дуӡӡа
аарԥшны, Леон имҩаԥигоз аполитикагьы аимпериазы ишәарҭам,
наҟ-наҟ еиҳагьы аимабзиара арӷәӷәоит ҳәа дадгыланы дцәажәеит
ҳәа. Ирҳәахуан иара убас, уа амаҵура иалоу, даҽа аԥсуа чынуаҩ дук,
политиккгьы Аԥсны Византиа аимпериа иалымҵыкәа ишалоу аринахысгьы алабзазашьас иҟоу азы наҟ-ааҟтәи еиқәшаҳаҭрак апроеқт
бзиа ҟаиҵеит ҳәагьы. Дырҩегьых ирҳәахуан, урҭгьы егьырҭгьы ирҿагыланы, зынӡа иаапкӡаны даҽа чынуаа дуқәак ықәгылеит, иазхоит
шьҭа, абыржәыҵәҟьа аӷбақәа рыла ар ҩашьҭны абазгиаа зҿу иахьырхәтәуп, аӷәра зҳаркыз иаӷәра импыҵжәаны иҭыԥ дықәҵатәуп ҳәа. Урҭ
еиҳараӡак еилазгоз ҳәагьы ирҳәоз, аԥсҳа Леон аҳазарқәа ахьидгылоз
акәын. Урҭи дареи аимабзиара шрыбжьац ирыбжьан, ааигәагьы Константинопольнтә Саркьалҟагьы, Барџьиль-хан аҳәара злаҟаиҵахьаз
ала, анџьнырцәа дуқәа ахаҳә уасҭацәа рыцҵаны ирмышьҭхьази, уаҟа
Итиль ахықәан ҩнеихачаԥа дуқәак рыздыргыларц. Византиа аимпериа
аиҳабыра акырӡа иақәгәыӷуан, Аԥсны агаҿа иқәсны, Дал аԥсҭа иҭысны, Марыхә акаҵәара ихыҵны ицоз, жәытәӡаахыс дара зхаҩоз амҩала
аҳазарқәеи дареи иҵегьгьы еиӷьны еимадахап ҳәа, еиҳа реигәныҩра
маншәалахап ҳәа, аха абар уажәы Леон уахь дара зымнеиуа амҩа
икӡарц игәы иахьҭоу, ладагьы-ҩадагьы Аԥсны жәлар зегьы ршьапы
иқәыргыланы, шәаҳҭахым, ҳхала ҳаушәыжь ҳәа дирҳәарц дахьашьҭоу…
Уи заа дацәҳаршәоит ҳәа мызқәак раԥхьа чарҳәарыла иаҳҭны иажәырҵаз ақәылаҩцәа рабашьраангьы Беслан еидикылахьаз ҵабалаа идгыланы дахьиааиз, акгьы ахьрылимыршаз рыԥсахы еибаркынгьы иамоуп.
Уажә дырҩегьых Таԥшь-иԥа ила иҵаланы, уи Аԥсны зегьы уара ԥсҳас
уахаҳаргылоит, аҳҭнықалақьсгьы, Анаҟәаԥиа акәымкәа, Аҟәа азалхны,
уа унаганы уҳартәоит ҳәа идыршозгьы жәытә маанан, уигьы рхы ирзамырхәар, ҵаны, еибашьрыла, ар рыжәҵаны дырҩегьых злеишәа зрыцәгьаз аԥсуаа «рҟар» хҽны, дара иреиуаӡам бырзенк амчра иҭаны дырхадыргыларгьы цәгьа ирбомызт… Ари ас шаҟантә иҟалахьоузеи Аԥсны! Дырҩегьых иҟалар алшоит, шәарҭас иҟоу зегьы ҵабыргны рымҩа
уажәнатә иаанкыламзар…
Арҭқәа зегьы рхы-рҵыхәа еилырганы, аҭоурых асҟак дагәылалан издыруамызт аԥсҳа ӷәӷәала дзықәгәыӷуаз, иус жәлар рыҩныҵҟа
амҩаԥгараҿы рӷьажәҩарагьы изызуаз, хаҭалагьы дзыхьчоз Баалоу
Хьзан. Уи ԥсабарала абжьас аҟара згәашьамх ҵарыз, агәырҵҟәыл ду
змаз, иҟәышыз уаҩын. Гәынхәҵысҭала игәы зызҩоз, еиликаауаз рацәан. Аҵыхәтәантәи аамҭақәа рзгьы Аԥсны ҟьаҟьа ду аҩныҵҟа ана-ара

307

иахьабалак еиуеиԥшымкәа иҟалоз ахҭысқәа зегьы хаҭала дрыхьӡаны,
иахьынӡалшозгьы реилкаара дашьҭан. Аамсҭцәа реизара ашьҭахь уи
еиҳагьы агәҽанызаареи блаҵарыла анаԥш-ааԥшреи шаҭахыз ӷәӷәала
иныруан. Уиижьҭеи акыр ахҭысқәагьы, уҳәан-сҳәанла акәымкәа, хаҭала
лабҿаба дрылаԥшхьан. Уи шьарда аҵанакуан аԥсҳаи уи иарӷьажәҩацәеи рус амҩаԥгараҿы. Иахьагьы шьыжьаахыс Хьзан аиҿамс, ҷыдала
аԥсҳа инапы ианиҵаз дҵак анагӡаразы, Ешқыҭ дахьлеиз, амшын ааигәара адәҳәыԥш аҿы, ашыц ҵла ду амҵан, имаҷҩымкәа ажәлар еизаны ишыҟаз дҩархҭыгәлеит. Урҭ акы иалашыҩкӡаны ицәажәон. Даҽа
ҩыџьа иара ицҽыжәызгьы иаргьы ааигәа ианааи, ахьышәҭ-сышәҭҳәа
иааҽыжәҵын, рыҽқәа раӷәра ианкны, аизара ахьыҟаз ахь рҿынархеит. Арҭ гәазҭаз раасҭа изызгәамҭаӡаз еиҳан, убасҟак зегьы инеимда-ааимданы ацәажәара иаҿыз ирзыӡрыҩуан, игәазҭазгьы усҟак хрыҩ
рырымҭеит, изусҭқәазгьы рзеилымкааит. Даргьы уаҳа рыҽӡырымгакәа
еиқәыӡырҩуа иааҭгылеит.
– …Зжьы далҵыз рахь дагеит, аԥсыуарас илоузеи уи, – рлымҳа иааҭасит уажә ацәажәара иаҿыз быргк ибжьы, – ҳаижьеит, ҳаиҭиит!..
– Заҟа ҳиқәгәыӷуази, иабихәац! – даауазырит даҽаӡәгьы.
– Еиҳа данаҳҭахыз, еиҳа иажәа ҳаназыԥшыз ҳәызба ҟагәала ҳахәда
ԥиҟеит, анааџьџьынхша!
Дазусҭадашь абарҭ зҿу ҳәа ргәы иҭахәыцуа, Хьзан иҩызцәеи иареи,
ишырзыӡырҩыц еиқәыӡырҩуа, иҵегьгьы ԥхьаҟа иаанаскьеит.
– Ус ҳҳәоит аха, иҟоу аиашаҵәҟьа аадыруама? – еилагылаз рахьтә
ҿыҭны ибжьы ааиргеит даҽа хаҵак.
– Иаадыруеит, дад, ишԥаҳамдыруеи, аха ҳжьы далҵит, иҳачҳароуп, мцагәкыдцәала, иаҳаурызеи! – уи аҭак ныҟаиҵеит аԥхьа ицәажәоз
абырг.
– Илҳәозеи ҳаҳәшьа – иара иан хәашабга? – дҵааит уаҩасак.
– Уи лыԥсы ҭагәышьанда иҳабаргәызеи… аха абри шылымбазоуп,
уеизгьы адамра хыла даимырси!..
– Уажәраанӡа абырзенқәа ҳамбароуп, абырзенқәа ршьапы Аԥсны
иалырхыроуп иҳәонеи!...
– Иҳәон аха!..
– Ма даргьы заҟа игәаӷ рымази!..
– Џьара ак иҵарымгалазааит, деилазгаша џьара хәшәык ирымҭазааит!..
– Ус акы ыҟазаргьы ауеит, арҭ ес-иҟарҵалак ирымхәшьадуа
егьыҟаӡам шьҭа…

308

– Изыхҟьазаалак, рқьиашьак имам, далгеит баба!
– Уеизгьы ишԥаҟалеи абри, амцаԥшь леи илахысыртә! Иара аӡәыр
дыжәбахьоума?
– Ауаа рахь дцәырҵӡом, дахьцазгьы уаҩы издыруам…
Иага дхәыцындазгьы зыӡбахә рымаз ихаҿы дмааит Хьзан, ианизымычҳаӡа, ааигәа игылаз арԥыск «изҿу дазусҭада?» ҳәа днаиазҵааит.
«Сыздыруам», – иҳәеит уигьы, дшыӡырҩыц наҟ дӡырыҩуа. Хьзан иааџьеишьеит.
– Ауҳәан-сҳәан гәараҵан дрымшьызааит уара абри!.. – аиҿыхара
ишаҿыц иаҿын ицәажәоз.
– Уаҩы димшьыцт, аха уажәшьҭа, дара ирыхәоз анидырҳәа, дԥырырхыргьы алшоит!
– Абырзенқәа дахьҳадгылоз азы аԥсуаа изгәаан дыршьит ҳәа ҳара
иҳақәырмыжьшеи!..
– Ус ҟаларгьы ауеит-тәа, иҟамлац иарбану!..
– Ҳара ишәиу уаазар ҟалап, дад… аӡә ҳажәлар ирыхәо бзиарак
ҟаиҵар, уи ибзиара ҟаҵаны даалымгацкәа, егьи ихырбгаланы иҩкаижьуеит. Убас ҳаауеит шеишықәсала!..
– Иҟалаз аԥсҳа илымҳа аҟынӡагьы инаҩхьеит рҳәеит, – даҽаӡәгьы
даацәажәеит.
– Ааи, аԥсҳа иҟынӡагьы инаҩит.
– Иахиҳәаазеишь?
– Уи аиԥш иага хкы ҳрыниахьеит, деилагазар ҵлак дадҿашәҳәала
ҳәа ааицҳаит.
«Мцуп ари, са ишԥасмаҳац», – дназхәыцит Хьзан, нас дырҩегьых
изымычҳакәа «изҿу дазусҭада?» ҳәа ибжьы ныҵакны даҽа хаҵак днаизҵааит. Уи зназы, уабаанагеи ари аиԥш ажәабжь умаҳацкәа иҳәарызшәа, илахь ҵырҟәыҿны днаихәаԥшын, – Аурым иԥа Чанҭамыр, – ҳәа
ҿааиҭит. Зыхьӡ иҳәаз, ҵабыргны, жәытә шьҭрала даурымын, аха иан
даԥсыуа цқьан, иаб иганахьала иандугьы даԥсыуан, зегьы рыла аԥсуара иадгыло ҳәа дыԥхьаӡан. Иҭаацәа ара Ешқыҭ аҳаблақәа руак аҿы
ишынхозгьы, иара лассы-лассы Константинопольҟа дцалон, уа акраамҭа
данаангылозгьы ыҟан, уатәи аӡәырҩы ачынуаа дуқәагьы хаҭала идыруан, ирҳәон иабшьҭра еиуоу шьоукгьы аимператортә ханхьыҵәцараҿы
зҭакԥхықәра ҳараку усқәак ирхагылазшәагьы. Уахь дцан данаалак ара
дыгәхьааган зегь идеизалон, иҿабызшәа хаан, даагылазаргьы зжьы
далҵыз аԥсуаа дрыдгыланы дцәажәон, иаахтны абырзенқәа, ҵабыргынгьы, дырҿагылалон. Ԥасашәа аԥсҳа имҩаԥигаз аамсҭцәа реизарахь

309

инеиз Ешыратәи аамсҭцәа иаргьы дрыцын, Аԥсны ахақәиҭтәразы схы
сшамеигӡо ҳәа ҭоуба рыцҟаиҵеит. Уажә деилазгазеи, ихьзеи? Иабаҟалеи абри, иабыкәу насгьы иахьыҟалаз? Хьзан ҵҩа змам азҵаарақәа
ихы инҭапапеит, дгачамкны дырҩегьых ицәажәоз даарзыӡырҩит. Урҭ
есааира агәамҵ-хамҵра иамҽханакуан.
– Дкнаҳан дышьтәуп, алақьаафыр! – амца ацраҵаӡаны аӡәы иажәа
аахиркәшеит дырҩегьых.
– Ааи-ааи, усоуп хымԥада! – уи инаицдырӷызит егьырҭгьы аӡәырҩы.
– Шәаамыццакынишь… макьана ҽеила иҳаздырӡом ҳаиҭиу ҳаиқәирхоу, – митәык имырхьаакәа даҽа быргк, илабашьа еиларӷәӷәа икны
дахьгылаз, даарылацәажәеит. Дыршьырц егьрыгымхо зегь уи инаизхьаԥшит.
– Шәмыццакын ҳәоуп исҳәо, – иҳәеит иара дырҩегьых ҭынч-ҭынч
даацәажәан.
– Ааи, ааи, дад, ҳмыццакыроуп, – даарыбжьаҟазеит, згәы ԥҵәаӡаны
игылаз даҽа ҭаҳмадакгьы.
– Аццакцәароуп ҳара ианакәызаалак ҳусқәа ԥхасҭазтәуа, – уи
днаиқәшаҳаҭхеит даҽаӡәгьы.
Зегь еиқәыӡырҩуа ус иааилагылеит.
– Сара даҽакгьы сазхәыцуеит, – ус аҭынчра ааилеигеит абырграхьгьы иузымԥхьаӡоз, аха зықәрагь маҷмыз хаҵа ӡара еиҩаҳаҳаӡак,
ихҭарԥа рҽеиуа. – Абри заҟа дҵеи мшны, заҟа дыбӷаны дҳамаз, заҟа
иажәа ҳара ҳзы ихәырбӷьыцыз еилкааны, цас игәаӷ ҳдыркызаргьы ауеит, ҳара ҳнапала даҳдыршьырц азы…
– Аӷа игәырԥса захьӡугьы убри ами дадраа, – даауазырхаҭеит
зыԥсҭазаараҿ амбатәқәа збахьаз аҭаҳмада.
– Абааԥс, иҳахьхьхоу еицәа ҳмыхьроуп! – уи дааицуазырит даҽа
быргкгьы.
– Убри ауп ҳаццакрым зысҳәо, – иҳәеит аԥхьа рылабжьара иалагаз.
– Ус акәымкәа, ҳиԥсахҵәҟьазар? – ҿиҭит ари аҭыӡшәа ус лассы
еилымгар зҭахыз, ацәарԥшӡа ҭыԥ зҿататаз хаҵак, иҟама амҳасҭа еиларӷәӷәа иҭарс икны дахьгылаз.
– Еилкаатәуп зны ҽеила. Ари аиԥш аус хьанҭа ахыццакра ҟалома,
дадхеит!..
– Уеизгьы ишԥеиҳәеи зырҳәа, маҷк аҵабырг здыруа ҳәа аӡәыр
шәыҟоума? – дҿыцҳҳараӡа дҵааит уажәраанӡа ҿызымҭуаз, акәмызцәа хылԥа зхаз, уаҩ мгәлыҿ дук. – Иҟоу аиаша ҳашәҳәарауазеи уара

310

иҟоу! – ҳәагьы нациҵеит. – Ишԥеиҳәеи зырҳәа, ишԥа?! – Деиҭаҵааит
дақәыӷәӷәаӡаны.
Ари иҵаашьагь иаргьы мықәшәатәӡак иакәын аха, Хьзан игәы иаахәеит, избанзар убри ауп иаргьы зегь реиҳа исаҳандаз ҳәа дзыргәаҟуаз, ирҳәарызеишь ҳәагьы мыцхәы илымҳа кыдҵан дааӡырҩит.
– Ишԥеиҳәеи умбои, адгьыл ибзиан иқәаарыхуа итәуп, сџьынџь,
сыԥсадгьыл захьӡузеи, изҭаху иахьиҭаху дынхоит-дынҵуеит, зхы ҭԥоу
шьоукы акы рҳәозаргьы ихашәымҵан, Аԥсны дгьыл чашәра шәара аӡәгьы ишәцәигом, шәнеи шәынха, уаҩы шәахибаауам ҳәа реиҳәеит…
– Убасҵәҟьоу?
– Ааи!
– Иабыкәу ари ахьиҳәо? – ҵабыргны излацәажәо цқьа ишырзымдыруа убартә, дҵааит даҽаӡәгьы.
– Кәанстантинополь, аиҳабыра реилацәажәарҭаҿ ҳәоуп ирҳәо…
– Изҳәада?
– Изаҳаз ыҟоуп… Амсыр қьаад ианҵангьы ириҭеит игәаанагара!
– Иабиԥсцәа еиҭеигааит, алахша гызмал! Иара ицәагозеи, иара
ԥсадгьыл змам, адыԥшыла!..
– Ари ԥсадгьылымкәа изакәызеи иара изы?
– Аурымажә, даҳмырԥагьацәеи! Уара уоуп иҟоу анаҳҳәа, са соуп
имҳәеи иаргьы!
– Ҳара ус ауп уеизгьы ҳаагылазаргьы ҳшыҟоу, ҳара ҳзы зыԥсы
ҭызхҵәҟьо ҳҵеицәа ҳазгәаҭаӡом, атәымцәа зхоу еиҳа ҳаибарыҩуа
ҳрышьҭоуп…
– Уи ауп бзиагьы ҳзаниало…
– Жәларыс имаз ҳа ҳакәын, џьынџьс имазгьы Аԥсны акәын, уи изеилымкаакәа, адунеи зегьы сџьынџьуп, Аԥсны хәыҷы закәызеи ҳәа дахнаԥаацәазар, дахькылнаго ихала ибара дыҟоуп!..
– Далгеит уҳәар ажәоуп, дад, зышьаҭа ыҵам аҵла ԥша хәыҷӡак асыргьы иҵмыҩрырц залшом, гылашьас иамоузеи!
– Иага ажәҩан салалеит агәахәуазаргьы, – даҽаӡәгьы инациҵеит, –
ихаббала имлеиуеи!..
– Ус ауп уи, – даақәыԥсычҳаит зынӡа Хьзан иааигәараӡа игылаз
ахаҵа. – Амшә зааӡаз ицҳаит рҳәеит – дҳацҳаит аха дышԥаҳацҳаи!..
– Дырҩегьых агәамҵцәарахь ҳаианагеит, ҳмыццакып ҳамҳәази, дадраа, – даацәажәеит ԥаса ирыбжьаҟазоз аҭаҳмада.
– Ааи-ааи, ҳмыццакып, шәбаарашәит, – иҳәеит ианакәызаалак уи
идгылоз егьи абырггьы.

311

– Ҳабаццакуеи шьҭа, ҳаԥсы ҳара даҳкыроуп акәымзар, даҽаӡәы дикраны дыҟоума!
– Уажә излаҳаҳауала, – иҳәан, абри аизара аԥшьызгаз иреиуоу аӡәы
зынӡа ирӷыӷкӡаны ҿааиҭит, – ҷыдала иара ихьчаразы ар ргәыԥк еиҿкаатәуп ҳәагьы иалацәажәоит…
– Дызцәырхьчода?
– Шәареи сареи, уаҳа дызцәырхьчода! – дааҽхырччеит, зынӡа рыԥсахы еибаиркырц азыҳәа.
– Уажәраанӡа ишьа рымазар кәапеила иржәуанеи!
– Уигьы сеидроу, аҵабыргҵәҟьа аадыруазма!
– Умԥсыр иага уаҳап, ауаҩы деилагоит арҭқәа зегьы дырзыӡырҩыр,
ҭоубасҭаафыр! – игәи илаӷырӡи ааилаҵәеит зычҳара хыжжӡаз аамсҭа
уаҩык.
– Уеизгьы-уеизгьы ес-иҟаҳҵалак иара ихаҭа дыԥшаатәуп, – нарабжьигеит даҽаӡәгьы.
– Иашоуп, иашоуп, ас иаҳҳәо зегьы башоуп, – уи инаицдырӷызит
егьырҭгьы.
– Иԥҳәыс ахахәы ҟаԥшьшәа иҟоу илҳәозеишь, иԥҳәыс дҳаԥшаап
ма… – ҵәылаҵарашәа даҽаӡәыхгьы ибжьы нарылаиргеит.
– Иԥҳәыс илҳәо сыздыруам аха, авартәа длымоуп уи. Убри ҳлазҵаар еиҳа аиаша ҳалҳәар здыруада!..
– Ҵабыргуп ишәҳәаз, лцәа лтәымкәа дыҟоуп лара, лхаҵа изы лыԥсы
ҭылхуеит, рыцҳарак дақәшәаҵәҟьазар иаахтны ишәалҳәоит, – ргәаанагара днадгылеит иара уа ирывагылаз.
– Ҳшәышьҭы, ара аамҭа ҳгоит баша, – иҽырхианы даагылеит раԥхьа
ари зхы иҭашәаз ахаҵа.
– Ааи-ааи, ҳаибаргәамҵуа баша ҳаилагылоуп.
Абри ааибырҳәан, ҩыџьа арԥарцәа аалхны амҩа инықәырҵеит, иҟоу
аиашаҵәҟьа уеизгьы-уеизгьы еилкааны иаарц.
Уара утәы уара уанишьуа еицәоу егьыҟаӡам. Ирхырымгац иҟоузеи
ажәлар, аха абри агәҭыха бааԥс ироуз иартәом-иарцәом, ариабжьарак
ада ҳәатәгьы рымам, иҳалиааз, ҳнапала иҳааӡаз ауаҩ абас шԥаҳзиуи
ҳәа рхахьы ирзаагом. Зназы инеилыҵ-ааилыҵқәеит, аха иаҳшьҭыз
иаҳзаарго ажәабжь ҳаҳароуп рҳәан, дук мырҵыкәа дырҩегьых
аԥхьан изҵагылаз ашыц ҵла рҽадыргалеит. Абыргцәа уаҳа тәамҩак
ныҟамҵакәа, рлабашьақәа еиларӷәӷәа икны, ҿымҭ-ԥсымшьа ус еилагылагәышьан, еиҳа иҿарацәазгьы еибыҳәатә рымаӡамкәа ус иԥшгәышьан.
Хьзан иҩызцәеи иареи ракәзаргьы аԥсҳа рнапы ианиҵаз аус уажәазы

312

лацәажәашьа амамкәа ас еиԥш аҭагылазаашьа аныҟала, аӡәык-ҩыџьак
издырызи дареи неицәажәа-ааицәажәо, рыҽқәа раӷәрақәа кны насҭха
ишгылац ус игылан, шьҭа абарҭ реизара аҵыхәтәы ахькылсуа ҳамбакәа
ҳцом ҳәагьы гәҭакыс ирыман.
Аамҭа шьыбжь акыр инахыҳәҳәахьан еиԥш ирышьҭыз аҷкәынцәа
кылыхх иааит. Урҭ рааишьа злаҟаз ала, ак шеилыркаақәаз ҩашьомызт,
аха гәыҩба-ҿыҩбаракгьы рхы-рҿқәа ирныԥшуан.
– Иҟоузеи, дад, иаҳзаажәгазеи? – аҽыжәҵха рамраӡакәа инаразҵааит.
– Ҳахьлеиз иԥҳәысҵәҟьа дыҟаӡамызт, – иажәа дналагеит арԥарцәа
руаӡәк, – иҟаз лвартәа лакәын. Такәаамҭа ҳагәра мго дҳахәаԥшуан, нас
ҳхы-ҳҵыхәа, ҳахьынтәаауа ҽеишәа ианлаҳҳәа, дшәаԥырҳаԥуа ҳлыман
аҩныҟа дныҩналеит.
– Иара дыҟаӡамзи?
– Дцәырымҵзар акәхап.
– Шәаагыл, дад, иажәа ишәырҳәа зны.
– Иара дыҟаӡамызт, игәы бзиам, дыжәбаратәгьы дыҟам, дахьыҟоугьы сызшәаҳәом лҳәеит.
– Ҳшишьыз лаҳахьазма лара лхаҭа?
– Илаҳахьан, иҿалаҵәҟьа исеиҳәеит лҳәеит, исшьыз џьыршьоит аха,
исымшьӡеит, ус ҟасымҵар аҽныҵәҟьа ар дәықәырҵаран иҟан, ргәырҽанӡамкәа Аԥсны шеибакәу зегьы иажәырҵон, ашьа кашраны иҟан,
сажәа маҷк ихнаҽит амзар… счарҳәаҩушәа уажә шьоук цас ажәлар
реиларҩынтра иаҿуп аха, иҟасҵаз иаҵанакуа мышкызны еилыркаахра
иҟоуп иҳәеит, иара убри ӷәӷәала дагьахычмазааҩхеит, дзалҵуоугьы
ҳаздыруам ҳәа дцәажәеит иԥҳәыс длаӷырӡышо…
– Исымҳәази… ишԥашәасҳәаз! – ибжьы ҩҭицеит ҳаццакрым ҳәа
раԥхьа ирабжьызгаз ахаҵа.
– Ихоуҵома уара абри? – уи днеиҿаԥеит арӷыӷкыҩцәа иреиуаз
хаҵак.
– Ааи игәнаҳа рзымгааит, дзеиԥш ҵеиузеи инаҳалырхыз!
– Ихажә хырԥаны дкажьуп, ихажә!
– Шәаагыл, дадраа, шәаагыл иҟалозар, – ирабжьалоз абырг деиҭанарабжьеит, дӷьаҵәыӷьаҵәуа.
– Жәаха ҽнакгьы лҳәеит иԥҳәыс, – иҳәан, раԥхьа ицәажәоз арԥыс
иажәа ааимидеит егьи иҩыза ҷкәынгьы, – агәашә аҿы абас хәҩык раҟара ахацәа иԥылеит, урҭ иарҳәаз лыздыруам аха, акраамҭа иацәажәоза-

313

арын, иқәмақаруазар ҟаларын лҳәеит, избанзар рцәажәашьа, ргәамҵхамҵшьа, рнапҟьашьақәа убас иҟан…
– Ари анбашәа, аизара ашьҭахьу? – дҵааит аӡәы.
– Мап, аламҭалаз лҳәеит…
– Кәанстантинопольнтә даныхынҳә аухагьы дырҩегьых агәашә
аҟынӡа шьоук ицны иааит лҳәеит, – иажәа наигӡон ҩаԥхьа уи аҷкәын.
– Сыԥшны избон лҳәеит урҭ шиацәажәоз, аха исгәаԥхомызт. Дырԥырҵны данааи сиазҵаан, лҳәеит, егьсеимҳәеит, лҳәеит, амақьа аԥшшәахәы
акәын ԥшшәахәыс имазгьы, лҳәеит. Адырҩаҽноуп, лҳәеит, шәара гәалс
ӷәӷәас иҟашәҵаз, аизараҿ ииҳәаз убри иажәа ҟадыџь абасгьы-абасоуп,
исҳәеит, исымҳәаргьы ауамызт ҳәа саргьы иансеиҳәаз, лҳәеит, бааԥсыла исцәымыӷхеит, ууаажәлар ираҳар угәаӷ днаркуеит, уанаџьалбеит,
сҳәеит аха исымчызи, лҳәеит, иара уажәыгьы лыӡӷы даханы аҳәҳәара
далагарц егьлыгымхо…
– Ддыршәеит ус анакәха уара ари! – аӡә ибжьы нҭирҟьеит акаҩҳәа.
– Мап, уи уаҩы дизыршәомызт, уажә аума даншәоз. Ус иуршәо
хаҵаӡам уи, уажә дыжәбама!
– Ҵангьы, зны-зынла иҟазшьа џьашьатәшәақәагьы иҟан аха. Ишәгәалашәома, Дәыԥшӡаҿы зны аизара ду аныҟаз данҩеигьы инеишьақәаз?
– зҵаарала днарылаԥшит арҭ ахацәа иреиуаз даҽаӡәгьы.
– Ааи уара, аԥсыгага еиԥш дыҟан, – иааргәаладыршәеит, – адә иқәгылаз ажәлар зегьы ацәажәаҩ ӷәӷәа дааит, ҳҿахәы иҳәап рҳәан, агәырқьҳәа рнапқәа изеинырҟьеит, аха иара, ддысны дыҟазшәа, илымҳагьы мқәацеит. Жәлары зегьы еицҿакны изыдгылаз иара дадгылоу дадымгылоу еилкаашьа амамкәа, дҩарылшьшьны, дахьца-дахьаа уаҩы
изымдыруагьы дықәҵит…
– Ишәҳәо саҳауеит аха, – иҳәан, деиҭаацәажәеит ицәажәалацыз
хаҵак, – даҽакуп араҟа иҟоу, даҽа мыхьтәык аҵоуп…
– Деилагеит ҳәа шәасҳәеит, уаҳа акымзарак, – иааирӷыӷкит изырӷыӷклац иреиуаз.
– Ҳаишьит, ишыҟазаалак, ҳақәихит, уаҳа анс-арс акәымкәа! – уи
инацирӷызит егьигьы.
– Ҳабӷа ԥиҵәеит, ахьымӡӷ ҳиргеит ахьымӡӷ!..
– Ус иага иҟазаргьы, иҳачҳап, дад, иаҳмычҳац иҟоузеи! – даарылабжьахит ирылабжьалацыз аҭаҳмада.
– Чҳашьа змам ауп аха… абарҭ абзиахәқәа шәаҳаҭыр аҟнытә, ак ҟамлаӡазшәа «илбааҳдагәышьап», ҳацақәа идмырсац иҟоузеи, – дыҽхырччама уҳәо, аха ахьаагьы агәылжжуа, даацәажәеит егьи аҭаҳмадагьы.

314

– Ааи-ааи, ҳмыццакып, аӷа игәырԥса ҳәа ҳныҟәарым. Иаргьы ихы
аҭыԥаҿ иааир ииҳәо ҳаҳап, – егьырҭгьы нақәшаҳаҭхақәеит.
Абри ала реизара хыркәшаны, рхы-рымагәыхьха инеилыҵ-ааилыҵқәарц ишаҿыз: – Аԥсҳа иҟнытә иааз Баалоу Хьзан абра дыҟоуп,
ҳазлацәажәоз зегь иаҳауан… ииҳәо ҳаҳап, ҳааизыӡырҩып! – зынӡаск
игәиҽанӡамкәа ивараҿы игылаз ани ахаҵа хаҩҩала ду аӷьеҩҳәа ибжьы ҩарылаиргеит. Хьзан, асыԥса ҭҟәацны игәыдлазшәа, уи зназы ихы
зқәикра изымдыруа даақәнархеит, нас шьҭа ус цашьа шыҟамыз дырны, иҟамчи иаӷәреи иҩызцәа руаӡәы инаииркын, дааицгәазҭаз зегьы
шеибакәу ииҳәарызеишь, дабаанагеи ҳәа рыблақәа шиқәкыз мацара,
инаскьа-ааскьан амҩа анирҭа, днарыбжьысын, рыгәҭа ахьеизеиҟараз днеины даагылеит. Иара ас еиԥш аизарақәа рҿы ацәажәарақәа
акырынтә иқәшәақәахьан, уи ԥсабаратә ҟыбаҩны аҿаԥыц бзиаӡа
иҿан, ишырҳәо еиԥш, ажәа ауааразы џьара неитәыс иқәшәо дыҟамызт, аха асҵәҟьа иаалырҟьан ианидырҵа акыр дааиҵанарӷәӷәеит,
зназгьы, анаџьалбеит, исҳәо сҿамшәо сеихәлахаӡарымашь ҳәагьы
мацәысеимҟьараҵас иааихҭашәеит аха, абасҟатәи ауаа ҟәыӷа дуқәа
иҟаз рлакҭа дахьынҭаԥшыз, гхак сыхьыргьы сдырҽеип ҳәа игәы ааиԥсахын, ус иажәа дналагеит:
– Шәарҭ шәеиԥш иҟоу ауаа хазынақәа рҿаԥхьа сара мӡанрак исҳәо
издыруазеи аха, бзиак сҳәошәа, шәхы апату аҟнытә шәысзыӡырҩып.
Зегь раԥхьа иргыланы исҳәогьы, ахҭыгәлаҩ дымшуп ҳәа, ҳарҭ шәеизарахь ҷыдала иааз уааӡам, ҳахҭыгәлаҩцәоуп, убри сагьақәнаргәыӷуеит
исҳәо иага ихьысҳахаргьы џьара хәарҭарак шԥаламлари ҳәа…
Иаразнак зегь аазҿлымҳахеит Хьзан ицәажәашьа, иара уи ааиамхабзиахан, дырҩегьых ус нациҵеит:
– Ауаҩы мчымха адгьыл мчымха даҿалеит ҳәа, ҳарҭ нап зҳаркыз аус
мчымхароушәа зыԥхьаӡо ыҟоуп аха, уи цәышьхәа зымбац дгьыл кәазароуп. Знык ицәыртаӷаны иаҳзышьҭаҵар инкашәо ачаӷьа рыц марымажахарц иҟоуп. Аха… «аха» зысҳәо, аҭаацәа ӷеихар бызла еибакуеит ҳәа,
ҳарҭ бжеиҳан ҳахьынеихьыԥшу рацәак ҳааибарыхуам… Ҩыџьа еисыз
еинзраалоз ласахак иқәшәеит ҳәа, сара схы иагьадсҵом, сагьақәиҭым
ара зҭыӡшәа шәымази шәареи шәеинраалара, уи шәара ишәааӡаз
уаҩуп, шәҵеи иоуп, иареи шәареи шәеибабап. Аха, ажәҩан ааигәоуп,
ауапа хароуп шырҳәо еиԥш, ауаҩы зегьы изгәаҭом, убри иахҟьаны арыцҳарақәа ҳзықәшәахьоугьы шьарда ирацәоуп… Аурым иԥа Чанҭамыр
ҳәа шәызҿу иакәзар, абарҭ шәеиԥш, саргьы ибзиацәан дыздыруеит, уи
аламалак имхәыцкәа зшьаҿа еихызго уаҩым… Ацхь анахьуа ауп абгыӡ

315

анууа, уи ииҳәаз мыхьтәк инарҳәеит амзар, ус ҿҭыӡәӡәаала дцәажәомызт…
Ари хьчаҩыс иара дизҭада рҳәан, аҵәылаҵаҩцәа аууҳәа иааилалеит.
– Шәаагыл иҟалозар… ацәажәаха иашәраӡа! – абыргцәа руаӡәк ҩарылаҿиҭит.
Маҷк рҽааиқәыркит. Иара Хьзангьы, дӡырҩуа, иԥсы ааиҭеикын, даагылазар ишиҵасыз еиԥш, ажәаԥҟа-ажәаԥҟала дырҩегьых иажәа иацҵаны аҿынаирхеит: – Ала ажәцәеимаа ашьоуҵар иашьхны иафоит,
иуаҩым дуаҩыстәуеит ҳәа уаламгароуп. Аурым иԥа Чанҭамыр дуаҩымызҭгьы саргьы ас ихашшаара сҽазыскуамызт. Аԥсы гәырҩа аасҭа абза
гәырҩа еицәоуп ҳәоуп шәарҭгьы абасҟатәи мыҭҳагәыс ажәа шәзырҳәо,
шәагьзырлакҩакуа… Шәхаҵкы сцеит иашыраа! Шәарҭ жәытәӡаахыс
шәхаҵареи, шәгәымшәареи, шәҟәыӷареи ртәы жәлары еицырдыруеит.
Шәарҭгьы, саҭамыз шәарҭгьы ахьысҳәо, ага иааӡхыҵлак нашәылаҳауа,
шәыдгьылқәа шәымаркуа, дареи шәареи шәыԥсқәа ҭибахуа шәаауеижьҭеи амбатәӡа ҵуеит… Абра аԥхьан шәцәажәараан сара даара гәахәас
иҟасҵеит шамахамзар неиҩымсрыда зегьы шәыгәқәа ахьеицбылуа,
аԥсҳа нап злеикыз аус дуӡӡа ԥасақәа раасҭа уажә еиҳа шәыхшыҩ ахьазышәышьҭуа, ианаҭахха иаԥырхагоу аҿагылара шәазхиангьы шәахьыҟоу.
Уи ҟаимаҭуп. Амала, шәарҭ адуқәа ахшыҩ шәсырҵо Анцәа иумҳәан аха,
анаԥшҩы дхыршәҩуп ҳәа, дырҩегьых сгәы еихьызшьыз хәыҷ-мыҷқәак
сымҳәаргьы ауам. Уи ҳарҭ зегьы иҳагроуп, шәымацарагьы шәакәымкәа.
Шьмаф ижакьа ахҳәа алшьны ихала еилеижәжәон ҳәа, ҳусқәа ҳнапала
еилаҳамхәалароуп, амаҷӡа иахырҟьаны аҭыӡшәа ӷәӷәақәа ҳмырҵыслароуп, аӷдырра амца акырц азы кәиц хәыҷӡакоуп иаҭаху. Ари дырҩегьых
изхысҳәаауа, Аурым иԥа Чанҭамыр дзыхдырҟьо ауп. Уи ауаҩ, ҵабыргны,
иахьа ахра ҿҟьара ҳазхықәгылоу аҿы иаҳзымдырӡо ҳаиқәирхазар алшоит. Ҳара уи аҭыԥан аӷа игәырԥса ҳәа…
– Арҭ рыбзқәа еивҵоуп уара… дабаанагеи ари ара! – иззымчҳаз цәгьаршҩык акәыкәыҳәа дыҳәҳәеит иаалырҟьан.
– Уажә ирбама ҳаҭира, ҳаахәара! – ҽаӡәгьы ибжьы хыџьхыџьуа иааицирӷызит.
Ажәлар рыбжаҩык аууҳәа иааилалеит.
– Шәаагыл абаақәа, шәааӡырҩы, иаашәычҳа! – днарылабжьеит абырг ҟәыӷа.
– Шәхы пату ақәышәҵа, ишәыхьзеи, ус шәымун ус! – даҽаӡәгьы
дхьаҳәны ибжьы аарықәиргеит.

316

– Шәаагыл ҳәа шәаҳҳәеит, ԥшьшьаала шәаагыл! – аӡәы ирӷәӷәаӡаны
дрылаҵәааит.
Рҽааиқәыркит дырҩегьых. Хьзан, ахьшьыцба еиԥш иҽеикәаԥса
дахьгылаз, зназы ус аказы дразҵаарц иҭахушәа днарылаԥшит, нас дырҩегьых ус даацәажәеит:
– Гәдаа ран ар рычуан лыҟәџьалгьы авалыргылон ҳәа, жәлар
зышьҭоу, иззықәԥо аус «зыҟәџьалқәа» рххо изманы иашьҭоу, зыфеида
алзгарц иаҿу маҷҩым. Убарҭ роуп абра иахьатәи шәеизара еиҿызкаазгьы. Иаахҵәаны аҵабырг ҳҳәар еиӷьуп! – ибжьы ҩаҳареикит Хьзан, –
урҭ зышьҭоу Аурым иԥа Чанҭамыр иакәӡам, аԥсҳа ихаҭа иоуп, шәымбои
идкылан имоу ауаа зеиԥшроу ҳәа аларҳәарцоуп, шәарҭгьы уи шәгәы
ихдыршәарцоуп… Ас еиԥш иҟоу аизарақәа уажәааигәа Гагрыԥшьгьы
еиҿыркааит, арирахь Аӡҩыбжьагьы идыршеит, даҽаџьарагьы иаҿызар
алшоит… хазгьы иааҟәымҵӡакәа абырзенқәа рырӷыӷкра иашьҭоуп, аха
урҭ гаӡақәам! Иара аԥсҳагьы, шьоук аҵәы иахаҵаны ишырҳәо еиԥш,
ишабалак рқьышә дҭасны иқәицарц даҿӡам. Ирацәаҩуп урҭ рахьтә
дзызҵаауа, зыхшыҩ, зажәа дазыӡырҩуа ауаа ҟәыӷақәа. Шәыбла абзиахә абеит, шәарҭ ишәымбо шәыҟам иахьабалак абаа ргыларақәа ҳазҿу
шаҟаҩ урҭ рҟазацәа алахәу, шаҟагьы иазааԥсо. Ҵоуп, ԥҳәыск лыҷкәын
ауарбажә далырбон ҳәа, урҭ рҿы ишакәым ҳацәгьа зҳәо ыҟоуп, аиҳарак аҳәаа зыхьчо аруаа рыҩныҵҟа даара иҽеим анырра ҟарҵоит дара
аха, амадатә ақәыџьма иафом ҳәа, убарҭгьы ҽеила ҳаҽрымаҳдар, хаха
иаҳгәыдло иаламгар алшоит, уҵәгьы мбылуа укәацгьы ӡы ҳәа шырҳәо
еиԥш, ҳарҭгьы ԥхьаҟа ҳнеишьа еиҳа иманшәалахоит…
– Сара акы сазҵаарц сҭахуп, – ус дырҩегьых ажәлар рыгәҭахьтә аӡә
ибжьы ааиргеит, – иазусҭцәада абри еснагь ацәгьа зыршо, ахәа зжуа
ҳәа шәызҿу?!
– Урҭ заманала шәаргьы ижәдыруеит, – абри ааиҳәан, уаҳа даламлакәа дааҭгылеит Хьзан.
– Ԥсырӡхаа ирҳәо ада уаҳа егьыҟаӡами уара, ԥсырӡхаа! – ус даҽаӡәгьы ҿиҭит, ибжьы ахьынтәааҩыз узымдырӡо.
– Еилыскааит уи зхуҳәааз… амбатәгьы ахыҵуеит асеиԥш иҟоу аҽԥныҳәа, – иҳәеит Хьзан, митәык дацрамлакәа, – ара ақәра ду змоу ауаа
ҟәыӷақәа шәыҟоуп, аԥсҳа ихылҵшьҭра ахьынтәаауа бзиан издыруа, изаҳахьоу шәоуп. Ҵоуп, иахьа уи иаҳҭынра еиҳа иахьыманшәалоу, еиҳа
ашәарҭа иахьацәыхьчоу Ԥсырӡха, Анаҟәаԥиа ахәаҿы иҟоуп аха, иахьабалак Аԥсны иазеиԥшуп рыжәлагьы, рышьҭрагьы… Адунеи аныршоз аҽны
инаркны Аԥсны раԥхьаӡа иқәнагалаз ажәлақәа иреиуоуп Ачаа рыжәла,

317

урҭ џьынџьлаҵәҟьа Уарчатәқәоуп, Аҷандаратәқәоуп, Чаарқыҭтәқәоуп…
маршьанаа Дали Ҵабали мацара ишнымхо, Ԥсҳәи Сакьани, Егри Ԥсоуи, Шәачаԥсҭеи Мзымҭеи уҳәа нхыҵи-аахыҵи иахьабалак ирымҽхакны ишыҟоу еиԥш, арҭгьы рдаракәац Аԥсны дгьыл иахьыҵам ыҟаӡам,
руа-рҭахыра ҵҩа амам, Уатаԥ аҳаԥы лашьца иҭаҿаҳәоу, Аԥсны жәлар
зхы рықәызҵаз Абрыскьыл дугьы дара драҳәшьаԥоуп. Нас абас иахьабалак зԥашәқәа ҵаулан иҵоу ауаҩ ладеи-ҩадеи ҳәа еилых шимам азы
ихықәаара аҭаххарыма?.. – зҵаарала дрылаԥшуа, дааҭгылеит Хьзан.
– Ҳаи дадхеит, ижәуазеи… ҵасым шәызлацәажәо, – быргк дааӷьаҵәыӷьаҵәит.
– Шәаҟәыҵ, дад, уи ӡбатәны иҳамам иахьа абраҟа, – иааицирӷызит
даҽаӡәгьы.
– Уи ӡбуп… Анцәа ишишаз иҟоуп, Анцәа ишазар аахысгьы, – иҳәеит
даҽа ҭаҳмадакгьы.
– Агәнаҳа зҳәо гәнаҳарыла имҩасып… уаҳа ажәоуп ҳәа шәаламцәажәан, дад, иҵасым, – еиҭеиҳәеит раԥхьа ицәажәаз ауаҩ ҟәыӷа.
Еимгеимцарак зегь еикәашьшьы иааикәагылеит.
– Зҽышьҭа зырӡуа ахаҵа дхаҵам, – деиҭаацәажәеит Баалоу Хьзан,
– шәарҭ иашыраа дуқәа, шәымшәа-шәмырҳа, аҭаарых шәышьҭа ҭыҿҿа
ианҵо шәаауеит… шәабацәеи шәабдуцәеи ҳаҭыр шәызрықәуп, ахаҳә
шәыгә иалху рдамра дуқәа абыбыц рықәмыршәуа шәырхылаԥшуеит,
дара ԥсызаргьы, рыԥсы шәаԥшәмаха адунеи лаша шәықәуп… Шәарҭгьы,
нхарҭа дгьылла мацара акәымкәа, ладеи-ҩадеи Аԥсны шәазеиԥшны
шәыҟоуп, убри аҟнытә аринахысгьы ишәылшаша шьардагьы ирацәоуп,
сыхәҭаахь ахра еиԥш сшәықәгәыӷуеит, сгәашьамх шәырҵаруеит…
– Уԥсынҵры иазҳааит, дад, уабиԥара уқәымӡааит, – уаҩы ишимбац
ргәы иаахәан, инаиқәныҳәеит абыргцәа.
Уаҳа уаҩ ҳәатә имам уҳәартә, мыцхәы иааҭынчрахеит. Иаргьы, даҽак
ацымҵакәа, уи ала иажәа хыркәшаны, даахынҳәын, аԥхьан дахьгылаз
дааины иҽы аӷәреи иҟамчи иҩыза иааимихит. Раԥхьа зыбжьы рганы
дыдзырбаз, ажәагьы изҭаз ани ауаҩоу ду дҿаԥха-ҿаччо днаидгылан
инапы рыӷәӷәаны иааникылеит, иаргьы, иҭабуп сахьурцәажәаз аанарго,
дааԥышәырччеит. Уи аамҭаз ажәлар аилыҵра иалагахьан, иубартә иҟан,
изқәымҿиаз арӷыӷкыҩцәа ирзууазеи амзар, реиҳараҩӡак реизара иаанахәаз ахырхарҭа ишеигәырӷьоз. Абыргцәа назлоу ԥыҭҩыкгьы мцакәа
Хьзан ицызгьы иаргьы иаарыкәшан, уажә еиҳа ҷыдарак зҵаз гәакьа
ажәала рацәажәара иналагеит, абыржә акәушәа ианааизҵәҟьагьы, бзиала шәаабеит ҳәа ҿыц аԥсшәа раҳәо, рыҩныҟақәа иаанарԥхьеит. Иара

318

иҭабуп ахиҳәаан, иашыраа раамсҭцәа хатәрақәеи иареи реилатәарҭа
усбарҭаҿ ианааизынха, ҷыдала дыззааз аԥсҳа инапынҵа аӡбахә аацәырган иреиҳәеит: уи жәабаҟа ҭӡы аҳазарқәа Иашқыҭ рнырхара акәын.
Аамсҭцәа уи, иаразнак ҳақәшаҳаҭуп ахымҳәаакәа, ҳазхәыцып ҳәа
иарҳәеит. Ашьҭахь ҵабыргны, изгәамԥхоз иагаҩ ыҟазаргьы, Бзыԥынгьы, Бзыԥын нахысгьы, акырџьара Саӡтәылеи, Шәачаԥсҭеи, Шаԥсыӷи
рқыҭақәа жәпак рҿы ишыҟарҵаз еиԥш, усҟантәи аамҭаз иахьа абжьыуаа рыдгьылқәа ҳәа ҳзышьҭоу рахь иаҵанакуаз Иашқыҭгьы, Гәымсҭагьы,
Абжьаҟәагьы, иара Аҟәагьы, Баӷмаран ҳәа иахьашьҭоу аҭыԥангьы, уажә
Мархьаул ззаҳҳәо Лакқыҭангьы жәаба-жәаба ҭӡы аҳазарқәа ндырхеит.
Уимоу, Дал аԥсҭа ду иаҵанакуаз Лаҭа ақыҭангьы жәохә ҭӡы инареиҳаны
рҵәҩан шьапқәа ахьадырсшаз адгьылқәа рырҭеит. Урҭ аиҳарак шьҭарнахыс рнапы ианызгьы Аԥсны иагәылсны астәи нхыҵҟа ицоз амҩаду
ахылаԥшра акәын…
Абас, шамахамзар, уахьнеилак ладагьы-ҩадагьы ақыҭақәеи атәыла
аҿацәқәеи рҿы «Аԥсҳа ианшьцәа» ҳәа зегь зышьҭаз аҳазарқәа, мыцхәы ирацәамзаргьы, гәыԥ-гәыԥла реиланхарҭақәа аауԥылон. Ари, излаҟоу аасҭа еиӷьны арӷәӷәаразы агәараанда аҵәҩан-ҷыдақәа аварсны,
абыца шәпақәа ахоушышыр, иалахуркыр иаҩызан…
V
Аханатә аахыс Аԥсны иамаз амитрополитцәа, аепископцәа, архиепископцәа уҳәа Анцәа иус ԥшьа амҩаԥгаҩцәа шеибакәу зегьы Константинопольтәи апатриарх инапы аҵаҟа иҟан. Леон идыруан егьирахь иага хкрыла Аԥсны Византиа аимпериа алгара илиршаргьы, адин
амч ус ахҽра, аҽампыҵхра шымариамыз, лассамҭагьы уи шзалымшоз.
Акызаҵәык маӡа игәаҵан дзызхәыцуаз, Аԥснытәи анцәаиҳәарҭақәа
Константинопольтәи апатриарх хадара рзимуа, рус дара рхала рыҩны ирыӡбо, анцәаиҳәарҭақәа иаарышьҭуа ахашәалахә дугьы иара
Аԥсны ахы иара ишаҭаху ианархәо ҟаҵашьас иамаз акәын. Уи азҵаара макьана ацәыргарагьы заацәан, егьшәарҭан. Уи аҟнытә, ҩныҵҟала
иага даршаҟьозаргьы, алаҿиҭуамызт аԥсҳа Леон. Аха, ишааи-шааиуаз,
убри аиԥш ҭагылазаашьак иара ахала ахы цәырнагеит, иаалырҟьан анцәаиҳәарҭақәа рмаҵзуцәа зегьы еизганы даармацәажәар ада ԥсыхәа
ыҟамкәа. Уи зыхҟьазгьы уи ауп, ажәабжь бааԥсха иахьабалак иаарылаҩит Леон маӡала идин ԥсахны, аҳазарқәа хыхь иҟоу рынцәа дуӡӡа

319

Ҭенгьри-Хан иҳәатәы ашҟа аиасра игәы иҭоушәа, абар-абар, хара
имгакәа Аԥсны аџьаамақәа рыргыларагьы нап алеикраны дыҟоушәа…
Абас иара гәаныла дзызхәыцуаз, ахәҭакахьала дагьзыцәшәоз адин
азҵаара рхы иархәаны, дызҿу иусқәа зынӡа еилархәарц, иаӷацәа
иԥыҩланы ацәгьаршра иалагеит. Уи Константинопольтәи апатриархцәа шалахәыз, дара рҟынтә ишааз Леон игәы азымҩарц залшомызт.
Аибашьрақәа зегьы иреицәаз еибашьран ари. Мышкаха-мышкаҵыхәа
ицәырымҵыр шамуазгьы идыруан, аха ас иласхоит ҳәа дыҟамызт.
Макьана усҟак аҽамырӷыӷкыцызт, уи аҟнытә уажәнатә хыма-ԥсыма
ихәаҽны иаанкыламзар уашьҭан уаҩ имч амырхаӡаргьы алшоит.
Ҽырххыла ацҳаражәҳәаҩцәа рылеиҵеит Леон, иаалырҟьан аизара
шыҟаиҵоз ала. Аизара амҩаԥгара игәы иахьҭеикызгьы Лӡаа ақыҭан,
Алаҳаӡы аҳаблан, Аҳашных ҳәа иахьашьҭоу ахәы ԥшӡаҿы амшын азааигәара игылаз анцәаиҳәарҭаҟноуп. Ари анцәаиҳәарҭа Иустиниан ихаан идыргылаз ак акәын. Уи хԥаны еицыгьежь-еицыгьежьӡа еиҿартәны,
аиҿкаашьала, аҩныҵҟа архиашьала еиҭаҳәатәын, зегь рыла иандыргылозтәи Римтәи аимпериа амчхара дуӡӡа аныԥшуа иҟан. Иара аиҳарак
изызкыз иҷыдоу амшныҳәақәа, амшаԥқәа ракәын. Егьыс абжьааԥынтәи
аныҳәа-ныԥхьарақәа, Анцәа иҵасқәа рымҩаԥгара иазкыз, акырӡа иара
аасҭа еиҵаз даҽа ныҳәарҭакгьы аган аҿы иавагылан. Арҭ рыҩбагьы,
изыхҟьазаалак, уажәраанӡа маҷк анапы рыгын, игәыгәҭажьын, аха рацәак ҵуамызт иара Леон ихаҭа инапынҵала идырҿыцижьҭеи, еиҿкааны аусура иалагеижьҭеигьы. Араҟа исҳәо еиҳа ԥхылнадап, еиҳагьы
аҵанакып ҳәа дақәгәыӷуан аԥсҳа. Аизара ҿҳәарас иазыԥҵәаз аҽны
Ԥсырӡхантә ӷбала дҩеит иаргьы. Арахь иааит Мысра, Анхәа, Лыхны,
Калдахәара, Абӷархықә, Гагрыԥшь, Цандрыԥшь, Хылҵысаа ҳәа зхы
иазызҳәоз, ажәытәӡатәи абырзенқәа уи иахаршалашәа «ахьеаа» ҳәа
изышьҭаз, амшын ахықә инаркны ашьхақәа рҟынӡа Ԥсоу аӡиас аԥшаҳәа иаванхоз асаӡ аамсҭцәа дуқәа Гьечаа рқыҭа Гьечрыԥшь, Ԥсоуи
Мзымҭеи рыбжьара иҟаз Баӷрыԥшьи Мқьалрыԥшьи, урҭ рнаҩсҟа аҩада Хәасҭанӡа, иара Хәасҭагьы налаҵаны убас изымҽханакуаз егьырҭ
асаӡ аамсҭцәа дуқәа Ардбақәа рқыҭаду Ардлер (иахьатәи Адлер), уи
анаҩсҟагьы Шәача-ԥсҭа иҭанхоз азахәқәа уҳәа рынцәаиҳәарҭақәа
рхаҭарнакцәа, аԥшьацәа, аепархиақәа жәпакы ирхылаԥшуаз архиепископцәа. Дыҟан ара Питиус ҳәа абырзенқәа зышьҭаз иара Лӡаа ду
ақалақь аҿы игылаз анцәаиҳәарҭа ханхьыҵәцараҿы акафедра еиҳабыз амитрополит, Аԥснытәи анцәаиҳәарҭақәа зегьы хлаԥшҩыс ирымаз, шьҭрала иаԥсыуаз, аха Константинополь иааӡаз, абырзен бызшәеи

320

алаҭын бызшәеи рыла ицәажәоз, аб Христофор ду ҳәа изышьҭаз аԥшьауаҩы ҟаимаҭ. Аизарахь имааит Аҟәатәи, Абжьаҟәатәи, Гәылрыԥшьтәи,
Ԥшьаԥтәи, Ҵҟыбынтәи, Далтәи, Ҵабалтәи, Уақәымтәи, иара убас алада
Егрыԥсҭанӡа иҟаз ақыҭақәа зегь зҵанакуаз анцәаиҳәарҭақәа рхаҭарнакцәа. Уи аԥсҳа ӷәӷәала игәиҽаннаҵеит, измааноузеи ҳәа дшыҟаз,
Таԥшь-иԥа Беслан иарӷьажәҩацәа ицны ҽырххыла дҩеит, Аԥсны уирахьтәи аҿацә ду иатәу анцәаиҳәарҭақәа рыхлаԥшцәа аҳәара ҟарҵоит,
даҽа мыш-ԥҵәак азалхны, Аҟәа, ма Ҵҟыбын, ма Ҵабал игылоу аныхабаашқәа руак аҿы хазы реизара мҩаԥгахарц ҳәа. Ари змааназ Аԥсны аханатә еиԥш аҩшара, ишакәхалак наҟ-ааҟ аиҿаргылара шакәыз
аԥсҳа изеилымкаакәа дыҟамызт. Уи мзызс иаҵаз иара Беслангьы имбо
дауҟахыз, аха даҿамԥакәа, шәажәа еиҭасҳәап ҳәа дҽыжәлан дааит. Ара
дахьааиз изеиҳәаз аԥсҳагьы, иага ицәымӷхазаргьы, изаҟаразаалак дацрамлеит, адәахьала инимырԥшит. Ибзиоуп, еиҳагьы еиӷьуп ахиҳәаан,
уеизгьы уажә ара еиднагалаз алархәны аизара мҩаԥигарц, нас дырҩегьых аҿҳәара ԥҵәаны, арҭгьы аӡә дагмыжькәа ҩаԥхьа уахь инаԥхьаны,
зегь акоуп Аԥсны лакӡа-ҩакӡа еицазеиԥшны анцәаиҳәарҭақәа зегьы
рмаҵзуцәа реилацәажәара ду хымԥада имҩаԥигарц игәы иааҭеикит –
ииҳәаз ҳәан, дахыԥаран дыҟамызт…
Ҳарҭгьы, уажә ара уаҳа ҳаҽнмырхакәа, ԥхьаҟа ҳаиасып убри аизара ашҟа, избанзар уи амҽхакы хараӡа иҭбаахеит, иагьҵаулахеит. Иара
амҩаԥгара ахьақәдыршәазгьы Аҟәоуп. Ари ааигәа-сигәа зеиԥш ҟамлацыз акәын. Севастополис ҳәа атәымуаа зышьҭаз Аҟәа усҟантәи аамҭаз
ауаа рацәаҩӡаны иқәынхон. Зшыкьыбжь рацәаз аџьармыкь дуқәа ыҟан,
ҵыхәаԥҵәарада аилахәаахәҭрақәа мҩаԥысуан – анкьатәи Диоскуриа
аҿы еиԥш, бызшәа хкысгьы иумаҳауаз егьыҟамызт. Ааигәа-сигәа иҟаз
ақыҭақәа зегь рахьтә ак аазхәарц, ак зҭиирц зҭахыз аԥсуа нхацәа зегьы
ҽыла, гәыжьла, ҽуардынла есаашар абрахь амҩа иқәын. Урҭ ианакәызаалак аиҳараӡак изыргәаҟуазгьы џьыкан. Уи ӷбала аҳәаанырцәынтә
аҭуџьарцәа иааргон араҟа; ацха, ашәхарҩақәа, акәац-жьҵаақәа уҳәа
афатәқәа, рыжәтәк иаламҩашьаӡоз аҩы ссирқәа, нас аласа, напыласыра ауарҳалқәа, ампахьшьқәа, акыдыршәылақәа, абырфын маҭәақәа,
еиуеиԥшым ашәарах цәақәа, иара убас ашыц иалхыз ачыс маҭәахәқәа
ирыҭнырыԥсахлон. Ицәажәацыԥхьаӡагьы «џьыкала иааухәама» ҳәа
ражәа иалан. Убасҟак даҽакгьы еиԥшымкәа еснагь аџьыка иаргәаҟхаҭон…
Ианакәызаалак Аҟәа жәытәӡаахысгьы мыцхәы ирҿархарсҭан, араҟа
иагьырацәаҩын ҵабалаа, урҭ ари ақалақь дара ирықалақьуп азуҳәар

321

ҟалон. Зынӡа ажәытәӡа Диоскуриа ду ахаангьы ус акәын. Қлыхәра, Марыхә акаҵәарақәа ирхыҵны наҟӡа хара, Чынҭатәылаҟа, Индосҭанҟа
ицоз Абырфын мҩа дугьы злацоз уеизгьы дара рыла акәын. Уи уажәгьы
ара Аҟәа ииасуеит уҳәар алшон, избанзар уахь ицозгьы, арахь иаауазгьы Аҟәа имааикәа, Аҟәа иныдгылан имхәаахәҭкәа уаҩ дымҩасуамызт. Аҟәа ҵабалаа рымҽхак ахьдууз, еиҳа аԥшәмара нкылан иахьрымаз, ражәагьы шьарда ахьԥхылнадоз азы, Беслани, егьырҭ Таԥшь-иԥацәеи, Хьрыԥс иԥацәеи ицырхырааны, аԥсҳа аизара ақәиршәеит. Усҟан
амшын акыр наҟ инаскьаган. Уи ааигәараҵәҟьа уаҩ днымхо адәы иаҵәа
ду шьҭан. Убри адәы иаҵәа акалҭан, дгьыл ҳәыгәраны, нас иҩҭаҳараны иахьыҟаз, анышьқәа хныҟәалартә аура-аҭбаара дуны, ишәыҭҳаӡа
аӡытҟәа ду ҭатәан. Уи жәытәӡаахыс Аҟәа ҳәа иашьҭан. Атыҩша, аҵармақьа фҩы зхышәшәоз абри аӡытҟәа ауаҩы ицәеижьи имаха-ишьахеи
рзы даара ихәышә дууп ҳәа иԥхьаӡан. Ирацәаҩӡан нхыҵи-аахыҵынтә
уа ҽыхәшәтәра иаауаз, ирацәаҩын аҳаҭарҵәқәа рыла наҟ изгозгьы…
Абри аӡытҟәа ду аладахьы, ара аӡәы еиҭеиҳау, рхала иаау уаҩы
изымдырӡо, ҩ-хьаца ҵла дуӡӡақәак, ршьап ашыцламшә ақәышьшь,
наҟ-ааҟ имахәажә-шьахәажәӡа еиҿаԥшуа игылан. Иџьашьатәыҵәҟьан
урҭ араҟа зегьы ирылҵны, изаҵәӡа, ашьхантә илбаазшәа, уахь дырҩегьых ацара гәхьааргозшәа, иргылашьаз. Арҭ иԥшьаз ҵлақәан, избанзар,
Анцәа иангьы д-Хьациаԥҳан – ус рҳәон ажәлар. Арҭ ахьацақәа рымҵан
ианакәызаалак ныҳәарҭас ирыман аԥсуаа. Уи идыруан Леон – уи ауп,
Аҟәа ашьха ашьапаны игылаз анцәаиҳәарҭаҿ акәымкәа, жәлар рзы
жәытәӡаахыс абасҟак ихәшәыз, иԥшьаз адгьыл аҿы аизара ҟаиҵарц
игәы изҭеикызгьы. Уи анцәаиҳәарҭақәа рмаҵзуцәа рацәак иргәамԥхеит, аха рыг-рҿы аимырҳәеит, избанзар, Лӡаа имҩаԥысыз аизарагьы
убасҟак ибзианы имҩаԥысит, ҵәык аласҵап иҳәаргьы аӡәы изаламҵо.
Уа иалахәыз ҳәа аҩадахьҟа зыӡбахә ҳамаз аепископцәа аӡә дагымкәа
зегьы арахьгьы иааит уажәы, иааит убас, Дали Ҵабали налаҵан, ԥаса
имааит ҳәа ҳазҿыз, шамахамзар Гәымсҭеи Егрԥсҭеи иларыбжьанакыз
шеибакәу рынцәаиҳәарҭақәа рхылаԥшцәа зегьы. Урҭ рыдагьы аԥсҳа
аизара иалаирхәит жәлар рҟәыӷацәа, зажәа акры ԥхылнадоз аҭаҳмадцәа, зхатә жьырныҳәарҭақәа змаз, забацәа ржәытә ҵас-қьабз нкамыршәӡакәа иаазгоз…
Арҭ ас наҟ-ааҟ рааирбра алшоит ҳәа ахаан уаҩы ихы иҭамшәацызт,
уи аҟнытә аӡәырҩы аршанхеит, аиҳарак изымбатәбарахеит Аԥсны зегьы ахьынӡанаӡааӡоз митрополитс иамаз, Пицундатәи анцәаиҳәарҭаҿ
аныхатә кафедра иеиҳабыз Аб Христофор. Уи азныказ Константинополь

322

апатриарх илымҳа иҭасыр аҭыӡшәа ӷәӷәа арҵысыр алшоит ҳәа такәы
даацәшәеит, аха зшьа далҵыз жәлар руаа-ҟәыӷақәа рҵас, рҟазшьа бзианы идыруан, уи ала Анцәа иҿаԥхьа ихы рқьианы дазыразхеит…
Ари кәыркәа мза ду анҵәамҭаз акәын, амра такәы иӷьны иԥхон, аха
аҽны аԥсҭҳәа ҵаӷақәа ихылаз, қәаԥсатаҵасгьы маҷк иауны иаахкуаз
хар амаӡамкәа аҳауа дырхьшәашәеит. Араҟа, ишьац иаҵәараха, ага-ԥша ахәхәаҳәа иахьықәсуаз, рхатәы шҭакаҿ еиԥш, Леон иарӷьажәҩацәеи иареи, убас егьырахь иааиуаз асасцәа дахьқәеи «Шәыцәгьа-мыцәгьақәа ҳхахьы ицааит, шәара ишәыхьша ҳара иҳахьааит» ҳәа рнапқәа ыргьежьуа ирԥылон зхы инаркны зшьап аҟынӡа шкәакәа маҭәала еилаҳәаз жәпаҩык аҳәса быргцәа. Ари џьашьатәыхаҭан. Оумашәа
ирбеит зегьы. Уаҩы ишимбац игәы иахәеит аԥсҳа. Убас араҟа «бзиала шәаабеит, дад» ҳәа ԥшәымара аанкылан ирԥылеит, злабашьақәа
зыҽрынҵа, аха иҭаҳа-ҭыӷьаӡа иҟаз аҭаҳмадцәа, ауаа хатәрақәа. Жәлар
рус дара ажәлар аналаурхәлак ауп ианыԥшӡахо, иагьанеиҿкаахо – ари
уаҩы ибартә иҟан уажәнатәгьы.
Ахьацақәа рыҵаҵәҟьа ҵыкка иҟан, аха аҩада рыбӷьы еилачын,
рышәшьыра дуун. Урҭ инарҭбаан, иаарыкәыршан арымӡқәа рыҵадыргылеит. Арымӡқәа рҿы наҟ-ааҟ жәҩахырла аԥсҳа ивадыртәеит Аб
Христофор дназлоу анцәаиҳәарҭақәа реиҳабыра, убас хараӡа зыӡбахә
наҩхьаз ауаа ҟәыӷақәа. Егьырахь ажәлар аӡәи-аӡәи еиԥырхагамхо, еибарԥшны, ҳаҭыр еиқәибаҵарала ус еилагылан. Асасцәа злааз рыҽқәа
ракәзар, аӡәаӡәа арԥыс раӷәрақәа кны наҟ наскьа адәы илеиуа-ҩеиуа иқәын. Усҟантәи аамҭаз амшын аԥшаҳәа аԥсшьаҩцәа рыла иҭәымызт, ауаа ҟьантаз-ҟьантазӡа рҽеилыхны аҟәара илаиамызт. Араҟа
аӡытҟәаҿ ҽыхәшәтәра иаауаз заҵәык ракәын иубоз. Урҭгьы уажәы
рҽеилаҳәа-рҽеилаца аизарахь ааира иаҿын. Ирацәаҩын иара убас
ақалақь иалҵны, аџьармыкьқәа рахьтә, изакә еизароу иҟоу аабоит ҳәа,
арахь иааиуазгьы. Ашьауардын еиԥш ажәҩан ухаланы арахь узрылаԥшуазҭгьы, цәгьа иџьашьатәын убасҟан, аҽнышьыбжьонха, ажәлар абарҭ
ахьацақәа, аҵла ԥшьақәа рыгәҭылакны ргылашьа. Иҟалап убри аамҭаз,
аԥсаатә мҩас амҵәыжәҩа агага еиԥш, зны-зынла аҳауа рӡыӡо иниаҟьалоз гагақәакгьы ирхаԥыруаз аԥаимбарцәа ирхылҵуазҭгьы, дара убарҭ
аԥааимбарцәа иџьнышхаз ԥаимбарцәақәакгьы рылазҭгьы, иԥшьаз ари
аизара маӡала иаԥырхагази иацхраауази бла иамбаӡо наҟ-ааҟ еиҿагылазҭгьы…
Уажәазы ҭынчроуп. Уи аимгеимцарагьы ҳхы иархәаны, дырҩегьых
иааҳамҩатәны иаҳҳәарц иаҳҭаху, Византиа шамахамзар императорс

323

иахагылоз абшьҭрала иаҳра шимоуаз ауп. Бжеиҳан цәгьамыцәгьарыла, интригас иҟоу зегьы ҟаҵаны, кылҳарас иҟоу зегьы дыркылсны,
иҩызцәа ԥсахны, ишьны, дрыӷрагыланы, маҳагьарас, чарҳәарас иҟоу
зегьы ихы иархәаны дҩеиуан. Нас знык итрон дхаланы данықәтәалак
нахыс, ари дшааизаалак Анцәа игәаԥхарала даашьҭуп ҳәа, неиҩымсрыда зегь имҵахырхәо, ишьапсыргәыҵақәа гәыдыркыло иалагон,
ишааи-шааиуаз ихаҭагьы зынӡа дынцәартәӡон, иаҳҭынгәара акәзаргьы
иԥшьоу ҭыԥ-тәарҭаны ирыԥхьаӡо рҿынархон, иаҳҭынуаа анракәхагьы, ухаҵкы-уԥсаҵкы ҳәа уахгьы-ҽынгьы иааҟәымҵӡакәа иқәныҳәон,
ихьӡала ацәашьқәа рбылуан. Иара иеилаҳәашьагьы дазусҭазаалак
аӡә иеилаҳәашьа еиԥшмызт: азиацк ҟаԥшьқәа уаркалеиуа ишьан,
ԥшшәахәы-хкыла еилыџьџьаауаз, шеибакәу ибырфынлыхыз, ихьӡыркыз, раӡныла иҩычаз анаԥар ишәын, агәыргьын блахкыга қәацәӡа
ихагылан, иҽы акәзаргьы хьыла, разныла ирхиан, зыхә шьарда ицәгьаз,
шьамтәылатәи ба-маҭәала еилаҳәан, аӷәра иаҿаз, ашькылқәа, иақәу
акәадыр уҳәа уаҩ иибахьоу акы еиԥшмызт. Абас иџьашьатәха еибыҭаз
аимператор иаҳҭны агәашә ӷьазӷьазқәа днарҭыҵны, уаҟа имҩаԥысуаз
Анцәа иҵасқәа иҽрылаирхәырц азы, шьапыла Аиа Софиа захьӡыз анцәаиҳәарҭахь иҿанынеихалак, ари аланарԥшыра ду аабоит ҳәа, ақалақь иаланхоз ауааԥсыра зегьы еижәыланы рҿаархон, харантәыла иеихырхәон, рнапқәа изырҟьон, нцәаҵас изхәаԥшуаз рвасилевс, ҷыдала
уи иазыԥҵәаз, акламациа ҳәа изышьҭаз ақьабз ала, рыбжьқәа рдуны
ҿыҭуа, «аԥсшәа» иарҳәон…
Абриаҟара зхыԥша ӷәӷәаз аимператор иара иааиҳәоз ада итәыла
дуӡӡаҿы аҽак ыҟамызт, инап аҵаҟа иааҟаз зегьы, дгьылума, уааԥсыроума, иара аӡәзаҵәык драқәиҭын, ишааигәаԥхаз дрызныҟәон. Уи илшон
ииҭаху адгьыл изиҭаху ианиҭаху ииҭар, изиҭаху ианиҭаху имихыр, исԥырхагоу ҳәа ииԥхьаӡо ауаҩы ианааиҭаху, иара ихы ианааҭашәа, усӡбарак
ҟамҵаӡакәа дҭеикыр, илымҳақәа ҿижәжәар, дирлашәыр. Ачынуаа зегьы
иара ихала заҵәык рмаҵурақәа ириҭон, ирымихуан, хара-ааигәантә
иаауаз адипломатцәа, ацҳаражәҳәаҩцәа идикылон, ихала азакәанқәа
ҭижьуан, аргьы ихала напхгара риҭон…
Абас шакәызгьы авасилевс иаҳра-мчра усҟак анарха амамызт, уи
зыхҟьозгьы абшьҭрала иахьимоуз, иара инаҩсгьы иԥа дахагылартә
абшьҭрала иахьымцоз, императорс изабалак дҟалар ахьалшоз акәын.
Аҳазарқәа ианакәызаалак, ас уаҩы ибахьоума ҳәа, ари иахыччон, избанзар усҟантәи аамҭаз адунеиаҿ афеодалтә ҳәынҭқаррақәа зегьы рҿы,
шамахаӡамзар аҳра-мчра аб-хылҵшьҭрала иаауан. Дара убарҭ аҳа-

324

зарқәа иҟарҵаз анырралоуп аиҳарак рымаҳә Константин аҵыхәтәан
Византиа аимператорс дызлаҟалазгьы, уажә раҳәшьаԥа Леон Ҳазаргьы
абшьҭралоуп уи злаиоуз…
Ара Аԥсынтәылагьы аҳра абшьҭрала иаауан, аҵыхәтәан уи маҷк еилаганы Леон ԥсҳас иҟалара, шәарҭ, шәыбла абзиахә абартә, ишгәашәҭаз
еиԥш, аиҳарак иацхраазгьы дара аҳазарқәа роуп, Константинопольтәи
урҭ руацәа дуқәа роуп. Уажәгьы урҭ иҭахцәа гәакьақәа рганахьала уеизгьы-уеизгьы ԥырхага имам, аха, ишаҳҳәахьоу еиԥш, аҳәынҭқарратә
чынуаа дуқәа, аиҳарак аидеологиа зегьы знапы иаку апатриарх иоуп
уажә аимпериа ахьынӡанаӡааӡо аҳауа еиҭазкуа. Изҭаххар изырлашо,
иаазгәамԥхар – изырлашьцо…
Арҭқәа зегьы аԥсҳа Леон ибзиаӡан идыруан, аха даагылазаргьы
иҽеилаҳәашьа акәзааит, ихымҩаԥгашьа акәзааит, ԥасатәи Византиа
аимператорцәа дахьреиԥшымхаша дашьҭан, ҽнак аҳра зуаз шәҩуаак
рхы хисеитҳәагьы, иахьаҭаху иага илеишәа ирцәгьозаргьы, ауаа рнырҵәара даламгеит. Уи ауп зегь раԥхьа иргыланы ажәлар рҿы иаҳаҭыр
асҟак ишьҭызхыз. Уи ауп аҽак иаламҩашьаӡо иахьатәи аизарахь иааз
аԥшьацәа дуқәагьы, дара рхаҩаӡарахьӡа иҟаз реиҳаб игәаанагарагьы
рацәак агәхьаа мкыкәа, иагьаҩ иага рыбз рыҵазаргьы, ахаан ас еиԥш
еизара ду ахьымҩаԥырымгаӡац абарҭ ахьаца ҵлақәа рымҵа еилаӷәаа
изеилатәоу…
Макьана ҭынчроуп. Аизара аартра иазԥшуп зегьы. Уаҩы ишимбац
иҭынчуп рышьҭахь игазго иҭажьу амшынгьы, уи еишьылқақаараӡа
убасҟак ицқьоуп, ацыха ӡыхь еиԥш, аҵа кеикеиуа ахаҳәқәа ӡааԥхоит,
сышәԥырхагахом аҳәашашәа, абжьы ныҵакӡан ихәыҭхәыҭуеит, рсса-рсса ицәқәырԥоит… Иара аӡытҟәа ҳәа ҳазҿыз акәзаргьы, ӡмах ҭабаан иҟам, маҷк атыҩшафҩы иаху аамҷыдарахаз, аҿықә цқьакәакәараӡа,
ахықә ашьац иаҵәа ықәышьшь, ашьхақәа рыбжьара иҟоу ӡиак еиԥш
иҭынчӡа иҭатәоуп. Ари ахьыҟоугьы Кьалашәыр аӡиас амшын иахьалало
дук инацәыхарамкәа арыӷьарахьтәи аганаҿ ауп, иара ақалақьгьы усҟан
уахь еиҳа инаскьаган, ажәытә Диоскуриа ахаан акәзаргьы, иҵегьгь аладаӡа, Шәқәырча ҳәа иахьашьҭоу анаҩсҟа, Кәыдрынӡагьы инаӡон…
Аԥсҳа дыццакуамызт. Есааира зхыԥхьаӡара рацәахоз ауаа дрылаԥшуа, драҳаҭӡа дтәан. Уи ажәлар шаҟа ирацәаҩхоз еиҳагьы еиӷьаишьон,
насгьы иахьа изыхьчо ар рыкәыршан имыргылеит, ари аиԥш аизара
Анцәа ихаҭа дахылаԥшуеит ҳәа азиԥхьаӡеит. Ҵабыргыҵәҟьангьы, уи
абыржәы убасҟак диныруан, убасҟак ианакәызаалак иибалоз адоуҳа
уаҩы ихиҿсахьагьы иблақәа ирыхгылан, дгьыли жәҩани рыбжьара

325

иахьабалак аҽшаны убри аиԥш мыч ҷыдак иныруан, ҿык-бзык ала
еиҭаҳәашьак амамкәа…
Ус, иааишаз зегь анааи, иагьанааҭынчраха, аԥсҳа, ишаԥу еиԥш, аизара ааиртырц патуқәҵарыла Аб аԥшьа Христофор идиҵеит. Уи иеилаҳәашьа, ихәда иахаз ахьтә џьар ду уҳәа, уахьынаихәаԥшуаз, аԥсҭҳәа
быбышқәа дыргәылҵны жәҩанахьтә дылбаахаҭаҵәҟьазшәа, ссиршәақәа дыҟан, иқәрагьы маҷмызт, ижакьа зынӡа ишышлара ишларц
егьагмызт. Дҩагылеит иара Ерцахә еиԥш зегьы дрылыҳәҳәо. Иажәа
ахы икит бырзен бызшәала. Иааркьаҿӡаны иреиҳәеит ас иҟоу аԥшьацәа реизара ду шамахамзар Аԥсны ишымҩаԥырымгац, уажәааигәа уи
Лӡаа ишымҩаԥысыз, иахьа ара ишыҟоу, хара имгакәа иара убас Иалыр, Гәдаа, Уақәым имҩаԥыргаран ишыҟоу, ус аҩада Мқьалрыԥшьгьы,
Хәасҭагьы, Гәбаа адә-ԥшьа ду аҿгьы иҵегьгьы инарҭбааӡан имҩаԥыргаран ишыҟоу, ари хыхь иҟоу иара ахьышьаргәыҵа игәаԥхарала ишыҟалаз, уи ихьӡала иахьа абра еиқәшәаз дагьшрықәныҳәо, адунеи аҿы
бзиарас иҟоу зегьы шырзеиӷьаишьо…
Аб аԥшьа Христофор данцәажәа ашьҭахь, даҽа аӡәык-ҩыџьак мыцхәык рҽаламгалакәа ражәа рҳәеит. Урҭ рышьҭахь дықәгылт Хәаҭхәаҭиԥа Ҳаџьараҭ захьӡыз Ԥшьаԥтәи ауаҩ бырг, ауаҩ ҟәыӷа ду.
– Ҳара ҳаагылазаргьы нцәас иаадыруаз, дад, – иҳәеит уи, – изырдыдуа-изырмацәысуа, ианаҭаххалак аҳауа еиҭазкуа, ажәҩан зегь зымҽхакны изку Афы иакәын, уи иаамышьҭахь ажьаҳәеи аԥсынгьарии зхы
иазырхәо, анапхатәра ӷәӷәа злоу ажьицәеи егьырҭ аҟазацәеи зегьы
хлаԥшҩыс ирымоу Шьашәы-Абжьныха иакәын, инаҩс – абнеи уи абна
илоу ԥстәи-ԥсаатәи, шәарахи-гыгшәыги рынцәахәы Ажәеиԥшь-Жәеиԥшьырҟан, нас – арахә-ашәахә рынцәа Аиҭар, уи иаамышьҭахьгьы –
адунеи иаақәыршаз шәаԥыџьаԥи ҵиааи, уҭраҭых-хки, чаӷьа жәлеи ԥырхага рмоукәа иахьрызҳауа ҳадгьылқәа, ҳамхурсҭақәа зылаԥш рху Џаџа,
нас – ашьхааӡара анцәахәы Анана-Гәында… Жәытәӡаахыс урҭ ҳабацәеи ҳабдуцәеи рымҵаныҳәон, аԥсаҭатәқәа рызкны ирыман, рыхьӡала
иршьуан… Ус ҳшааиуаз, хараӡантә арахь, ажәытәӡа зны ӷбала аурымқәа
ааҿықәгыло, иҳақәлан ҳдырҳәуа-ҳаимырҵәо ианалага… ашьҭахь уигьы
азмырхакәа, ҳадгьылқәа ргәаԥханы иаагыло, инхо-инҵуа, рбаа-хырӷәӷәарҭақәа ҟаҵаны иртаҭәо рҿанаархагьы, рдинқәагьы ҳадыргало,
ҳа ҳааизар ҳазҿыз ҳаҟәырхырц ианақәырк, дареи ҳареи ҳаибашьит,
ҳаиҭеибашьит аха, иага-иага ҳундҭазгьы уаҳа ԥсыхәа анамаиуӡа, ҳарнышәагәышьеит, рқьабз-рҵас шьҭаҳхит, ҳқьырсианцәахеит, аха ҳара
ҳтәгьы каҳажьуамызт. Уи ҳахырҟьаны аиакәым ҳақәдыршәон, аха ҳҵас

326

ҳҵасын, ес-ҳзыниалакгьы иаауамызт. Иахьа уажәраанӡагьы, дад Леон
ҳҵеи бзиахә, ҳаҳ ду, сааухаҵкуп, ишудыруа, ус ҳаауеит, аха уажә излаҳаҳауала, нхыҵынтә шьоук арахь иҭаланы, даҽа нцәак имҵаныҳәара
ҳаладыргарц ргәы иҭазаап, иаабахьоу акы еиԥшымкәа ибааԥсны иаҳзыҟаларц иаҿызаап!..
Абас акраамҭа дцәажәон ауаҩ ҟәыӷа Хәаҭхәаҭ-иԥа Ҳаџьараҭ. Ари
ас маҷк аҽԥныҳәаҟаҵара ахы анирҵысы, агәынамӡара змаз егьырҭгьы, аӡә ишьҭахь аӡә дықәгыло, акраамҭа ицәажәон, урҭ рахьтә аӡәырыҩгьы ԥасашәа зны ажәла-хылҵшьҭарақәа рхаҭарнакцәа Уазабааҿы
еиқәшәаны ҭоуба еидырулазгьы ргәаладыршәеит, анцәаиҳәарҭақәа
рахьтә Ԥсырӡхатәи аԥшьа заҵәык дахьалахәыз, ҳара зынӡагьы иахьҳзымдыруаз ҳақым ҳәа гәыбӷан ду ҟарҵеит. Ус иаалырҟьан, аныцә еиԥш
еилагылаз ажәлар дрылсны, дааины уаанӡа ицәажәоз зегьы ргыларҭаҿ
днагылеит уаҩеиқәак, шәагаалагь рацәак дыҟамкәа. «Дазусҭада ари?»
– инеизҵаа-ҩеизҵаақәеит дыззымдыруаз. «Аурым-иԥа Чанҭамыр
иоуп», – ааибырҳәақәеит. Ари уажә ара дабаанагеи рҳәан, иааџьаршьеит зегьы, уи ааигәа иашыраа цәгьаҳәаҩык иаҳасабала ишиқәыӡбыз
заҳахьаз ииҳәарызеишь ианаџьалбеит ҳәа мыцхәы иааизҿлымҳахеит,
ҵаны, аҵыхәтәантәи аамҭаз ӷәӷәала дзыргәамҵуаз агәҭыхақәа шимаз
мҩашьо, дҭыгга, мыцхәы игны дыҟан. Уи ус иҳәеит:
– Пату зқәу аԥшьацәа, ажәлар саашәыкәыхшоуп… Сара мыцхәы
ажәа шәасыршьуам… Иахьа убри аиԥш мшуп… – иажәа аиқәыршәара
акыр иааизыцәгьахеит, нас еиҭа инациҵеит: – иахьа убри аиԥш иҟоу
мшуп… убас еиԥш иҟоу ауаа ишәеизароуп… гәамҵ-хамҵрак аԥшьымзаргьы алшон, аха аӡәырҩы ишәҳәеит шәгәынамӡарақәа, зегь реиҳа
ҽԥныҳәа ӷәӷәаны иҟашәҵеит ҳдин еилазго даҽа динк абрахь шьоукы
ирыман иаауашәа, уи, иаахтны ишәымҳәеит аха, иара ҳаԥсҳа, ҳԥыза ду Леон лаша ихаҭа дацхраауашәа, аҽакушәа… Сара аӡә ихьчара
сақәиҭны сыҟам, иагьсылшом… Зегь Анцәа ибоит, Анцәа иаҳауеит, ииашоуи ииашамигьы иара ихала еилиргоит… Акызаҵәык исҭаху… Константинополь саныҟаз аԥсҳа ихьӡала иҩны апатриарх цәашьымзаркыра снаԥхьан инапала исиҭаз асалам шәҟәы сышәзаԥхьоит, – инапы
ҵысҵысуа аҿынаирхан, икәа дынҭалан қьаадк ҟәашккараӡа еиларҳәны
иааҭигеит, – схаҭа арахь саанӡа, уа сахьыҟаз аизараҿ исҳәаз сажәа азы,
убасҟак залымдаррала сыдрыцәгьеит, ҭынч аԥсҳа ихьынапсыргәыҵа
анҵаха садмраӡеит… Уажә саҭеимҵарц сиашьапкны сышәзаԥхьоит,
шәыбла ишабогьы иԥшьоу инапсыргәыҵа инаган ианысҵоит…
Зегь аууҳәа иааилалеит, изакәызеи дзыԥхьо, ари деилагаҵәҟьазаап

327

рҳәан, аԥшьацәагьы иаарзымбатәбарахеит, иара аԥсҳа ихаҭагьы дгачамкны дихәаԥшуан.
– Гәыбӷан сымамыз шәахьсырӡрыҩуа…
Зегь еиқәышьшьы иааҟалеит. Иара ақьаад ҽеила иааиҵиртлан, ибжьы ҳаракны аԥхьара дналагеит:
Имракаԥхароу Аԥсҳа!
Уара унцәахаҵареи, иулоу агәрагареи, уҟәышреи сгәаҵан идырҿыхеит убзиабара ду. Абык иеиԥш раԥхьаӡакәны иузынасышьҭуеит абри
сныҳәаԥхьыӡ, саԥхьа угылоушәаҵәҟьа, усгәыдырӷәӷәаланы угәыдыскылоит. Анцәа иҳәатәхаҵараҿы уӷәӷәоуп мацарагьы акәымкәа, ирацәоуп
уара хаҭала иҟауҵо иара уи Ҳазшаз ихьӡ-иԥша аҳаракреи аԥсеиқәырхарҭахь амҩа зымбо ирбартә еиԥш рыблақәа рыхтреи рҿы. Уара иурлашеит Анцәа Иажәа – аланаа раҳ, рԥыза аӡԥшьа иӡаахрала, инаҭрала.
Ирацәаҩуп уара ус Анцәа ихаҵара злоуҵаз егьырҭгьы. Убарҭқәа зегьы
идуӡӡан шаҳаҭра руеит, ианакәызаалак Ахьышьаргәыҵа иҳабжьиго аиашаныҟәгареи ауаҩ ибзиабареи еицакрак амамкәа уара ушрылаҟоу, уагьшрықәныҟәо. Анцәа имаҵуҩу ҳара ҳԥа – Абазгиа архиепиекоп иқәуҵо
апатуи, утәылан иахьабалак игәцаракны иургылои, аринахысгьы зыргылара угәы иҭоуи анцәаиҳәарҭа ныхабаашқәа ишьақәдырӷәӷәоит иара
убас уара Анцәа Иус шаҟа блаҷыцҵас уахӡыӡаауа, уеиҷаҳауа. Убри аҟнытә,
исызгәакьоу сыҷкәын, Зегь зымчу сиашьапкуеит, иуашәшәыроу абри ҳдунеи аҿы илаԥшхаа угимыжьларц, есаашаргьы илԥха-игәаԥха уиҭаларц,
цәгьа-мыцәгьас иааҟоу зегьы уҟәиблаарц. Иудыруаз, усс уаазлаго зегьы
рҿы иара дышуқәныҳәо, дшузыразу, избанзар, ицқьоуп уара угәҭакқәа
зегьы, ухшыҩ дуи уфырхаҵареи ракәзар, унап аҵаҟа иҟоу ауааԥсыра
рыԥсҭазаара ахьчареи аиӷьтәреи ирызкуп. Еснагь Анцәа дуцзааит, ҳара
ҳныҳәаԥхьыӡи ҳабзиабареи шуцу еиԥш, дад, сыҷкәын гәыраз!
Бзиабара дуӡӡала иузыҟоу,
Константинополи шеибакәу Византиа
аимпериеи рпатриарх Никифор.
Бырзен бызшәала иҩыз ари ашәҟәы, Аурым-иԥа Чанҭамыр, зны
излаҩыз абызшәала даԥхьаны, нас иззеилымкаауаз рзгьы аԥсшәахь
еиҭаганы, изныз амсыр қьаадыш дырҩегьых, аҭакар зысыз абӷьеиԥш,
иааикәаирҳәын, инаган аԥсҳа инаииркын, ашацаҳәа ишьҭахьҟа даахынҳәит.

328

Ԥыҭраамҭак ираҳаз џьашьаны уаҩ ҿиҭуамызт. Иара Леон ихаҭагьы иагьаншам иагьаныхәлам абри аиԥш иргәыбзыӷгаз ашәҟәы зизаарышьҭыз маанас иаҵоу, насгьы ишидикылара цқьа издыруамызт.
Ақьаад ааиҵиртлан днахәаԥшит – алаҭын нбанқәа мыцхәы ирԥшӡан
еивҵарԥыхаа аҩышьа, уацәымҩашьартә апатриарх инапы аҵаҩны,
акалҭан амҳәыр ҭыҿҿа излаархаз ала агәра умго иҟамызт. Иватәаз аб
Христофор инаииркит, уигьы џьашьатәыс ишимаз рацәак инмырԥшкәа,
илаԥш нахигеит, ус зегьы инеимырда-ааимырдеит. Ашьҭахь ҩаԥхьа иргьежьны аԥсҳа ианизаарга, иԥхьашәк ҳәа, иусқәа назыгӡоз инариҭеит.
Ари асалам шәҟәы азнаказ аԥсҳа иага дарлакҩакзаргьы, аҳазарқәа
рдин Аԥсныҟа иқәигаларц даҿушәа иаазқәылазк, уаҳа егьанырзымӡба,
уахгьы-ҽынгьы имтәа-имыцәа ацәгьа зыршуаз, ауҳәан-сҳәанқәа гәаразҵоз ишакәым рқьышә иҭасит. Уажәааигәа, ҵабыргны, митәык имырҳауҳаукәа, акыргьы иаармаӡаны, иара уа Ԥсырӡха иаҳҭынраҿы, Леон
сасра иҭаан иҟаз аланаа раҳ-рԥыза аӡы дышӡааихыз, ақьырсианрахь
дшиаигаз ҳәа ашәҟәы злацәажәоз анакәхагьы ацәгьоуцәа рымц зынӡа
иаарыҵнахӡеит…
Абас ари ашәҟәы, ҵабыргны, Анцәа ихаҭа жәҩанахьтә илбааишьҭызшәа, ианаамҭаҵәҟьаз аргама иааины аԥсҳа иааицхрааит. Уи аазгаз,
иаԥхьаз иахь гәахәа дула даанаԥшит. Леон иагьгәеиҭеит уажә уи Таԥшь
иԥа Беслани Баалоу Хьзани идгыланы иацәажәара ишаҿыз, уи еиҳагьы
игәахәара инацнаҵеит, ихы аҟара дзықәгәыӷуаз иарӷьажәҩацәа рымч
ааинырит…
Анаҩс иҟаларызеишь, иҳаҳарызеишь ҳәа иԥшын ажәлар. Зегьы
ираҳарц рҭахын иара аԥсҳа ихаҭа иажәа. Шьҭа иара иаамҭа шааз
дырны, абар, ҵаны, иҽагьааирмазеит. Жәлары зегьы еиқәбеиқәԥс иааҭынчрахаӡеит. Аԥсҳа ашьшьыҳәа дҩагылеит. Зны ҿымҭ жәлары зегьы
лаԥшыла еимданы даарылаԥшит, нас, иара ишиҵасыз еиԥш, зны ибжьы
рмаҷны, ииҳәарызеишь ҳәа зынӡа иазҿлымҳахартә, ус иԥкаа-ԥкаауа
иажәа аҿынаирхеит:
– Хыхь иҟоу, иаӡәку Анцәа ду ахьышьыргәыҵа ихьӡала иахьа абра
еиқәшәаз ажәлар зегьы сшәықәныҳәоит, ҳазшаз илԥха-игәаԥха шәымазааит, дасу хаҭала зегь шәаԥхьаҟа ԥеиԥш бзиа шәзыԥшызааит…
Иӡрыҩуаз иаразнак ргәы аарԥсаҳәеит ираҳаз, зынӡа иааиқәбеиқәԥсит. Аԥсҳа ианакәызаалак ицәажәараан, аиҿырԥшрақәа ҟаҵо,
ажәаԥҟақәа алаҵо, ажәахыркыла дцәажәомызт, аха иҳәашьа, ибжьы ашьҭыхшьа, аларҟәышьа, ажәеи-ажәеи рыбжьара иааҭгылашьа,
инаԥш-ааԥшышьа, нас ҩаԥхьа иҿынахашьа уҳәа уаҩы ишимбац ауаа

329

атҟәон, ихнахуан, рацәак зҵакы дуум акы даламцәажәозаргьы, амбатәӡа
аҵанакуа, аӡә ииҳәахьоу акы еиԥшымкәа иааҟалон. Уи ацәажәаҩцәа
дуқәагьы акыр иаҵашьыцуан. Иара заа иҽазыҟаҵан иҳәомызт ииҳәоз,
ус ԥсабарала иҟазшьан, ицәаҩан. Уи еиҳагьы уаҩ дыхнахуан, агәаԥхара
ду иҵанаҵон…
– Абасҟатәи уаа-ҟәыӷа шәанцәажәа ашьҭахь, сара рацәак ацсҵоит
ҳәа салагом, – даҿын иажәа анагӡара аԥсҳа, – иаразнак ишәасҳәогьы,
гәыбӷан сызҭазгьы исызымҭазгьы, неиҩымсрыда сышшәыргәырӷьаз,
абаҩ ҷыда шсылашәҵаз, жәҩангәашәԥхарахь сцартә амҵәыжәҩақәа
шсышәҭаз ауп… Иҭабуп ҳәа шәасҳәоит шәызегь, шәааԥсаразы, хара-ааигәантә сажәа ҩбамтәкәа шәахьааз, Анцәа иаҭәоу ҳаизара ду шәҽахьалашәырхәыз. Уаҳа аҽакалагьы ҟалашьас иамази, Анцәа игәы иацәымӷу
ала ҳныҟәар – ҳарҭ зегьы ҳлахьынҵа ҽеихомызт… Иара убас абарҭ зегьы шәыхьӡала, иааишьҭыз асалам шәҟәы азы, идуӡӡан иҭабуп ҳәа изысыцҳауеит ҳаб аԥшьа, ацқьа, апатриарх Никифор. Агәрагьы исыргоит уи,
аринахысгьы, ҳарҭ иага хырзаман бааԥс ҳрықәшәаргьы, иаӡәку ҳ-Анцәа
ду дышҳмырҩашьо, дшаҳамԥсахуа – иара иажәа, иара иҳәатәы ҳшацныҟәало… Уажәгьы-уашьҭангьы ҿыц ииуа ҳасабицәа иара иҵас, иқьабз
ала аӡы ишӡааҳхло, ишаҳнаҭло… Уи азы ишаҳаҭуп Аԥсны ладагьы-ҩадагьы иахьабалак игылоу ҳныха-баашқәа, ҿыц зшьапы ҳкыз, ҿыц иҳаргылаз, ҿыц иҳаргыларан иҟоу шеибакәу зегьы… Убас уажә ааскьагьы
Жьгарҭа ақыҭан, ҷыдала Анцәа хьышьаргәыҵа иаҳаҭыр азы, напыла
мацара адгьыл шьха бзиак инадҩыло иҳаракны, аԥшьа-ҭыԥ хазынаҿ
иҩаганы аныха-чаԥа шеишеиуа иқәҳаргылеит… Уи аӡбахә шәарҭ зегьы,
шамахамзар ишәаҳахьеит, аиҳарак ҵабалаа шәахьтә иззымдыруа уаҩ
дҟаларым… Дук хара имгацәакәагьы, ҳгәахәтәы ҳашԥахьымӡари ҳәа
сгәыӷуеит, Мықә адгьыл ԥшьа хазынарыҿгьы анцәаиҳәарҭа ду ашьапы ҳкраны ҳаҟоуп, аҩада Бзыԥҭаҟагьы, Шаԥсыӷҟагьы, иара Ҟәбина аԥшаҳәанӡагьы акырџьара аҭыԥқәа гәаҭан иҳамоуп, амаҭәахәқәа рыдҳгалахьеит, изыргылаша ауасҭацәа-ҟазацәа ҳрылаӡахьеит… Абри зегьы
змааноу, саашәхацкуп шәарҭ ажәлар бзиахә, аханатә аахыс ишьҭаҳкааз
ҳдин шаҳдину, ҳҵас шаҳҵасу акәӡами? – инеимда-ааимдан даарылаԥшит, нас иара ихала аҭак ҟаҵо ҩаԥхьа инациҵеит: – Уи ауп иаҳәо, измааноу, даҽак амалахазгьы иузадгало иҟаӡам… Нас ус анакәха, мцла
еиҿартәу, ауаҩы дшьақәызҟьо, дызмырӷьацо ауҳәан-сҳәанқәа хаҳҵар,
уи ала ибӷаԥҵәагоу агәнаҳақәа ҳрыҵалар – иҳанаижьрыма иахьеи-уахеи зыбла ҳху, иаҳхылаԥшхәу, агәаҟрақәа ҳрылызго, зылԥха ҳагымхаша Анцәа дуӡӡа? Мап, иҳанаижьӡом… Зегь шәаԥхьа снаргыланы

330

исанаижьӡом сара схаҭа. Избанзар сшысабииӡаз уи иӡыԥшьа сӡаахуп,
уи ала сааӡоуп, сыхьчоуп, уи ала илеи-ҩеиуеит сыԥсы иҭоугьы, уи ада
иаҵам сдунеи шыншеибакәу зегьы хаара-бзаара…
Абри аниҳәа деиҭааҭгылеит аԥсҳа, дырҩегьых ҿымҭ ҵҩа змамкәа
еилагылаз ажәлар илаԥш нархигеит. Урҭ, иҳәала-иҳәала, ҳӡырҩуеит,
уара иахьынӡаауҭаху уцәажәала, амала, амарџьақәа, уаҟәымҵын ҳәа
рҳәазшәа игәы иааинаҭеит.
– Узшьырц зҭаху уԥс апара иԥшаарц дашьҭоуп, – деиҭа ацәажәеит
ус ҭынч-ҭынч, – знык уи ахьыҟоу анизеилкаа дааулгаанӡа дуӷрыӡааран дыҟаӡам… Ҳара ҳаӷәӷәареи ҳаԥс апареи ахьыҟоу ҳаламыс аҿоуп, ҳаамсҭшәараҿоуп… Ақьырсиан дин ныҟәызгогьы, ажьирақәа
ирымҵаныҳәогьы… ҳахьынеихьыԥшу зегьы неилых ҟамҵакәа уи
ала ҳаԥсҭазаара шьақәгылоуп… Уи шьардаӡа иаруадаҩуеит атәым
изыҳәа ҳаилкаара… Иара убри ауп, бжеиҳан ҳаӷацәа рхы иадырхәогьы, ҳазлеиҿарыкшогьы… наҟ-ааҟ ҳақәибахуа ҳазлаҭадыргылалогьы… Ҳаԥсапароуп, ҳаԥсапароуп зегь ҳаицхырааны иаҳахьчалаша!..
– деилашәама уҳәо ибжьы ҩаҳареикит, нас аҟыԥҳәа иааҿахҵәаны
дааҭгылеит, рацәак ахымҵыцкәа, – уажә ара ҳахьгылоу, – иҳәан, деиҭаналагеит, – абарҭ ауаа абрада уаҳа иахьеицәажәаша ҭыԥ-ԥшьа
рмоуӡеи ҳәа згәы иаанаго аӡә дҟаларгьы алшоит. Уи ҳхы-ҳҵыхәа,
ҳҭаарых ззымдыруа иакәхоит… Аԥсны агәы ашашараҿоуп шәарҭгьы
ҳаргьы ҳахьгылоу, Аԥсны агәы ахьеисыҵәҟьо… Ҳадгьыл-ԥшьа дуқәа
раԥхьа игылоуп Аҟәа, Себастополис, ари Диоскуриоуп, аԥсы ҭоуп уи,
имӡааҟәрылаӡеит! – дырҩегьых ибжьы ҩаҳареикын иааҿахиҵәеит, ус
ҩаԥхьа еиҭанациҵеит: – Ҳазҵагылоу ахьацақәа ракәзаргьы ҵла-ԥшьа
цқьақәоуп, Анцәа ихаҭа иҵла-жәлақәоуп, ҳабдуцәа жәытәӡаахысгьы
изымҵаныҳәоз роуп… нас уи азын ҳара аӡәыр гәыбӷан ҳаиҭарыма?
– зҵаарала деиҭаарылаԥшит, нас ҩаԥхьа ус нациҵеит: – Мап, аӡәымзараӡәгьы изҳаҭаӡом… Абраауп акыр шәышықәсақәа уажә аԥхьагьы
ақьырсиан ҵасқәа ауаа ирыларҵәо, рхы-ргәы иҭагало аладантә, Мрагыларахьтә иаауаз Анцәа иапостолцәа Симон Ҳанаантәии Андреи
Ԥхьанаԥхьаҩиигьы зны ашәамахьқәа рҿы иныдгыланы, рхәыҷқәа
аӡәык-ҩыџьак наҭны устәи арахь иҭаланы ишааиуаз, имҩахыҵны
ауаа иахьаарылагылаз, астәи ауп ашьҭахь Ԥсырӡхаҟа ишҩеизгьы…
Абра уажә ҳахьгылоу ауп урҭ раԥхьаӡа ақьырсиан дин ажәлақәа ахькарԥсаҵәҟьаз, иага ҷыхь бааԥс рыхьӡазаргьы, иҵыҳәҳә иахьазгьы…
Иԥшьоуп ҳзықәгылоу адгьыл, иԥсҭаҵагоуп, ихәшә дууп ауаатәыҩса
рхы-ргәы, рыԥс азыҳәа… Анцәа идгьылуп, Анцәа игәаԥхарала иишаз

331

ауп… Анцәа иҳамҭоуп ажәлар шәзыҳәа… – ибжьы оумашәа иҭкаа-ҭкаауа, дырҩегьых дааҭгылеит. Уаҩы ишимбац ӷәӷәала иаарнырит, анаҩс
ииҳәарызеишь ҳәагьы еиқәҿлымҳаха дырҩегьых иааизыӡырҩит.
– Шәарҭ адгьыл шәаџьыкацуп, – инациҵеит, жәлары зегьы ихы нарықәкны, Аԥшьа-шәҟәы иану ажәақәа рыла иажәа хыркәшо. – Аџьыка амч ацәыӡыр, џьыкан ҟаҵашьас иамоузеи? Уинахыс акгьы иаԥсам
уи, наҟ уаҩ ибла иахьамбаша иганы икоуԥсароуп. Шәарҭ – аԥсабара
шәалашырбагақәоуп. Аҽазыҵәахӡом ақалақь, хыхь ахәы ҳарак иқәгылоу. Ацәашьы аркынгьы акәалаԥ иҵахырҩом, ашьандал иҭадыргылоит,
нас уи аҩны иҩноу зегьы каххаа иарлашоит. Убас илашааит шәаргьы
шәылашара ауаа рҿаԥхьа, шәус ҳалалқәа зегьы еицгәарҭартә, уи азы
ҭабуп ҳәа Жәҩан аҿы иҟоу шәаб Анцәа ду иарҳәартә еиԥш!..
Иҵегьгьы ациҵандаз шырҳәоз, аԥсҳа иажәа абри ала даналга, уаҳа
даҽаӡәы ак сҳәоит ҳәагьы иҽазимкит, аԥшьацәа рхаҭақәаҵәҟьагьы уи
ицәажәашьа, ииҳәоз ажәақәа рааирбышьа, реинраалашьа, ирыҵеиҵоз
ахшыҩҵакқәа рырҵаулашьа уҳәа убасҟак итҟәаны иаман – уажәыгьы
ибжьы акәӡан рлымҳа иҭаҩӡозгьы. Зегь лабҿаба еицгәарҭеит аԥсҳа
идин ахаан еилеигаран дшыҟам, ҵабыргыхаҭан уи ала иԥсы шылеи-ҩеиуа… Уажәраанӡа, ажәлар алеилаҳарҩынтуеит ҳәа, уи аҵыхәала
еиҳа дызрыцәгьарц иаҿызгьы, забџьарқәа зыҟәнырхыз, идырҭаслымыз
иреиԥшха, иагьԥсымкәа иагьбзамкәа, еиқәуауа ирылагылан. Урҭ дасу
рыхқәа рдыруан, аринахысгьы рыцәгьаршрақәа изырҟәаҵрымызт, аха
уажәазы Анцәа илаԥш рызхымго, ҽыҵәахырҭа рмоуа, дара рзын аамҭа
мыждаха иҟан рҭагылазаашьа…
Ари аибашьра адәаҿы наҟ-ааҟ ҳәаҭыхла ҩ-рык иреиҿагыларамызт, доуҳалатәи еижәыларан. Аԥсҳаи, уи иарӷьажәҩацәеи, ицнагаҩцәеи
игәеизырҳага духа иаарнырит абраҟа иахьагьы ҿыц иргаз аиааира…
Амра шьыбжь агәы инхыҵны наҟ акыр инҭагьалахьан. Аҳауагьы
еиҳа иааҿыхьшәашәарахеит, ажәҩан ӡыжь ԥшшәылаӡа ишыцқьац
ицқьан. Араҟа аизара цонаҵы, уаанӡа иҭынчыз иара амшынгьы, аԥсҳа
иигаз аиааира еигәырӷьазшәа, анкьа зны Гомер ипоема дуқәа гьекзаметр ҳәа изышьҭоу шәага-загала ианииҩуаз иара ишаҿиҵааз мҩашьо
акәын уажәгьы ишыҟаз ацәқәырԥақәа реишьҭагылашьа, аҟәарахықә
разааишьа, аки-аки рҽеиларҳәны, реилацәқәырԥашьа…
Ари аизара заҵа иамырааԥсарыз, еиҳагьы зымч ҭанаҵаз, згәашьамх
арҵарыз ажәлар хәыҷы-хәыҷ аилыҵра иаҿын, урҭ лахҿыхын, ажәа хаала, ажәа гәыбзыӷла еицәажон, алаф еибырҳәон, дасу рҽқәа рҿы инеины аӡәи-аӡәи ҳаҭырла иҽыжәеибаҵон…

332

Ажәлар дасу рқыҭақәа рахь ианықәҵ, аԥсҳаи аԥшьацәеи, дара аиҳабыра зегьы еицны, ара Кьалашәыр аӡиас аԥшаҳәа уахьнавало арыӷьарахьтәи аган аҿы, хыхь ҳаракы ахәы иқәгылаз аныхабааш ду ашҟа ихалеит. Уи агәарԥ шьац-кашьшьыраҿ асасцәа рзы цуныҳәарак аҳасабала
ачеиџьыка ырмазеин. Абраҟагьы, саси ԥшәымеи ҩыла еиқәныҳәаны
какалк анырк ашьҭахь, дырҩегьых иааинырслан аилацәажәара рыман.
Реилацәажәара убас еиԥш иара ахала ахы археит – аԥсуаа рқьырсиантә дин архиепископра арезиденциа уажәынахыс Пицундантәи
арахь, Аҟәаҟа, ииагазарц. Уи згәамԥхаз ҟалеит, урҭ Константинопольтәи
апатриархра хада иаҵанакуа автокефальтә архиепископрақәа рсиа
аханатә аахыс иарбоу Пицундоуп, ҳамҵаа-ҳамԥшаа уи аԥсахра амалахазгьы ҳақәиҭым рҳәеит, насгьы иабанӡаҳақу, рҳәеит, аимператор Иустиниан аныхабааш хазына аԥсуаа ирзыргыланы, рхәыҷқәа рнаҭразы
шьҭрала иаԥсыуаз аԥшьа ду Евфраҭ раԥхьаӡа дахьырзааишьҭыз, уи адагьы Рим ду аиҳабыра раԥшьгарала, 325 шықәсазы Никьеа ақалақь аҿы
имҩаԥысыз адунеизегьтәи ақьырсианцәа Актәи реизара ду иалахәыз,
Пицундатәи акафедра аепископ Стратофил ирезиденциа ахьыҟаз уи
адгьыл-ԥшьа хазына мап зацәаҳкуа ҳәа ицәажәеит.
Урҭ зегь иашоуп, иҳәеит аԥсҳа, аха ақьырсиан дин ажәла
раԥхьаӡаҵәҟьа Аԥсны изманы иааз рыжәлақәа ахьцәырыргаз, иагьахькарԥсаз Аҟәоуп. Себастополис – иԥшьоу ақалақь ҳәа дара аурымқәагьы
жәытәӡаахыс Аҟәа изазырҳәаз иԥшьан, ицқьатәарҭан азыҳәоуп, убри
аҟнытә, иара ҳазшаз Анцәа игәы иахәаша аҵыхәтәанынӡа иныҟәаҳгарц
ҳҭахызар, ус ауп еиҳа ишысабаԥу, еиҳа иагьшамҩоу…
Ари азҵаара ҵыхәаԥҵәала уажәазы имыӡбакәа, наҟ-наҟ ҽеила
иазхәыцны еиҭахәаԥшырц еиқәшаҳаҭхеит. Абри ауха Аԥсны ахьынӡанаӡааӡо иҟоу аныхабаашқәа рааглых зегьы Константинопольҟа ицо
акәымкәа, ԥсыхәа ахьынӡамоу иара Аԥсны иазаанхо, аԥсуа ҳәынҭқарра
ашьақәыргылара иацхраауа аҟаҵаразы шьарда зҵазкуа аусқәа ирылацәажәеит, иагьрыдыркылеит…
Абри ашьҭахь жәамшгьы цқьа иаамҵыцкәа Мзымҭа нырцә-аарцә
иаванхо асаӡқәа, Гәбаа адәаҿы аизара ду мҩаԥганы, аԥсҳа дызҿыз
иақәыӡбеит. Урҭ уаанӡагьы, лаф-ҽхырччаран ишырзырҳәоз еиԥш, уаҩ
рацәак дызрықәымгәыӷуа, саӡ-ҩызала иааиуан, аԥсҳацәа ирыххәыцуамызт, Бзыԥ аӡиас маӡала ирны, уажәы-уажә абзыԥ қыҭақәа ирықәлан
еимырҵәон акәымзар, изаҟаразаалак атәыла иахәаша уал-баџьк ршәомызт, рхы рымакәачран. Уажә дара зызгәааз аиҳарак аԥсҳа аԥшьацәа

333

рыла иусқәа рымҩаԥгара дахьалагаз ауп. Дара амалагьы ақьырсиан
ҵасқәа уеизгьы-уеизгьы рацәак ирықәныҟәомызт, иагарааны иубаргьы
рыԥсҭақәа ирҭаланы рхала ржәытә мырҭаҭратә нцәаиҳәарақәа мҩаԥыргон…
Ирҳәон ари аизара асаӡқәа рымала иаԥшьырымгеит, урҭ амца
рыҵазҵаз иара убри аӡиас Мзымҭа ахахьы ашьхақәа ирыбжьанхоз, маршьанаа аамсҭцәа дуқәас измаз, зынӡа алеишәацәгьақәа ҳәа
изышьҭаз ахҷыԥсаа роуп ҳәа. Дара ахҷыԥсаагьы зырӷыӷкыз, дырҩегьых
маршьанаа аҳцәас измаз ԥсҳәаа роуп ҳәа, ԥсҳәаагьы ыҵзырҟьаз Далтәи маршьанаа роуп ҳәа, уа ҿыц иҩаган индырхаз аҳазарқәа хҩыкгьы,
изшьыз уаҩы изымдырӡо, рыхқәа хыҵәҵәаны ишкажьыз рбеит ҳәа…
Дали Ҵабали рымацарагьы ракәымкәа, иахьыҟазаалак, жәытәӡаахыс
маршьанаа зхылҵҵәҟьаз ахҷыԥсатәи маршьанаа роуп ҳәа иԥхьаӡан.
Убри аҟнытә Далтәи, Ҵабалтәи маршьанаа иага иӷәӷәазаргьы, иагьырацәазаргьы, ахҷыԥсатәиқәа рхыԥхьаӡара иага еиҵазаргьы, ҳхыбаҩқәа
ҳәа ирышьҭан, цәгьак-бзиак аҿгьы урҭ ражәа иахыԥаӡомызт. Усҟантәи
аамҭаз маршьанаа уаҳа ҳаззыӡырҩыша адунеи аӡә дықәуп ҳәа иҟамызт. Дара ахҷыԥсаа рхаҭақәагьы маршьанк, дахьынтәаазаалак, иажәа
рмаҳауазар – уаҩы иҳәатәык рлымҳаҿ инеиуамызт. Ажәакала, иааҟалалак, уахьынтә арахь, мамзаргьы арахьынтә уахь ахы арҵысыр алшон.
Уажә иаахәыҵҟьаз амцаԥшь Далынтә уахь ицеит ҳәа иалацәажәон. Уи
еиҳагьы ишәарҭан, акыс аԥсҳа иуацәа гәакьақәа аҳазарқәа ршьыхаҭазар, уи нхыҵҟа ахан иԥацәа рлымҳа иҭасыр, аӷа игәырԥсаҳәа, зынӡа
ахырзаман цәгьа ахылҿиаар алшон…
Ирҳәон асаӡқәа Гагра амҩа ҭшәарраҿы игылаз абырзенқәа ргарнизон аҿы инеины, ҳарҭгьы ҳшәыцхраауеит, аҳәаа ҳарӷәӷәап, аԥсҳа ибзыԥ-тәыла иман иахьиҭаху дцааит, ҳара аимпериа ҳалҵуам ҳәа рҳәазшәа, бжаҩык азахәқәеи аубыхааи, нас Ԥсҳәы лбаа аԥшаҳәеи Ҳашԥсы
аӡиас ахахьы инхоз, дырҩегьых маршьанаа аҳцәас измаз аибӷаагьы
урҭ ирыдгылазшәа. Анс уҳәа, арс уҳәа, уаанӡа наҟ-ааҟ еиқәылалоз, дара-дара ашьа зыбжьалалоз, иеибашьлоз уахьтәи ахылҵшьҭрақәа, зыбз
рыҵаҵәҟьоу цқьа еилкааӡамкәа, ес-иаҳаулак аԥсҳа дҳарблаҟьоит,
ҳаиҿагылоит ҳәа абас рҽеидыркылеит, Гәбаа адәаҿы, Леон иуаа иман
дҩеиаанӡа, дара реизара ду мҩаԥыргеит, ауаа ӷәӷәала еиладырҩынтит. Ирҳәон абарҭ еиҵарҟәаҟәаз ацәгьаус аҿы ирыдымгылаз аԥсҳа уаанӡагьы еиҳа дзықәгәыӷуаз Шаԥсыӷтәи иара ижәлантә Ачбақәеи, убри
Мзымҭа аӡиас амшын иахьалало азааигәара иларкны зыдгьылқәа ыҟаз,
аамсҭцәа дуқәа Гьечааи заҵәыки роуп ҳәа…

334

Иахьурхалак, абас дырҩегьых уаҩ аԥсыха изымҭоз ахынҭа-ҩынҭара иааҭагылеит Аԥсны аиҳабыра, ирластәымзар ԥсыхәа ыҟамызт. Аԥсҳа
Ԥсырӡхатәи иаҳҭынраҿы, рхыԥхьаӡара мыррацәакәа, зынӡа изааигәаӡаз иарӷьажәҩацәа еиҭеизигеит. Таԥшь-иԥа Беслани Баалоу Хьзани раԥхьа инаргыланы, абас жәаҩаҩык рҟынӡа, еиҳа зыбз хәшәу ҳәа
иԥхьаӡаз абжьаҟазацәа лԥшаахқәа алхны, ишәҳәаша-ижәуша шәа ижәдырп ҳәа нараҳәаны, амҩа иқәиҵеит. Урҭ раԥхьа ицарц ахьырыӡбызгьы Далҟа, Ԥсҳәыҟа акәымкәа, Саӡтәылаҟагь акәымкәа, Ахҷыԥсыҟоуп.
Таԥшь-иԥа Беслан уатәи ижәлантәқәа драцәажәан акы иазааимгозар,
ацәгьоуцәа иеибадыркыз амца, ҵабыргыхаҭан, есааира амҽхак арҭбаар, рцәашьагьы уаҩы изамҭо ирымпыҵахар ауеит…
Аԥсҳа Ахҷыԥсаҟа идәықәиҵаз абжьаҟазацәа анца ашьҭахь,
иаҳҭынраҿы изааигәатәны имаз, зажәа дазыӡрыҩуаз аҳазарцәа, Ҭенгьиз Бешьлиуқ захьӡыз ауаҩ нага дназлоу фҩык ахацәа, зны иан Џьарымхан-ҳаным лҿы ргәынамӡарақәа ртәы ҳәаны, еицхрышьшьы иара
ишҟа иааҩналеит. Урҭ рааишьеи рхы-рҿқәа реиҭакышьеи рыла аԥсҳа
идырит ианшьцәа гәынхарак шрымаз, зегь раԥхьа иргылангьы Лаҭа
иҟалаз ауаҩшьра инақәиҵеит уи. Арҭ ас уажәада ргәалак рыманы
ишәхымс ихымҵыцызт. Ари раԥхьаӡа акәны, егьырҭ шәкызқь дызлаз
аҟыба-ӡыбақәа изымхозшәа, аԥсҳа иҿаԥхьа иаацәырҵыз ус-ҿыцын.
Урҭ ҵаны, мыцхәык иацрамлакәа, ҭынч-ҭынч, акыр ргәынамӡарақәа
ирылацәажәеит. Ирҳәаз уи ауп, уааишьа бзиоуп, аха аҵыхәтәан, ҳгәанала, рҳәеит, џьара-џьара ухаҭа иузгәамҭаӡакәа, иахьуцәагхаз ыҟоуп.
Акы, ақьырсиан дин усҟак иахырҟьацәан садгылаҩуп ҳәа уахымқәаар
акәын, ҩба, ҳарҭ уаншьцәа, рҳәеит, ҳаԥсы ахьҳрыцқьалаша, иаҭаххаргьы иахьҿыҳхлаша ҳара ҳанцәа, зегь ҳаидкылан ҳазмоу Ҭенгьри-Хан
дуӡӡа ҳахьимҵаныҳәалаша мечеҭк иадамзаргьы Обезатәыла иҳазгылазар залымшозеи… Хԥагьы, ҳаҭоумҵан аха, укәша-мыкәша игылоу ауаа
амцхә рыгәра угацәоушәа аабоит, урҭ рыбжьара, ухаҭа угәы азымҩаӡо,
узҭиуа маҷҩым. Ицәгьамызт ҳарҭ аҳазарқәа ҳҳәынҭқарра злаӷәӷәахаз
ҳкаганаҭ ду ашьақәгылашьала шәеиҳабыра шьақәургылар, убасала
еиҿукаар. Уажә излаҳбо ала, тәылаҿацәцыԥхьаӡа иртәан иумоу уҭудынцәа (ашьҭахь ҳара урҭ рбызшәа иахаршалан «аҭауадцәа» ҳәа ззаҳҳәаз
аҳцәа) уҳәатәы харҵошәа ҟарҵоит, аха бжеиҳан иахьынӡахәҭаҵәҟьоу
иуцәшәо, уажәа иахыԥогьы иҟаӡам… Ԥшьбагьы, рҳәеит, ҳара ҳкаганра
маҷқәа рҿы аҭудын даныҟам иусқәа назыгӡо ҟәындур-ҳакан иоуп, уигьы мышкы шьыбжьаанӡа иадамзаргьы џьара дахнагар, дзыԥсахуа џьавар-шьигыр иоуп, аха аҳәынҭқарраҵәҟьа шеибакәу иахагылоу аҳакан

335

ду иватәареи иусқәа ицнагӡареи иақәиҭу, амца зхыжьны зыцәгьа-мыцәгьақәа зегь зҟәыблаау, ҩашьара шысмыхьуа ҳәа ҳанцәа иҿаԥхьа
иҩҭагыланы жәлары зегьы ишырбо иқәхьоу ибн-фадлан ҳаканбек
иоуп…
Аԥсҳа жәаха ҽнак имҩаԥысыз жәлар реизарақәа мыцхәы дырзыразны дахьыҟаз аҟнытә, арҭ ианшьцәа уажә ицәырыргаз ргәынамӡарақәа рацәак дыдмыргәаҭеит, аха уеизгьы мап ахимҳәааит, макьана
дзызхәыцша шмаҷмыз, ихаҭагьы игәы зызҩоз агхақәа шыҟаз, аиҳарак
иҵегьгь зыгәра ӷәӷәала игаша ауаа ралхрақәа рҿы…
Уи анаҩс ирцәымӡакәа иреиҳәеит, Аԥсны иацхраарц Ҳазартәылантә
иаауа зегьы шеиԥшым, урҭ рахьтә зхы ҽеимкәа имҩаԥызгогьы шыҟоу,
дара рҵыхәала егьырҭ, аиҿамсқәа, гәык-ԥсыкала иҳацхраарц иаҿу
рыпату шыладырҟәуа. Жәаха ҽнак Лаҭа иҟалаз ауаҩшьрагьы аиҳарак
убри иахҟьазар ҳәа гәҩарас ишимоу…
Акраамҭа ианеицәажәа ашьҭахь, аҵыхәтәан Леон ианшьцәа аҳазарқәа ақәиргәыӷит хымԥада дара рзы, уажәазы акы иадамзаргьы,
рынцәа иахьимҵаныҳәалаша, дара иахьырҭаху аҭыԥаҿы мечеҭк аргылара нап шаиркуа…
Ари ираҳаз гәырҟәандагаха ирыманы аҳазарқәа анца ашьҭахь, аԥсҳа
иааԥсара наилжжит, ҵҩа змам иусқәа аҷыҷмаса еиԥш инаиқәпапеит,
уаҩы ишимбац ихәыцырҭақәа аарацәахеит. Измааноу изымдырӡогьы,
дышхәыц-хәыцуаз, данхәыҷыз зны аҽырыҩраан зԥа заҵә машәырла
дҭахаз аамсҭа хаҵак дааигәалашәеит. Аҽқәа еиндаҭлан еивас ишцоз,
уи иҷкәын қәыԥш, дзықәтәаз аҽы ӷәӷәала ианышьацәхнысла, иҽизнымкылакәа бааԥсыла акәадырмаха иӷра иҭасын длахаԥсит. Ари збаз аб
ахыҭҟьа еиԥш дылкылсын, иԥа дҽыжәкәкәааны, ашьацраҿы днышьҭеиҵан, иара хыма-ԥсыма дыҩҽыжәлеит, дук мырҵыкәагьы аицлабра иалахәыз аҽыҩцәа зегьы драԥҟьаны, аԥхьахә иманы дыҩҭалеит…
Аб илымшо аԥа илшароуп, дназхәыцит Леон, лахьынҵала иамуӡакәа,
ес-изыхҟьалак, аԥа илшаран иҟаз илымшар, дырҩегьых аб илшароуп.
Уаҳа ԥсыхәа ыҟаӡам ари ҳдунеи аҿы. Ма аб, ма аԥа!..
VI
Аԥсҳа Леон аҳазарқәа дара рҳаканраҿы аиҳабыра реиҿкаашьа
шьақәгылашьас иамоу уқәныҟәар бзиоуп ҳәа иарҳәаз уажәы-уашьҭангьы ихәыцра иалҵуамызт. Ҵабыргынгьы, зыгәра игаша ауаа маҷҩымкәа
икәша-мыкәша иширгылазгьы, ихы аиԥшҵәҟьа дзықәгәыӷша, аӷьарма-

336

цаҳәаҵәҟьа зегь рыла идгылаша уаҩ дыҟамшәа ибалон зны-зынла.
Аиҳарак, ауа-иуа-кьантыжәмаҟа ҳәа иҟан убас еиԥш шьоукы, аиашьара
иазааигәашәа иахьыҟаз зхы иархәаны, маӡа-аргама зхатә усқәа ишырҿыц ирҿӡаз, зынӡа иара игәы ахьазымҩаӡо аҭыԥқәа рҿгьы ҳафеида
алааҳгоит ҳәа цәыҵагызмалрас, цәыхцәыфарас иҟоу зегьы ҟазҵоз, алага-ҩага иалаз. Урҭ рахьтә аӡәырҩгьы иара хаҭала ҽыхьшьырҭас дышьҭырхырц иашьҭан, ишә инылаҳауа ес-ирулак ибла ихгыларц рҭахын. Даҽа
шьоукгьы Ԥсырӡха агәҭа аҭәаҵла ду амҵан иреизарҭахын. Иахьа хәлаанӡа ауҳәан-сҳәанқәа ҳәо еилагылан, уи ала аԥсҳа иусқәа рҿы ацхыраара ҟарҵахуазшәа. Аԥсҳа дшаауа анырбалакгьы, дасу илаԥш ҳаҵашәандаз, иара изын хеигӡарак шыҟаҳамҵо ибандаз ҳәах, аӡәи-аӡәи еиԥырхагамхарц, машьхәылҵла еигәҭасны, иҽы рыӷрагыларц егьрыгымхо,
имҩа рҽанрыжьлон, зых пату ақәызҵо ишиаҭәам ала, имҵахырхәара
иалагон. Ас еиԥш иҟаз ауаа аԥсҳа уаҩы ишимбац ицәымӷын. Аиҳарак
дибаны даанхомызт қәрала уеизгьы-уеизгьы рацәак ихымҵуа, аха
абыргра зҽазкны иҟаз, уаҩ ҟәыӷа дусгьы зхы зыԥхьаӡоз, Хьыҵкәыр
захьӡыз хаҵак. Уи дыхәҵышӡа дышлахьан, арахь дыӡӷраԥшьӡа, ахыц
еиԥш иҽрыхха, иӡарақәа ҭарс икны, днапырхаха-шьапырхахо, иагарааны дубаргьы аҭәа-ҵла амҵан ауаа дахьрылагылаз акы далацәажәон.
Бжеиҳан ихы акәын дзыхцәажәозгьы, изуз-исҳәаз, аԥсҳа сышицхрааз
ҳәа дааҟәымҵӡакәагь хырҽхәаран дызҿызгьы…
Убри аҟнытә ауп, аԥсҳа ашьыжь аҳҭынра абарҵа дшықәтәаз абри
ауаҩ агәашә аҿы дааины дыҟоуп, дааҳашьҭрыма ҳәа аҳҭынра ахылаԥшцәа ааины ианырҳәа изицәымӷхаз, иаразнак аҭак зримҭаз.
– Ихала дыҟоу аӡәыр дицу? – дҵааит ашьҭахь.
– Аӡә дицуп.
– Дазусҭадашь?
– Ҳаздыруам, ухаҵкы ҳцеит…
– Иаашәышьҭ рҩыџьагьы, – инарыдиҵеит, исцәагозеи, изышьҭоу еилыскаап ҳәа дазхәыцны.
Дук аамҵыцкәа, иара абри абарҵахь ирыманы иҩхалеит арҭ
аҩыџьагьы. Хьыҵкәыр асаара ихы шьҭакшома уҳәо даахырхәеит, ихы
маҷк иаалаирҟәит ицыз ахаҵагьы. Уи ауалыр еиԥш деицыгьежьӡа, уаҩы
пылтыҟсак иакәын, уаҳа схырхәап иҳәаргьы илшомызт. Аԥсҳа ари дызусҭаз ҳәа егьизымдырит, Хьыҵкәыр уи еиликаазшәа дааццакит:
– Ари Калистрат абырзен иоуп… Иӡбахә шәмаҳацкәа шәыҟам…
Леон лаԥшыла дкылкаан уи ахаҵа деиҭанаихәаԥшит, аха дырҩегьых
дизымдырит, иӡбахәгьы иаҳахьаны ҳәа игәаламшәеит.

337

– Калистрат… аԥараԥҟаҩы, – еиҭеиҳәахит Хьыҵкәыр, дышԥоугәаламшәо ҳәа аԥсҳа гәыбӷан ииҭарызшәа. Хьыҵкәыр, аԥсҳа хараӡатәи
ижәлантәқәак дреиуан аҟнытә, ус ацәажәара дақәиҭызшәагьы ибахуан,
уи ала акәын ес-иҟаиҵалак иааигәара ааира злеигәаӷьуазгьы. Аԥсҳагьы
уи идыруан, дшицәымӷызгьы, уаа ҟәыӷа гәарҭак аишьцәа иман аҟнытә,
урҭ раҳаҭыр азы дичҳауан.
– Аԥараԥҟаҩу? – иаҳаз ааџьеишьеит аԥсҳа, уи ари дабеиԥшааи ҳәагьы дназхәыцит.
– Ааи… аԥараԥҟаҩ Калистрат, – даалахҿыххеит Хьыҵкәыр. Их ду
ҟәазӡа, дхысҳәаҿӡа дахьгылаз иблақәа аацәҟәыншьеит Калистратгьы.
Уи ацаха шкәакәа илаҳәаны инапаҿы акы икын, Аԥсҳа егьымҳәакәа,
дҩагылан, итрон-тәарҭахь иҿынеихеит. Даргьы наишьҭалеит. Уа даннеи,
хаз акәакьахь игылаз аишәа еицыгьежь хәыҷ даахатәеит.
– Ԥароума иуку? – дҵааит аԥсҳа бырзен бызшәала.
– Ааи, аԥсҳа ухаҵкы, – абри днацласхан, иаразнак ацаха ааиҵиртлеит. Ԥара ҿырп гәарҭак еицыгьежь-еицыгьежьӡа, ицырцыруа иаалихит.
– Арҭ схала иԥысҟеит… раӡын ԥарақәоуп. Зны изеиԥшроу шәсырбап
сҳәан…
– Иԥуҟаанӡа ҳгәы ҳҽануҵар еиӷьын, аха уи егьаурым… даба исырбеи, – аԥсҳа инапы наирххеит. Калистрат иаразнак иԥара-ҿырпқәа
аԥсҳа иаԥхьа инықәиҵеит. – Аԥсуаа шәхатә ԥара шәымазар еиӷьуп
сгәахәын… Ахәаахәҭцәа шаҟа ауадаҩ иҭагылоу, шаҟа игәаҟуа ахьызбоз…
– Уи ҵабыргуп, – иҳәеит аԥсҳа, – акыр ҵуеит ҳаргьы ҳазхәыцуеижьҭеи… Константинополь аԥара ԥҟаны аагара уадаҩхеит, ҳхатә ԥара
ԥҟарҭа ҳамазар ҳусқәа еиҳа иманшәалахон… – Акыр ҵуама уара ари
уаҿуижьҭеи, ухаҳәатәала аԥара ԥҟара уақәиҭызтәыда? – маҷк иаарӷьынгьы дҵааит аԥсҳа, аԥара ҿырпқәа нарҳә-аарҳәны дрыхәаԥшуа.
Урҭ ибзиан иааилукаартә иара аԥсҳа исахьа мҳәырҵас ираархан, иаарҿыкәыршаны, икәеи-цеиуа, иҭыҿҿа бырзен бызшәала «Иҳақәиҭу,
дҳаракы аԥсҳа Леон лаша!» ҳәа рнын.
– Мап, схала сақәиҭӡам аԥара аԥҟара… Ԥаса аус зуан Ҭраԥезунд,
иара уи сагьазкын. Уажәгьы маҷ-саҷқәак уи аԥараԥҟарҭа садҳәалоуп,
аха саԥырҵырц сҭахуп. Сусумҭа шәгәаԥхозар, араҟа еиҿыскаауан аԥара ԥҟарҭа. Ҳәарас иаҭахузеи, шәара шәазыразызар, уи анаҩс иаҭаху
маҭәахәыла сеиқәзыршәаша ауаа рнапы санышәҵар…
– Ари аԥара иануҵаз ажәақәа узеиқәзыршәада? – дҵааит аԥсҳа.

338

– Аурым иԥа Чанҭамыр, – дазыԥшызшәа, иаразнак аҭак ҟаиҵеит
Калистрат, аԥсҳаи уии шеизуааз идыруан аҟнытә, иус иазеиӷьхап ҳәа
дақәгәыӷҵәҟьаны.
– Шәеибадыруама?
– Ааи, ҳашԥеибамдыруеи…
– Иара дабаҟоу… такәы ҵуеит дҳамбеижьҭеи?
– Игәы бзиам, саҳ ухаҵкы.
– Ихьзеи? Уара акрудыруама? – Хьыҵкәыр днаихәаԥшит аԥсҳа.
– Рацәак ибаргәым дзынхьаауа, лассы дгылоит, – дыхәҵышӡа дахьгылаз даацәажәеит Хьыҵкәыр.
– Уара иудыруазма ари ас аԥараԥҟара игәы ишҭаз? – Хьыҵкәыр деиҭаиазҵааит аԥсҳа, уи анаҩс амцхә ухы иадуҵацәоит ҳәа диқәымчрызшәа.
– Мап, саргьы иахьоуп иансаҳауа… Аԥсҳа иҿы снеирц сҭахуп аниҳәа
сицхрааит ауп, амҩан исеиҳәеит ауп дзаауаз…
– Уаҳа аӡәыр идыруама аԥара шԥуҟаз? – Калистрат днеиҿаԥшит
аԥсҳа.
– Мамоу… Чанҭамыр иаамышьҭахь уаҩытәыҩса издырӡом.
Аԥсҳа дааиԥхьхәыцааит.
– Аӡәымзар аӡәы илымҳа иҭамсыроуп… иааиуа аԥшьашаҽны, арахь
сиԥхьан даазгоит аҳасабтә усқәа, ахәаахәҭра аиҿкаара знапы иану
ауаҩы, уии уареи шәеиқәсыршәап, нас иҟаҵатәу, ишыҟаҵатәу ҳалацәажәап. Уажәазы сара сажәа уаҳарц уҭахызар, исгәаԥхеит уусумҭа,
излазбо, даара иҳахәо ак акәхоит… Амала иԥаҳҟаша аԥара ԥҟаны ҳалгаанӡа дазусҭазаалак аӡәы илымҳа иҭамсыроуп, – еиҭеиҳәеит аԥсҳа,
аиҳарак Хьыҵкәыр диҿаԥшуа, уара уоуп зыбз зхаԥыц ақәыргылара
маҷк иззуадаҩу ҳәа заа игәы иҽаниҵарц.
– Аӡәы иаҳар ҟалома, – иҳәеит иара Хьыҵкәыр, дҟаԥшьӡа дааицрашәан, – ари аиԥш аус ӷәӷәа…
Леон араӡны-ԥара ҿырпқәа инапсыргәыҵа инаниԥсалан, рыкапан
еиликаауазшәа, иааирҵысит, даргьы ахьхьаҳәа рыбжьы аагеит.
– Ишеибаҳҳәаз еиԥш, аԥшьашаҽны ашьыжь ҳаиқәшәоит, – абри
ааиҳәан, Калистрат иахь аԥарақәа наирххеит, агылара иҽазкуа.
– Уахь ишәымаз, – иҳәеит Калистрат, – арҭ шәа шәзы иаазгеит.
– Ирацәаны иԥумҟазааит макьана?
– Мап, џьоушьҭ, усҟак злаԥысҟо сызҭода, арҭ «ргьама» абаразы иахысыз роуп.
– Бзиоуп, – аԥара ҿырпқәа иара ус ишикыз дҩагылеит аԥсҳа.

339

Бзиалаҳәа еибыҳәаны ианеиԥырҵ, аԥсҳа дырҩегьых араӡын ԥара
ҿырпқәа рыхәаԥшра дналагеит. Даргьы, иара ихаҭагьы цқьа дырбарц
рҭахызшәа, зынӡа иблахкыгаха иааиҿалашеит, фҩы ҷыдакгьы хааӡа
ирхышәшәон…
«Зны-зынла еиҳа узыргәаҟуа, еиҳа иуҭаху аус уаа-шәҩык ашьҭаҵан
иумазаргьы лассы иманшәалахом, – игәы инҭиҳәааит уи гәахәарыла, –
даҽазных зҵакы дуӡӡоу аҳәынҭқарратә ус, ԥхыӡ иубазшәа, абас угәы
уҽанӡамкәа мариала иумпыҵаманшәалахоит… Ахьышьаргәыҵа иоуп
ари зыбзоуроу… Зылԥха ҳаура, зылԥха ҳаура…»
Абас ҳәо мацара аԥарақәа уаҩы иахьимбаша наҟ инԥхьеикын,
абџьарҟаҵарҭақәа рахь ацара игәы иахьҭаз ашҟа дааццакит…
***
Аԥсҳа
ихьчаҩцәеи
иҳәаҭҳа-ныҟәгаҩцәеи
дрыгәҭылагыла
абџьарҟаҵарҭақәа рҿы даннеи, ҿыц илеины ишьҭоу асы еиԥш иҟәашккараӡа, иӡәӡәа-иҳәҳәа иҟаз иҽыхәа ҳарак, ашькылкыҩцәагьы аламыкӡакәа, ахьышәҭҳәа дааҽыжәҵын, еснагь еиԥш, ицызгьы дрызхьамԥшцәакәа, ашацаҳәа абаа хыбра дныҩналеит. Араҟа хазы иҟан ашыц,
ачамҳа, ашә, абнаҳәаса уҳәа ирылхыз абҵқәа џьазла, тсала, еихаӡала
рхычаԥарҭақәа, ахҿақәа, ахыцқәа рыҟаҵарҭақәа, аԥракқәа рзаҷырҭа,
акәалӡы маҭәақәа рычаԥарҭа, уажәааигәа еиҿыркааз ар ршьаҵатәы,
рцәа-маҭәа аӡахырҭақәа…
Раԥхьа аԥсҳа днеит ахыци ахәымпалқәеи рыҟаҵарҭақәа рҿы.
Уи злыҵуа ҳәа жәаха ҽнак ҿыц иԥҟаны иааргаз, арканӡарҭақәа рҿы
иқәыз амаҭәахә дахәаԥшит. Ибеит араҟа хазы еиқәыз, уажәааигәа
Маиҟәаԥынтә шьхамҩала агәыжьқәа, аҽқәа ирҽхьынҵаны изаарҭииз,
ԥшь-нызқь цыра инареиҳаны ахҿақәа, уахынла амца рыцрарсны иануршәлакгьы, ижжаӡа иахьнеиуа, аӷацәа рзы игәыҭҟьагаӡаз…
Аԥсҳа абџьарҟаҵаҩцәа рус рыдирҽхәалеит, игәамԥхазгьы реиҳәеит иаахтны. Игәамԥхаз раԥхьа игылан рацәак иахьымццакуаз, иҟаҵамкәа бжам-ҽам ицәаблагәаны ишьҭаз абџьар ахьырацәаз.
«Ҳара уахгьы-ҽынгьы ҳахиазароуп… дасу иҩны имоу абџьар мацара ҳақәымгәыӷкәа, ишахәҭоу ҳаиқәшәазароуп зеиԥш џьаԥҳаныла…
Абџьар зкым ауаҩы дзеибашьуам… Ауаҩы ихгьы иԥсадгьылгьы ихьчарц
иҭахны бџьарда данынха еицәоу гәыфага ыҟаӡам… Ҳара усеиԥшқәагьы
ҳрықәшәақәахьеит, ижәдыруеит… Ҵоуп, иҳақәлаз иабџьар импыҵхны иара ихаҭа далаҳшьқәахьеит, аха уи иабџьар импыҵухаанӡа шаҟа

340

ԥсахеибафара урықәшәозеи!.. Иауазеи абри зҳахьра, Анцәа иџьшьарала абџьар злаҳхша амаҭәахә ҳабнақәа ирылажьызар, ҳаԥсҭақәа
ирҭажьзар, ҳадгьыл иҵазар…» Абас иҳәон Леон даацәажәацыԥхьаӡа.
Рыԥсҳа шаҟа уи дазҿлымҳаз дырны, абџьарҟаҵаҩцәа рус еиҵадырхомызт, иаарылшоз зегьы иаҿын, аха иара, иага ирҽхәаргьы, сгәы наӡеит,
иҟашәҵахьоу азхоит ҳәа знымзар-зны иҿаиршәран дыҟамызт.
Аԥсҳа абарҭ абџьарҟаҵаҩцәа, еснагь ишиҵасыз ала, зназы иаарҽхәашәа, аҽԥныҳәа анриҭа днаган идырбеит (зынӡа иара изымдырӡо) уажәааигәа уахык Анхәаа рқыҭахь уахьбжьало абааҭаҿы аурымқәа ржәытә бџьарҵәахырҭақәа ирдәылган иааргаз аҳәақәа, аҟамақәа, абаҩ иалхыз аԥракы еицыгьежьқәа, асақәа, абҵқәа, имаҷымкәа акәалӡы-маҭәақәа, иара убас агәаргәалеиқәа ирынгылаз ахаҳә,
ашьанҵа рблаҟьагақәа…
Абзиа ҟаҳҵоит ҳәа аԥсҳа идырбаз, арҭ уантә иаажәга ҳәа шәазҳәадаз, аашьароуп абри зегь змааноу, дырҩегьых амазеи шәашьҭоуп, шәхаҭа ишәылшәыршаран иҟоу аасҭа иҳәан, еиҳагьы ирыхҭниҟьеит…
Аԥсҳа арантә деиҭаҩҽыжәлан, ихьчаҩцәеи, иҳәаҭҳаныҟәгаҩцәеи,
иареи шеимаз «Ацәгьаршыҩцәа лахь-рыҭарҭа» ҳәа иахьашьҭаз, аӡы
злыҵәҵәа ицоз, ашыцламшә зқәиааз, иара убригь аурымцәа ирыргыламҭаз, ажәытә баа-хыбраҿы днеит. Уи ашьхаҩыҵахь наҟ такәы ицәыҵахалан. Уахь знымзар-зны дымҩахыҵуа зымбацызгьы иааџьаршьеит.
Аԥсҳа дааҽыжәҵын, аӡы зҿыҵәҵәа ицоз амардуан лаҟә даҿалан
дыҩхалеит. Аџь иалхыз, аихаӷәқәа ҟьаҟьаӡа изқәычаԥаз ашә хьанҭа
ду даннадгыла, ихьчаҩцәа руаӡәк днаиаԥызан, иаҳәа ҭыхны ахәҵәала
ашә асра далагеит. Ашә ааиртит ахаҳә даҵоушәа зхы рҟәны иҟаз, адауаԥшь иеиԥшыз хаҵа цәыггара дук, ихы-иҿы еимасабаӡа. Уи какан бзиак
иаҟараз ибла ҟәаз дуқәа цәыркшаԥаны, ацәҳара игәы иҭан, аха аԥсҳа
даниба дгачамкын, инап дуқәа хьнырҳала, ииҳәо иҿамшәо, дҿаббаӡа
ус дгылан…
Леон ари ахаҵа илаҿымҭкәа днаиаҩсын, акыр иҭбааз, иахьабалак
ицәаакыз, аҭӡыбжьара дыбжьаланы иҿынеихеит. Уи ҩнылашьцааӡа
иҟан, аха агәхьаа мкыкәа аԥсҳа дышнеиуаз, наҟстәи ҩыџьа ахацәа
ааиԥылеит. Руаӡәк ари «Ацәгьаршыҩцәа лахь-рыҭарҭа» хлаԥшҩыс
иамаз, хьыӡшьарас «Аблазаҵә» ҳәа зарҳәоз иакәын. Ҵабыргынгьы,
уи изблак абаандцәа иҭырххьан, сахҭан еиқәаҵәала иҭарӡын. Уи игәы
иҽанӡамкәа аԥсҳа данааидгыла, аԥхыӡ далоушәа ихы ахьигара имоуа, џьашьатәшәа дааҟалеит. Аԥсыкгьы ааигхеит «бзиала уаабеит, саҳ
ухаҵкы» ҳәа иамхаҳәарц, иашҭа дҭагылаз џьушьап.

341

– Жәаха аизараҿ лахь зҭатәу ҳәа ҳазқәыӡбыз ахьҭаку ҳурбондаз, –
уи илакҭа ҩҭкааны днаихәаԥшит аԥсҳа.
– Уажәыҵәҟьа, саҳ ухаҵкы, уажәыҵәҟьа… – иҳәан, иаразнак даахынҳәын, дыцраҟә-цраҟәуа иҿынеихеит, мыцхәы иҽрыцҳатәны, лахь
зырҭо ауаа раҵкыс изҭатәу са соуп иҳәарызшәа.
Аԥсҳа ихьчаҩцәагь иаргьы уи аблазаҵә инаишьҭалеит. Аҭӡы архәара
иахьаавагьежьыз, аихаҵәқәа зылҳәан иаркыз шә-ҟьаҟьа дук цаԥхала
иааиртын, зегь шеимаз уахь иныҩналеит. Араҟагьы убас иҩныцәаакӡа,
ахаҳә-лаӷәраҵәҟьагьы аӡы алыҵәҵәа ицон, аха наҟстәи амра акылҳарақәа рахьтә иахьыҩнаҷҷоз аҟнытә еиҳа илашан, еиҳа маҷк аԥсԥха ҩнашәагьы иҟан. Абраҟа хазы, алымқәа рҭакырҭа еиԥшыз, еихатә
ткьацла икәыршаз даҽа хыбрак аҭӡы азганкахь икҿачаԥан иаман. Уи
аҩныҵҟа жәохәҩык раҟара ахацәа иара ус еилагылан. Урҭ еихьыжә-еикәыжә еилаҳәан. Ржәохәҩыкгьы рыхқәа бжара исан, ржакьақәагьы,
цас ишазыруз мҩашьо, еицаҟьаӡа бжара иамхын. Рылахьқәа рҿашараҿыҵәҟьагьы иҿаҿаӡа адамыӷқәа рныӷӷала ирнын. Дара ацәа иалашьшь оумашәа иҟан. Аԥсҳа данааигьы ус акраамҭа иҭууа, имҵысӡо
еилагылан, аха иара дрыхәаԥшуа даналага, рхы аҭыԥаҿ иааин, аӡәиаӡәи еибарҿыханы, деибадырбо иалагеит, руаӡәкгьы «аԥсҳа, аԥсҳа!»
ҳәа ибжьы рдуны ҿиҭит. Арҭ ауаа аԥсҳа абраҟа иааира убасҟак иӷәӷәаны ирнырит, ҿык-бзыкала еиҭаҳәашьа амамкәа. Гәаҭеираха ирысит…
Арахь иааскьан, акрыфара иаргәаҟуа аԥстәқәа реиԥш, аихатә ҭкьацқәа
ирыдеибагәала, рыблақәа ҭаа ихәаԥшуан, ҳаҭоумҵан уажәраанӡа ацәгьа иузаауз азын… маӡа-аргама уахьҵаҳжаауаз азы, ҳахьхәит, уаҳа
наҭахымкәа ҳахьхәит рҳәарызшәа. Иара аԥсҳагьы ибла ааихмырсыӷь
аӡәаӡәала дырҿаԥшуан. «Ирзууран иҟои абарҭ адамыӷ-уаа, – игәы
инҭиҳәааит уи, – ирзууран иҟоузеи ацәаԥҽыгақәа, зыцәгьа-еиҵабаарақәа рҿыҵәҟьа зых пату ззақәымҵо!..»
Арҭ рыбжеиҳараҩык мызк аԥхьа маӡала аԥсҳа ишьра еиҵазҟәаҟәаз,
аха изқәымҿиаз ракәын. Икәалкәало икнаҳатәыз уаахәымгақәан, аха
иара аԥсҳа ихаҭа «лахь рыҭаны рҭакра» азырханы иаанижьит. Уажә
урыхәаԥш, зынӡа ҳаужь, ҳауԥырхагахом ҳәа рыбла ҭабаақәа рыла
ишиашьапкуа. Аԥхамшьақәа! Агәрамгақәа! Рыԥсы ахьҭаӡоу азы ҭабуп
мҳәаӡакәа, дырҩегьых адунеи ҟьаҟьа иқәыԥшыр цәгьа ирбомзаап!
Аԥсҳа дааҟәымҵӡакәа дасу блала еимданы дышрыхәаԥшыц
дрыхәаԥшуан, шамахамзар зегьы идырит, аха еиҳа ицәгьаршҩыз,
иахьатәи абызшәала иуҳәозар, зынӡа иавантиуристыз, цәгьа баны бзиа
зымуаз, ауаа реибарфаҩы, хьыӡшьарангьы «Алаԥынҵа икылҟьаз» ҳәа

342

ззырҳәоз араҟа дрылимбааит. Уи ихьӡҵәҟьа нҭкааны иааиҳәан, дабаҟоу
ҳәа Аблазаҵә днаиазҵааит. Уи дбалыбаҭо, зынӡа дшәаҟьаӡеит, ибла
заҵәгьы акакаҷқәа ыҵашәо, иҿы еихымҵит, ибз ихәлахеит. Аԥсҳа ихьчаҩцәа иреиҳабыз дааскьан, иҭаҷкәым раҵәаны адыжәҳәа ихәдаџьал
днықәсит, – абас ҟаҳҵалон абацә анҳахәлахалак, шьҭа уцәажәи… оунажьуеит», – абасгьы ааиҳәеит уи, иқьышә аарччашәа. Ари иаалырҟьан
ас ҟаиҵоит ҳәа аԥсҳа дыҟаӡамызт, ихаҭагьы маҷк дааԥышәырччеит.
– Дабаҟоу? – деиҭаҵааит аԥсҳа, илакҭа рыцәгьаны Аблазаҵә ишҟа
дынхьаҳәын. Уи иҿы шеилымгац еилгомызт, исаса ахьааираҳаз инханы
ус дгылан.
– Дарбан шәызҿу? – дҵаахит уи аамҭаз дара абаандцәа иреиуаз
аӡәы, еиларӷәӷәа иикыз аихатә ткьацқәа акәтаӷь еиԥш бжара исаз ихы
рыбжьакны, са ишәасҳәоит уи иӡбахә, абра сҭыжәгозар иҳәарызшәа.
«Ацәгьақәа шәара, алахьшәышәқәа, – игәы инҭиҳәааит Леон, – цәгьаҳәарҭак шәоур шәыԥсы шԥаҭало!..»
Изышьҭаз ихьӡ анырҳәа, уи ара дабаҟоу, ҳанааргоз амҩан дыбнарҵеитеи. Ҳара ҳауп иҭынхадахаз ҳәа ҿааиҭит абаандаҩы, илахь ианыз адамыӷ инапы ахьшьны ибӷуа, аӷьара иахьаҿыз дафозар акәхарын.
Абри агьааиҳәеит, егьырҭ абаандцәа уи дааркын, ацәгьа шԥоуҳәеи ҳәа,
ихәламшәы ҵкааны ишьра иалагеит. Урҭ аҳәақәа реиԥш ишеибарҿыҿуаз, аԥсҳа ишьҭахьҟа даақәгьежьааит. Егьырҭгьы уи инаишьҭалеит.
Абахҭа ахлаԥшҩы иҿы еилгомызт аха, уахь исыгхаз сшьамхы иацлеит
ҳәа, аффаҳәа дрывакәаруа, изблак цәгьабзазала инарбоз амҩала дааиуан. Аҭыҵырҭа ианазааигәаха, аԥсҳа дааҭгылан: – Доузыжьда, дыбназҵада еиҳа адамыӷ заархатәыз, еиҳа ишьтәыз ауаҩы? – дырҩегьых
ахлаԥшҩы днаиазҵааит, атсеиԥш ибжьы хьанҭаӡа.
– Доузыжьыз шәхаҭарнакцәа роуп, саҳ ухаҵкы, – даалшәан аккаҳәа
даацәажәеит Аблазаҵә, – ҳара ҳхаҳәатәала уи доуҳажьуамызт…
Аԥсҳа иааизымбатәбарахеит иаҳаз, ҷыдала шәхаҭарнакцәа ҳәа
ахлаԥшҩы зыӡбахә имаз рахьтә аӡә далкаан ихьӡҵәҟьа ааҭырҟьаны
ианиҳәагьы зынӡа ишьара дықәнаҟьаӡеит. «Ҳҵызжаауа, ҳақәызхуа…
Ҳҳәынҭқарра ашьақәыргылара ҳахьызмыгӡо зегьы ас уала-ҭахыла ибнаҳҵо ҳалагар… ҳазҿу зегьы мцуроуп, ибашоуп!» – игәы дааҭагәамҵит аԥсҳа, иаразнакгьы ихаҿы иааит ианшьцәа аҳазарқәа реиҳабыра реиҿкаашьа уқәныҟәом ҳәа ирҭаз аҽԥныҳәа. Абри акәзаарын
ариабжьаракгьы мыцхәы дызмырҭынчуаз, иара абри акәзаап иахьа,
ихаҭагьы зынӡа игәы азымҩаӡо, абрахь ааира игәазырԥхазгьы. «Ҳара
иҭаҳклап, дара иоурыжьлап… ашьра, ашьра, ашьра зыхәҭоу шьлатәуп,

343

уаҳа ԥсыхәа амаӡам. Иоузыжьуа… иоузыжьуагьы рҿахьымааҳәра
иқәцалатәуп… ааи-ааи, наҟ иқәцалатәуп Аԥсны иалцаны! – иԥсахы
ааиҟәыҷҷеит Леон, нас абахҭа ахлаԥшҩы ихы инаркны ишьапаҿынӡа
блала дааимидан: – Иахьарнахыс уамхуп умаҵура! – днаиқәыҳәҳәеит, ихаҭагьы ибжьы ааџьеишьартә, нас даақәгьежьаан даанаԥш-ааԥшит,
илаԥшгьы дааҵашәеит аԥхьан ианааиуаз ашә рзаазыртыз ани ахаҵа ду.
Уи ахаҳә дшаҵац даҵоушәа, ихахәдаџьал рҟәны, ацәаӷь еиԥш иблақәа
дырцәыҵԥшуа зымҩа дгылан, ацәаакыра дызлагылаз дахьадубаалоз
ихаҭагьы аӡы илжжуаз џьушьон.
– Ара уааишь, – ибжьы наиқәиргеит уи аԥсҳа.
Уи зназы изеилымкаакәа даанаԥш-ааԥшит, нас иара дшиҿыз анидыр, деишьклаԥаҭо дааскьаны даагылеит, исеиҳәарызеишь ҳәа иблақәа
дырцәыҵыԥшуа.
– Узҿуи уара абра? – диазҵааит аԥсҳа.
– Ашә сахылаԥшуеит, саҳ ухаҵкы, – аҭәырӷә еиԥш инап ҟьаҟьа ду
ашә ахь инаирххеит.
– Ашә ибзианы иахылаԥшуа иоуп иаҳҭахугьы… Абахҭа ашәқәа ҳтәыла агәашәқәа роуп, уахьынтә арахь иаҳԥырхагоу аӡәы иҿы мҳәыроуп.
Ҳара абахҭахь иааҳашьҭуа ара иааӡаанӡа амҩан иоузыжьуа дареи ҳареи ҳазлеицәажәаша џьара бызшәак ҳаԥшаап… уара иуасҳәо уи ауп…
иухьӡузеи?
– Ахчныз иԥа Ҟараман.
– Ҟараман. Абыржәшьҭарнахыс абри абахҭа уара уоуп знапы иану.
Уахылаԥшла, убла иамбакәа акәыбрыҵәҟьа абрахь иҩнамлароуп, иагьыҩнымԥраароуп. Уажәазы абри ауп иуаҳҳәо, нас ҳануԥхьалак унеир,
анаҩстәи ууалқәа цқьа ухы иҭаагалап…
Аԥсҳа ари иҳәонаҵы ҿыц хлаԥшҩыс иҟаиҵаз «уара иахуҳәаауазеи, ишԥазури?» ҳәа ԥасатәи аиҳабы зҵаарала дихәаԥшуан, ихәдаџьал
еиҳагьы ирҟәны, инап ҟьаҟьа дуқәа ус ихьнырҳаланы. Егьигьы «ишԥоуухуеи… аԥсҳа ииҳәаз ҳәоуп, иахыԥахьада» ҳәа бла-заҵәыла аҭак
ҟаиҵон, деиџьыԥӡа, иҽрыцҳатәӡаны дахьгылаз.
Леон ихьчаҩцәагь иаргьы арахь идәылҵны, иҽыжәланы рҿаанарха, аԥхьан ииҳәаз игәаанагара аҽаԥсахит. «Ирбгатәуп, иқәгатәуп наҟ
зынӡаскгьы… бахҭала ақәыџьмақәа узыбжьома», – игәы инҭиҳәааит,
дызлаԥшны иибаз зегь сахьа цәыршәагаха ибла ихымҵуа…
Аԥсҳа ихьчаҩцәа, дасу иахьрыхәҭоу рҭыԥқәа аанкыла, гагак ниаҟьаргьы рылаԥш иҵмыршәо, аҷытбжьы раҩымшәо, еиқәҿлымҳаха, дрыгәҭылагыла иааиуан. Урҭ ирыздыруамызт шьҭа рыԥсҳа ихы ахьирхоз.

344

Иҟан ҽнак ала акырџьара даннеиуаз, иҟан џьарак-ҩыџьара рыла ианазирхоз, аха шамахамзар шьыжьы инаркны хәлаанӡа ирацәаны аҭыԥқәа
еимирҟьон. Уажә макьана амш акрыҟоуп аҟнытә, ас заа аҳҭныҟа дшымцо аҟарагьы гәҩарас ишрымаз, Ԥсырӡха агәахьы ианҩалбаа, аԥсҳа
иҽы аӷәра даахан, аибашьцәа қәыԥшқәа разыҟаҵарҭас иалхны ирымаз,
амшын аԥшаҳәа азааигәара иҟаз адәы ашҟа иҿынеихеит. Амԥар идәы
ҳәа иашьҭан уи адәеиҵых ԥшӡа. Араҟа аибашьра иазыҟарҵоз аҿар абжаҩык, цқьа иҟамлац атама еиԥш, аарла рхәы-ржьы ааинышәшәылон,
абжаҩык еиҳа иаахбыџқәан. Дара уаа ҩышә-хышәҩык ыҟан, знык-ҟьарала иазыҟарҵоз. Еиҳа еиҵбацәаз иреиҳабацәаз ҳрыҵамхандаз ҳәа
азыҟаҵаҩцәа иддырбоз зегьы мыцхәы ирызҿлымҳан. Иддырбозгьы
аҳәа ҟьашьа, аҟама амҩанҵашьа, напышьашәала аиқәаԥашьа, абҵы
аршәшьа, «акәуа» ҳәа изышьҭаз аԥракы аанкылашьа, акәалӡ хҭарԥа
ахаҵашьеи ахыхшьеи, ахыци ахәымпали рыла ахысшьа, нас абҵы
кны ҽыҳәҵәыла аибашьра уҳәа ракәын. Аибашьра зҽазыҟазҵоз дасу
дара рабџьар, рҽы дара ирыман. Измам рзы ара хазы иааганы иҭаркуан аибашьыга ҽқәа, абџьаргьы маҷымкәа иҟан. Аршьаҟауаа-хысцәа,
нас ҽыла аибашьцәа разыҟаҵара анаҩс, араҟа жәаҩы рхы, шәҩы рхы,
зқьҩы рхы уҳәа ҭызгаша ар рԥызацәа ҿыцқәагьы азыҟарҵон. Урҭ иддырбон бжьыҭгала ҿыҭны адҵаҟаҵашьақәа, ажәылашьа, ахьаҵшьа, тәым
бызшәала иуҳәозар, астратегиа, атақтика иаҵанакуа аибашьра амаанақәа зегьы…
Рацәак ҵуамызт аԥсҳа ҷыдала абри азыҟаҵарҭа еиҿикааижьҭеи, иагьаԥшьигеижьҭеи. Арԥарцәа қәыԥшқәа цәгьа иргәаԥхон араҟа иахьазыҟарҵоз, урҭ шамахамзар зегьы ргәы иаҭахны иаауан. Ахаан бџьар
зымкыц, ҵыск зымшьыц зынӡа ақәыԥшӡақәагьы уаҩы иааџьеишьартә
иддырбоз иаразнак игәныркылон. Еиҳаб-еиҵбыла урҭ ҩ-гәыԥкны иршон. Азыҟаҵараан еиҳа зҽалзкааз аилҟьа-еилӷәыцәқәа «Заб игәы
змоу» ҳәа хазы иалырхуан, еиҳа иԥсыҽқәаз – «Зан лгәы змоу» ҳәа
иԥхьаӡаз рахь идыргылон, еиҳа ишәыргәындақәазгьы «раб игәы» рымазарц рҭаххон, ргәацԥыҳәара ӷәӷәала ишьҭнахуан. Абри иабзоураны
дасу еибашьҩык иаҳасабала наҟ-наҟ ҟазшьас иликааран иҟаз уажәнатә
уаҩы ибартәгьы аҭагылазаашьа ҟанаҵон…
Ари адәы иаакәыршаны, иара ус аланарԥшыра аабоит ҳәа, аҳәса
хәыҷқәа инадыркны, зны-зынла ауаа рацәаҩны еизалон. Урҭ еиҳарак
ирзымбатәбаран адәы агәҭа ацә-мбжьа ду ықәҵаны ахысшьа зҵоз
ахҿаршәыҩцәа анеихдырсуаз. Азаара ззааз ацә цәыркшаԥа ду ахы
ахькыднаҟьара азымдыруа, хыла-шьҭахьла иԥо адәы иқәлон. Ахысра

345

здырҵоз уи кылкаан деихсуан. Ацә ҭоуӷан ду ашьразы, ма изымҵысуа ахәразы амахәҿа ӷәӷәақәа, алаԥш ҵары, анаршәхиара аҭахын.
Арҭ амарҵеицәа макьана иқәыԥшқәан, аха уи зылшаз здаҟам ала иазыҟаҵоу ҳәа дыԥхьаӡахон, аҳамҭагьы ирҭон.
Ари мыцхәгьы ишәарҭан, зны-зынла ирхәыз ацә хагаха ауаа ианрылалоз, амашәыр бааԥс аныҟанаҵозгьы ыҟан. Абарҭқәа раан, шамахамзар, зегьы ааигәа-сигәа игылаз аҵлақәа ирықәлон, адә ду иаакәыршан, аԥракқәа зкыз, жәҩахырла еизааигәан еивагылаз, ацә мышьҭыкәа аанкылара иазхиаз аибашьцәа қәыԥшқәа дыргылон. Уигьы дҵа
ӷәӷәаны иԥхьаӡан, ирхәыз ацә аанкылара злымшакәа изыцәцаз рзы
ихьымӡӷ дуун…
Наршә-хиала ацә ашьра зылшаз ахҿаршәҩы ицназго еибашьҩы
қәыԥш дзыҟаломызт, уи дгәыҭгаган, зегь иҽхәаԥхьыӡ рҳәо иалагон.
Дхысны иишьыз ацә акәзар, разыҟаҵарақәа ианрылгалак, ацәа ҩахырҵәрааны, еиҿыҟьҟьа, ажәрада ус амамкәа иааҟарҵон. Уи ацәахыхра
иалагаанӡагьы, уеизгьы-уеизгьы ицаны дааргон аԥсаатә, ашәарах рырҳәарахқәа рыцқьашьала, нас ажәҩашәаҟьа иаԥшны иҟалаша здыруа ҳәа иԥхьаӡаз, ара ааигәа инхоз нхаҩ-быркгьы. Уи ииҳәоз акырынтә иақәшәақәахьан аҟнытә абригьы мыцхәы ихҭыс дуны абратәи
азыҟаҵарақәа ирылан. Анцәа ҳазшаз игәрагара ӷәӷәала излаз аԥсҳа
иакәзар ари даара ҳаҭыр ду изақәын, дагьазҿлымҳан. Иара усгьы даазқәылаз аҿар-еибашьцәа разыҟаҵарҭа абри адәы иалеиҵоз имамызт
аԥсҳа, абреиԥш аҽаџьара игәы аԥсы ашьомызт, ԥхьаҟатәи жәлар рԥеиԥш азы ихы-игәы дақәнаргәыӷуамызт. Уажә уахь амҩа дахьықәыз днеиаанӡагьы адәаҿы имҩаԥысуаз ахҭысқәа сахьаны ибла ихгылан, устәи
хыԥшак иаман иаауазшәа иныруан…
Аратәи ахҭысқәа аԥсҳа зны-зынла хаҭала ихы рылаирхәуан, иазыҟарҵоз аҿар зҿыз зегьы иаргьы ирыцҟаиҵон: абҵы иршәуан, аҳәа
иҟьон, дҽыжәлан ҽыҳәҵәыла дрыцеибашьуан, аҵыхәтәан зегь реиԥш
хҿала ацә деихсуан. Ҷыдала иара иишьыз арҳәарахқәа реиҿкаашьа,
рыцқьашьа, мамзаргьы рыхәашьышьа «даԥхьаны» аԥшҩы ианихуа
амаӡа иара изын шьарда аҵанакуан…
Уажә аамҭа ахьынӡааихьоу ала, иҟалап шьҭа ацә ақәҵара ааигәахазар, дназхәыцит аԥсҳа, иҽы ишьхәа наирбан иааирццакит.
Адәы азиаша ианлеи, аԥсҳа ицҽыжәызгьы иаргьы ааҽыжәҵын, шьапыла рҿынархеит. Ауаа руаҟьан-чаҟьан бжьы зларацәаз ала, ҵабыргны
иудырыртә иҟан ацәкша аужьны адәы ишықәырҵахьаз. Аԥсҳа маҷк
ҳагхазаап иҳәан, иҵегьгьы иааирласит. Адәеиужь абаагәара еиԥш их-

346

каан еивҵарыԥхаа еивҵагылаз, ӡараҩахыс еилыхыз, ршьаргәацәқәа
шшәырӡа аиқәа кьаҿқәа зшьаз аибашьцәа ҿарақәа рыла. Урҭ акалмаҳқәа реиԥш итаӷса-таӷсаӡа, рхажәҩабжьқәа џых-џыхӡа, рыжәҩахырқәа ԥџаџаӡа, рышьҭахьҟала дахьрыхәаԥшуазгьы аԥсҳа агәеизҳара
ду ааиоуит. Даргьы иаразнак ирнырит аԥсҳа дшааиуаз, аха хьаҳәшьа
рымамызт, рыԥракқәа еиларӷәӷәа икны раԥхьаҟа блеихмырсыӷь хыла-шьҭахьла иԥо, ихагаха адәы иқәыз ацә ӷра ду иахәаԥшуан. Аԥсҳа арҭ
дырԥырхагамхарц, иаразнак иара изалхыз аԥшырҭа ҳарак ахь дхалеит.
Ихьчаҩцәа ракәзар, араҟа еиҳагьы ҳус иацлеит рҳәарызшәа, мыцхәы
инаԥш-ааԥшуан, мыцхәы ргәы рҽанын…
Цәҟьарас иҟаҵаз ацә еихиаа ду еихсран иҟаз, жәытәӡатә шьҭрала
ираԥыз, Мыта захьӡыз, Аӡҩыбжьатәи арԥыс иакәын. Уи рацәак ҵуамызт иара ихала, абри азыҟаҵарҭа аӡбахә аниаҳа, Абжьаҟәа иҭахцәақәак
рҿы дахьыҟазынтә абрахь дааижьҭеи. Џьашьатәык дҳазкылсит ҳәа
иӡбахә еимырҟьо ирыман. Бааԥсыла ибаҩ ицәыласын уи, ахҭҟьара
дацҭҟьон, иаҳәаҟьашьа, ибҵы аршәшьа, ҽыҳәҵәыла еибашьышьа уҳәа
уаанӡагьы ԥышәара дук дахысхьоушәа дыҟан. Еиқәаҵәҳаҳараӡа ауасахәеиԥш еиларҳәыз ихахәы, мыцхәгьы еиқәаҵәамкәа, абҩа еиԥш
ицырцыруа, ссиршәақәа иҟаз ицәеижь, даныччоз иҵлашаауаз ихаԥыц
ҟәашқәа, маха-шьахалагьы дкахәхәа иеиҿартәышьа уҳәа зегь рыла
ҵабыргны абыржә Африкантә иааз аӡә иоуп уҳәарын. Аха ари даԥсыуа цқьахаҭан, Аӡҩыбжьаа рҵасала, ажәак иҳәацыԥхьаӡа алаф налаҵо,
убасҟак ҳаҭыр ақәҵаны, еиҿкааны иаԥсшәала дцәажәон, иқәра иааџьумшьартә. Ара дшааиз еиԥш иаразнак зегьы днарылаҵәеит, бзиа
дырбеит, ашьыццәа рыда…
Леон ари арԥыс димбацызт, аха иӡбахә бзианы иаҳахьан.
Уажәы абас-абас, ацә еихсуа абри иоуп ҳәа иарҳәаанӡагьы, ихаҭагьы идырхьан уи шиакәыз. Антикатә скульптурак гылоушәа, амра
ашәахәақәа ахьиқәԥхоз ддырцырцыруа, ӡараҩахыс деилыхны, ихтыз
ишьахәарқәагьы шшәыр-шшәырӡа, изшьапык иаԥхьаҟа иааиҵхны,
егьи ишьҭахьҟа инаиҵганы, надаадашәа иҽырнааны, ихыци ихәымпали рхха икылԥшшьа уҳәа… Мыцхәы дкылкаан уи ихәаԥшра далагеит аԥсҳа. Ссиршәақәа еиҿкааз ари арԥыс ихыци-ихәымпали убасҟак
(зжьышәқәа ҭахә-ҭахәӡа иҟаз) махәҿа ӷәӷәала иҽырхха икын, убасҟак
ихы-игәы азышьҭӡаны, аԥшатлакә еиԥш игьежьы-хынҳәуа адәы иқәыз
ацә ахьцалак иақәкны икын, абыржәымзар-абыржәы иара ихаҭа хыкәаалаҵас дыҭҟьаны ацә даахап уҳәартә еиԥш… Аԥсҳа уаҩы ишимбац

347

игәы иаахәеит ари, избанзар иахьабалак адоуҳа зцым иарбан усзаалак
егьшалымҵуа идыруан. Адоуҳа аԥхьа иангыла, иашьҭанеиуа, ажәҩан
аеҵәа кыдхтәызаргьы икыднаԥаауеит. Ари арԥыс доуҳала ацә-кша
даиааихьеит ҳәагьы дымҩашьахуа игәы иааҭиҳәааит аԥсҳа. Иаргьы уи
дазыԥшызшәа, абри днацласхан, ирхха иикыз ихҿа имахәҿа ӷәӷәақәа
рыла аҿыжә ҳәа иҭырҟьаны аҿылаирхеит. Ахҿа мнаӡац уҳәоны еиԥш,
зыбаҩ еиламгыло ихагаха адәы иқәыз ацәӷра ду аабалыбаҭеит, зназы
иџыџӡагьы иаангылеит, нас иазааз азымдыруа, дырҩегьых аҩра аҽазкны инагәагәеит, аха есааира амч алӡаауа мацара, ишнеиуаз, атәыҩа ҵар
хаха дуқәа адәаӡа илыҵанакшан, иаргьы аԥхьатәи ашьапқәа аҵарҟәылан инышьамхынгәыгәлеит, нас иҩызӡа аган аҽнықәнажьын, ашьапқәа аԥырԥырҳәа иаҟьо иалагеит, абжьы ааузымычҳартә иӷызыӷызуа.
Ажәлар ауу ааилдыргеит, зегьы ирзымбатәбарахеит абас знык-ҟьарала
аԥсырҭаҵәҟьа иахьааирхаз.
Ацә ас изгаша ақәшәаны ианкаҳалак, иԥсхамшьыкәа, иаразнак ахәда
ахҵәара зыԥхықәызгьы иара ихысыз иакәын. Мыта захьӡыз Аӡҩыбжьатәи ари арԥыс-баҩеиламгыла ахҭҟьара дацҭҟьаны, ацә каҳаанӡагьы уа днеихьан. Избанзар, уи идырхьан, ахҿа неиаанӡагьы, ацә аԥсырҭаҵәҟьа ишаахоз, иагьшкаҳауаз. Дышнеиз еиԥш, Геркулес шьамхыла
ашьабсҭа данахьӡалак ишыҟаиҵоз еиԥш, атәыҩа хахақәа днарымҵасын, мрагыларахь аҿы рханы, ахы лышьҭаирӷәӷәеит, блеихаҟәысрак ахмырҵкәагьы иҟамала иаахиӷәыцәааит. Ажәлар дырҩегьых ауу ааилдыргеит. Заа идырмазеихьаз адәҳәымца аҟнытә акәасҭӷа алҩа ахылҵуа
дыҩны ҷкәына хәыҷык даннеигьы, икәасҭӷа ааимпыҵиԥаан, ацә аԥсы
цаанӡа дахьӡаны аҟырҟмыџь инаԥыреикит…
Ари аланарԥшыра иаргачамкыз ауаа асҵәҟьа ааскьа ргәы иахәаша
ак рымбацызт аҟнытә, атрышә иасны, рыбжьқәа рдуны «Мыта афырхаҵа,
Мыта афырхаҵа!» ҳәа аҿыҭра иалагеит. Арахь ааиха иамраӡакәагьы,
аҿар еилаҩҩы иааикәшеит. «Шьыри, абри ҳиеиԥшхондаз» ҳәа згәахәуаз зынӡа аиҵбацәагьы иааигәара ҳазнеиндаз ҳәа еиҳабацәаз ршьапқәа ирывагьежьуан, «даҳшәырба иахәа» ҳәа еибарӷьаҵәыӷьаҵәуа…
Ари арԥыс иааирԥшыз афырхаҵаразы, араҟа ԥҟаран изларымаз
ала, «Заб игәы змоу» ҳәа иԥхьаӡаз аӷәӷәаӡақәа рышҟа асиа дананырҵа, аԥсҳа диԥхьан днеиган, аиааира ду иигаз идныҳәаланы, ҳамҭас
зеиӷьаҟам аҳәа ииҭеит.
Абри ауха, ԥсаҭатәыс иԥхьаӡаз ари ацә, ацәа ахыхны, аԥшҩы ҭаҳмада арҳәарахқәа данрыхәадырԥш, ашьҭахь ажәҩашәаҟьагьы данандырԥшыла, анс-арс акәымкәа, Леон ихы наиқәикын ус иҳәеит:

348

– Ари аԥсаҭатә знаршә иамҭахәхаз дахьаӡҩыбжьатәу, насгьы иара
арҳәарахқәа ирыдызбалаз акьылқәеи ажәҩашәаҟьа иану асахьақәеи
рыла сымҩашьо избоит, рацәак хара имышьҭыкәа, шьоуки шәареи шәшеиҿаҳауа, уи аамышьҭахь, иахьаҭыԥхаҵәҟьо сызҳәом аха, наҟ-наҟшәа
зны ҩ-ӡык рыбжьара аибашьра ӷәӷәагьы шәықәшәоит… Шәгәы шәҽаныз, дад, шәгәы шәҽаныз. Ҳазшаз адырра исиҭаз ауп ишәасҳәо…
Абри ашьҭахь, ҵабыргны, мызкгьы цқьа иаамҵыцкәа, жәлар реилаҩынтра бааԥс ҟалеит Аҟәа. Уи еиҿыркааит аԥсҳа араҟа аԥшьаҩцәа
адгалан даазқәылазк имҩаԥигоз аизарақәеи ԥхьаҟатәи игәҭакқәеи
реиҵаҟьара иаҿыз аамсҭцәа дуқәеи аамсҭцәа кьаҿқәеи. Урҭ рхы иадырхәеит еснагь иааҟәымҵӡакәа цәгьаршрамзар ҽеи ҟазымҵоз,
«алаԥынҵа икылҟьақәаз» ҳәа иара Леон иззиҳәоз ақәаҵа аамсҭцәа –
Феодоси идгылаҩцәа. Урҭ дара аргама рҽаламгалакәа, маӡала ирыҵаланы, ашьхыҵә аҵәы рылакшаны иандыргыло еиԥш, аҟаҿыҳәа ицҳауа
идыргылеит дара рхаҭақәа ахәура иҭацалан ирымаз, аџьамыӷәа цәгьа
иаҵагылаз ауаа ӷарқәа… Урҭ убасҟак ирацәаҩны еизеит, асҟаҩуаак абаанагеи, иарбан «ԥаҩу» иҵәахны измаз ҳәа уаҩы иааџьеишьартә. Аԥхьа
иқәгыланы, ахныҟәгара уаҩытәыҩса ишимбац ицәгьахеит, аҳаза шәара
ҳахәом, анаҩс аԥсҳа ҳәа зхы зыԥхьаӡо ауаҩ, иара Ԥсырӡха дхәажжаӡа
дтәоуп аха, ҳара ашәарҭа бааԥс ҳҭаиргылеит, ладантә акәу, ҩадантә
акәу ҳаӷацәа ахьынтә ҳақәло ҳаздыруам ҳәа ҿааихак ҟамҵакәа иҳәацәон, нас гәыԥ-гәыԥла бџьарла аҽеибыҭара иалагеит. Еибарҳәҳәогьы
рҿыҩархан, Гәымсҭа лакӡа-ҩакӡа илавагылеит, аԥсҳа абри лахыс дҳамбааит, уахь ииҭаху ҟаиҵалааит, ҳара дҳаламкьысааит ҳәа…
Ари ажәабжь ҿаасҭа заҳаз Леон, иҟаиҵара изымдыруа, мышкы-ҩымш длакҩакуан, нас ацҳаражәҳәаҩцәа рниҵеит, шәыҽшәырҭынч,
шәышьҭахьҟа шәгьежьы, амҩа сышәҭ, снеир ҳаицәажәап ҳәа. Амалахазгьы идыдмырҳаит, уимоу ицҳаражәҳәаҩцәа «алаба раарханы» иаарышьҭит…
Иаалырҟьан ари аиԥш аус хәымга-ӡымга еиҿызкааз ацәгьаршыҩцәа, рԥаҵа иалаччо ицәыҵагыланы, иҟаларызеишь ҳәа иӡырҩуан. Иара
Леон, ианакәызаалак еиԥш, дыццакуамызт. Зназы иара ихала иҟалаз
аҭагылазаашьа ишәеит, изеит, икапанит, нас иеиҳабыра дрыԥхьан
«иҟаҳҵари?» ҳәа дразҵааит, еиликааит дасу ргәаанагара. Абасынтәи
аӡәыр ибз аҵоу иаҵаму ҳәагьы хәыцырҭас иааиоуит, игәы аабжьажьеит,
аха уи инимырԥшит. Гәымсҭаҟа амҩа кны итәаз дырҩегьых еиҳа зажәа
акыр ԥхылнадоз ауаа алхны ирзишьҭит, исҳәаз шәаҳа, шәнаскьа, сымҩа
шәаԥырҵ, снеир ҭынч ҳаидтәаланы ҳаицәажәап ҳәа. Аха дырҩегьых

349

амалахазгьы рлымҳа иадмырҳаит. Хыхьымӡӷшьара ззымдырӡоз аԥсҳа,
иаахьымӡӷишьеит ари, изакәызеи, зыҩныҟа инармышьҭуа еиԥш иҳәан.
Дырҩегьых хынтәны ауаа рниҵеит, избанзар, шьакаҭәарак ахылҿиаарц иҭахымызт. Ахынтә раангьы инаишьҭыз ацҳаражәҳәаҩцәа, ала
иамҳәара раҳәаны, «аҟамчԥҵаҵа» иҵхны иаарышьҭит.
Аԥсҳа иҟаиҵара изымдыруа, ааигәа-сигәа ихы изладимбалацыз ала,
даалакҩакӡеит, избанзар, ҵабыргыхаҭаны, ари аиԥшҵәҟьа дақәымшәацызт. Зжьы далҵыз ажәлар инапала ишьрыма, ишԥеиури? Иеиҳабыреи иареи ҿыц рхы неиларкит, ҿыц дасу ргәаанагарақәа дразҵааит,
аҵыхәтәан иара ихала иӡбеит, даргьы азааигеит, ҿыц иазыҟарҵаз аибашьцәа ҿарацәа дәықәиҵарц, ирадырцәажәарц. Иудыруазеи еиҳа
рҳәатәы раҳар, даргьы ҷкәынцәоуп, раԥхьаҟазы аԥышәа роуп ҳәа
дазхәыцит. Аха ари гхан…
Аибашьцәа қәыԥшқәа ахьлеиз, изызнеизгьы даргьы ражәа мааибыкәа, наҟ-ааҟ инеиларҵан, раԥхьатәи аидыслараҿы иҭахеит зеиӷьыҟамыз арԥыс заманахәқәа аӡәырҩы.
Аԥсҳа иуаагьы иаргьы ари ӷәӷәала игәныргеит. Иаразнак ԥшрак
ҟамҵакәагьы, аиҳабацәа рыла еиҿкааз, Баалоу Хьзан дзаԥхьагылаз, ар
дәықәырҵеит – хаала иамур, ҳаҷкәынцәа зшьыз ахьшәырхәы, ҳамҩагьы аашәырты ҳәа рыдҵаны. Иахьлеиз, аҿеихыххагьы рамраӡакәа,
нырцә игылаз «аӷацәа» аҳәиҵәҳәа ахҿа рыжәырҵеит. Арҭгьы иара ус
ишҽыжәыз ихысуа, уаҳа аангыламҩак ныҟамҵакәа, хаха аӡы иҭаланы
наҟ ирит. Иназмышьҭуаз ԥхарсны ирыма рҿаархан, рхы шхаз Аҟәа иҩалалеит…
Ақалақь аҩныҵҟа бааԥсылаӡа ахынҭа-ҩынҭа рацәахеит, ауаа
гәыҭҟьа-ԥсыҭҟьаха иҟам-инымла ицәажәон, «аҳазарқәа аауеит, ҳандырҵәоит!» ҳәа шьоукгьы ҿыҭуа ирылан, урҭ иреиуаз аӡәгьы аԥсҳа дшааимышьҭызгьы. Ашәа-ӡыӡара ззааз аҭаацәарақәа рхәыҷқәеи рыҳәсақәеи
рыманы аҽыԥхьакырҭақәа рахь еихеит, ирацәаҩхеит Абжьаҟәаҟа иҭалаз, Гәымсҭа ирны, Гәымаҟа ҽыҵәахра идәықәлазгьы… Ақалақь аҩныҵҟа аџьармыкьқәа рҿы ахәаахәҭра знапы алакыз атәым милаҭ еиуаз
ракәзар, рыҭитәқәа кажьны, ӷәара-пара еимпит, уи иазыԥшыз аӷьычцәа
амал аимҵәара иалагеит, еимакны дара-дара рылақәа ҭибахуа…
Ақалақь иалалаз аԥсҳа ируаа, ирзымбатәбарахартә, ирҿагылан ирабашьуаз рацәаҩхеит. Урҭ гәыԥ-гәыԥла анаҟа-араҟа ақалақь аҩныҵҟа
ицәыҵатәан, ргәы рҽанӡамкәа иаацәырҟьон, иҟан иааҟәымҵӡакәа,
аҩнқәа ирыҩнатәаны аԥенџьыр-хышәқәа рҟнытәгьы иреихсуаз. Урҭ
ианырмыхәаӡа, ирацәахеит еилаԥырыҽҽыз, амца здыркыз аҩнқәа…

350

Аусқәа азнаказ хыхь-хыхьла уаҩы ишибоз еиԥш иҟамызт. Абраҟа
аԥсҳа ируаа иртҟәаз шьоук рыла еилкаахеит, дырҩегьых ачарҳәара
ду шыҟаз, ари маӡа-аргама Византиа аимпериа алҵра иаҿыз Леон
иусқәа реиҵаҟьара зыгәҭакыз, иара убас иан лаҳәшьаԥа Леон Ҳазар
наҟ иахҳәара иашьҭаз Константинопольтәи агентцәа рыбз шаҵаз, Лазсҭан аԥшаҳәа инаркны Аԥсны агаҿан макьана акырџьара игылаз рганизонқәа рҟынтә абџьар ааганы маӡала ишыддыркыз, аиҳарак уажә
зҽырҩашьан еибашьуагьы дара шракәу…
Аԥсҳа ари аниаҳа, Аҟәа иалалаз иеибашьцәа ацхыраара рыҭаразы,
ихаҭа дҽыжәлеит, ицҽыжәлеит ирацәаҩны ианшьцәа аҳазарқәа. Иреиӷьыз ирхәҭақәа драԥызаны Гәымсҭа дырит. Уи дшаауаз заҳаз, мчыла
абџьар здыркыз аҟәаа рыҷкәынцәа бжеиҳараҩык рҽырҵәахит, иаанхаз егьрылымшакәа рнапқәа ирҩахеит…
Абас, иааркьаҿӡаны иуҳәозар, мышкаха-мышкаҵыхәала еилгеит аишьцәа гәакьақәа рыбжьара иҟалаз ари аибашьра. Уи иалазгалаз
бжаҩык ркит, Гәад-ихәы иҩхагаланы, икәалкәало иҩкнаҳаны иршьит,
иаанхаз рыԥсгатәы рыманы, дасу дызлахәоз ала, ибналаны Аԥсны
иалҵит; шьоукы нхыҵҟа рыҽҭарыжьит, шьоукгьы, иахьцалац, мшын-нырцәҟа ршьамхажә рҽадыргеит…
Наҟ-ааҟ аидыслара зықәшәаз аԥсҳа иаӷацәеи иареи абас уажәазы
рацәак еидымхалеит, аха уеизгьы ианеилга ирбарҭахеит ирыцәҭахаз
шмаҷҩымыз. Ари еиҳагьы ихьааӷәӷәахеит, избанзар, наҟгьы-ааҟгьы
еиҿарыжьызгьы иҭахазгьы, еижәлантәышьҭраз, еишьцәаз ракәын. Урҭ
анышә раҭараангьы наҟ-ааҟ еиҭанеи-ааины аҭахцәа еидашшылон.
Ари ауаӷеимшхара ланарԥшыра ауаҩ-гәмаҷ изычҳарымызт. Аԥсҳа
ихаҭа, шамахамзар, иҭахаз аӡә даанмыжькәа рҭаацәа рҿы днеины дрыдашшылеит, адҵа иҟаиҵаз алагьы урҭ гәцареикит, ацхыраара риҭеит…
Ари иаразнак иаҳаҭыр ҳаранакит («ацәа уцәоуп» зҳәақәаз ыҟазаргьы), ажәлари иареи еиҿаҳажьуеит, арахь ааи-мҩа имоуа дҟаҳҵоит ҳәа
зыгәҭакыз ачарҳәаҩцәа дара ргәы ишаанагоз еиԥш акәымкәа, еиҳагьы
ауаа ӷарқәа, ахархь уаа рыҩныҵҟагьы иара ишҟа агәбылра шьҭыҵит,
«иныс» мҳәакәа ӡ-рымжәуа иалагеит…
Аԥсҳа Аҟәа агәҭа еизаз ажәлар идӷьаҵәыӷьаҵәло иҳәеит, уаҳа ақалақь далымҵырц, ирыхшазгьы даргьы ихьчарц, мамзар ацәгьоуцәа
еиҳагьы ҳгәаӷ кны нхамҩа ҳарҭом ҳәа…
Ари ашьҭахь аԥсҳа Леон, инеиԥынкылаӡан акәымзаргьы, лассы-лаасы Аҟәа даангыло далагеит, ирезиденциақәа руак арахь ииаигеит,
ӷәӷәалагьы нап рылеикит игәҭакқәа рынагӡара, рырццакра, зегь раԥхьа

351

иргыланы, напхгара зиҭоз ауаа ирыдиҵеит еилаԥыҽҽыз ақалақь
аиҭашьықәыргылара, анаплакқәа, анхамҩақәа рырҿыцра, иара ақалақь
ахаҭа, амшын аԥшаҳәа илаваҵаны, иаакәыршаны аруаа рыла ахьчара,
ашьхақәа рахь акаҵәара-мҩақәа блаҵарыла рхылаԥшра… Нап алеикит
аԥсҳа иара убас, Аԥсны зегьы иабаагәароуп ззуҳәашаз, анкьа аԥсуааи
аурымқәеи еицхырааны идыргылахьаз, уажә игәыгәҭажьны иҟаз Аԥсуа
баа-ҭӡамц дуӡӡа аиҭарҿыцра…
Абри аамҭаз аԥсҳа Леон Ԥсырӡхантә арахь ииаигеит аибашьцәа ҿарацәа разыҟаҵарҭагьы. Урҭ уажәы Гәыма дуи Аҟәеи рыбжьара, хыхь ҩҳаракы, Баалоуаа рашҭа ҳәа изышьҭоу адәеиужь ҟьаҟьа ду игәырӷьаҵәа
иқәын, устәи иккаӡа ага агәы иқәыԥшуа. Ус ишааи-шааиуаз абраҟа,
дырҩегьых иахьатәи абызшәала иуҳәозар, аибашьратә маниоврқәа
ирымҩаԥгарҭа духеит. Ҵабалынтә арахь ир иманы дҩеиуан Таԥшь-иԥа
Беслангьы. Наҟ-ааҟ еилагыланы еицымҩаԥыргон аҽазыҟаҵарақәа. Ари
згәамԥхоз ҵабалаа аӡәырҩы аԥсҳа ҳақалақь ҳамеикит, зынӡа иаҳцәигарц даҿуп, иуацәа-иҭахцәа ааганы уа иртәеит, ҳара ҳгаӡагьы дицхраауеит ҳәа аҵәы шалырхырц иалырхуан…
Иҟалаша уаҩы изахырԥаӡом – абригьы абас иҟалараны иҟаҵәҟьазаарын. Абри ашьҭахь ауп аԥсҳа Леон еиҳагьы ихы-ихшыҩ кыдҵаны
алада, аԥснаа ҳәа изышьҭаҵәҟьаз, Аԥсны агәашашараҿыҵәҟьа иқәынхоз ажәлар рахь аԥшра даналагаз, убасҟаноуп Ҵҟыбын, Иалыр уҳәа
урҭ рзы анцәаиҳәарҭақәа реиҭашьақәыргылара нап аналаркыз, иаргьы
иаангыларҭақәа аналырхыз, Гиуенос ҳәа ажәытә аурымқәа изыхьӡҵаны ирымаз, ашьҭахь «Ачаа рымчра» ҳәа ззырҳәаз, иахьа ҳара Уачамчыра ҳәа ҳзышьҭоу аиланхарҭа дугьы лассы-лассы даҭаауа даналагаз,
иара диаанӡагьы ижәлантәқәа ахьынхоз, иаамсҭцәа-нагақәаз иабацәеи иабдуцәеи тәарҭа-гыларҭас иахьрымаз Чаарқыҭҟагьы уажәы-уажәы дымҩахыҵуа, гәыбылра дула иҭахцәа-гәакьақәа дрылаԥхьо
даналагазгьы… Убасҟаноуп аҳазар-ҽыжәлақәа, азахә-ҽыжәлақәа, аԥсуа-ҽыжәлақәа рыла, ианшьцәа аҳазарқәа ишыҟарҵоз еиԥш, ауахьад
ду анҵара даналагазгьы, уи иахьа Аҽгәара ҳәа ҳзышьҭоу аҭыԥан, еиҳа
иахьанаалаша ҳәа, адгьыл азалхын, иагькәыршан қдеихаса-гәараанда
ҳаракыла…
Абарҭ ашықәсқәа рзоуп, Нарҭаа рхаан еиԥш, уаанӡагьы ибжьажьмызт аха, еиҳа ӷәӷәала иангәцаракхаз арахә-ашәахә ранҵара, еиуеиԥшым аӡахәажәлақәа рԥашәыркра, ашәыр-баҳчақәа реихаҳара,
ашьхымзааӡара, «баҩлашала аҭаацәа рырчара» мацара акәымкәа,
ашәарах-цәақәа ирылхны ауаҩ ицәа злаиҩычаша амаҭәа-ҩыҭәақәа

352

рыӡахра, ҳаҭыр ду анақәлаз ашәарыцара, аԥсаатә ҳәынҷара, аԥсыӡкра… Ҽазны еиԥшымкәа нап адкылан адгьыл ақәаарыхра, убасҟаноуп еиҳа инарҭбааны рхы иадырхәо ианалагаз ацәқәа, акамбашьқәа,
уимоу аҽқәагь ҵакны цәеихала ацәаӷәара, аџьаз, абҩа, аиха ирылхны
иӡрыжәыз жыгала, ҽагала ауҭра-сыҭрақәа рыҟаҵара. Усҟантәи аамҭаз
аԥш-жәла Аԥсны иқәнамгалацызт аха, иаадрыхуан зеиуахкы уҭаху ачарыц жәлақәа, ахәыӡ, ашыӡ, амахәыда, ирыман иахьа зынӡа иаҳзымдыруа аҟәыд жәла ссирқәа, иларҵон ақәныжәла ҟаимаҭқәа…
Аԥсҳа қәыԥш, аӡыблара еиԥш еилаҩынтуаз аполитикатә ԥсҭазаара
агәҭа дышгылазгьы, абарҭқәа зегьы илаԥш рхын, иахьабалак иазҟазаз
ауаа азикуан, ирцыхцыхуан, тәамҩахә риҭомызт…
Абри аамҭазгьоуп уи Иустиниан ихаан Константинополь ишыҟаз
еиԥш, Аҟәа, Лӡаа-ду, ма иара Ԥсырӡха аԥсуаа рҵеицәа рзы ҵараиурҭак аартра гәҭакыс ианышьҭихызгьы, «ҳара иахьа аӡәык-ҩыџьак
ҳауп лаҭын бызшәала, бырзен бызшәала аҩреи аԥхьареи здыруа, аха
ажәытәӡа финикиаа рхаангьы ҳхатәы нбан, ҳхатә ҩыра ҳаман… Уи
ҳҭоурых-ҵалашәырамҩа ҳаныланы ҭоуиҭадла ҳныгәнысуа ҳахьаауаз
амҩан иаҳцәыӡит, «ҳаиҭахынҳәны» иҳаԥшаароуп, еиҭашьақәҳаргылароуп», – иҳәон. Ари џьашьатәыс избоз алаҿырҭуамызт, «ҳаилеигаӡарц
даҿуп» ҳәа ргәы иҭахәыцуан, ихарҵомызт.
Абарҭқәа рнаҩс Леон иара убас игәы иҭан, аибашьцәа ҿарацәа разыҟаҵарҭа инашьашәаланы, иааиртырц аамсҭашәала жәлар рус аилыргаҩцәа, аҵыс ашьапы ахьыԥҵәоу аиԥшьышьа здыруа, аԥсы дықәзар
дзыргыло ззырҳәоз, агәырҵҟәыл ду змаз ажәа азҟазацәа дуқәа, аораторцәа разыҟаҵарҭа…
Аӡыӷӷара ахьлеиуа мчы амаӡам, уи еизыҵәаны икшо ианыҟоуҵалак
ауп алу хьанҭагьы анаргьежьуа, иахәлоуԥсазгьы аналаго. Абас аԥсҳа
Леон шәышықәсала иабацәеи иабдуцәеи ирылымшоз аамҭа кьаҿк
иалакӡаны инеигӡарц игәы иҭеикит. Ари аус хьанҭа дуӡӡа аҵагылара злымшоз аамсҭацәақәак хыма-ԥсыма рхы иԥырыргон, мамзаргьы,
ашьыцра ргәаҵәахы анаклак, ачарҳәара амҩа ианылон…
Иара убри аамҭазгьы, есааира рхыԥхьаӡара иацлон идгылаҩцәа,
урҭ иӡбахә раҳацыԥхьаӡа ржәытә хьаақәа ҿыхо мацара, аҳәаанырцәынтәгьы еихьышәшәа-еиԥышәшәа иаауан, аиҳараҩыкгьы ажәытә
аурымқәеи, аџьамқәеи, арабцәеи Аԥсны еимакны реибашьрақәа раан
мҳаџьырра Византиа ага аԥшаҳәа ашҟа, ма Урымтәылаҟа, Македониаҟа
иагаз аԥсуаа ирхылҵшьҭраз, мамзаргьы анкьа зны тәра ҳәа ирҭииз аԥсуа хаҵарԥыс сабицәа, Мысра иахьнанагаз амамлиукцәа ҳәа изышьҭаз

353

ирыжәлатәышьҭраз ракәын. Иҟан иҵегьгьы хараӡа наҟ абаскцәа
ирхылҵқәазгьы…
Иџьашьатәыхаҭан арҭ ауаа анкьаӡа рабацәеи рабдуцәеи зқәыҵыз
ршьам-дгьыл ахьырхадмыршҭуаз, ргәы азыбылны, џьара акала ҳзацхраандаз ҳәа амшын ихыхәхәала иахьаауаз…
***
Аԥсҳа лассы-лассы Аҟәа аангыларҭаси усӡбарҭаси ианыҟаиҵа, дақәгәыӷыртәгьы ианирӷәӷәа ашьҭахь, ижәлантәқәа рацәаҩны иахьынхоз, аҳцәасгьы иахьамаз Аҷандара дҩеины, мчыбжьык ахы-аҵыхәала
ажәлар еизганы, Аныԥс-ныха ҳәа усҟан изышьҭаз Дыдрыԥшь-ныха
ашҟагьы ихаланы Анцәа имҵаматанеины, Бзыԥтәылан иахьабалак
қыҭацыԥхьаӡа аамсҭцәа дуқәа рахьтә аҳцәас иҟаз, шамахамзар, аӡә
даанмыжькәа абшьҭра-абшьҭрала иалхны, аҿыцқәа рыла иԥсахит. Убас
игәы иҭеикит Гәымсҭа иларкны Кьалашәырынӡа, Кьалашәыр инаркны
Кәыдрынӡа, нас Кәыдры инаркнгьы Аалӡганӡа, уи анаҩс Егры аӡиас
ахықәи Уақәым аӡиас нырцә-аарцәи ирыԥныз ақыҭақәа зегьы раҳцәагьы нап рылеикырц, иара изааигәаӡоу аамсҭцәақәакгьы аҳәаақәа
рырӷәӷәаразы уахь игарц, даара аиҭакра ӷәӷәақәа атәыла уи аҿацә иалеигаларц. Аха ари дахыццакуамызт, избанзар, уирахь ихыԥша наҩхьазаргьы, иага «ишьаҭақәа» рҳара дахьӡахьазаргьы, иара ишиҭахыҵәҟьоу
иажәа иԥхылнадоз ӷәӷәамхацызт…
Даақәгьежьаан, еиҳа дзықәгәыӷуаз ауаа ҟәыӷақәа иманы, дырҩегьых
дцеит аҩада, Асаӡқәа рышҟа, Гагрыԥшь иларкны Шәачаԥсҭанӡа зҵанакуаз асаӡ-қыҭақәа зегьы хаҭала днарылс-аарылсны, аҳцәа бжаҩык
ирхылҵыз аамсҭцәа ҿарақәа рыла иԥсахны, иҿыҩеихан, аԥсуааи аедыгьақәеи реиԥш, ажәытәӡатә ҳаҭҭаа ирхылҵшьҭроу ҳәа ззырҳәоз, Шәача
аӡиас нырцә-аарцәи амшын аԥшаҳәеи иладыркны, асаӡқәеи шаԥсыӷааи ирыбжьанхоз, Бырзықь, Дышьан, Аубла зыжәлаз ашьҭра дуқәа аҳцәас измаз Агәхәаа ртәылахь дҩеит. Урҭ аҩада едыгьааи арахь абзыԥ
жәлари рыбжьара цҳаражәҳәара зуаз, аешьаратә милаҭк раҳасабала
даараӡа ихәарҭаз ракәын, аԥсшәеи аедыгь бызшәеи рзеиԥшны ирҳәон,
ҵас-қьабзла, нхашьа-нҵышьалагьы иеиҩыргоз рацәак егьыҟамызт…
Аԥсҳа аратәи ақыҭақәа рҿы иахьабалак днеит. Арҭ ауааԥагьақәа уи
дызҿыз иага иргәамԥхақәозаргьы, аҩада Аедыгьатәыла аҳәаақәа ирыдыӷәӷәало, арахь иҭаланы арҳәрақәа, ақәыларақәа ҟазҵо иалагахьаз,

354

зхыԥша ӷәӷәаӡаны иааҩуаз аҳазарқәа раҳәшьаԥа гәынҵәыхьажәала изимацәажәеит. Уимоу уаанӡа Гәбаа адәеиужь ду аҿы имҩаԥыргахьаз аизарақәа ирыхьхәны, ҳҽырмашьцан ҳхы даҳархәар еиӷьуп
ҳәа иазхәыцит. Еидқәыланы акыр аиқәшаҳаҭрақәагьы рыбжьарҵеит…
Аԥсҳа арантә Маиҟәаԥҟа дахьҩеизгьы шамахамзар аедыгьқәа раҳцәа
зегьы зеиӷьаҭамала ибзианы дрыдыркылеит. Урҭ раҳцәа раҳи иареи
шәҟәыла ишьҭыхны, амҳәыр аарханы наӡаӡа аиашьара рыбжьарҵеит.
Аԥсҳа ажәа риҭеит аедыгьқәа аҩада рҳәаақәа аҳазарқәа рганахьала
ԥырхага рмоуа иҟаларц азы иааилшо акаҿы ихы дшамеигӡо, ианшьа
гәакьа, аҳакан ду Барџьиль-хан ишҟа, мамзаргьы Хьерсонес итәоу
уи ихаҭарнакцәа рахь убри аҵыхәала иаарласны ацҳаражәҳәаҩцәа
шдәықәиҵо, дахьӡаны дҟалозар, ихаҭагьы дышнабжьысуа…
Аԥсҳа абрахь иныҟәараан, аиҳарак амшыни аӡиасқәеи ирыԥныз,
аԥсуаа хылҵшьҭрала ирзааигәаӡаз абарҭ ажәларқәа дахьрацәажәоз
фатәы-жәтәыла, бџьарла, уааԥсырала аицхыраара рнаҩс, ихадароу
азҵаарақәа ируакны ишьҭырхит ажәытә ӷба-цәырҭақәа рырҿыцра,
анышьқәа, аканџьақәа, ашхәақәа, аԥра-ӷбақәа рыҟаҵараангьы аицхыраара, амшын аганахьала рзеиԥш ҳәаақәа рырӷәӷәара. Убас ихадароу,
уаанӡа зеиԥш ахаан иҟамлацыз ак акәхеит жәларыцыԥхьаӡа рхадацәа
аԥсҳа иеиҳабыра ралархәра, еиҳа зҵакы дуу азҵаарақәа ианрыхәаԥшуа уеизгьы-уеизгьы Аԥсныҟа рнаԥхьара…
Аԥсҳа мызки бжаки инарзынаԥшуа дзыдхалаз абри иныҟәарахьтә
даныхынҳә, рацәак аамҵыцкәа, Константинополь императорс итәаз
иан лаҳәшьаԥа Леон Ҳазар иҟнытә ашәҟәы иауит, уахьыҟаз узҿыз
саҳаит, угәы уҽаныз ҳәа. Анаҩс уи иҩуан, иара ихаҭа иҭагылазаашьа бааԥсыла ишуадаҩу, зжьы ужәыр зтәан еиламгыло иаӷацәа ес-иҟарҵалак
иҭыԥ иахҳәара ишашьҭоу, зыгәра иго ауаа зынӡа ишицәмаҷхаз. Убри
аҟнытә аҳәара ҟаиҵоит иаҳҭынгәара арӷәӷәаразы иаарласны 200-ҩык
рҟынӡа аԥсуа еибашьцәа изынаишьҭырц. Уареи сареи аиҳараӡак ҽыҵгас иҟаҵаны иҳахҭнырҟьо ҳаншьцәа аҳазарқәа роуп, иҩуан уи, урҭ Кавказ зегьы рышәҭарц шәаҿуп, Китаиҟа, Индосҭанҟа ицо Абырфын мҩаду
ахаан ҳшьапы ҳзанмыргыло ҳҟашәҵеит ҳәа скны сыблақәа ҭырхуеит…
Аҵыхәтәан Леон Ҳазар дырҩегьых аԥсҳа игәиҽаниҵоит, иудыруаз, иҳәоит уи, сара абра сыҟанаҵ (уажәааигәа Себастополис узладырԥшыз аџьамыӷәагьы налаҵаны) уаазықәшәо ахынҭа-ҩынҭарақәа
зегьы рацәак ишуадаҩым, санықәҵлак ашьҭахь, Анцәа иумҳәан аха,
узықәшәараны уҟоу раасҭа. Убри аҟнытә уццакы, амала умыццакцәакәа иаарласла…

355

Ари ашәҟәы иаҳәоз аԥсҳа идам-здам аӡәы илымҳа иҭасыр ҟаломызт, убасҟак имаӡа дуун аҟнытә, даԥхьан дшаалгаз еиԥш, иаразнак амца
инақәыршәны иблит. Ԥшрак ҟамҵакәангьы иашьа дзыҳәоз аус анагӡара днахыццакит …
Аԥсҳа Леон аедыгьа-аԥсуа жәлахылҵшьҭрақәа рышҟа ицан иаара цәгьа дазыразхеит, аиҳарак ажәытәӡаӡа Мрын лаша ԥсҳас дызмаз
Ҟалӷьҭатәыла дуӡӡа иаҵанакуаз Маиҟәаԥынӡа дахьҩеиз, уатәи аҳцәеи иареи гәыблра дула иахьеицәажәаз, иахьеидқәылаз… Уи ӷәӷәала иара игәҭакқәа ирықәшәеит, избан акәзар, иахьурхалак, иаргьы
убри анкьатәи аҳәынҭқарра еиԥшу ауп, лакӡа-ҩакӡа Кавказ амшын
агаҿа иларкны нхыҵ-аахыҵ зегьы зымҽханакуа иргыларц ииҭаху. Уи
ала наӡаӡа ижәлари урҭ ирзааигәоу егьырҭ ажәларқәеи ахақәиҭра
риҭарц. – Мықә аӡиас иаԥну Ач Лоу иқыҭан Уатаԥ ҳәа иахьашьҭоу ани
адгьыл ҳаракыраҿы аҳаԥы иҭаҿаҳәоу Абрыскьыл хаԥсыра цәгьа ихганы, агәашьа ааҵихырц егьигымкәа, иааины уи ахы инықәтәо аҵыс
мышьҭацәгьа хәыҷы изнарҵысуа агәыԥжәара изхымгакәа, дасны еиҭа
хәдацәахьы ишныҵаиршьшьуа еиԥш, ззыҳәан иԥсы нҭыркәкәа абзиа
дашьҭоу, акырынтә рҭоурых мҩаҿы ишрыхьхьоу еиԥш, русқәа дара рнапала иԥхасҭарымтәыхыр…
Абри ашықәсан акәзаап, иахьагьы жәлар ргәалашәараҿ излаанхаз
ала, Аԥсны ахаан иамбацыз аарҩара бааԥсӡа аныҟалаз, шьхатәылан,
бзанҵык мра ахьҭамԥхаӡоз, адунеи ршазар аахыс еиқәшәы аҩхаа ҵаулақәа ирҭажьыз анаҟоуқәаҵәҟьа кәамҟьак аанымхакәа ианырҭаӡыҭыз,
урҭ ԥсҭазаарас измаз арҩашқәа, аӡиасқәа, амшын аҟынӡа изымлаӡо
рԥаҩқәа тыкка мҩабжара ианаанхаз… Убасҟаноуп, изларҳәо ала, Аԥсны жәытәӡаӡа аахыс инхан иҟаз агәылшьап жәлазаҵәы, аӡымтҟыр
анаҵаба, Ҭоумышь акәара иахьҭаз иҭыҵны, иҳашҳашуа, ԥшьынаԥха
иҳәазо адгьыл ианықәлаз, ахы шхазгьы Чаарқыҭҟа иандәықәлаз, ҭабара зықәӡамкәа иҵхәраа иааиуаз Аԥсҳа иӡыхь аҿы инаӡарц егьагымкәа хҿала еихсны ианыршьызгьы. Дырҩегьых изларҳәо ала, убри
агәылшьап ду ацәа рҟацаны иандырҵәы, иалхны ирӡахыз, џьашьатәшәа
раӡын-ҟәына ԥшӡала идырхиаз акәадыр-чаԥоуп, аҽыкәашеи иареи
еиқәҵаны, ашьҭахь аԥсҳа Леон лаша Иалыр-ныха амҵан жәлар реизара ду ҟаҵаны, иқәныҳәаны, уирахь инхоз аԥсуаа зегьы рыхьӡала ҳамҭас
ианирҭазгьы…
Ҳарзыӡырҩып, лабҿаба ҳагьрылаԥшып ҳдоуҳа иҳаҵанаҳәо
анаҩстәи ахҭысқәа.

356

***
Аарҩара цәгьа аныҟаз адырҩашықәсан ӡысаамҭа бааԥсхеит, уахгьы-ҽынгьы иааҟәымҵӡакәа ақәа ауан, уаанӡа ирыгхаз зегь хадырҭәаарц рҭахызшәа, аӡиасқәа цәқәырԥо ихыҵны идәықәлеит, аԥхасҭа
ӷәӷәа ҟарҵеит; ирыԥныз ақыҭақәа ирыҵалеит, ауаа хдырҵәеит, рыҩны-ргәара еилаԥыххаа, рашҭақәа алыкь рҭарыжьит, рырахә-рышәахә
ықәырхит… Зегьы иреицәахеит амшын, уи агәрымбыжь хараӡа ашьха
аҩыҵахь иҟоу ақыҭақәа рҿгьы иуаҳауан. Агәы ылзза, аҭра иҭамӡо, иааҟәымҵӡакәа агыгцәа ргылан ижәылон, иара аҿықәан иҟаз ақыҭақәа
ашәарҭа бааԥс иҭанаргылеит, ахықә-ԥаҩқәа ԥжәаны, ицәқәырԥо агәарабжьарақәа ирыбжьалон, аандақәа ыҵҳәаны амӡырхақәа ирҭалон,
аԥслымӡ, абӷанҷ аманы аԥацхақәа ирыҩналон… Зынӡа ахырзаман
цәгьа иҭанаргылеит Аҟәа, анкьа Диоскуриа шӡаанарҟәрылаз еиԥш,
ишеибгоу иахәланагалаӡарц аҭахны, иахьынӡазалшо ҵәҩанҵәыҟа
аҽыҳаракны, иахьынӡазамчугьы еилашуа, арахь иааскьаӡаны аҟәара
аҽықәнажьуан, иаамԥыхьашәо зегь ықәырбзақьаауа…
Убас аумеиқәаҵәа иҭанаргылеит Питиунт ҳәа аурымқәа зышьҭаз
Лӡаа, аиҳарак Амзара аҳаблан, амшын хықәан зынӡа ижәытәӡаӡоу
амзаша ҵла ҳарак дуӡӡақәа рдац-ԥашәқәа ҟәашӡа иаарԥшуа, ихарххала иҵҳәан иканажьуан… Убасҵәҟьа имлашьуа, асаса еихырҳа, еилацәқәырԥо иажәлон Гагрыԥшь, Ԥсырӡха, Мысра, Иашыра… Аԥсны
лакӡа-ҩакӡа аҟәара-хықә зегьы ахьынеимоу анкьа зны адунеи зегьы
амшын анахыҵәаз аамҭа угәаланаршәон. Нои иӷба, рыжәла мыӡырц
азы, ԥсы зхоу зегьы ракака иманы данҭалаз еиԥш, хеиқәырхашьас иҟоузеи ҳәа уазнархәыцуан… Зынӡа игәыҭҟьагаӡоу ажәабжьынгьы ирылан адгьылҵысра ҟаларангьы иҟоушәа… Ирҳәон абри зегьы зыхҟьаз
Аг-ных ишахәҭоу амаҵ аура агаҿа иаԥну ажәлар ахьаҟәыҵыз акәушәа,
уи азы амшын анцәахә гәыжәлацәгьа ӷәӷәала дрызгәаазшәа. Уи амшын
аҵан иқаруаш-лыхха имоу иаҳҭынра хан-хьыҵәцара аханатә аахыс
жәпаҩык аӡы иаршьны иигахьоу ахьырԥар маҵуцәас изыҩноушәа, аха
урҭ изымхошәа, есышықәса аӡәаӡәа арԥыс ԥсаҭатәыс иузыҟаҳҵалоит,
ҳаушаҭалозар, арҳәцәа, ақәылацәа ӡхумгалозар ҳәа иқәны дзықәдыргәыӷыз анагӡара иахьаҟәыҵыз хҭынҟьа дуӡӡас ириҭазшәа, убри азы
ҵҩа змам ир-цәқәырԥа-млашьқәа хыжьны ирыжәиҵазшәа…
Ирҳәон убас, амшын анцәахә-леишәацәгьа иаҳҭынра агәҭа, бжьрабжьҵәаҟа џьара, кылҵәара дуӡӡакгьы ыҟоушәа, ашьхақәа ирылҽҽан
илеиуа арҩашқәа, аӡиасқәа, аҩарқәа шеибакәу зегьы убра еизы-

357

кәкәошәа, нас ҵаҟала адгьыл иҵаланы еиҭахынҳәуашәа. Убас мацара
аикәшара иаҿӡоушәа. Ирҳәон абри абас иҟанаҵ, зны иахырҟьаӡан иаарҩара цәгьахо, ҽазны иӡысаамҭа бааԥсхаӡо, ҽеила ауаа бзазашьа роуран иҟамшәа, Абрыскьыл адунеи аарҳәны амшын аҵан иҟоу анцәахә
ԥсы-қымқымажә, ԥсы-ҳарамажә дишьаанӡа, ирхәашьыз аӡқәагьы ҭиркәкәаанӡа, аха уи аныҟалаша здырхуада… Убри аҟнытә уанӡа дырҩегьых уи дзықәдыргәыӷыз, уааԥсырала аԥсаҭатә иҭара, ашҟа имхынҳәыр
ада ԥсыхәажәла ыҟамшәа…
Абри аиԥш агәалаҟазаара жәлары ианрымаз, ауеиа бааԥс маҷӡак
ааихсыӷьымҭа иақәыршәаны, аԥсҳа Леон жәпаҩык ицныҟәаҩцәагь
иаргьы, руапеиқәаҵәа жәҩахыр-ҳаракқәа ирҭашьшьы, рхылԥа қәацәқәа рхыхь ирхаз рыхҭарԥақәа рылахь лыхнаҩо, агәгәаҳәа иҽыжәланы, Лӡаантә гаҿала Ԥсырӡхаҟа ишаауаз, Мгәыӡырхәа азиаша ианааи,
инаԥшны ирбеит амшын ауаа рацәаҩны ишхықәгылаз. Иара амшын,
ҩыџьа рыбжьы еигәнымҩыртә, агәрымбжь каамеҭха, иааҟәымҵӡакәа
еилагьежьуа, ишыцәқәырԥац ицәқәырԥон, иқәабшәшәыраха, ажәҩан
аԥсҭҳәа ӡлач дуӡӡақәа ихыжьлаз рааимыггарсҭақәа ԥсымраҵас иҭааӡа ирыбжьыԥхоз алашара уи агәеиужь-сакара иахьхыҷҷалоз еиҳагьы ихырзаманыртәуан, ҵабыргны адунеи аҵыхәтәа, ақәӡаара аамҭа
ааиҵәҟьазшәа…
Иқәықәма-шәықәмаха амшын ихықәгылаз ҳәсеи-хацәеи, абри
аиԥш аамҭаха, изҿу закәызеи ҳәа аԥсҳа ицмҩалацәеи иареи анааҭгыла, рылаԥш иааҵашәеит, ацәқәырԥақәа зҵаҽҽо, зны-зынлагьы
аҽыҩҳәа зхацәқәанӡа иназхыҵәоз аԥслыш ашьапы жәабаҟа шықәса
зхыҵуа арԥыс хәыҷык дшадҿаҳәалаз. Уи дкәатрабааха, иан дшаалыхшаз дҟьантазӡа, ақәаԥсӡы ихьыҵәҵәа дцон, ихәда хәыҷ хьыхәхәа, ихы
изышьҭыхӡомызт, убасҟак иӷьны ацәқәырԥақәа исуан, абыржәымзар-абыржәы аҵла дадырҟьацылан, мамзаргьы иара ус дшадҿаҳәалоу ашьапы иааҵхны, аӡыблара иахәланагалап угәахәыртә. Иҟаларын
иара уаанӡа дыҳәҳәозҭгьы, аха убасҟак имч илӡаахьан, ибжьы изҭкаауамызт… Аҵла дызладҿаҳәалоу ашахақәа ԥыҵәҵәаны амшын доуҳа
ԥсымҭәажә даниго, ҳаргьы уи ала ашәарҭа бааԥс ҳанацәыхьчахо ҳәа
иԥшын ажәлар…
Аԥсҳа ари уаҩы ишимбац деиланархынҳәит. Данхәыҷыз ирҳәо
иаҳахьан амшын анцәахә гәыжәла цәгьа иӡбахә, аха знымзар-зны имбацызт уи зыԥсы ҭоу ауаҩы асҵәҟьа «ҿаҵахәыс» рнапала дирҭо.
Дахьҽыжәыз ишькылқәа дрынгыла, аԥсҳа арҵәааҳәа арҭ ауаа дҩарылаҳәҳәеит, зыбаҩқәа рҟынӡа аҷыхь злысны еилаӡыӷәӡыӷәуа игылаз

358

дара, азныказ ирыхьыз рзымдырит, аԥсҳа данырба зынӡа ишьаҳиҭха
еилахеит. «Абыржәыҵәҟьа дыԥшәыртла!» ҳәа рыдиҵеит. Ԥшьҩы-хәҩы
арԥарцәа, уажәраанӡагь абри иазыԥшызшәа, иаразнак инеибарҩын,
амшын ацәқәырԥақәа шырхыҵәоз, уажәы-уажә ршьапы ишықәнаҟьоз,
ааӡабла аҷкәын ԥсаҭатә аҵла ашьапы дамкәкәаа дамхны, хыма-ԥсыма,
деимак-еиҿак аҟәара-хықә ахь дыҩхаргалеит.
Уи, аԥсыӡ еиԥш дтаӷсаӡа, дхиаҵәааӡа, бааԥсыла аӡы дашьхьан,
аха иԥсахәага ҭан макьана, иаразнак ихбааррашәа иахьыҟаз ҭыԥкаҿ
днарган, ауапа иҵаршәны дныладыриан, имгәа хәыҷ напыла иҩуа,
днарҳәы-аарҳәуа, аӡы иӷрырхит, имахәар-шьахәарқәа, игәы акәша-мыкәша, илахь-иџьымшь уҳәа иахьабалакь ашыҩшыҩҳәа аԥскы дкны
дшьышьуа мацара, аԥс-ԥха ааиларҵеит, иԥсы ырхынҳәны еиҭанаихарҵеит…
Изларҳәо ала, аԥсҳа зыԥсы даԥшәмахаз ари арԥыс хәыҷы д-Амԥарын, жәытәӡаахыс абри аиԥш аҵас зыжәла ықәнаххьаз дреиуан, ҩыџьа
аиҳәшьцәа рашьа заҵә иакәын. Дара арыцҳақәагь изықәшәаз ианышәаны, рымч мхо ара игылазаарын. Рашьа иԥсы шҭалаз анырба инеихеибаҳәан, иахьгәырӷьацәаз рыг рҿы иднамырҳәо, дгәыдкыла-хыдкыло аҵәыуара иалагеит…
Ашьҭахьгьы ари арԥыс хәыҷ аԥсҳа ӷәӷәала дыгәцареикит, Ԥсырӡхаҟа дааиган хаҭала динаҭит, ҷыдала ааӡаҩцәа рнапы даниҵеит,
хәыҷы-хәыҷлагь ар рус дазикит. Уи даныҩеидас, аԥсҳа амшын аҿы
аедыгьақәагь иаргьы ирзеиԥшны еиҿикааз аӷба-рныҟәара напхгаҩыс
даиҭеит, иареи жәытәӡатә хылҵшьҭрала иараԥыз, Абашь Мыта захьӡыз
Аӡҩыбжьатәи ани арԥыс еиҿамси мшынла аибашьра иазҟазоу уаа
ӷьеҩӡақәак ракәхеит…
Аӡысаамҭа аныҟаз адырхашықәсангьы аԥсабара дырҩегьых абзиа
ашҟа ихьаҳәит: аамҭала иаҩцамкәа ақәа ауа, аамҭала ихааӡа амра
ԥхо… Аӡхыҵра бааԥсқәа иҭыржааз, идырбгаз адгьыл еиҟәыжәжәарсҭақәа, ашҭақәа, амӡырхақәа рыцәҟьарсҭақәа ахәра-ҭыԥ еиԥш арӷьара
иахыццакуа, иахьабалак ашьац иаҵәа еинылеит, адунеи аныршаз абыржә акәушәа, аҿа ԥшқарахӡа, игәазырҳагаха игылеит, ишәҭыкакаҷит,
ашәаԥыџьаԥ еихашьшьы џьанаҭ баҳчаҵас еинылеит. Аԥшқа ибла агәеиԥш ицқьакәакәараӡа изеит аӡиасқәа, икеикеиуа иааԥшит амшын аҵа,
алеишәа акәзар бжеиҳан игәыбзыӷӡа, цқьа улымҳа кыдҵан умӡырҩыкәа ахәыҭхәыҭбжьы умаҳауа аҽарҭынчит…
Аҳауа акәзар убас еилыхха иҟалеит, агәыр умпыҵшәан икашәар
ахьеиҩбжьы уаҳартә, ухы шьҭыхны ажәҩан уаҵаԥшыр, иара мыцхәы

359

ишыҳаракызгьы, ҵәҩанҵәыҟа хараӡа уагәылԥшны аеҵәақәаҵәҟьагьы
убартә еиԥш…
Абри ашықәсан уаҩы иааџьеишьартә, уимоу иааимхацәгьахартәгьы,
ахәыӡ, ашыӡ, ачакакал уҳәа, иԥжәаӡеит аҽаҩрақәа, зынӡа иҭыҵны ицон
ауҭрақәа, рымахәқәа ирызнымкыло иҿаҳаӡеит ашәыр: аҵәа, аҳа, атама, араса, аца, алаҳа, абҳәа, абацә, абгыӡра, амыҵмыџь, абиа, ашымҳа…
аӡахәақәа ирызнымкыло ихьыдҳаӡеит ажь. Шьапыргыларҭа уаҩы имоуа итҟәацӡеит аҵыҵындра…
Ааигәа-сигәа уаҩы ишимбац саранџьла еиҵаҭәы игылеит ашьхымзаҭрақәа, уахьынаҵыслак ацха афҩы кәазо иаауҿасуан… Аԥсаса, ашьамаҟа анракәха убас ибзааит, рхәыжә анырҟьа, ирықәиааз ахә-ҿа блахкыгаха ицыҩцыҩуа, ажәхьақәа баҟы-саҟуа, рычыргәқәа ргәыҵамӡо,
аӡ-ԥшаҳәақәа ирываз ацә-ҿарақәа, рқьаф ҭазза, рымч ахьыргара рзымдыруа, ибыҩҩуа, итәҩасуа… Зшьа еилашуаз ауахьад анракәхагьы, еилакьыркьыруа, азаара анырзаалак, афырҭын еиԥш зымҩатәирахь зегь
шеимазаку еибарҵысны иҩуа, устәи арахь аӡыблара еиԥш иқәгьежьаан
еиҭахынҳәыхуа…
Зынӡа иџьашьатәхеит аԥсаатә, ашәарах, ашьабсҭақәа, ақәасабқәа
аккарақәа иахьрыҵаз, рыхәдақәа ҭыхәхәа еиҵыхны, ашақә иасуан, аԥсаатә, ианыԥыруаҵәҟьагьы ҿеихак ҟамҵакәа, игәырӷьаҵәа ишәаҳәон,
уаанӡа аҟаҿыҳәа еибафоз агыгшәыгқәаҵәҟьагьы, адәҳәыԥшқәа рахь
ицәырҵны, ашьац ԥшқарах илабылгьо еицыхәмаруан, аԥсыӡқәаҵәҟьагьы, аԥаҩқәа ирхәыҵыҵны, еиҳа амра аӡы иахьӡааҷҷало еизаны иааилагылон, нас еибархәмаруа ӷәара-пара рҽыршон, ргәырӷьара анхышхыҵәаӡалак атрым-срым ҳәа ҵәҩанҵәыҟа аӡы иалԥон…
Еиҭаҳәатәха иҟалаз ари ахәҵыш аамҭа ссир зегь реиҳагьы иӷәӷәаны
ирнырит ауаа: «реидара» хьанҭақәа рықәнаҳәеит, абыргцәа арҷкәынеит, еиҳа инанамгазгьы мҵәыжәҩада дыԥрыртә ргәашьамх арҵарит,
ҿыц ииз асабицәа ибырфынԥсараха ирхиаз ргарақәа адәахьы идәылганы ашәшьырақәа рҿы ашьацра иныладыргылеит, аҿыц-ныҟәацәа,
имшәа-мырҳа, ршьап хәыҷқәа хырҟьаҟьа, ишаҳәшаҳәуа иҟаз адгьыл
инықәгылеит, раԥхьаӡатәи ршьаҿақәа неихыргеит…
Ари – аамҭа аиҭасра, аамҭа агәыӷырҭа лашара ду акәын. Аха
аҟәыӷақәа ирдыруан ас амцхә иахырҟьацәан иахьхәыҵлашааз еиҳагьы ашәарҭа шаҵаз, амшын аҵан зҽыҵәахны иҟоу анцәахәы-гәыжәлацәгьа еиԥш дырҩегьых зегь еиланарҩынтырц шалшоз…
Ажәлар зегь неимазакны рлахьынҵа знапы ианыз аԥсҳаи уи идгылаҩцәеи ракәзар, рхы амца аркызар арцәаха рмоуа, уажә акәын,

360

аԥҳәызба лҭәымҭа данықәу ишлыхӡыӡаауа еиԥш, рыԥсадгьыли руаажәлари рразҟ азы еиҳагьы агәҭынчымра анрымаз. Урҭ ирдыруан изну
амҩа макьана абжарагьы ишымааицыз, ԥхьаҟа ауадаҩрақәа рацәаны
ишырзыԥшу…
АԤШЬБАТӘИ АХӘҬА
I
Аҵла дуқәа рдац-ԥашә харххала иҵҳәаны, абынҳәақәа реиԥш
згыгцәа ргыла иаауаз ацәқәырԥақәа рызқәа иқәҵаны, еилагьыжь-еилахынҳәуа, ихырзаманха илеиуан Егры. Абжьааԥынгьы, аԥан еиҳа
иахьеиӷьу уҽақәыршәан, ҽыла уҭалан умыруазар, цҳа хымызт уи. Аԥсҳа
заа иааишьҭыз аԥшыхәцәа, амҩа зеиԥшроу гәаҭаны, дырҩегьых ихынҳәны, ирбаз-ираҳаз иарҳәарц дҵас ирыман, урҭ иахьа ацәылашамҭазгьы
знык иаахьан, усҟан аӡы ҭынчын, уажә имықәшәатәыцәгьаха алеишьа
анырба иаарымхацәгьахеит, ирҳәо рҿамшәо инеиҿаԥшы-ааиҿаԥшит.
– Иа шәиу-шәиу, ари агьанбахыҵи уара! – ибжьы ҩҭицеит еицыз
руаӡәк, иҽы ахаҳә-шьанҵара шыҟоу аӡиас инхықәырххыло.
– Оумеиқәаҵәа захьӡугьы абри ауми... шьҭа иҳаԥсыхәои? – даацәажәеит егьигьы, ихы имагәыхьха, згыгцәа ргыла илеиуаз аӡиас илаԥш
ахмыжьуа.
– Иҳаԥсыхәахи... иҳарласыроуп, ҳарԥылан иҟоу раҳҳәароуп, – иаразнак иҽы аақәирҵәиааит Едрыс, ус ихьӡын уи.
– Аныханыс аӡгьы ишацәымӷу аԥсҳа абрахь дызнылаз амҩа, – ихы
дацәажәозшәа, ибжьы рдуны даагәрым-шәрымит иҩызагьы, нас хыма-ԥсыма иҽы ахы хьарҳәны, иаԥхьа иҭҟьа зҿыҩазхаз инаишьҭаирххит.
– Убжьы аӡәы иумырҳанишь, дадагьа, уџьам злам умҳаҵә алоумҵанишь, – дхьаҳәны уи днаиқәымчит Едрыс.
– Аӡы иҟанаҵаз ауп изхысҳәаауа... Анцәа ҳрыцҳашьа, Анцәа иоуп
знапы ҳану!..
Едрыс уаҳа ҿимҭит, дзықәтәаз аҽы аԥхьа иара днаӡарц иҭахызшәа,
ашькылқәа дрынгыланы, ԥхьаҟа иҽырнааӡаны, аԥшадаас исуа, ацара
даҿын. Иҩызагьы уинахыс жәа-мҳәаӡо, деиханы уи дишьҭан.
Бџьарла еиқәныхлаз уаа шәи хынҩажәаҩык зцны иаауаз аԥсҳа
Леон, усҟан ҵҩа змамыз ашыц бна-дура дылсны, Гәдаа адәы азиаша
данааи дааҭгылеит, нас ҩ-ҽык зҵаҳәаз, ҩыџьа рақәтәарҭақәа змаз,

361

амҩа хара иазкыз иҽуардын ласы арахь дааҭыҵит. Уи ари адәы цәгьа
бзиа ибон, даацыԥхьаӡа дааҽыжәҵны, шьапыла ахы-аҵыхәа днықәс-аақәсны еимидон. Аиҳарак изигәаԥхоз ага иахьаԥныз, идәышшапараӡа,
изаҟаразаалак «малырк» амаӡамкәа иахьыҟаз акәын. Уа аҟәарасақәеи
ашамыхьажьқәеи мыцхәы иртәарҭан, урҭгьы ихәыҷра аамҭа игәаладыршәон, аха уи акәмызт аус злаз – ар разыҟаҵараз иманшәалан, уи
анаҩс иара ижәлантәқәа аӡәырҩы Аԥсны ахы-аҵыхәа акырџьара рнырхара гәҭакыс излаимаз ала, абри адәы акәша-мыкәшагьы аҭыӡҭыԥқәа
рзалхны иааигар цәгьа ибомызт.
Уажәыҵәҟьа уигьы-егьигьы акы дазхәыцуамызт аԥсҳа – имҩа ахьхаз Егры-нырцәҟа акәын, хьаас имазгьы даҽакӡан.
Иахьа дахьаауа мацарагьы, иааҭырҟьаны ирҳәом акәымзар, шаҟаҩы
ргәы иаҭахымзеи, ҽаӡәы уиҟәаҵ, иԥсы злоу иаҳкәажә лаша Хьҵысгьы
гәык-ԥсык ала илҭахны акәӡам дшыҟоу, уи ус шакәу дхьыҭ-ҟәиҭӡа
лҟазшьагьы ианыԥшуеит...
Измааноузеи, мшәан, Анцәа иаҭәеишьаз адгьылқәа рахь дахьаауа иуаажәлар реиҳараҩык изырҭахым? Ма изакә ссирузеи Қәҭешь
ҳәа иахьашьҭоу аԥшьаҭыԥ аҿы иргылаз аҳҭынра. Уи хәышықәса раахыс иреиӷьу ауасҭацәа, ахаҳә еиқәҵацәа-ҟазацәа адгаланы аргылара
даҿын, аҵыс захымԥраауа баалагьы икәиршарцоуп...
Уажә уаҟа инеира ажәлар азыԥшуп. Уахь иганы иртәахьоу ир рыхәҭа
дукгьы, устәи рҿаархан, аԥсҳа дахьаауа ԥынгылак имоурц, изакәызаалак џьара машәырк ҟамларц азы, Егры ахықәан иааихьеит.
Урҭгьы аӡы мыцхәы ихыҵны ишыҟаз анырба, рылахь рнапы адкылан арахь аарцәҟа иааԥшуеит, иҟарҵара рзымдыруа еилагылоуп...
Аԥсҳа иахьа уеизгьы-уеизгьы иаҳҭынра ҿыц аҿы дыҟазароуп. Уаҟа
еизаз ажәлар зегьы неибынеиԥшны иара дырҭахуп узҳәом, ирацәаҩуп
изықәшәаз рҽанраалан, гәык-ԥсык ала аԥсуаа раҳ инеира иазԥшушәа
ҟазҵо, аха згәаҵан агәаӷ бааԥс ҭаҵәахны измоу...
Убри аҟнытә мацарагьы аԥсҳа иаҳҭны ҿыц ахылара дахыццакуан.
Уа иԥшу иара игәакьацәа ракәзаргьы уажәымзар-уажәы данбааиуеи
ҳәа рыгәқәа цыхцыхуа иҟоуп, еибаргәаҭеиуеит. Шҽынлоугьы, аҳҭны уадацыԥхьаӡа ацәашьқәа каххаа иаркуп, аԥсҳа иаҳкәажә қәыԥши иареи
рықәныҳәаразы заа Аԥснынтә илеиз аԥшьацәа ракәзаргьы рус амҩаԥгара иазхианы игылоуп.
Аԥсҳа дызлаауаз ҽуардынла акәын, аха иҽыхәагьы ԥаџьԥаџьуа
уи иашьҭагылан. Иара ицәымӷын ҽуардынла аныҟәара, аха иахьа
иаҳкәажә лаҳаҭыр азы уи дҭамлар амуит.

362

Уажә Гәдаа адәы аҿы даангылан данҭыҵ, гәаныла «уф гәышьа»
ҳәа иԥсы ааивигеит аԥсҳа, иҽыхәа акәзаргьы, дырҩегьых абраҟагьы
ӡыхьк ыҵнахырц аҭахызшәа, арма шьапы ҩышьҭнахын, знык-ҩынтә
имырӷәӷәацәакәан инышьҭанакшеит. Аԥсҳа днеины уи ахахәда инапы
нықәишьит, уҽырҭынч, сара ахаан усыԥсахуам аанаго.
Аԥсҳа Леон аҽуардын данҭыҵ ашьҭахь дук мырҵыкәа, аҳкәажә
кәыԥшгьы лҩызцәа налыцхраан, дзықәтәаз аҽуардын арахь дналбааит.
Уи, ҵабыргны, ахьҵыс деиԥшын, леилаҳәашьа убас ихьӡыркын, иршанхаган, Џьарымхан-ҳаным лнапала ллымҳа иаҵылдаз алымҳарыҩқәа
ракәзар иблахкыгаӡан, лыжәҩахырқәа аахнаҩо илхаз абырфын касы
еилакәеицеиуа, еилакәалыкәаџьуа, ссиршәақәа илхьыӡсаны асаара
илеиуан. Лыбла гәыҭбаақәа ҭышамшамуа, иахьак мыцхәы дыԥшӡаӡан
аҳкәажә Хьҵыс, абрахь аара рацәак илҭахымкәа маҷк лылахь ахьеиқәыз еиҳагьы гәыкы-ҵәыкрак, хаара-бзаарак лыҵанаҵон...
Аҽуардын данааҭыҵ, ахәхәаҳәа иасуаз ага-ԥша гәырҭәыла иаалбаалдеит аҳкәажә қәыԥш. Уи макьана лара дзышьцылаз аҳауа еиԥшын,
уи аҟнытә еиҳагьы лгәы иаахәеит, шьыри, абра ҳахымсуандаз, ҳаалеиҩеины ҳхынҳәуандаз ҳәа дназхәыцит. Гәдаа адәеиужь ду шьац иаҵәала ихҟьан, аха ашьац аԥслымӡ аҵан, аҳкәажә лшьаҵақәа рышьхәа
мыцхәык ишҵарымызгьы уи ус шакәу лныруан. Адәы злахҟьаз ашьац
иаҵәара адәыкакаҷқәа ықәубаауан, урҭгьы рыблақәа ҭыџьџьо ссиршәақәа иҟан. Хратәыла иааӡаз Хьҵыс асҵәҟьа идуу адәқәа дрышьцыламызт аҟнытә, ага ирымаз раҳҭынраҿы раԥхьаӡакәны амшын анылба
заҟа иџьалшьаз аҟара илзымбатәбаран, сшьапы хтны сыҩуа снықәландаз лгәахәуан...
Аԥсҳа ииҳәарызеишь, абра ҳзааникылазеишь ҳәа ицмҩалацәа зегьы неиҩымсрыда ргәы иҭахәыцуан, аха игәаӷьны уаҩ дызиазҵаауамызт. Иара ҭынч акыр адәы агәҭахьы днаскьан, ладеи-ҩадеи днаԥшы-ааԥшуа дгылан. Ус еишьклеибаҵа иаауаз ҽцәақәак илаԥш нарықәшәеит,
урҭ аԥсҳа иҽуардын азиаша ианааи иааҽыжәеибаҳәан, аха иара уа
дшыҟамыз анырба, руаӡәк деихас-еихасуа, иаарццакны шьапыла арахь
иҿааихеит. Аԥсҳа изиаша данааи, ииҭахыз аҳәара дналагеит, иара Леонгьы игәиҽанҵаны уи днаихәаԥшит.
– Егры ҽеим, – даацәажәеит Едрыс, – бааԥсыла ихыҵны иҟоуп, саҳ
ухаҵкы.
– Иауеи? – рацәак дазымхәыцӡакәа дҵааит аԥсҳа.
– Асырӡ ланагазар акәхап...
– Усҟак ишоурома? – дааҽхырччама уҳәо, дҵааит аԥсҳа.

363

– Усҟак ишоурам аха, шьҭа адгьыл аԥхарра аҵамлеи...
– Иҳабжьугозеи нас? – маҷк даагәамҵит Леон, аха инимырԥшит.
– Иааԥштәуп, саҳ ухьышьаргәыҵа, мамзар аӡы шәарҭоуп, изаҟаразаалак ԥанк ахьыҟоу уаҩы ибо ҳәа иҟам...
– Ианбагхари зугәахәуа?
– Уи сеидроу, саҳ ухаҵкы.
– Ишԥа нас, мчыбжьык иагымхаӡаргьы, ҳаԥшны ара ҳгылазаауама?
– Иҳабжьыжәго акаҿы ҳаангылом, саҳ ухаҵкы!..
– Уаанӡа ҳлеипишь, нас ҳаицәажәалап, – абригь ааиҳәеит, Леон ашырҳәа арахь иааирласит. Иааишьа збоз жәларык ихьчаҩцәеи ицмҩалацәеи ҿыцк шиҳәоз рцәа иалашәеит. Ииҳәо раҳаанӡагьы иаразнак
адәықәлара рҽыназдырхиеит. Аҳкәажә қәыԥш лҩызцәа лнапы кны
аҽуардын днақәдыртәеит. Аԥсҳа дшааиуаз, аԥхьан дызлаауаз иҽуардын дҭамлаӡакәан, ашькылкыхагьы уаҩ даламыкӡакәа, ахьуҳәа иҽыхәа
днақәтәеит. Зегьы иааџьаршьеит, ас зыҟаиҵазеи ҳәа.
– Ҳдәықәшәҵа, – абри ааиҳәеит ауп, иаарццакны данынараԥыза, егьырҭгьы еибарҵысны инаишьҭалеит. Ихьчара знапы ианыз ауаа
иаԥхьаҟа уаҩ дыҟаӡамкәа ихала дахьцоз ааргәамԥхеит, аха иаразнак
иаԥыҟьангьы издәықәымлеит, ус имҳәа-мырза акыр ргәырҽанырҵеит,
акырӡагьы рҽеизааигәартәит. Аҳкәажә дызҭаз аҽуардын акәзар, наҟ-ааҟ
хҩы-хҩыла аҽцәа авагылоуп. Иага умҳәан, аамҭа шәарҭоуп, иҟало иудыруазеи. Аԥсҳа қәыԥш иигәаӷьхьоу, излаирԥшхьоу рацәоуп, аха есымша амҟәыба аӡы аанагома? Асҟатәи ладеи-ҩадеи аӷацәа змоу... Лара
аҳкәажә қәыԥшгьы заҟа лгәы ҭынчымзеи, раԥхьаӡа абарҭ ауаа рынасыԥ
анеиларҵоз, ажәытәӡатә ҭацаагарашәа ҳәо, дрыман Ҵабалынтә Ԥсырӡхаҟа шьхамҩала ианҩеиуазгьы асҟак лгәы ҭӡыӡаауамызт. Усҟан дзызцоз
аҳҭынра ҿыц зеиԥшроу цқьа еилганы лхаҿы ишылзаамгозгьы, гәаныла
изакәыз дырны дгәырӷьон, лыгәаҭеирагьы аразҟ ду иатәын, лаԥхьаҟатәи
лԥеиԥшгьы гәыӷырҭа дула иҭәын. Уа дахьнеиз акәзар, ҵаны, хыхь ҳаракӡа
жәҩангәашәԥхьара дхаргалаҵәҟьозшәа, дгәырӷьа-гәырӷьо дааҟалеит.
Зегь раԥхьаӡагьы дзызхәыцыз, лашьа Беслан дыхәны данышьҭаз абрахь
дызлахаргалазеи ҳәоуп. Ҵабал шьхамзар, хәы-ҳаракымзар илбахьоузеи, аха Анаҟәаԥиантә илбаз аҩыза ланарԥшыра ахаан даламԥшыцызт.
Еиҳарак дзыргачамкыз амшын дуӡӡа ккаӡа астәи уахьхыԥшылоз акәын.
Дахьцо илԥыло лдунеи еилкаамкәа, лахьынҵала Леон данинасыԥха,
уаԥхьаҟа акакала узқәымгәыӷӡо ашәқәа анаатуа аиԥш, есааира ҿыцкҿыцк лзаатуан. Аԥсҳа данизырҳәоз лара дызлиааз ажәлар, аиҳарак аҳәса, зегь реиҳа ргәы еихьнашьуан ланхәа дахьҳазарԥҳәысыз. Лара лхаҭа-

364

гьы убри акәын зегь реиҳа маӡала дзыцәшәоз. Аҳазарқәа зны Ҵабал
ду иалсны ицеижьҭеи, урҭ рыԥшра-рсахьа гәыҭҟьагаха лыбла ихгылан.
Иара Леон лыԥсеиԥш бзиа дылбон, уи дацәымҩашьо илдыруан, аха иан
данылгәалашәалак, дырҩегьых лгәы ԥшқарах нҭӡыӡаауан. Иара абасҟак
дыбзиазар, иан дбааԥсхома ҳәа лара лхала лҽылҟажон. Ус егьыҟалеит.
Џьарымхан-ҳаным лышәхымс ихыҵыз аҭаца гәыбылра дула длыдылкылеит. Уи лара лхаҭа нхыҵынтә арахь лаанагашьа лгәаланаршәеит,
ирацәоуп лгәаҵаҿ иарҿыхаз ацәаныррақәа. Усҟан аҳәынҭқарра дуқәа
наҟ-ааҟ жьрацәарала аиуара рыбжьарҵон, арахь дара рыҩныҵҟатәи
ажәлашьҭрақәа еидкылаӡамкәа. Хьҵыс аԥсҳа Леон дахьинасыԥхаз Ҵабал-дуи Бзыԥтәылеи ирҭанхо ажәларқәа рымацара ракәымкәа, Аԥсны
иқәынхо ахылҵшьҭрақәа зегьы ӷәӷәала изырхәыцуаз, реидҵара иацхраауаз ԥышәа дук иалагамҭан. Уи ззеилымкаауаз иагаҩы ыҟан, аха
еилызкаауаз аҵакы нарҭбааны иазхәыцуан... Лара Хьҵыс лхаҭа лакәзар урҭқәа зегьы лхы-лгәы рызцон ҳҳәар иашахом, аха лынасыԥ шбаша насыԥым, Анцәа иахьтә илбаашьҭу ак шакәу гәынхәҵысҭала илныруан... Уи ҵабыргыхаҭан имра-лашаран, шаҟа имралашараз аҟарагьы
дахӡыӡаауан, лаԥхьаҟатәи лԥеиԥшгьы дазхәыцӡомызт, иахьатәи амш
ала лыԥсы ҭан, уи ак ацлар, ак агхаргьы лҭахымызт. Усеиԥш лҟазшьан
Анаҟәаԥиа дыҟанаҵ, аха уажәшьҭа дышԥаҟало, лыԥсҭазаара шԥашьақәгыло лаԥхьаҟа? Ари дазымхәыцыр аушам. Иара усгьы, Леон аҳҭынра
ҿыц Егры анаҩс аладаӡа џьара ашьапы икызар аахыс, изакә цәажәароузеи иарҵысхьоу. Уигьы азмырхакәа Аԥсны аҳҭнықалақь зынӡа уахь
ииазгоит аниҳәа – изакә ҭыӡшәоузеи иахылҵыз, шаҟа ирацәаҩхазеи
уаҟәыҵ угәы иҭоукыз, мышкы зны уахьымхәыр ауам ҳәа иаҿагылаз. Ус
зҳәаз изааигәаӡаз ауаа роуп, аха иара имуит, аҩада Ҳазартәыла аҳәаақәа рҟынӡа шәарҭа ҳамам, арирахьҟоуп ҳҽахьҳарӷәӷәаша, ҳҳәаақәагьы ҳахьырнахалаша ҳәа ирҿаирхьит. Иахьабалак атәыла аҿацәқәа рҿы
зыгәра гоу ауаа шургылаз еиԥш, уахь уарӷьажәҩацәа иреиуоу дәықәҵа,
уара Анаҟәаԥиа уҟамзар ауам, ҳажәлар урзеилкаауам, ҳкажьны иабыкәу
дахьцо ҳәа рхы-ргәы маҷны иҟоуп ҳәа иарҳәеит еиҳа изааигәаӡаз, аха
уигьы агәхьаа мкыкәа даауеит. Уажә абар, убарҭ зегьы ргәаанагара иацныҟәарц аҭахушәа, Егры хыҵзаап, уаҩ дызмыруа ихырзаманха алеира
иаҿызаап. Ари аԥсҳа игәҭак анагӡара еиҳагьы иарласыртә еиԥш иԥсахы
еибанаркӡеит, уеизгьы-уеизгьы иахьа иалыршаны саҳҭынра ҿыц аҿы
сҟалароуп ҳәа деиҭазхәыцуеит алмҩанык.
Аԥсҳа ӷәӷәала дшыгәаҭеиуаз, еснагь еиԥш, иҽгьы ианыруан, уи
аҩи-акәари неилаԥсо, ҳахьцо ҳнаӡандаз ҳәа еиханы иқәын амҩа. Зегь

365

оумашәа ирбон аԥсҳа ицашьа, абасҟак дзырццакызеи ҳәа гәҭыхас ирыман.
Егры иазааигәахо ианалага, афырҭын бааԥс асуазшәа, аӡы ашыкьбжьы ӷәӷәаны ираҳауа иалагеит. Уи, ԥасагьы еиԥшымкәа, ахаҳә-мҿыхә
еиҿажьуа, ихырзаман бааԥсӡаха алеира ишаҿыц иаҿын. Ааигәа-сигәа
ацыԥхь иханарддылоз мацара аҷыхь цәгьа уаҩы ижәҵан дашьрын...
Аԥсҳа дзықәтәаз иҽыхәа ӡи мцеи ирыцәшәоз ҽымызт, иаҭаххар
амшын иҭалан иррын, аха Егры ианаахықәгыла, аӷәра шаҿаимырххазгьы, иџыџӡа ахала иаангылеит. Аӡиас зыԥсы ҭоу гәылшьап дуӡӡак аиԥш,
ахы кыдҟьо, агәы кыдҟьо алеишьа ацәа иааҭанарӡыӡеит...
Амра кажжы иԥхо, арахь абри аӡиас ацәа иҭамӡо иҟанаҵақәоз,
ҵаны, цәалашәара бааԥсык аԥсҳа игәаҵан иарҿыхеит. Ҿыц еинылаз
аҳаскьын ԥшқарах еиԥш, ихы-иҿы хызҩоз ижакьа аӡиас ахыԥша иарҵысуа дахьгылаз, иҟамчы ааилаирӷәӷәан, илахь инапы адкылан нырцәҟа
аԥшра далагеит. Уи аамҭаз ишьҭахьҟа иаауазгьы агәгәаҳәа иаакылсит.
Ԥыҭҩык ахьышәҭ-сышәҭҳәа иааҽыжәҵит, ԥыҭҩык иара ус ишҽыжәыз
иааилагылеит. Аҳкәажә дызҭаз аҽуардын ааигәаҵәҟьа имааикәа, насҭха иааҭгылеит. Уи иаҵаҳәаз рых-ҽыкгьы рмаршә кны иаазцоз аҽыхьча
хыхь дахьықәтәаз зназы дҵас исоурызеишь ҳәа дааиԥхьхәыцааит, аха
зегь аӡиас ахь иԥшуа, иара иаха рымамшәа аниба ажәжәа-аԥԥыҳәа
арахь длалбаан, иаргьы хыма-ԥсыма уахь иҿынеихеит. Иҽқәагьы ари
иҟаиҵозеи рҳәан, рхы шьҭкәыцәаа дахьцоз инаишьклаԥшит. Аԥсҳа ихьчаҩцәа иреиуаз аӡәы ашырҳәа днеин, иҳарџьԥсараха иҟаз аҽуардын
ашә данааха, аҳкәажә лҩызцәеи лареи иҟалаз рзымдыруа, игәыҭҟьа-ԥсыҭҟьаха рыхқәа ааҭдырҳәҳәеит...
Аԥсҳа аӡнырцәҟа дахьԥшуаз шьоук ахьцәырҟьа-цәырасуаз илаԥш
нарықәшәеит. Уик зынӡа иааигәамԥхеит. Изакәызеи, мшәа, арҭ зҿу?
Иара аӡиас акәзаргьы дызмырырц азы, аҩада ахыҵхырҭаҿы қәаб
дуӡӡак хыршәҭны аӡәы аӡымтҟыр алеиҭәошәа, есааира ихәашьҟҟараӡа,
наҟ-ааҟ аԥаҩқәа ирыбжьамӡо, агәрымбжь акәзар ҩыџьа рыбжьқәа зеигәнымыҩуа, зынӡа ибааԥсӡоуп...
Леон игәы иҵаххуа нырцәҟа дшыԥшуаз, ашыжә арган, хҿак аӡы иахууа иаԥхьаҵәҟьа иныҵакьакьеит. Ихьчаҩцәа руаӡәк уи дацласхан иааҵиԥааит, аԥсҳа иаахозаргьы уаҳа дысзымхьчозаарын ҳәа ихы гәыбӷан
аиҭарызшәа, иҟаиҵо дақәымшәо, игәы инапы адкыланы даахырхәеит,
нас Леон инапы анааирхха, аҟыԥҳәа ахҿа наииркит. Ахҿа аԥынҵа ҩбаны еимҿаԥаӡа, дара рыхҿақәа ишреиԥшымыз идырит... «Иазусҭқәада
арахь шәмааин ҳәа ҳгәы ҳҽанызҵо, шәааир ԥеиԥш мыжда шәоуеит

366

ҳәоума ари иаанаго, ҳазҭиида, иарбан чарҳәароу дырҩегьых иҳаҵаргалаз?» Ируа иақәымшәо зегь неиҿаԥшы-ааиҿаԥшит. Аӡы агәгәа ахылго
ишлеиц илеиуан...
Леон, уи ахҿа еиларӷәӷәа ишикыз ишьҭахьҟа даахынҳәын,
дынҽыжәлеит, хьаҵра зқәымыз ауаҩы мариала ишхьаҵтәыз игәы
аҟәышра иааиҵанаҳәеит. Иара данҽыжәла, егьырҭгьы ԥшрак ҟамҵакәа
иҩҽыжәлеит. Уаҳа ажәа рамҳәаӡакәа арахь иҿанааиха, абри зегьы
иаҵоу закәу, измааноу ҳәа рзымдырӡо, даргьы еибарҵысны инаишьҭалеит. Аҳкәажә дызҭаз аҽуардын акәзар машәырк амыхьырц азы иаарыгәҭыларкит...
Аԥсҳа раԥхьа дгыла, уаа шәихынҩажәаҩык абарҭ аҽцәа хынҳәны
иахьаауаз избалак иџьеишьарын. Бзиа иааскьахьан еиԥш, дахьынтәаанагаз уаҩы изымдырӡо, аӡԥсы ихьыкәкәа, деихьыжә-еикәыжә, аӡә абна
даалҵит. Уи инапқәа рхаха аԥсҳа данааиԥыла, аҽы ахаҭа дџьашьаны
ахала иаангылеит. Ирԥылаз ауаҩы зназыҳәа асаара дхырхәеит, нас
ихы ҩышьҭихын, дӷьаҵәыӷьаҵәуа ак сҳәоит ҳәа дналагеит, аха ибжьы
изҭымкааит.
– Уҽырҭынч... иуҭахузеи ҳәа шәиазҵаа, – иҳәеит аԥсҳа, нас ихьчаҩцәа рахь дынхьаԥшит.
Ашыр-сырҳәа ҩыџьа неин, наҟ-ааҟ ижәҩақәа кны, ирԥылаз
дҩышьҭырхит.
– Уазусҭада, уабантәаауеи? – иазҵааит, зхы инаркны зшьапаҟынӡа
икәатрабааха игылаз.
– Нырцәынтә... нырцәынтә, – абри ааиҳәеит ауп, уаҳа егьизацымҵеит.
Ираҳаз ааџьаршьеит.
– Аӡы узларзеи... узлаазеи, уанаџьалбеит?!
– Ииҳәаз ҳәа акыр шәзеилкаама? – дҵааит аԥсҳа дахьҽыжәыз.
– Аӡ нырцәынтә саауеит иҳәеит, – еицҿакны аԥсҳа аҭак наирҭеит.
– Ҳаршьит, – иҿы ааилгеит иара дырҩегьых, – иҳақәлеит, ҳаимырҵәеит!..
Зегь гачамкны инеиҿаԥшы-ааиҿаԥшит.
– Уаҳа шәимазҵаакәа арахь даажәгалеи, – инарыдиҵеит аԥсҳа. –
Ԥхьакырҭак аҿы ҭынч ҳаицәажәап...
Аҟаԥыҳәа икәадырны иҟаз ҽы-хацлакык аарган, аӡы злыҵәҵәа ицоз
ари ауаҩ, ирулак ааҵәа еиԥш дҩышьҭырхын, дҽыжәырҵеит. Аӷәра идыркырц иалаган, иӡыфан, иҳәиҳәикны иҟаз инапы ианампыҵамӡа, аӡә
аԥхьа днагылан, аҽы аҿы ианкны иҿынеихеит. Иҽыжәырҵаз уажәым-

367

зар-уажәы дҽыжәҩырны дкаҳап уҳәартә, ихахәы аҳаса алатата, ацәаҳа
еиԥш дуауаӡа дҽыжәын.
Бааԥсыла зыҽзрыцәгьаӡаз Егры, ҵабыргыхаҭаны, уаҩытәыҩса дзыруа иҟамызт, аха уаанӡа аԥсҳа абрахь дызнылаз амҩа згәамԥхозгьы
уажә дхынҳәны дахьаауаз ргәы иалан, ес-иҟалалак ҳаимырхынҳәындаз ҳәа хәыцырҭас ирыман. Хазгьы аӡнырцәынтә иаарышьҭыз ахҿеи
уажә иҽыжәҵан иааргоз «ҳаршьит» ҳәа ииҳәаз ажәеи змааназ ҳәа
егьрыздыруамызт, цқьа иҿы еилганы ииҳәо ҳаҳандаз ҳәа иҟан. Уеизгьы ҽеирак шыҟамыз аҟара урҭгьы гәҩарас ироуит, аха Қәҭешь ду агәҭа
ахьазеиҟароу идыргылаз аԥсҳа иаҳҭынра баагәара дула икәимыршацзаргьы, ар ӷәӷәа ганы иртәахьеит, урҭ ԥызасгьы дрымоуп зегь реиҳа
зыгәра иго, уажә аабыкьа хадас иҟаиҵаз Баалоу Хьзан, уаҟа ааигәа-сигәа инхо ажәлар ракәзар, акыр ирҭаслымуп, ас иаалырҟьан бааԥсык
рзыгәаӷьрымызт...
Абас иагьаншам иагьаныхәлам изқәымгәыӷӡоз азҵаарақәа рацәаны
иаарҿагылеит.
Хьҵыс дызҭаз аҽуардын аҩныҵҟа наҟ-ааҟ илыватәаз лҩызцәа измааноузеи ҳхынҳәны ҳзаауа ҳәа рхы-рҿқәа зҵаара мацараха иҟан, лара
аҳкәажә лхаҭагьы ӷәӷәала ишламхацәгьахаз лныԥшуан. Уажәраанӡа
арахь аара рацәак дшазыразымыз, асҵәҟьа иахьцо инаӡаанӡа шьҭахьҟа
иахьыхынҳәыз хьымӡӷылшьон, агәра лызгомызт абри ҵабыргуп ҳәа.
Аӡиас узыруа иҟам рҳәеит аха, уи мацара иахҟьарыма? Абасҟатәи аамҭа
абрахь аара рыҽзздырхиоз абас иаармариан еиԥҟьарцу? Анаҟәаԥиа
иахьҩеиуа ажәлар иахырҳәаарызеи? Аԥсҳа иҿагылаз иагаҩы, рацәа
ҳара ҳтәаҿы уаанагеит ҳәа, ргәы иҭаччап. «Мап, мап, уи залымшароуп,
– гәаныла абри аалҳәан, дааҳәыҵәыҳәыҵәит аҳкәажә, – имуроуп уи,
издыруа иакәзар, ас дхьамҵроуп». Абри аиԥш аҟазшьа џьбара лымоуп ҳәа дыҟамызт аҳкәажә қәыԥш, лхаҭагьы лхы ааџьалшьеит, уи лгәы
иахәаны маҷк дагьааԥышәарччеит.
Абас лгәы дышҭахәыцуаз, уеизгьы-уеизгьы дук хара имааицкәа,
аҽуардын-хьча аҽқәа раӷәра аарҿаирххеит, аҽуардын џыџӡа иаангылеит. Ҳахьааз ҳбоит ҳәа адәахьы рыҽҭырҳәҳәан ианԥшы – жәытә баа-хыжәжәарақәаки хаҳәырҟәарақәаки рылаԥш нарықәшәеит, анаҩс
ауразоуроу иаакәыршан бнаран, аҵла дуӡӡақәа игылазгьы реиҳарак
џь-ҵлақәан.
Ас аԥхьакырҭаҿ ианааи, иҽыжәҵан иааргоз ани ауаҩ хыма-ԥсыма
дырҩегьых дааҽыжәырхын, хаҳә дук ауапа нықәыршәны, инапы данкны днаган днықәдыртәеит. Аԥсҳагьы дааҽыжәҵын уи иаԥхьаҵәҟьа

368

днеит. Аԥсҳа даниба сеиханы сгылоит ҳәа далагеит, аха ирымукәа деиҭанадыртәеит. Ихала акыр цәыригозар ҳәа маҷк иааиԥеиԥшит, аха
дырҩегьых доунамышьҭуашәа анырба, аидара мҩангара иазкыз аҽқәа
ирҟәынҳәалаз аҳаҭа рҵәқәа рҿы инеин, руак иҭаз аҩы ааҭырхын чамсҟәыл дук иҩҭаҭәаны изааргеит, аҟәырқь-ҟәырқьҳәа дахан иааҭаирцәит. Имахәар ӡлач иқьышә илахьиҳәан, еимгеимцарак ҿымҭ, иблақәа
кылцан дихәаԥшуан, нас илаӷырӡқәа ҩхажжылеит.
– Саҭамыз, ҳаҳ ухаҵкы... саҭамыз, – дааӷьаҵәыӷьаҵәит, – заамуроуп
ҳарҭ ҳзықәшәаз, гәаҟроуп...
– Ишәыхьзеи уара, ишәыҵалазеи? – днаиқәымчит аԥсҳа, уи уаанӡагьы идырхьан ари иаҳҭынра ахьчара знапы ианыз ар дышреиуаз.
– Абриабжьарак абрахьынтә шәарҭ шәлеира акәын ҳаҽзызҳархиоз,
изакәызаалак шәарҭак ыҟамкәа ҳзаманаха ҳааиуан, – дамк-амшьҭуа
ацәажәара дналагеит аҩы згәы арԥсаҳәаз ахаҵа, имукәа деихангьы
дҩагылеит. – Иац ашамҭаз, ҳгәаҳҽанӡамкәа, иахьынтәааз, иаазгаз
ҳзымдырӡо, ҵҩа змам ар ҳақәлеит. Иаҳшьит, иаҳшьит, аха ҳармыхәеит,
ашышкамс нҵәара рықәу аиҳа нҵәара рықәымкәа иаауан. Амбатәҩык
ҳауаа ҭахеит, агәашә иҳацәҭалеит, аҳҭынра рҟәаҟәеит, Баалоу Хьзан дырҳәынҷеит, ирацәоуп иҵегьы ирҟәаҟәаз... Ҳара быжьҩык ес-иҟаҳҵалак
ҳашәԥылан ҳзықәшәаз шәаҳҳәарц амҩа ҳақәлеит, ҳаԥсгатәы ҳаманы
Егры ҳахьааиз, иубац еицәа убеит ҳәа, ҭалашьа амамкәа ихыҵны илеиуан. Быжьҩык ҳахьтә хҩык аҭалара ҳгәаӷьит, уаҳа ԥсыхәа ҳамамызт.
Сара аӡәк сыԥсы ацәаҳа сыманы сыӡхыҵит ишыжәбо, егьырҭ ахьагаз
ҳәа егьсыздыруам...
Абӷьыц кашәар ашьҭыбжь уаҳартә зегь шьхныԥсылан иӡырҩуан, рыбла иабоз, рлымҳа иаҳауаз рызхаҵомызт, аԥсҳа иакәзар убри аҟара
даргәаҭеит, изымычҳакәа, ҩынтә-хынтә даалеиҩеит. Иаарыкәыршан
абна ду еихашьшьы, ак ҟамлаӡазшәа, аԥсаа рашәабжь гон, аҵлақәа
ахьааимҟьоз икылҷҷоз амра ашәахәақәа ишьаҳиҭха еилагылаз рхырҿқәа ирҿалашон...
Аԥсҳа иԥсҭазааратә ԥышәа шмаҷмызгьы, реиҳа изааигәазгьы
зны-зынла дыццакцәоит ҳәа иныӡбон, уаҩ иԥсы иахирзаауамызт
акәымзар, уи зыхҟьо аҳазар-шьа илаз ауп ҳәагьы ақәызҵоз рацәаҩын,
аԥсуа шьа-цқьа злоу ццакырак рыламсуашәа. Иахьагьы абри аиԥш аҵак
ду змоу амҩа ақәларагьы мыцхәы дахыццакцәеит, уажәгьы ҳхынҳәны
ҳаашьа маншәалам ҳәа зыԥхьаӡозгьы маҷҩымызт. Уажә ҩыла зҟырҟы
ырхәыхәны идырцәажәаз ари ахаҵа ииҳәазгьы уи шьақәнарӷәӷәеит
ҳәа азырыԥхьаӡеит...

369

Арҭ ауаа реиҳараҩык ргәы иаанагаз еиликаазшәа, Леон, изакәызаалак ажәак мҳәакәа, иаарласны дынҽыжәлан, дыццакны ишьҭахьҟа
иҿааихеит. Макьанагьы аӡы зхьыҵәҵәа иҟаз ацҳаражәҳәаҩ ицхрааны
дырҩегьых дынҽыжәырҵан, аҳкәажә дызҭаз аҽуардын инаркны, еицыз
зегьы рыҽқәеи дареи еиԥхыҟәҟәа раҳ инаишьҭагылеит. Зегь ӷәӷәала
ирныруан дырҩегьых аибашьра шырзыҟалаз, шьакаҭәарада ишзеилымгоз...
Уаҳа аангыламҩак ныҟамҵакәа, аԥсҳа иуаагьы иаргьы хынҳәны
Анаҟәаԥиа ианҩеи, амҩан ианаауаз иџьазшьоз раҵкыс, ари ззымбатәбарахаз жәантә еиҳаны рхыԥхьаӡара иацлеит. Азныказ аԥсҳа,
ауаа ҟәыӷақәа иарҳәахьаз дазхәыцны, амҩа дшықәыз дахьхәны дааз
џьыршьеит, ус аныҟаиҵалозгьы ыҟақәан. Уажә раашьа зыхҟьаз, аҭагылазаашьа зеиԥшрахаз анраҳа, бааԥсыла ирцәымыӷхеит, рацәа адамыӷ
ҳаадырхеит ҳәа рхы иақәырҵеит. Даҽаӡәы уиҟәаҵ, Џьарымхан-ҳаным уаҩы ишимбац лыԥсахы еибанаркит арҭ зымцакәа ихынҳәны иаахьаз, лԥа иҟазшьа уажә илбазма, уи ҿымҭ хырзаманк шиӡбахьаз лгәы
аҟәышра иаалыҵанаҳәеит, дагьацәшәеит, ааигәа-сигәа дшымшәацыз
ала. «Акгьы аурым, нан, акгьы аурым», – лҳәеит уи аԥсышәала, лыгәаҭеира мчыла иҵәахуа. Лҭаца Хьҵыс лҩызцәеи лареи агәыжьқәа рыла дырҩегьых арахь ирыман ианхала, аԥхьангьы деиԥшымкәа, лгәы ԥшааит
Џьарымхан-ҳаным, лылаӷырӡқәагьы ҩхаддылеит, аха изакәызаалак ак
лынмырԥшыкәа, иахьааз еиҳагьы деигәырӷьазшәа лҽыҟалҵеит. Лара
лхаҭа аҳҭны ҿыц ахь ицаша цаны, рыҩнымаҭәақәа рзаарыкӡа иргаша
ганы ианалгалак, зегь рышьҭахьшәа ддәықәларц лымаҭәақәа ҿаҳәаны
дыштәазгьы, ҳцом џьаргьы, абра ҳаанхоит наӡаӡа, шьҭа изураны сыҟам
уахь шьаҿак анеихыжәга, Анцәа хьышьаргәыҵа игәам-ԥхо зыҟаҳҵарызеи ҳәагьы лԥа иахьиаҳауаз иаарӷәӷәаны дцәажәеит, уи лҳәатәы дшацымныҟәоз шылдыруазгьы...
Аԥсҳа дымԥшыкәа ар рԥызацәа зегьы еизигеит, Аԥсны ахы-аҵыхәа
иахьабалак аҿыҭцәа алаҵаны ашәарҭа ӷәӷәа шҵысыз рылеиҳәеит. Амш
каххаа ишыҟоу аҽнышьыбжьон идыдыр иаҩызан ари жәлар рзыҳәа.
Ԥсеивгаха уаҳа иҟамлозаап, ҳара ҳтәык ахаангьы иаураны иҟамзаап
рҳәан, ираҳаз ажәабжь иаалырҟьан ргәы канажьит, аԥсҳа ҿыц имышьҭа
цәгьоуп, бзиарак ҳбараны ҳаҟоу џьышәымшьан зҳәалоз ацәгьаршыҩцәагьы, мышцәгьашьҭахь ахәац аԥсы шҭало еиԥш, ҿыц рыԥсы ҭалеит,
акыр дагозар аԥсҳа абыржә иҟалаз дагоит ҳәа, маӡа гәырӷьа бааԥсык
згәаҵан иҭаҵәахызгьы маҷҩымызт, урҭ кылԥш-кылӡрыҩуа дырҩегьых

370

ауаа ирылалеит, ирҳәо-ируа ак рывдмыршәо, аԥсҳа изын гәынамӡарак
аацәырызгаз аҟаԥыҳәа ирыцырӷызуа...
Леон, еидкылан имаз ар азмырхакәа, ҿыц зықәра аҵанакуан иҟаз
жәлары зегьы рҵеицәа, аамсҭцәа ирыхшаз аԥхьа инаргыланы, арра
дрыԥхьеит. Ар рԥызацәа изларыдиҵаз ала, иаалырҟьан разыҟаҵара
иалагеит, аибашьра иазкны ирымаз аҽқәа зегьы кылыргеит. Егрыҟа
дзымцакәа, аӡәызаҵәык иҿала иҟалаз шиаҳазгьы, аԥсҳа дацәымҩашьо
идыруеит уа хырзаманцәгьа шыҟалаз, иаӷацәа иагарааны иақәыркхьазаргьы, уахь ишьапы изықәмыргыло иҵыхәа ԥаҳҵәап ҳәа шырыӡбыз.
Абарҭқәа зегьы дрызхәыцны, ацҳаражәҳәаҩцәагьы нхыҵҟа, Ҳазартәылаҟа амҩа иқәиҵеит, шәанаҳҭаххо азы шәгәышәҽаныз ҳәа адырра
ҟаиҵеит азахәқәа рышҟагьы...
Дали Ҵабали ирҭанхоз ажәлар Аԥсны аӡәы еиԥшымкәа ираҳаз
ажәабжь рыԥсахы еибанаркит. Иустиниан ихаангьы устәи заҟантә
чарҳәара ҳзырухьази, ҳнаалара иҭахушәа, алазқәа рԥызак, аурымқәа
ихьырԥшны, ара дааны шықәсык зынгьы ашьаарҵәыра ҳалаиргылахьан, ус заҟантә... Уажә аԥсҳа иаҳҭынра ҿыц иақәланы абри аиԥш
ацәгьа мҩаԥызгаз ҳарҭгьы ҳатәарымбеит ауп, жәларык ҳаԥҳа лакәзар
лқьышә иҭасны даарышьҭит рҳәан, хаз урҭгьы, аибашьразын рыр аидкылара иалагеит...
Анхәа ақыҭа ду назлоу, Ԥсырӡха акәша-мыкәша иҟаз ацуҭақәа,
ақыҭақәа рҿоуп мыцхәы иахьҭынчрамыз. Ари Аԥсны аганахь агәы
ахьеисыҵәҟьоз акәын, ахацәа ӷәӷәаӡақәа, агәымшәа бааԥсӡақәа ҭанхон, аҟаҿыҳәа ргәы еицҳауан, реиҳараҩӡак абыржәыҵәҟьа иаҭаххар
аԥсҳа изыҳәа рҽыршьуан. Иара ихаҭагьы имаана шыҟаз ус акәын:
иҟәазу аԥсаатәқәа раасҭа еиҳа еиҵоу еиҳа иахьхәарҭоу ыҟоуп, еиҳа
иласуп, еиҳагьы иԥыруеит, иҳәон. Ажәлар иаарылҳәҳәоз ауаа нагақәа
дрызҿлымҳан, изааигәазар иҭахын, аха иатәоумбо аҳәак иҟәнызар
шалшозгьы бзиан идыруан. Уи аиԥш аҟазшьа аиҳарак ихәыҷра аҟнытә иаауан: усҟан неилых ҟамҵакәа жәларык рҵеицәеи иареи ахьеиҩызцәаз, иахьеицрызҳауаз инарбаз, инарҵаз рацәоуп. Дара убарҭ
иқәлацәа рыбжьарагьы аиҵашьыцрақәа ыҟазаргьы, шаҟа икәша-мыкәша еилаҵәан идгылозеи, дара раҟарагьы аӡәы диқәгәыӷуам. Аиҳараҩык дахьцалак ицҽыжәуп. «Ахҭҟьақәа Аԥсны рымҽхаркит. Иауауеи
сабиц, ҳазхаанхада... Ҳҭадырхара иҟоуп!» – зҳәозгьы, уажә ус аҳәара
иаҟәыҵит, урҭ шгәыӷырҭа дуқәаз, рыԥсадгьыл дара рыда ԥсыхәа шамам
рбо иалагеит...

371

Анаҟәаԥиа Леон имаз аиҳабыра реилатәарҭа, иацжәацижьҭеи ахы
иақәиҭны ишыҟаз, дырҩегьых уаала иааҩынҭәааит, агәаҭеира иамҽханакит. Аԥсҳа изалхыз итәарҭа ҷыда ианакәызаалак ҭынч дықәтәаны,
еизигаз аиҳабыра дрылаԥшуа, гәата-бӷата дцәажәо знымзар-зны еизарак мҩаԥимгацызт. Уи дгылан днеиааилар акәын. «Иӷроузеи, ианаџьалбацқьеит... аԥсыха зҳаимҭозеи», – зҳәозгьы убарын. Иахьатәи ала уизхәыцыр, уи Наполеон Бонапарт дахьиеиԥшқәаз рацәан. Ихаҭа шәагаала уи диеиҳан, дкалыхәҵәаӡагьы дыҟан, аха ҟазшьала, иара ус лакҭала дахьиеиԥшқәаз маҷмызт. Агәаӷьра ӷәӷәа илан, даамлакҩакӡакәа
иҟаиҵоз зегьы аршанхон. Иаҳәа, иҟама анҭиԥаауаз уаҩы издыруамызт.
Уи аҟнытә иаӷацәа еиҳагьы дшәарҭан дрыԥхьаӡон. Ауаҩы дилԥшны
иаразнак игәаҵа дҭаԥшуан, чарҳәарак изызурц иалагозгьы иаразнак
ддырны дԥырихуан. Уи бааԥсыла ихыԥша ардууит, дызҭахыз ргәашьамх
арӷәӷәеит, дызцәымӷыз арӡыӡеит. Иааигәа-сигәа хьысҳак неишьагьы
имамызт, днеиӡаргьы ихаҭа изычҳауамызт. Аԥсны алахьынҵа ицзыӡбоз
аӷәӷәаӡақәа ракәын. Урҭ атәылан ҿацәцыԥхьаӡа иртәаны иман, иара
иажәа, иара иус нарыгӡон, ҽырххыла ицо-иаауа иареи дареи ацҳаражәҳәаҩцәа рыбжьан. Аиҳабыра русеицура абас еиԥш еиҿкааны ахаан иҟамлацызт, еимакык роургьы еицырыӡбон, акаҿы еицазкылсуан.
Аҵыхәтәан ирзеимакырахан иҟаз Аԥсны аҳҭнықалақь Егры нырцәҟа
аиагара акәымзи, аха убригьы аԥсҳа иара ихала исҭаххеит ҳәа иҟаиҵаз
ак шакәым, Аԥсны зегьы лакӡа-ҩакӡа, акәша-мыкәша иҟалаз аҭагылазаашьақәа ишрыхҟьо, ада ԥсыхәа шамам, насгьы аԥсҳа ианшьцәа
рахь амҩа устәи еиҳа иахьааигәоу ианазхәыцқәа, иажәа ҩбамтәкәа
реиҳараҩык адгылеит, изқәикыз иагьадыргеит. Ҳиашам ҳәа рхы иазырыԥхьаӡом иара уажәгьы, акызаҵәык амцаԥшь дзыркуа, цқьа иахьырзынамыгӡаз, аҵыхәтәан агәҽанызаара ахьрыцәмаҷхаз, ргәы ахьдырҭынчцәаз, нахьхьи тәымџьара идыргылаз аҳҭынра ҿыц аҟны аԥшыхәцәа, ахылаԥшцәа рнап ианыз аус ишахәҭоу еиԥш иахьрызмырӷәӷәаз,
раӷацәа уи рхы иахьадырхәаз ауп. Иара уажә иҟоу аҭагылазаашьагьы
ҽеила ирыздыруам. Убри аҟнытә зегь раԥхьа иргыланы ҽырххыла ауаа
дәықәырҵеит, ес-иҟарҵалак Егры ирны, ма мшынла цашьак рзыҟаҵозар, ицаны иҟалаз уаҩҵас еилыркаарц, аӷа иҽыԥхьакырҭақәа гәарҭарц.
Насгьы изусҭцәада урҭ, идзыргәаӷьыда, ирыцхраада? Абарҭқәа реилкаараз иршьҭыз хынҳәны ианаауа ҳәа акәымкәа, зыԥшрак ҟамҵакәа
ар Егры иадгалатәуп, иццактәуп мацәыс-еимҟьараҵас. Иахьыҟазаалак,
аԥсҳа иаҳҭны аӷа инапаҿы ианааига – Аԥсны игаз иаҩызоуп, тәашьас,
гылашьас иҟоузеи!..

II
Абарҭ ахҭысқәа мҩаԥысуанаҵы, аԥсҳа иаб иашьа, Леон ду, иҟалаз
аӡбахә аниаҳа, ижәытә хәрақәа ддыргәаҟуа, игәы бааԥсны ацәарҭа
дахьаӷраз зынӡа деиҭашәеит, иԥа Феодоси далахәымкәа абри зегьы
шыҟамлаз гәҩарас икит. Изаҳаз иуа-иҭахыра идеизалеит, зынӡа ҳақәырхуеит ҳәа агәаҭеира бааԥс иамҽханакит зегьы. Леон ду Византиа
аиҳабыра қарҭлиаа урыламкьысын, рҳәаақәа еилоумган ҳәа изаарыцҳаижьҭеи уахь ԥырхагак риҭомызт, ишдыру еиԥш, жьрацәаралагьы
дрылахәхеит. Лазсҭангьы уара уахылаԥшла ҳәа инап аҵаҟа иҟарҵеит,
уиижьҭеи еишьцылеит, игәы рзыбылуеит. Иашьа иԥа Леон, ианшьцәа
аҳазарқәа ихы иархәаны, дызҿу ӷәӷәала ихы-игәы иасуеит, аиҳарак
Аԥсны аҳҭнықалақь Егры нырцәҟа, аладаӡа хара ииаигоит ҳәа аниаҳа, иҽишьыр моу имамкәа деилаԥсаӡеит. Гәҩарасгьы иоуит уи уахь
иаҳҭынра зиаиго аиҳарак устәи Ҳазартәылаҟа амҩа еиҳа иахьааигәоу
азынгьы шакәу... Абар уажә изакә хлымӡаах ажәабжьу уирахьынтә иааҩызгьы. Иҟаиҵарызеи, ишԥаиури? Зынӡа иҿҳәара дыркьаҿуеит ауп,
уаҳа акымзарак... Маҷ-саҷ аџьабаа ибахьоума Аԥсназыҳәа, нас абри
аҩыза алахьынҵа, аԥеиԥш зиоурызеи? Абарҭқәа дрызхәыццыԥхьаӡа
иԥсҭазааратә мҩаҿы иҟаиҵаз агхақәа ҭаха ирҭом, ихәлымшәы ҵкааны
иԥсыԥ изымго дҟарҵоит...
Шаҟантәгьы иақәикхьоузеи иашьа иԥа диԥхьан, узҿу ҽеим, ухәыц
ҳәа, ус уаҩышәала диацәажәарц, аха уи аиԥш аҭагылазаашьа имоуит,
хазгьы абриаҟара жьрацәарала изааигәоу ауаҩы диԥхьангьы дмаар
еиҳагьы игәы ԥнажәар алшон... Ус иага иҟазаргьы, ес-иҟаиҵалак диацәажәандаз, иамуӡар иара ихаҭа уахь иаҳҭынрахьы дхаландаз. Иашьа
иԥа дахьинаалаз згәы иасуа иагаҩ ҟаларын, аха уи агәхьаа имкындаз,
издыруадаз усҟан Аԥсны абас ашәарҭа ӷәӷәа иҭамгыларгьы. «Иауауеи
сабиц, ҳаҳратәра ду шԥахдырбгалеи», – уажәы-уажә игәы инҭиҳәаауеит уи, аҭӡқәа ибжьы рныҩуагьы даауазыруеит. Аԥсны аҳәаақәа рырҭбаара ианаҿу, уара узынцәажәалозеи ҳәа ҽԥныҳәак иауашәагьы игәы
инаҭоит хазгьы. Анс уҳәа, арс уҳәа, иаԥхьаҟа бзиара ҳәа акгьы ибом,
есааира иуахҭа шааскьогьы лабҿаба ибла иаахгылоит, иԥсы ианыруеит. Иан аҭакәажә лакәзар, лаџьал ҳрыцәгьеит ҳәа заҟа дхьааигозеи,
аха иара ишиҳәо аиԥш лара усҵәҟьа дазхәыцуам, избанзар уи маӡа
лгәаҵан лмаҭа Леон ихьӡ-иԥша дазгәдууп, «данысабиӡазгьы издыруан
ижәлар шиқәымӡуаз, Аԥсны аӷацәа ицәшәаны иӡыӡо ишалагоз, хьаҵрак
ззымдыруа гәымшәаӡак шиакәхоз» ҳәа лхала лхы дацәажәоит. Уажә

373

илаҳаз ажәабжь акәзаргьы лара усҟак дацәымшәаӡеит, уигьы даиааип,
баша ргәы иажьоит иаҳҭынра ҿыц зҽахазырбабаз ҳәа азылԥхьаӡеит. Уара утәы уара уанишьуа ауп зегьы иреицәоу, аԥсҳа Леон иаӷацәа
рахьтә зегь реиҳа дзыцәшәо Феодоси иоуп. Ԥҳәыс быргк илдыруазеи,
аха гәынхәҵысҭала гәҩарас илымоуп уи ишакәӡам шьоук бџьарс рнапы дшаку, макьанагьы уаҩ ихаҿы изаамго ахлымӡаахқәа идырҟаҵар
шалшо. «Иаҳбахьоу еицәа ҳаумырбан, улԥха-угәыԥха ҳагумыжьын»
ҳәа заҟантә Анцәа диҳәахьоузеи, заҟантә заҟа цәашь лбылхьоузеи,
заҟантәгьы Анаҟәаԥиа дхаланы, лԥа Рамзыц инышәынҭраҿ днеины,
дматанеихьоузеи... Заҟантәгьы лхы аҵкыс еиӷьалшьо лҭаца Џьарымхан-ҳаным лгәы зырӷәӷәаша ажәақәак сҳәоит ҳәагьы далагахьоузеи.
Аха уи аҳазар ԥҳәыс гәкаҳара лымаӡам, лықәра наскьацыԥхьаӡагьы
лыԥшқарахра аҭыԥан ахаҵамԥҳәысра, уимоу гәымбылџьбараракгьы
шьҭылкаауа далагахьеит, лыҷкәын дызҿу аусқәа ларгьы лассы-лассы лыҽрылалгалоит, абас ҟаҵа, абанс ухы мҩаԥга ҳәа аниҵалҳәогьы
ыҟоуп; лшьа илылаз аҳазар ҳәса-ҳкәажәцәа рҵас ахь дианамгар амуит, џьара-џьарагьы зынӡа ланду Барсбиҭ-ҳаным дааугәалалыршәоит.
Абарҭгьы абра иахьаанагаз, аԥсуа жәлар рразҟы аӡбара иахьалахәхаз
хыхь иҟоу Анцәа дуӡӡа игәаԥханы иҟалазар акәхап, лахьынҵазар акәхап...
Аԥсҳа Егрыҟа иишьҭыз аԥшыхәцәа Аалӡга аӡиас азиаша ианлеи,
рыҽқәа ааныжьны, аӷба-цәырҭа аҟнытә анышьқәа рыла рҿылархан,
ҵхла ицо, ицо мацара, Егры амшын иахьалало инахысхьан еиԥш, рылашарақәа ҭааӡа, инеицәхык-ааицәхыкны ирацәаны аӷбақәа ахьыӡхгылаз инарылаҳаит. Дара еицыз рахьтә ҩыџьа ирулак ацәқәырԥақәа
рыҽрылажьны ибналеит, егьырҭ лаԥшықәызҵаз ҩарыжәлан, итҟәаны
аӷбақәа ирҭаргалеит. Ибналаз рыԥсы рыманы, Егры аарцәҟа аҟәарахьы ианыӡхыҵ, уа инхоз ауаа рыла еилыркааз ажәабжьқәа рыманы ҽырххыла Анаҟәаԥиаҟа иааит. Ираҳазгьы, ҵабыргны, Леон ду иԥа
Феодоси ианшьцәа рҿы дцаны, уатәи аиҳабыра ихы иархәаны, арабцәа рнап аҵаҟа иҟаз аџьамқәеи иареи аиқәышаҳаҭра рыбжьарҵеит
ҳәоуп. Урҭ ажәа риҭазаап, аԥсҳа Леон Егры аарцә иааган иртәаз ир
ҟәаҟәаны, иаҳҭынра ҿыцгьы импыҵахаланы, Аԥсны аҳра аанкылараҿы
ацхыраара ирҭар, аҩада рымҩақәагьы шырзааиртуа, ажәлар рыдгыло
ишыҟаиҵо ала. Ирацәаҩхазаап абри иадгылаз алазқәа, аҳазарқәеи
раҳәшьаԥеи арахь иҳамбароуп ҳәа иқәгылаз. Адгьыл ҵысраны ианыҟоу акгьы ахнарҵӡом – иаалырҟьаноуп аамҭа шеиҭашәаз. Алазқәа

374

ҩадантә мчхара ду зманы иаауаз аԥсҳа иҿагылара рзыгәаӷьуамызт, аԥсуаа ршьа иалҵыз Феодоси ибӷа анроу, иара Леон ду иахьгьы
ргәыӷрақәа бжьаӡны излаҟамыз ала, уи адагьы ҵҩа змам аџьамқәа рыр
ацхыраара шыҟарҵаҵәҟьоз анырдыр – уаҩы ишимбац рыбӷа ӷәӷәахеит. Маӡала аҳәаақәа ирываланы ҵҩа змам аџьам ры анҩеи, урҭи дареи
рҽааиԥыршьын, аԥсҳа иаҳҭны ҿыц ахьчараз иааишьҭыз ар ахьгылаз
ргәрҽанӡамкәа ҵхла иҩарыжәлан, ирҟәаҟәеит, рнапаҿы иааргеит. Леон
ари ус ишиӷреимыкӡоз дырны, ирацәаӡаны дырҩегьых ар арахь иадыргалазаап. Иршьыз рнаҩс ирацәаҩызаап иртҟәаз, шьоук ирҳәоит,
Баалоу Хьзангьы дыршьызшәа, аҽа шьоукых убригьы дрытҟәеит ҳәоуп
ирҳәо. Аиашаҵәҟьа уаҩы издыруам, аха, иахьурхалак, ҽеира шыҟам
агаӡагьы еиликаауеит...
Хаха-хымш рхы-рҵыхәала жәаҩа нызқьҩык инарзынаԥшуа аԥсҳа
ир аибашьрахь ацара иазхианы игылан, ҵабалаа рымацара фнызқьҩык ҽыла иҟаз зынӡа аӷәӷәаӡақәа ықәдыргылеит, урҭ ирыҵамхеит
абжьаҟәаа, гәымаа, аҟәарчаа, аӡҩыбжьаа...
Уаҵә аашоны ар ҵысны идәықәларан еиԥш, Анаҟәаԥиа, иара ишаҵасыз ала, уалԥшны ак умбо, анаҟә ықәчит. Убри анаҟә иҽалакны даазшәа, аԥсҳа ибла даахгылеит данхәыҷыз аахыс дахьцалак ицу адоуҳа
уаҩы. Уи мшаҽны дшааибаз дыҟоуп, ус даауеит, иара ихаҭа иҳәан еиԥш,
ус дагьцоит наӡаӡа, наҟ-наҟ зны, хырзаман бааԥсӡак дамшьыр, аха уи
дҟамлар иара адунеи ахаҭагьы ҟамлаӡар алшоит, избанзар ԥсыс иахоу
иара иакәӡоуп...
Аԥсҳа аизарақәа ахьымҩаԥигоз ауада еицыгьежь ду аҿы иҟаз ар
рхадацәа, ауаа ҟәыӷақәа аибашьра амҩаԥгашьа иазкны драцәажәо
дахьылеиҩеиуаз, игәиҽанӡамкәа уи адоуҳа-уаҩы дҿаҿаӡа иаԥхьа
даагылеит. Иара ида уаҩытәыҩсагьы дибомызт, амала зегьы игәарҭеит аԥсҳа ицәажәашьеи ихымҩаԥгашьеи иаразнак ишааиҭашәаз, уи
зыхҟьаз ҳәагьы ак рхахьы имааит...
Леон ари адоуҳа-уаҩы, ҵаны, ԥсыс дихалаҵәҟьазшәа, иахьеи уахеи
иара дышицыз идыруан, аха асҵәҟьа дцәырҵны димбеижьҭеи акрааҵуан – уажә дицхраарц дшааз идырит, дызлаҩналаӡеиҳәагьы дџьеимшьаӡеит. Еимгеимцарак ажәада наҟ-ааҟ еиҿаԥшуа игылан. Ар рхадацәа ак мҳәаӡо аԥсҳа игылашьа аҵыхәтәан акыр иаарымхацәгьахеит,
аха игәаӷьны акагьы рзымҳәеит, амала даргьы аԥсҳа иблақәа ирхыҵны
иаауаз гәамч дук мыцхәы иаарнырит, рхаҭақәа ргәашьамх арҵарит,
рбаҩҷыдақәа арӷәӷәеит, иара абыржәыҵәҟьа иҩагылан ахра цаӷьцаӷьгьы агәыдлара иазхианы рҿынархартә еиԥш...

375

Уи ауха, иахьатәи ала иуҳәозар, ҩбаҟа сааҭ роуп Леон дахьыцәазгьы.
Ашацкыраз ашыршырҳәа дыццакны иӡыхь аҟынӡа дылбааит. Уа дахьнеиз зынӡа иӷәӷәаны инырит иԥсадгьыл адоуҳамч дуӡӡа. Ашьыжь ҿыхьҭаха, ахьхьаҳәа игоз аӡыхь абжьы, Анаҟәаԥиа иқәчу анаҟә еиԥш, иԥхаҵәыԥхаҵәуа алҩа ахылзз ицон. Аԥсҳа, акәапеи акныхха иамраӡакәа,
бла иамбоз напык иаакннахын, инапқәа ргәаҩан уи инаҵеикын, аӡыршьҭрахь днаскьаны иҿы ааиӡәӡәеит. Дырҩегьых бла иамбоз напык
ӡшәахҵас иҟәашккараӡа иҟаз мпахьшьы-хәбабак наимҵанакит, дахыццакны иҿы-инапы ааирбеит, нас зынӡа иарԥысра данҭагылоу абыржә
акәны, абжьас еиԥш дласӡа, адыхдыхҳәа амардуан даҿалан иҿыҩеихеит. Хыхь данааи иаб иҳаҭгәын аҿы днеин, мраҭашәарҭахь иҿы рханы,
илахь-иџьымшь иӡатәит, гәаныла иаб диҳәеит, ииашам шьаҿак еихигозар даҭеимҵарц, ус акәымкәа дазыразызар – имҩа дақәныҳәарц...
III
Ацәылашара адәы иаақәлон еиԥш, дасу ар-ԥызацәа рнапы ишаныз
еиԥш, рыҽқәа рыҵақәарқәашьеиуа, рырхәҭа дуқәа раԥхьа инагылан,
рҿылархеит. Леон иҽыхәа-иаҵәа ақәра наскьацыԥхьаӡа анарха еиҳа
имаҷхозшәа аниба, иара аин иахылҵшьҭраз даҽа ҳазар ҽык дақәтәан.
Уигьы ҽыхәан, аӡшәах еиԥш ишкәакәаӡа.
Аԥсҳа еибашьра идәықәигалаз ар ду х-хәҭакны ишан. Раԥхьа игылаз
ахәҭа, аиҳарак ҵабалаа рыла ишьақәгылаз, Беслан драԥызаран дыҟан,
урҭ аҳәақәеи аҟамақәеи рыла еибыҭан, шеибакәу зегьы рыҽқәагьы
даргьы кәалӡыла еилаҳәан, акәуа сахьа змаз, аџь мҿы иалхыз аԥракқәа
ркын.
Арымарахьтәи архәҭа ду ԥызас даман Абжьаҟәатәи Аџыр-иԥа
Мсаҟеи, урҭгьы аҳәақәеи аҟамақәеи рыҟәнын, абҵқәеи асақәеи ркын,
шеибакәу зегьы рыҽқәагьы даргьы кәалӡыла еилаҳәан. Арыӷьарахь
иҽыжәыз архәҭақәагьы убасҵәҟьа еибыҭан...
Абарҭ ахәҭақәа рыгәҭа ахьазеиҟароу иҟаз, иреиҳаз, «аргәҵысҭа» ҳәа
изышьҭаз, шеибакәу зегьы ԥсырӡхааи аҳазарқәеи рыла ишьақәгылан.
Уи даԥызан днеиуан аԥсҳа ихаҭа. Деилаҳәан иара ашьауардын асахьа
змаз, ауразоуроу еилакәеицеиуаз кәалӡыла, ихан џьашьатәшәа иҟаз,
илымҳақәа, ихы-иҿы зегьы ҭазыҳәҳәоз акәалӡ хҭарԥа, иҟәнын ианшьа
Барџьиль-хан зны ҳамҭас ииҭаз аҳәа, хазгьы игәышԥы иадын ахьӡы
зхьыршаз аџьаз ԥракы. Уи анаҩс наҟ-ааҟ хҩы-хҩыла ивагылан ҷыдала
иара дзыхьчоз, иабџьар ныҟәызгоз. Убарҭқәа зегьы рышьҭахь агәаргәа-

376

леиқәа ирынҵаны, аҽқәа ирыцраҳәаны иааргон ахаҳә рблаҟьагақәа,
ирацәаны аџьаԥҳаны. Ианырҭаххо азыҳәангьы уаҩ дызҽыжәым аҽқәагьы маҷымкәа, анарҽыжәларада ус рымамкәа, ркәадыр, дара еиқәхаԥс,
хаз знапы ианыз шьоукы ирыман иаауан...
Ар ду реибашьышьа, реицнеишьа абасала иазԥҵәан, аха уажә излацоз амҩа ахьҭшәаз аҟнытә, хәҭа-хәҭала зегь еишьҭагыланы еицнеиуан. Алмҩанык, ахрақәа ирҿаҩуа, амшын агәы ихыҩуа игон ашьамхы
рӷәӷәага ар рашәа. Избоз ажәлар ргәашәқәа ирҭыҵны, иааирала
шәхынҳәааит ҳәа рыбжьқәа рдуны рықәҿыҭуа ирықәныҳәон, иҟан
ҳаҷкәынцәа еибашьра иргахуеит ҳәа гәыҭҟьа-ԥсыҭҟьарыла ирышьклаԥшуаз, иамхаҵәыуоз аҳәсақәагьы...
Ар аханатә иеицышьҭырхыз ныҟәашәак еицрыма, уаҳа иааиламырсҳаӡакәа ацара ишаҿыз иаҿын, амҩан ҿыц еиҭарыцлеит ааигәа-сигәа
иҟаз акыр ақыҭақәа рҟынтә аибашьцәа. Аӡиас шаҟа ҟәыҵәа алало аҟара иазҳауеит, ԥынгылак иннамкылогьы ԥхьаҟа идәықәлоит, ус акәын
уажә аԥсҳа ир рлеишьа шыҟазгьы...
Егры акырӡа иазааигәахахьан еиԥш, жәаҩык раҟара аҽцәа еибарыҩны аладантә ирԥылеит, урҭ аӡәи-аӡәи иреибамырҳәо адырра
ҟарҵеит, аӡы акырӡа ишылаҟәхьоу, нырцә уаҩ иимбац армӡаа шадыргалахьоу, аӡиас аҵлақәа ԥҟаны иалажьны арахь аррагьы ргәы ишҭоу,
наҟ ҵыхәаԥҵәарада дырҩегьых, ар рнаҩс лаба шьҭызхуа зегьы еижәыланы аара ишаҿу... Аԥсҳа ҵҩа змам ир иманы дҳақәларан дыҟоуп,
зынӡа ҳкәакәылах ықәихуеит ҳәа, Лазсҭан зегьы аҿыҭцәа алаҵан ирымазаарын, ажәлар ргәаӷ хышхыҵәартә иҟарҵеит. Арабцәа рнап аҵаҟа
иҟаз Џьамтәылантә Феодоси дзацәажәан иааигаз арабцәеи аџьамқәеи
рыла ишьақәгылаз архәҭақәа ракәзаргьы, абыржәаҟара дара ишырҭаху рыгәҭакқәа рынагӡаразы иманшәалан иҟамлацызт, аратәи ажәлар
абасҟак ирыдгыло ԥхыӡ ирбаргьы ихарҵомызт, уи аҟнытә аԥсҳа ир
иманы Егры иӡхыҵра иахыццакуан, шьаҿак иадамзаргьы Аԥсны дгьыл
иқәлан рҿыҩархар, нас уаҩ дҳахәом ҳәа рхы иақәгәыӷуан. Урҭ иршьыз
макьана еиԥхьытта аԥсҳа иаҳҭын ҿыц акәша-мыкәша икажьын, иртҟәаз
зегьы еидцала ирган амшын ихгылаз рыӷбақәа рҿы иҭакны ирыман...
Аԥсҳа арҭ ҽырххыла иааз ирҳәаз ажәабжь бааԥсыла деиланаршәеит, мчыла ихы ҟажо, ихаԥыцқәа аҿҿа рыҵго днеиуан. Иҽы акәзар
иԥашашо, рсса-рсса ашьапқәа реихгашьа џьашьатәын, агәышԥы зегь
лхнаҩо акәалӡ иашәызи, аблақәа аарла иаакылыԥшуа иҭарӡны иаҿаз
аџьаз сабрадеи, аԥынҵа афақь икылҟьози – алакә хаҭа иалоу арашь
мцабз еиԥшнушьаларын...

377

Аԥсҳа днаскьацыԥхьаӡа иара Егры ахаҭагьы дазгәаауан, ҳа ҳанаауаз
аҭра иҭамӡо иҟан, уажә ҳаӷацәа амҩа рнаҭарц еиҳа аҽеиқәнакит акәу
ҳәа иԥсахы азеиҟәыҷҷон. Зынӡа ар раԥхьаҟа диасны дгыларгьы цәгьа
ибомызт, аха дасу ирзалхыз аԥызацәа ргәы анырхара иҭахымызт, уи
анаҩс еицҿакны изларыӡбахьаз ала, иара рыгәҭахьы дыҟазар акәын,
устәи адҵақәа рыҭо, дасу рырхәҭақәа дасу рганахь ала аибашьра ианалагалак ашьҭахь, зда ԥсыхәа амамкәа ианыҟалалак акәын иара ҷыдала хадара зиҭоз архәҭеи иареи анжәылоз. Уи иара еиҳа дахьчоит, аӷа
изынгьы игәыҭҟьагаӡоуп ҳәа иԥхьаӡан...
Ар Егры иазааигәахацыԥхьаӡа ауаа еиԥхьытта ирԥылон, урҭ реиҳараҩык быргцәан, аибашьра иацәшәаны, рлабашьақәа рыҵарсуа,
рыҽкынҵа арахь иаауан, иҽыжәызгьы ыҟан. Егры аарцә, зынӡа аӡиас
иаԥныз ақыҭақәа ирыланхоз аҳәса гәыҭҟьа-ԥсыҭҟьаха, рысабицәа шгароу ирыма абнарахь, ашьха ҩыҵақәа рахь рҽыԥхьаркит. Ирҳәон џьара-ҩыџьара аӷацәа аӡы ирхьоушәа, акырџьарагьы анхацәа рқәацәқәа
амца рыцраҵаны ирбылхьоушәа...
Арҭ алымҳаҭасқәа амҩа иқәнаҵы еиҳагьы ар рыԥсахы еибадыркуан, знык ҳнаӡаны даргьы ҳаргьы хәцәы-хәцәы ҳаибакындаз ҳәа акәын
ишыҟаз...
Аӡиас ашьҭыбжь уаҳартә аҟара ианазааигәаха, аԥсҳа ар ааникылеит, дасу архәҭақәа рыҽшаны рнеишьа, ржәылашьа азы адҵақәа риҭеит. Аԥхьа игылаз, Таԥшь-иԥа Беслан дзаԥызаран иҟаз, аԥхьа ишгылаз
еиԥш, хаха ишиашоу аӡиас иазнеиуан, аганахь иҟаз егьырҭ аҩхәҭакгьы
руак Егры аҩада иаваршәны иавагылон, егьи алада, амшын аҟынӡа
аҵыхәа наӡар акәын, иара аԥсҳа хадара зиҭоз, такәы инаскьаны, зназы
аҽааннакылон, аибашьцәеи иареи ирыбжьаз ацҳаражәҳәаҩцәа рыла
иаҳауаз адырра ихы иархәаны, арантәи адҵақәа риҭон, Барџьиль-хан
изааиҭиз, аибашьра ааихсыӷьымҭақәа раан изҵатәо мшьамба хыбракгьы еилышьны издыргылан, хьӡыла икәеицеиуаз аҟәардәгьы еиҵыртланы дықәтәан. Ари «ақьала» иаакәыршан игылан ихьчаҩцәа. Леон
дырҩегьых ар реиҳабыра еицҿакны идырҵаз дзахыԥомызт акәымзар,
зегь раԥхьа ихаҭа иаҳәа ҭкәыцәаа жәылара днеиуан, убасҟак дырҩегьых мчыла ихы инапаҿы иааигон...
Абриаҟара игәы шыҵаххуазгьы дыццакуамызт аԥсҳа, аӡиас ааигәараӡа инеины, иахьынӡазалшо ирзеилкаауа еилкааны иаарц здиҵаз
аԥшыхәцәа дырзыԥшын. Дук мырҵыкәа урҭ хынҳәит. Рыбла иабаз рҿы
ирзарҳәомызт – аӡнырцә ихықәгылоу аҵлақәа, ӡарҵәила рыхәдақәа
ҵкааны, индырҵәаз ҳар иреиуоу ауаа рылакнаҳауп, аӡиас илаваршәны

378

шеибакәу зегьы ҵҩа змам ар хықәжьылоуп, ақыд дуқәа ҟиарла ирҳәазаны иааганы аӡы иалажьны, арахь изларша ацҳақәа рыҟаҵара иаҿуп,
рҳәеит.
Леон игәаӷ хышхыҵәаны ишыҟазгьы, ԥасатәи ажәабжь шьақәзырӷәӷәоны дырҩегьых иаҳаз џьеимшьаӡеит. Адҵа аҟаҵарагьы дахыццакӡомызт, уажә имццакра зегьы оумашәа ирбон, аха ҟыт рыхәылшәомызт. Ус, ақьала дааҵыҵын, ахьуҳәа дынҽыжәлеит, аибашьра иазхианы
игылаз архәҭақәа иахьырзеиԥшыз, дара рахь иҿы рханы даагылан, ихы
шьҭкәыцәаа дҽыжәгыла, ибжьы неиҵыхны ус иҳәеит:
– Акырынтә ҳаицеибашьхьеит шәареи ҳареи... Ирацәаҩуп, ишыжәдыруа, ҳшьамдгьыл зхы ақәызҵахьоу жәлар рҵеицәа, урҭ иахьынӡахәҭоугьы инагӡаны ршьа ҳзымуӡацт. Иааит аамҭа – иԥсыда инхада рҳәараны ианыҟоу! Ижәдыруаз, иахьоуп Аԥсны алахьынҵа аныӡбахо, абраҟа
хьымӡӷ анаҳга, ҳазхылҵыз ҳабдуцәа хыла адамра иаҳарсит, зқьышықәсала еиқәырханы иааргоз рхәышҭаарамцақәа ҳарцәеит ауп!.. Ҳаӷацәа
аӡәы идамзаргьы Егры дырны ҳадгьыл ишьапы ықәымгылароуп!.. Ҳара
алада аҳҭынра зиаҳгаз, зегьы ирыцкны, Аԥсны аиқәырхара, дара қарҭлиааи алазқәеи ракәзаргьы жәытәаахыс нхамҩа рызымҭо аџьамқәеи
арабцәеи рцәыхьчара азын акәын, аха абри ззеилымкаауа... абри аиԥш
ачарҳәара ҳзызуз дазусҭазаалак аӡәы ҳаимеигӡароуп... Хынҳәышьа
ҳамаӡам аиааира ҳара иаҳтәымхакәа!.. Ԥхьаҟоуп, ԥхьаҟоуп ҳара
ҳамҩа! Ижәдыруаз, аԥсык иадамзаргьы зышьҭахьҟа ихьаҵыз, шәыргәындарак аазырԥшыз зегьы, инаргәыдҵан иара уаҵәҟьа ишаҳшьуа. Ус
иҟоу аӡә дҳацуп ҳәагьы сыҟам! Аибашьрахь ҳҿынахамҭаз, ҳаагылазар
ишыҟаҳҵалацеиԥш, ҭоуба еицаауп шәаргьы саргьы, ҳажәлар шаҳмырԥхашьо ала, аӷа иҿахьымааҳәра дықәцан дышкаҳцо ала... Исҭоубоуп
абри абас шакәхо! – иаҳәа аҭра инҭкәыцәаа иҩаҳареикит.
– Иаҳҭоубоуп, абри абас шакәхо! – аӷу ааилдыргеит иҽыжәыз ар
зегьы еицҿакны, рабџьарқәа шыркыз рнапқәа ажәҩан ахь ишьҭыхны.
– Иаҳҭоубоуп!
– Иаҳҭоубоуп!
– Иаҳҭоубоуп!
Аԥсҳа уаҳа акагьы ацымҵакәа днахынҳәын, иаарццакны иара дзаԥызаран дыҟаз архәҭаҿы днеит. Рлакҭақәа џьбара-џьбараӡа, иџых-џыхӡа
зкәадырырҭақәа ирынтәалаз ианшьцәа аҳазарқәа данынарыхәаԥш,
уажәада имбацызшәа, џьашьатәшәа иааилашит ишьа, уаҩы ишимбац
баҩ ҷыдак ааиласит, зыԥшрак ҟамҵакәагьы дырҩегьых дынҽыжәгыла,
адҵа ныҟаиҵеит:

379

– Ԥхьаҟа, шәнеиха ԥхьаҟа... аҳаҳаира амарџьақәа! – иаҳәа ааҭикәыцәааит, иара ицҽыжәыз шеибакәу зегьы ус ныҟарҵеит.
Таԥшь-иԥа Беслан дзаԥызаз, зегь раԥхьа игылаз архәҭа иалаз аибашьцәа хыҭҟьараха инаҵысын, агәырқьҳәа ԥхьаҟа рҿынархеит! Егьырҭ архәҭақәагьы дасу рымҩа инықәлеит, ԥшадаасҵас бӷьи ҳаскьыни
еиларӡыӡо...
Хаҳәырҵәиаа ишиашаз Егры ианаахықәгыла, нырцә икәалкәало
аҵлақәа ирылакнаҳази, арахь иқызықызуа аҟәара иқәжьыз ари рылаԥш иаразнак иааҵашәеит. Даргьы арҭ иаразнак игәарҭеит.
– Аҳаҳаи амарџьақәа, аҳаҳаи абаақәа! – аӷьеҩҳәа ибжьы ааиргеит Таԥшь-иԥа Беслан, убри днацласхан, ихыц рыхханы, амацәыс еиԥш
раԥхьатәи ихҿа аҿынаирхеит, хыхь аӡхықә-ҿҟьара иҽыжәны ихықәгылаз аӷацәа руаӡәк дҽыжәыҩрны дынкаҳаит. Беслан иҩызцәагьы иара
инаицласханы, ишынеимазакыз еицырхәоуны рыхҿақәа рҿынадырхеит. Дара аӷацәагьы, ашхырцәаӷь гылазшәа, аҳәиҵәҳәа арахь рыхҿақәа
рҿаадырхеит, наҟ-ааҟ иааиларҵеит уаҩы ишимбац ала. Егры ашыкьыбжь иалыҩны ахҿақәа рышәышәбжьы улымҳақәа ҵнахуан. Аӡы ҳаруеит
ҳәа ақыдқәа алажьны ӡарҵәила аҿаҳәара иаҿызгьы аӡәаӡәала Беслан
ир рыхҿақәа рааханы аттаҳәа аӡы иалаҳауа иалагеит, рыбжаҩык иара
уаҟа ацәқәырԥақәа идыргазҽазуаз ақыдқәа ирықәгылан арахь ихысуан, аха рыхҿақәа зыҩаӡомызт, ибырны аӡы иалашәон, нас хыма-ԥсыма
ҳаԥсгатәы ҳазгозар ҳәа шьҭахьҟа идәықәлон, аха Леон иеибашьцәа
рыхҿақәа ирымԥыхьашәон...
Арыӷьарахь ицаз архәҭа, аҳәақәеи аҟамақәеи, асақәеи рыла еибыҭаз, акырӡа хара аӡы иавалан иҩеин, аӡы иага иацларгьы еиҳа
иахьыӷӷарраз, аԥан ахьыманшәалаз, дара ирдыруаз ажәытәӡатә мҩа
ԥшааны, неилшәарак рымамкәа нырцәҟа ирит. Алада амшын аганахь
ицаз архәҭагьы, агәаӷьра ду аарԥшны аӡы иҭалан, реиҳараҩык ирулак
еикәшаны наҟ иӡхыҵит. Арымарахь иӡхыҵызгьы, арыӷьарахь иӡхыҵызгьы, наҟ-ааҟ рҿаархан, аӷа ир ахьгылаз хаҳәырҵәиаа иҩарыжәлеит. Уи
аамҭаз Беслан ԥызара ззиуаз аргьы, ахысра ишаҿыз мацара хаха ишиашоу аӡы иҭаланы, рыҽқәа аӡы рхыҽҽарц егьшрыгымхозгьы, нырцәҟа
арра иалагеит. Ари збаз аџьамқәа, арабцәа ҵҩа рымамкәа ишыҟазгьы,
ҳаӷеимшхара ҳзааит рҳәан, зназы аҳәаҟьарагьы иақәымшәо, еилагьежьуа цәгьала еилахеит, аха нас иҿыхан, бааԥсылаӡа ихагаха аибашьра рҽазыркит. Шьҭа ахҿаршәра иаамҭамызт азы, Беслан ирхәҭа
иалаз аибашьцәа зегьы рхы шхаз аҳәеилышьра иҩалалеит. Аҽқәа

380

ажәҩан агәы кылнаҵәартә икьыркьыруан, ишьаӡа-гәаӡаха иҽыжәҩырны икаҳауаз арабцәа аҽқәа ршьамхыц иахьадыргоз иӷзыӷызуан, уаҩы
изеилымкаауаз бызшәала гәаҟажәак рҳәон...
Беслан ладагьы ҩадагьы иаҳәамҭала аӷацәа рхуа дрылан, егьырҭ
ар рԥызацәагьы зынӡа аибашьра иалашыҩкӡеит, аха аӷа ир убасҟак
ирацәан, убасҟакгьы иаапкӡаны еибашьуан, иааҟәымҵӡакәа ижәылон,
арахь аԥсуаа рацәаҩны иҭахо иалагеит. Убри аамҭаз, агәҭа иҟаз аԥсҳа
ирхәҭа ду аԥхьа дгыланы аӡы дырит. Икәалӡы маҭәа еилаарцыруа,
иармарахьала ибҵы ҵарыхәҵәаӡа иҩыҵра иҵшь икны, иарӷьа напала
иаҳәа цеицеи мҩанҵо, дмацәыс-еимҟьараха иҿааихеит. «Аԥсҳа даауеит... аҳаҳаи амарџьақәа... аҳаҳаи абаақәа!» – дыҳәҳәаӡеит Таԥшьиԥа Беслан, убри аамҭаз иҽы агәыҳәҵәыҵәҟьа иалалаз аӷа иаҳәа
азхымгакәа иҩшьацәхныслан, иааҳәны азқәа иқәҳаит. Иара уи дацласхан, иҽаҵамырхакәа, иаразнак деиҭагылеит, абҵы ашыжәҳәа иршәны
иҽы зшьыз ианигәыдиҵа, икәлаа-ԥракгьы имыхәакәа, игәышԥы иҩалашьшьит, уаҳагьы акы дыннамкылакәа, дҽыжәбганы агәараҳәа дылкаҳаит, ашькылқәа ишьапы рҭымҟьаӡеит азгьы, дықәшьуа иҽы даманы
аҿыланахеит. Беслан дырҩегьых мацәыс еимҟьарак иалакӡан аӷәра
иааникын, аӷа ишьапыжәқәа ашькылқәа иркылихын, ахаан иимбацыз
аҽы дҩеи дҩақәтәеит – иаҳәа арыӷьарахьгьы арымарахьгьы имҩанҵо,
дырҩегьых аӷацәа деиҭаҩарылалеит...
Аԥсҳа иакәзаргьы дзаԥызаз архәҭа дуи иареи афырҭын бааԥс
еиԥш ихырзаманцәгьаха хаха ижәыло ишнеиуаз анырба, арабцәеи
аџьамқәеи, иҽыжәҟьҟьан иҭахоз ҭахон, иаанхаз шьҭахьҟа ихьаҵны
идәықәлон. Уи згәы архаҵаз аибашьцәа, уаҩы ишимбац раҳәақәа
мҩанҵо, аӷацәа рырхра иалагаӡеит. Дара-дара рыҽқәагьы даргьы еилаԥаҭаны еибахәаҽырц егьрыгымхо, шьҭахьҟа ихьаҵуаз аӷа ир, хәыҷыхәыҷы иԥхарсуа ирыма ишнеиуаз, адәышшапара ианықәла, аҳазарқәа
шьҭа ишәҳарбап, абри ауп ҳаԥсықәара рҳәарызшәа, арҵәаа-сырҵәаа
иҳәҳәо ирышьҭалаӡеит. Барџьиль-хан ир реибашьышьала излазыҟаҵаз
ала, арабцәа еибарыҩны иахьцоз, ирыхьӡаны, рықәны-ҟәараӷқәа
мҩанҵаны, рыхәдақәа ирхаршәны иҽыжәырҳәо рҿаархеит. Уаанӡа
аҳазарқәа рабашьраангьы ари збахьаз, зегь реиҳагьы изыцәшәоз,
дырҩегьых арабцәа араҟагьы ианырба, зынӡа ирзымбатәыцәгьахеит,
изеибашьуа аԥсуаа ракәу, аҳазарқәа ракәу рзымдыруа, иахьыҟоу ҳәа
ак рхахьы ирзаамго, амықәшәатәыҵәҟьа рзыҟалеит. Уигьы азмырхакәа, иара Леон абџьарымца аҵкыс еицәаз, убас бжьы-ӷәӷәак ҳәагьы
ҭирҟьо далагеит, уик ргәы нарымнаҟьаӡеит. Иԥхарс ирыма ишлеиуаз,

381

– «Аа, ҳшәымшьын, ҳарҭ ҳаԥсыуаауп!» – ҳәа шьоук аҳәҳәара иалагеит,
урҭ Феодоси идгылан арабцәа ирыцеибашьуаз ԥсахыҩцәақәак ракәзаарын, еиҳагьы рыԥсахы рзеибакны, иаразнак аҟәараӷқәа рхаршәны
иҽыжәырҳәеит, иара уаҵәҟьа абҵқәа ларыларҟацаны рыԥсқәа аархырхит.
Абасҟаҩык шыршьхьазгьы, аӷацәа реибашьцәа нҵәара рықәмызт.
Аԥсҳа изымбатәбаран, ианбахьӡеи, абасҟаҩуаак маӡала аҳәаа ианбадыргалеи ҳәа. Урҭ армӡаа ирацәаҩын, аха рыгәҭа ажәпараҵәҟьа иҟаз
анхьаҵ, егьырҭгьы еиԥхьытто иалагеит, рԥызацәа бналеит. Аӡхыҵра
анԥжәо еиԥш, Леон ир шьҭа нкылашьа рымамкәа ижәыло илеиуан,
архәҭақәа зегь џьарак рҽеидыркылеит – зегь раԥхьа игылан ицозгьы
иара иакәын...
Аҽны хәлаанӡа абас еибашьуа мацара шьардаӡа инаскьеит, ауха ианылашьца аҩрык ԥхьатәеит. Абасҟак еибашьхьаз, абасҟак рыҽқәагьы
даргьы аџьамыӷәа цәгьа збахьаз аԥсҳа иеибашьцәа, аԥхӡы фҩы ауарқь еиԥш ирхылҵуа, ӷәӷәала ихәыз рыхәрақәа идыргәаҟуа, мҩаныфала ишеибыҭазгьы, ҿашәа ҟамҵакәа ауха аҵх цәгьабзазала ирхыргеит.
Ашацкыраз дырҩегьых ишынеимазаку зегьы ҩҽыжәлан, аӷа дахьтәаз
ахь рҿылархеит. Арабцәа шьҭа ахьаҵра ргәы иҭамкәа, арахь ижәыло
ианалага, арҭ иахеижьҭеи рыԥсы рылалазаап рҳәан, оумашәа иаарбеит,
ҿыц наҟстәи зыԥсы шьаны иҟаз, еиҳагьы иазыҟаҵаз ар аҵх иалагӡаны
ацхыраараз ишырзааз аардырит. Аԥсҳа иргьы, абасҟак хырзаманцәгьа
шырхыргахьазгьы, реибашьра дырҿыцит, дырҩегьых раҳәамҭа уаҩ дамыхәо, иаапкӡаны ижәыло рҿылархеит. Леон дзыгәҭылакны еибашьуаз
аҳазарқәа арҵәаа-сырҵәааҳәа иҳәҳәон, арабцәа, аџьамқәа ҽыжәҳәан
икажьны, ақәыџьмақәа реиԥш илархалан, рыхәламшәақәа ԥыжәжәаны
ршьа дырблакьон, аиааира ганы ҳааилгақәар иаҳжәыроуп ҳәа рҳазырҭрақәагьы шьала ихыхәхәо идырҭәуан...
Арабцәа зназы иага рыҽдырӷәӷәазаргьы, дырҩегьых ахьаҵра иаламгар амуит. Дырҩегьых дара цо, аԥсҳа ир рышьҭа мацара Қәҭешь
рҽадырхалеит. Инаскьацыԥхьаӡа хыцәхәыц ирацәаҩны ажәлар еизаны ишыҟаз рбо иалагеит. Аԥсҳа идырит ари шгьангьашраз, аҳҭынра ааигәара изымнеирц азы хәыҷи дуи жәлары зегьы шеизыргаз. Иара аҳҭны аҩныҵҟа Феодоси ихаҭа дыҟазар ҳәагьы гәҩарас иааиоуит. Акгьы
зхараӡам ажәлар нырҵәаны дызнеиуам, абжьарак шьҭа ишԥаҟаиҵари?
– Шәаангыл! – адҵа нариҭан, аԥсҳа ир ааникылеит. Изышьҭалан
иаауаз арабцәагьы ари ангәарҭа, рыбла иабоз рызхамҵо, рыҽқәагьы

382

даргьы кәатрабааха, ашьаӡа-гәаӡа рхьыҩры ицо, игачамкны арахь иааԥшуа, гәыԥ-гәыԥла иааилагылеит.
Беслан дназлоу ар рхадацәа хыма-ԥсыма иццакны аԥсҳа иҿы иааин «ишԥаҳаури?» ҳәа рхы неиларкит. Абри азхәыцхагьы рмаӡацкәа
ианԥшы, ахьшь анхылалак акәҷарақәа рыҽшырҵәахуа еиԥш, ажәлар
ӷәарапара еиханы ишеилыҵуаз гәарҭеит. Иубац еицәа убеит ҳәа, ари
иаанагоз рзымдыруа зынӡа ирамхацәгьахеит аԥсҳа иргьы. Ажәлар ас
ццакрыла ианеилыҵ, аџьымшь-хы ацәажәпара ҽыҭ-ҽыҭ иахухыр агәыцә шааԥшуа еиԥш, аҳҭынра иакәшаны игылаз ар рылаԥш нарықәшәеит.
Урҭгьы еилауаҭыруа иааилалеит, аԥхьан арахьынтә ихьаҵны илеиуазгьы уажә уахь иааццакӡеит...
Аԥсҳа иеибашьцәа рхадацәагьы измааноузеи, ирӡбыз закәызеишь
абарҭ ҳәа ишырзыԥшуаз, – аҳазарқәа, аҳазарқәа! – ҳәа шеиқәҿырҭуаз
раҳаит. Егьи Дариал аԥсҭала, Қарҭли иаҿхысны, аҳазарқәа аара иаҿуп,
ааигәаӡангьы иааихьеит ҳәа аԥшыхәцәа ажәабжь хлымӡаах рыман иаазаап. Феодоси ҵабыргыҵәҟьаны аҳҭынра аҩныҵҟа дыҟазаарын, дыбнарҵарц азы, хыма-ԥсыма ашьҭахьҟала ддәылыргеит, иара убас хыма-ԥсыма дҽыжәырҵеит. Ихы ахьирхара изымдыруа, азныказ дааихәлахеит, нас ицнагаҩцәагьы иаргьы деиханы, нахьхьи амшын ихгылаз
аӷбақәа рҟынӡа ҳзынаӡозар ҳәа ддәықәлеит...
Аԥсҳа иргылахьаз аҳҭынра ҿыц зыгәҭылакыз араб ры, астәи ихьаҵны илеизгьы анрыцла, ашышкамс реиԥш еилапапа, аумаӡа ирацәаҩхеит. Ҳахьԥсыз ҳаԥсит ҳәа, урҭ хацәнмырха аибашьра ргәы ишҭазгьы
мҩашьо иааҟалеит...
«Аҳҭны ҳаргылеит аҽакит, уи ҳахыларц ҳгәы рҭынчны ҳаауеит ҳәа
ҳаҿын... Ажәларгьы ҳҳәатәаҿы иҟоуп ҳәа ҳаҟан, заҟа ҳгәы ҳажьози...
Абыржә ауп иаҳтәхозар ианаҳтәхо, мап анакәхагьы...» – игәы дааҭацәажәеит Леон. Уаҳа изакәызаалак макьана арҭ зҿу, ирӡбо ҳәа еилкаа
имаӡамызт. Иеибашьцәа ахьҽыжәыз ргәы аҟаҿыҳәа еицҳауа ус еилагылан, рҩызцәа шаҟаҩ ҭахаз, шаҟаҩ хәу ҳәа усгьы егьрыздыруамызт.
Акызаҵәык акәын дара зегьы зызхәыцуаз, иагьыззыԥшыз: иԥсыда, инхада рҳәо дырҩегьых ӷәӷәалаӡа ижәылатәуп, ииааиз диааит, иаҵахазгьы даҵахаҵәҟьеит. Ишакәхалак, иласхандаз абри, ҳаилгандаз наҟ!..
Ԥшра ҟамҵакәа, арабцәа изакәызаалак ирӡбо акы иаламкӡакәа,
иара абыржәыҵәҟьа ирыжәлатәуп ҳәа дназхәыцит аԥсҳа, иаразнакгьы ар ргәы рҽанырҵеит, даргьы ркәадырырҭақәа рҿы рыбӷақәа иашахәҵәаӡа, абыржәымзар-абыржәы ишнаҵҟьара рҽаадырхиеит. Игылан дара архәҭақәа зегь раԥхьаӡа ишаауаз аҳасабала, аԥсҳа дырҩе-

383

гьых агәҭа иҟаз, аиҳарак аҳазарқәа рыла ишьақәгылаз архәҭа даԥгылан,
ихьчаҩцәа ракәзар рхыԥхьаӡара еиҳартәит: изакәызаалак лакьакьак
иоур ҟаломызт. Иара ицәымӷын асҵәҟьа «дахьҭарҳәҳәоз», аха уи иеиқәырхара – аџьынџь аиқәырхара акәны иахәаԥшуан. Аибашьра
иазхиаз аҽқәагьы дырҩегьых ишжәылатәу рдыруан, уаҩы ишимбац
иқәарқәашьеиуан, уажәы-уажә ршьапқәа еиҭнырыԥсахлон, дара-дара
рыбжьқәа еиқәырганы икьыркьыруан, урҭгьы ирыздыруамызт рҩызцәа шаҟа ҭахараны иҟоу. Аԥсҳа ихаҭа дзықәтәаз иҽыхәа акәзаргьы
убасҟак иԥашашон, убасҟак аӷәра иахон, импыҵжәан ицарц егьагымхо.
Уигьы ԥшрак аҭахым ҳәа дшарццакуаз дырны, адҵа ныҟаиҵеит ажәыларазыҳәа, аԥсҳа иҟаиҵаз адҵа дасу егьырҭ архәҭақәа рхадацәагьы
иааимырдеит. Таԥшь-иԥа Беслан дзаԥгылаз ахҿаршәыҩцәа, рмахәҿа
ӷәӷәақәа рыла рхыцқәа рхха икны, еицырхәоуны рҿынархеит. Ицон
урҭ аӡхыҵра бааԥс иаҩызаха, рыхҿақәа наӡартә аӷацәа ианырзааигәаха, дырҩегьых Беслан адҵа ныҟаиҵан, зныкҟьарала зегь еицхыст.
Арабцәагьы аҭак аҟаҵара иналагеит, аха лада-ҩадеи аԥсҳа ир рыкәшошәа анырба иаалауаҭырит. Аԥсҳа иеибашьцәа знык-ҩынтә рыда
хҿала ахысра изахьымӡеит, раҳәақәеи рыбҵқәеи ҭырххьан, арабцәеи
дареи дырҩегьых напышьашәала иҩеи иҩеилалеит. Егьырҭ архәҭақәагьы наҟ-ааҟ аҳҭны иакәшан игылаз ирыжәлеит. Аҽқәа рыкьыркьырбыжь, еилыршьуаз аҳәа ахьеҩбыжьқәа, ақды иаҵаҟьыцуашәа, ауаа
рӷәи-ҵибжьқәа уҳәа, быжьрабыжьҵәа иҟоугьы иҳаӷеимшхараха игәы
ҭнашьаарын. Аибашьцәа наҟ-ааҟ такәы иааилашыҩкхьан еиԥш, агәҭа
игылаз аҳазарқәа, аԥсҳа ихаҭа драԥгыланы, дмитәеиқәаҵәаха иҿааихеит. Аџьамқәеи реиҳабыреи рахьтә адҵа рыман, уи имеихсыкәа,
иԥсы шҭоу дыркырц азы. Ашьауардын асахьа змоу акәалӡы шишәу, аҳазарқәа рҳакан Барџьиль-хан ҳамҭас ииҭаз аҳәала дшеибашьуа, аҳазар
ҽыжәлагьы дшақәтәоу уҳәа хараӡа Џьамтәыла ианыҟазгьы ари ауаҩ
иӡбахә бааԥсылашәа ираҳахьан. Аԥсҳа дыдраҵас ибжьы рго, джәылан
дшааиуаз анырба, Мықә арха каршәра иаҟараз аҳҭнышҭа ду иамкуа,
ҽыҳәҵәыла еилаз аибашьцәа зегьы зназы ишьхныԥсыларц егьаарыгымхеит, ишәаны иеихсра иалагазгьы ыҟоуп, аха иԥсы шҭоу дыктәуп
ҳәа адҵа ирымаз аныргәалашәа, ҷыдала уи знапы ианыз блаҵыхәала аигәныҩра рҽазыркит. Ак убо, ак уаҳауа иҟамызт, аҳәеилышьра
иалаз аԥсуаа «аҳаҳаи амарџьақәа, аҳаҳаи абаақәа!» ҳәа еиқәҿырҭуан. Урҭ ирҳәоз арабцәа зынӡа еиланагон, шаҟантә нхыҵ дара аҳазарқәа рхаҭа ирабашьхьоузеи, аха асҵәҟьа афы зыцрыдды ицо, хаха
абџьар иаҿало аибашьцәа бааԥсқәа ирнымиацызт. Аԥсҳа имҩаниҵоз

384

иаҳәамҭак аӷацәа рхӡаны ишьҭанаҵаӡон, кәалӡыла еибыҭаз иҽы кьыркьыруа, ашьҭахьтә шьапқәа ирықәгыланы, аԥхьатә шьапқәа мҩанҵо,
ианықәгьежьаауагьы мбатәшәа ахԥша ӷәӷәаны, еиҵас иԥа аҿынахашьа уҳәа – арабцәа зынӡа ргәы рымнаҟьеит, иҳазшьуазарҳәагьы
рҽазыркит, аха ирылшомызт, рхаҭақәа адҟьҟьан ицаны ҿыцха икаҳауан. Аҳҭнышҭа ду аҩныҵҟеи акәша-мыкәшеи анаҟа-араҟа еиԥхьытта
иршьыз аҽқәеи ауааи кажьын, иаанхан еибашьуаз рыҽқәагьы даргьы урҭ ирықәгылон, зыԥсы ахәага ҭаз ахькажьыз иуазыруан, аԥсра
иаҳәон, аха рыԥсы ҭыҵуамызт. Аӷацәа макьана нҵәара рықәмызт,
аха ас измыхәаӡоз ауаа анырба аҳҭнышҭа иаԥырҵны, наҟ маҷ-маҷ
ихьаҵуа иалагеит. Беслан дзаԥгылаз аибашьцәа ԥыҭҩыки иареи ус
ишҽыжәыз, ашә илагылаз нырҵәаны, аҳҭны хыбра ду иҩналеит, здыруада Феодоси уа дыҩназар даҳкуеит ҳәа...
Аҳҭны аҩныҵҟа имаҷҩымкәа алаз еибашьцәа шыҩназ анырба,
иҽыжәҵны аҳәақәа ҟьо иҩарыжәлеит. Урҭ реиҳараҩык, аҭӡы иадцалан, иҩнаргьежьуа иршьхьан еиԥш, изакәу рзымдыруа, хыхьынтә
қыдқәак рылаҳауа рҿаархеит. Рацәак иаумыз ақыд хҵәахақәа ҵаҟа
имармалташьха иҟаз адашьма ианҩықәҳалак – иааиҟәԥон, ихырзаманха, аҳәиҵәҳәа акы ҩарҭыппны, ахҿақәа раҵкыс еицәаны иаарзыҟалон. Аԥсуа еибашьцәа рыбла иабоз агәра рымгеит: арҭ ақыдқәа
шьхымӡаҭрақәазаарын! Ирацәаӡаны икаҳаит, ирацәаӡаны ашьхыҵә
амзаатә рзааны, ирымԥыхьашәоз ирыцҳауа иҩеи иҩарылалеит!..
Аԥсҳа аҳҭны даныҩналалак иԥсы шҭоу икра арманшәалоит ҳәа акәзаап ахаан уаҩ иимыӡбацыз абри агьангьашра ӡбаны изрымаз. Знапы
ианыз ццакцәеит, заа ирамхакажьит ашьхымзаҭрақәа. Дара рхаҭақәагьы шьны уажә уаҟа урҭ ақыдқәа ирылажьын. Аибашьра шцац ицон
адәахьгьы аҩныҵҟагьы, аҽыкьыркьырбжьи аҳәа еилышьбжьи гәыҭҟьагаха ишгац игон...
Аҳҭны акәша-мыкәша ишьны еилажьыз ршьа-ԥха уарқьҵас
иахылҵуаз ахылҩа-ԥсылҩа мацара уаҩы ихәлачны дашьрын. Ажәҩан
аҿы, аԥсҭҳәақәа хылазшәа, амра уажәнатә алаҳәақәа еибарҟыруа ихырҩахьан, урҭ инҵәогьы нҵәаны аибашьра еилгандаз, нас ҳаԥсаҭа кыдаҳҵарын ҳәа ижьышуа, рыблақәа ԥсеиԥсеиуа, ршьаԥхыцқәа харххала, ҿыцха илаԥшуа ихагьежьылон. Ашҭа акалҭқәа рахь зааигәара уаҩ
дыҟамкәа ишьны икажьыз шьоукы имшәа-имырҳа акы-ҩба лбааԥырны
ргәы иқәтәахьан, уажәымзар-уажәы рыблақәа инарҭасны ишԥха-ԥхоу
рыфара иналагарц егьрыгмызт...

385

Ааигәа-сигәа Кавказ-дгьыл иамбацызт ари аиԥш аибашьра ӷәӷәа,
асҟак аамҭа кьаҿла абасҟак нибарҵәо, абасҟак иааигәаӡаны хаха еиҿагыло. Аԥсҳа ирхәҭа дуқәа ҩба ихьаҵуаз арабцәеи аџьамқәеи ирышьҭаланы мрагыларахь анаскьара иаҿын. Иара ихаҭа дзаԥызаз архәҭеи
иареи ара рҽааныркылоит, аҳҭны ахы ишақәиҭыртәра иақәиҭыртәырц,
аха ирацәаҩӡан макьана урҭ араҟа ирабашьуаз алазқәа, абна аҿацәқәа
рахьгьы рҽыԥхьакны иҟазар акәхарын, уажәы-уажә иахьынтәааз уаҩы
изымдырӡо еиԥхыҟәҟәа иаакылсуан. Аибашьра еиҭах аҽарҿыцуан,
иҭахаз азхом, изнибарҵәо шәнибарҵәала, уи саргьы исзеиӷьуп, шәаргьы ишәзеицәам ҳәа аибашьра анцәахәы иақәиҵазшәа, ашьа шкашыц
икашуан, наҟ-ааҟ ишнибарҵәац инибарҵәон...
Ус аԥсҳа дахьынхьаԥшыз – ихьаҵны наҟ ицахьаз ар еижәыланы,
ихыҵны илеиуаз аӡиас хьаҳәны, еилацәқәырԥо аҩада идәықәлар
еиԥш, дара-дара еишьклаҳәны икаҳауа, имықәшәатәыцәгьаха ишаауаз
гәеиҭеит. Урҭ ирышьҭалан ицоз иара иеибашьцәагьы уажәазы ҳәа-ҟьара ҳәа егьҟамҵакәа, ирывагьежьуа раашьа оумашәа иааибеит, азныказ ирытҟәеит, идырхынҳәит ааигәахәит, аха арахь аибашьра еилгара
ҳәа егьамаӡам, урҭ макьана тҟәашьас ирымои, ара ианааилак арахь
инхази дареи дырҩегьых еицхырааны иҳажәлоит акәымзар ҳәагьы
ааимҳәацкәа, – аҳазарқәа, аҳазарқәа! – ҳәа аиқәҿыҭбжьқәа ааиаҳаит.
Уаҩы ишимбац игәашьамх зырӷәӷәаӡоз цәалашәарак ааиоуит Леон,
хыхь ахәадаҿы аибашьра ахьцоз иҩацәхыкны, адоуҳа-уаҩы дцәырҵны иблақәа днархыԥшылазшәагьы игәы иааинаҭеит. Иҽы акәзар, зынӡа
агәашьамх аҽарҿыцӡеит, аблақәа ирхылоз, аӡшәах еиԥш иахәлаҵәоз
аԥхӡгьы агәхьаа мкыкәа, уаҳәа ҟьала, ԥшыха ҳамаӡам ҳәа иара аԥсҳа
ихаҭагьы ҽԥныҳәак инаҭозшәа, зынӡа ҽыҳәҵәыла ажәылара иалагеит.
Раԥхьа хаҳәырҵәиаа ианеиԥыла ҽыла иҟаз, аха зыҽқәа зҵыршьааз,
уажә зшьапы иқәгылан еибашьуаз рацәаҩын. Уи ҽыла иҟаз рҭагылазаашьа еиҳагьы иаруадаҩӡон, акырынтәгьы ирызгәамҭакәа дара ртәқәа
анрамхашьуаз ыҟан. Аԥсҳа убри дацәшәон зегь реиҳа, дааҟәымҵӡакәа
ибжьы ҭырҟьа-ҭырҟьо ргәырҽаниҵон, аха уажәык аӡә ииҳәо ҽаӡәы
иаҳауа ҳәа иҟамызт...
Ус, дук мырҵыкәа, анҭ ихынҳәны иаауаз арабцәеи аԥсҳа иеибашьцәеи иҩарышьҭарххны, амарда иаҿысны, алада рхы рха, анышәаԥшь
мҩаҿы ҵҩа змам аҳазар ры аацәырҵит. Аԥсҳа уаанӡагьы ицәа иалашәон
иҟалаз, уажәык лабҿаба агәра ааигеит – ианшьа ацхыраараз ар шааишьҭыз, иаразнакгьы илаԥш дааҵашәеит ибҵы харыҩҩала урҭ раԥхьа
игылаз рԥыза ду Ҳамид Оулыз. Аҳазарқәа зны Ҵабал иалсны Аԥсныҟа

386

ишҩеиз еиԥш акәын реибыҭашьа шыҟазгьы. Иаауан урҭ ҵабыргны,
ҳаӷеиҭа, афырҭынбааԥс иаҩызаха, амҩан иахьаауазгьы аԥхасҭа ӷәӷәа
шыҟарҵаз мҩашьо, ирацәаҩын итҟәаны иааргозгьы. Рыҽқәа еилакьыркьыруа ишааиуаз аҳҭнышҭа ду аҿы ицоз аилагьежьра, анибарҵәара
шаагәарҭаз еиԥш, иаадырццакӡеит. Ҳамид Оулыз ибҵы шикыз инапы
ҩышьҭихын, дзаԥгылаз ар ду акы нареиҳәеит, агәгәаҳәа ҵаҟа илбааны адәы ианаақәла, аԥсҳа иргьы, ихаҭагьы, ихынҳәны иаауаз арабцәагьы, арирахьҟа аибашьра иаҿызгьы, шеибакәу зегьы, алу шымгьежьра
игьежьуа, аҳҭынгәара ду иакәшо иалагеит. Аԥсҳа аҳәеилышьра дызлаз
далҵны, Ҳамид Оулыз иахь иҿынеихеит. Ашыкь бааԥс иалыҩны акгьы
уаҳауамызт азы, ибжьы рдуны уи ҳазар бызшәала иеиҳәеит русқәа
шыцәгьам, аӷа уажәымзар-уажәы даҵахаран дшыҟоу. Оулыз уи аҭакс
егьимҳәеит, шәмааргьы ҳхала ҳхы ҳахәон ҳәоума иҳауҳәо ҳәа аанаго,
ҽмырҳа ныҟаиҵеит. Уи анаҩс Леон иҳәеит, арабцәеи иара иеибашьцәеи рцәеиламҩашьарц. Оулыз уик зынӡа иааигәамԥхеит, аха абасҟак
аибашьра иарӷьазкны иҟаз, ауалуашара бааԥс иалаз аԥсҳа гәыбӷан
имҭакәа, сара сус сара издыруеит ҳәа, ир иманы аӡыблара еиԥш еилагьежьуаз аҳҭнышҭа ду дакәшо далагеит. Уаҩытәыҩса ихаҿы изаагом изакә ҭагылазаашьоу уи аамҭаз иҟалаз, амацәаз еиԥш аҳазарқәа
шрыкәшоз збаз аџьамқәа, арабцәа усгьы ҳаԥсра ааит рҳәан, зхала
згәыҳәҵәы аҟама лалҳәаны зҽызшьуаз рацәаҩхеит, егьырҭ зынӡа иаапкны аибашьра иалагеит. Уи аамҭаз ҽырххыла ԥсыуа еибашьҩык аԥсҳа
дааидххылан, – Таԥшь-иԥа Беслан... Беслан дхәуп! – ҳәа днаидҵәаалеит, дгәаҟ-гәаҟуагьы ишьҭахьҟа деиҭахынҳәит. «Шәицхраа, дыԥхьашәк!»
– уи инаишьҭаҿиҭит аԥсҳа. Иара ихаҭа дишьырц зҟама рхха ишьҭахь
иааиуаз араб еибашьҩыкгьы, еимгеимцарак ала дынхьаҳәны, абҵы
игәы ианлалеирҟаца, ааҵәа еиԥш дҽыжәҩырны дылкаҳаит. Икаҳаз
ишьҭарххны ирацәаҩӡаны аӷацәа аԥсҳа дкылкаан ижәло рҿаархеит.
Иԥсы шҭоу шьҭа дахьаҳкуа егьыҟам, аха ес-иҟаҳҵалак даҳшьыроуп ҳәа
рԥызацәа рахьтә адҵа роузар акәхап. Аԥсҳа ихаҭа уи ицәа иалашәеит, ихьчаҩцәагьы ирдырит, дара жәохәҩык еиҳа иӷәӷәаӡақәаз рахьтә
фҩык ҭахахьан, иаанхаз хацәнмырха раҳ, рҳәынҭқар ихьчара рҽазыркит. Иара аԥсҳа ихаҭа иакәзар абыржәаҟара ахаан имнырцызт ашәарҭа
бааԥс дышҭагылахаҭаз. Ӷәӷәалаӡагьы игәиҽаниҵеит, маанас иидыруаз
зегьы ихы иархәаны, бааԥсылаӡагьы аибашьра далашыҩкит. Арабцәа
ҽыжәҟьҟьа икаҳауан, икаҳауан, икаҳауан, аха хаҳәрҵәиаа игәыдлара
иаҟәыҵуамызт. Аҵыхәтәан ихьчаҩцәагьы дрызнымкылакәа, убас оумагаӡак ҽыҳәҵәыла дҩеижәлеит, аха аиԥш збахьада! Аԥсҳа уи бҵыла

387

дысшьуеит иҳәан, ишимчыз игәышԥы иарбаны имҩаниҵеит, аха иламлакәа арахь идԥан иааит, еиҭамҩаниҵан – дырҩегьых ус арахь идԥеит.
Барџьиль-хан ҳамҭас ииҭахьаз иаҳәа ҭкәыцәааны, ихахәдаџьал шыҟоу
иарбаны аҿылаирхеит, аха аҳәа дырдыруа, иԥҵәарц егьагымхеит.
Зынӡа иааимхацәгьахеит Леон, ишәу закәызеи абри иҳәан, маҷкгьы
игәы ааҭрысит, шәабаҟоу уара, шәыԥсыма иҳәарц иҭахызшәагьы, али-ԥси рыбжьара ихьчаҩцәа рахьгьы дынхьаԥшит, аха урҭгьы егьрылымшо,
имчыдаха ишыҟаз гәеиҭеит. Убри аамҭаз иахьынтәааз изымдырӡо, мацәыс-еимҟьараҵас, аԥсҳа данхәыҷызтәи иԥхыӡ ааигәалашәеит. Абар
лабҿаба дахьалаԥшуа, дыцәан дҿыхазшәагьы, аԥхьангьы еиԥшымкәа,
убри аиԥш быжь-ҿацак ааҭирҟьеит, аха адыдмацәыс аҵкыс еицәаны.
Дызмыхәаӡоз арабажә иаразнак иаҳәа импыҵыҩрит, ихаҭагьы дбалыбаҭо, иҽы акәзар ишьацәхнысло ианалага, аԥсҳа ихьчаҩцәа лаикәшан,
зегь еицхыраан, раҳәа-ԥынҵа дарганы дылҽыжәырҳәеит. Ихахәдаџьал
зегь лыхнаҩо ихаз аџьаз сабрада-жәпа анылеихырҳәа, аԥсҳа еимгеимцарак ала даалаҟәын, иаҳәа ццышә ала ихы лхиӷәыцәааит! Уи аҟәада
ахьыкәкәа ишыҟазгьы абҵы илахаркьакьан иҩышьҭырхын: – «Аиааира! Аиааира!» – ҳәа иахьынӡарылшоз рыбжьы рдуны иааибарҳәҳәеит. Аԥсҳа иеибашьцәа ари уаҩы ишимбац ргәы архаҵеит, ҵабыргны
адунеи аҿы зегь реиҳа ихаау аиааира шааигәахаз аарнырит, еимгеимцарак алагьы, иҭахаз рҩызцәа ргәалашәоу, иара ус абри аҩыза
лахьынҵас изҳамоузеи ҳәа ргәы иаанагоу сеидру, аха ихышхыҵәаӡаз
ргәаӷи аӡхыҵра еиԥш иларыжәлаз гәырӷьараки неилалан, рылаӷырӡқәа ҩхаҟәҟәалеит. Хыма-ԥсыма уск иаҿу салгандаз шигәахәуа аиԥшгьы, иаадырццакит, амацәаз ахы иҭагьыжьуа иҭахаз аӷацәа ракәзаргьы,
шьҭа ҳзыхәо егьыҟам ҳәа, рнапы иҩаханы рабџьарқәа карыԥсо иалагеит. Ари «амацәаз ду» анҭыҵҟа иҟаз Ҳамид Оулыз ир анракәхагьы,
ҭәак уаҩы иширхуа еиԥш, арабцәа рырхра ишаҿыз иаҿын, «амацәаз»
ажәпара акәзаргьы есааира иагхон. Аҵыхәтәан агәҭахь иҟаз абџьар
шьҭаҵара ишалагаз анраҳа, арҭгьы ҳәаҭыхлаҵәҟьа имшьыкәа, ус еилацало ирыма рҿаархеит. Есааира аибашьра аилгарахь инеиуан. Арабцәа
неиҩымсрыда шьҭа ирбон аргамаду ишаҵахаз, иааҟәымҵӡакәагьы рабџьарқәа каԥсо анапҩахара иаҿын, иаҿын...
IV
Леони аҳазар ры рԥыза дуи еиманы аҳҭны иахьыныҩналазгьы, ашьхыҵә мыцхәы иахьырацәази, ҵаҟа амҿырҟәара еиԥш ирацәаны еи-

388

лажьыз ашьхымӡаҭрақәеи ааџьаршьеит, аха уи акгьы ахымҳәаакәа, бааԥсыла ихәыз Таԥшь-иԥа Беслан аруаа дыҩнагаланы дахьышьҭарҵахьаз
ауадақәа руак аҿы инеит. Уи ҵаҟа дышиашоу адашьмаҿы, ауапеиқәаҵәа дахьықәыз, ихьаа цәгьа мчыла ичҳауа, ихаԥыцқәа еихарӷәӷәа,
аарла иуаҳартә дықьуан. Арҭ иҩналаз илаԥш анрықәшәа ицхахә зынӡа
иааихаирӷәӷәеит, илшо ҳәа дыҟамызт акәымзар, заҟа дласны ишьапы
дықәгыларызи...
Аԥсҳа иҽаалаирҟәын, Беслан инапы еиларӷәӷәа иааникылеит, уи
иаанагоз иудысныҳәалоит, аиааира ҳара иаҳтәуп ҳәа акәын. Беслан ччаԥшьҵас аарла ихы-иҿы ак нықәлеит, иҿы ҭбаны ицон аҟнытә,
еиҟәыжәжәа иҟалахьаз иқьышәқәа ибзала иааирцәаакит. Аԥсҳа уи
инапы ахьикыз амацаралагьы идырит ӷәӷәала амцашоура ижәланы
дышбылуаз. «Иусқәа цәгьоуп», – игәы инҭиҳәааит, зыԥшрак ҟамҵакәагьы даақәгьежьаан, Аԥсныҟа амҩа дықәыргаларц нарыдиҵеит. Издиҵаз
дузырҵысыртә дыҟам рҳәарц егьаарыгымхеит, аха рыԥсҳа ажәа имакра зларгәаӷьуази: ачымазаҩ ижәҩашәаҟьа илаҵакны еиҩырҟьа иҟаз
ахәра бааԥс, дырҩегьых ҿыц изларылшоз ала, амаршә кны хәрабӷьыцқәак ақәырҵан, ибзианы иҿарҳәеит, нас, ҿыц иԥырҟаз, ишаӡаз иҟаз
алабазаҵә аарган дадҿарҳәалеит. Ҩыџьа наҟ-ааҟ уи ахы иҩаҵагылан,
дҩышьҭырхит. Ас Аԥснынӡа иаагара мариамызт, егьзалшомызт, уи аҟнытә дахьаадәылыргаз ауапа нкадыршәын, алабазаҵә дшадҿаҳәалаз
дырҩегьых асаара днышьҭарҵеит. Ара иҽы хәашлаԥса ҳарак ааргеит.
Уигьы дузҽыжәҵомызт. Иҟаҳҵари ҳәа иааилахәыцит, иара инаҩс иҟоу
ахәцәагьы шаҟа ирацәаҩузеи, урҭгьы ишԥарыԥсыхәоу. Арахь шьоукы,
иҭахазгьы аӡә иԥсыбаҩ нмыжькәа аҩныҟа иаҳгароуп ҳәа иқәгылоуп.
Изларгозеи, мшәа? Егры мацара ргашьас ирымоузеи?..
Уи аамҭазы ааигәа-сигәа инхоз ауаа рацәаҩны еизо иалагеит. Урҭ
рҵеицәа аӡәырҩгьы, азныказ рыҽхьаркзаргьы, аԥсҳа ир ирыдгылан
еибашьуан, уи аҟнытә аџьамқәа шаҵахаз, аԥсҳа ир аиааира шыргаз анраҳа акыр иааргәырӷьеит, иҭахазгьы ирызгәаҟуа рыԥшаара рҽыназыркит. Ианырбалак аҳәса аҵәыуара-ахьра иалагон. Аԥсҳа ир рахьтә иҭахаз макьана изҵәыуо ҳәа ԥсыуа ԥҳәыс зхылаҳәоу уеизгьы ари аганахь
уаҩ дыҟагәышьамызт, аџьамқәа, арабцәа иҭахаз ртәы усгьы изҳәатәузеи... Ана-ара ишьаарҵәыраха ԥси-бзеи ахьеилажьыз реилыргарагьы
ҳаӷеимшхара усын. Даара иӷәӷәаӡоу ахацәа ракәзаргьы ирылшомызт. Урҭ уи иаҿын, аибашьра аҵкыс еицәоу аус хьанҭа рзыҟаланы, аха
рҽаҵамырхо, иргаз аиааира гәырӷәӷәагас ирыманы...

389

Аааигәа-сигәа еизаз алаз быргцәа, ауаа ҟәыӷақәа, ахәцәа ҳаҩнаҭақәа
рахь иаҳгоит, ас ишыӷәӷәоу амҩа иқәшәымган ҳәа Леон ир рхадацәа
ажәа рнырҵеит. Урҭ зназы рыгәра ҳгару иҳамгару ҳәа акыр иаалакҩакит – ибналаз Феодоси ицнагаҩцәагьы иаргьы дырҩегьых џьара мыхьтәык ҳаҵарымгалазааит ҳәа иазхәыцит. Аԥсҳа ихаҭа илымҳа аҟынӡа
ианнаргагьы зназы акгьы ахимҳәааит, аха нас ари ауаҩра иатәуп, мап
ацәыскыр ахаан азы ргәы сцәыԥсуеит иҳәан, дазыразхеит. Уи дара
уаҩы ишимбац ргәы иахәеит, рарԥарцәа рыцырхырааны, дасу рыҩнқәа
рахь еизшаны ахәцәа ргарагьы ааиҵырхеит... Таԥшь-иԥа Беслангьы
дзынҿаҳәалаз алабазаҵә иҩаҵагылан, рацәак бжьамкәа инхоз нхаҩык
иқәацәахь рҿынархеит. Аԥсцәа ракәзар, ирдыруаз аҟазацәа ирыԥхьан,
Аԥснынӡа изларгашаз, аҽқәа зҵоуҳәаша аџьанахқәа рыҟаҵара нап наларкит...
Уи анаҩс аԥсҳа даалаган, Ҳамид Оулыз иргьы иаргьы Дариал
аԥсҭа-ҭшәарра дыбжьысны данаауаз иитҟәаз Қарҭли ауааԥсыра жәларык еиқәырхха, игәаҟцәгьаха иахьҿаҳәаз иоуижьырц иабжьигеит. Урҭ
ҳамҩа ркуан, иаҳцәыршьызгьы рацәаҩуп иҳәан, Ҳамид Оулыз Леон
ииҳәаз амалахазгьы игәамԥхеит. Издыруеит, аха ԥхьаҟатәи ҳусқәа
ирзеиӷьхарц азы ус ҟаҵатәуп ҳәа, дырҩегьых аԥсҳа аԥхьан ииҳәаз
инаҿаршәны дхьамҵуа даналага, хшыҩ ажәазар ҟалап иҳәан, иаргьы дазааит. Иаразнакгьы ир рԥызацәа ирыдиҵеит итҟәан иааҳгаз
аушәыжь ҳәа. Урҭ азныказ ҳазшьуаз ауаа зоуҳажьуа змааноузеи рҳәан,
ирзымбатәбарахеит, аха иҟарҵахуаз, аадҵа – дҵан, инармыгӡар ҟаломызт: инеины даргьы рнапаҵаҟа иҟаз инарыдырҵеит, акәадыр махақәа
ирыдҿаҳәалаз атҟәацәа ааԥдыртлеит. Даргьы, изқәымгәыӷӡоны ироуз
ахақәиҭра рхы ишадырхәара рзымдыруа, икнаҳау шьоук реиԥш, дасу
дахьоурыжьыз аҭыԥ иахымҵысуа иуауаӡа ус игылан...
Арҭ мшьыкәа ирырҭаз алԥха араҟа еизан иҟаз алаз жәлар, ҵабыргны, ҳаҭыр дуӡӡа ақәырҵеит, иаразнак иажәабжьха иааимдырҟьеит,
уаҩы ибартә иҟан иҵегьгьы хараӡа аӡбахәқәа наҩрангьы ишыҟаз...
Абарҭ аилыхарақәа цонаҵы, нахьхьи аҳҭны-шҭа ду аҵыхәан наҟ-ааҟ
еимак-еиҿакны ак рыма шьоук ааҭалеит. Леон иааџьеишьеит, изакәызеи арҭ аԥсцәа рышьҭыххагьы ҳамраӡакәа иаарго иҳәан. Ааигәа ианааи, иаразнак идырит ари иара ихаҭа дзааӡаз агара шакәыз – уи аҳҭынра
ҿыц ахь аҩнымаҭәақәа анааргоз ирыцҵаны Џьарымхан-ҳаным иаалышьҭит, сԥа иразҟы-мҩа уахь ахы архазар, иара дызласааӡаз агарагьы
уа иҟазароуп, сҭаца илыхшаран иҟоу асабицәагьы уи иааӡароуп ҳәа.

390

Аҳҭын ҿыц аԥсҳа иуаагьы иаргьы ахылаха рамраӡакәа аӷацәа шақәлаз,
ишеимырҵәаз анлаҳа, акы еиԥшымкәа уи агара гәҭыха бааԥсны илоуит
– лԥа дӡыҟны дышгараз арҳәцәа дырӷьычзар аҟара лгәы ааӡеит, бзиак
иазҳәам лҳәартә еиԥшгьы алаԥықәшәа бааԥс лоуит. Абар уажә уи агара, ҵабыргыхаҭан, ҵаҟа еилажьу ахәцәеи аԥсцәеи инарылс-аарылсуа,
тәымуаак ирыман иахьааиуа. Измааноузеи ари, иабаҟаз уахь? Аламалак имгәаҭеиуаз Леон уаҩы ишимбац абри дааргәаҭеит. Барџьиль-хан
иҟазшьа анеиҭашәалак ижьжьара зылшоз Ҳамид Оулызгьы ари гәеимҭо дыҟазма, аха дызлаишьцыламыз ала, илаҿимҭит, амала ихаҭагьы
иааргоз шгараз анидыр даараӡа иџьеишьеит. Иааган ахыгәҳәа раԥхьа
ианаадыргыла, мшәан, аӡәыр дгароума ҳәагьы днаныԥшылеит. Џьарымхан-ҳаным, ашыц гәабан, абырфын хыза хәыҷ уҳәа, ихарџьԥсараха
ирхианы иаалышьҭыз агара, аҵа ҭыкка, ицәҳәыҟьантазӡа иҟан...
Аԥсҳа агара зман иааиз ари змааноузеи ҳәа дагьырмазҵааит. Ашьҭахь излеилкаахаз ала, аҳҭынра иақәланы, иҩназ аҩнымаҭәақәа зегьы ҟәаҟәаса ианықәырҵоз, ауадақәа руак аҿы ари агара
рымԥыхьашәазаап. Феодоси ианидырба идырит Леон дызларааӡаз
агара, иаразнакгьы иӡбеит ихы излаирхәашаз...
Аҳҭынра анеиларҟәаҟәа ашьҭахь, уи иҩызцәеи иареи араҟа еиҿыркааз жәлар реизара ду аҿы, ацәажәаҩцәа аӡәаӡәала иқәгыланы, амца
аркӡаны ражәа анырҳәоз, аԥсҳа Егры дырны хараӡа абрахь дааны
иаҳҭынра ахьыҟаиҵаз, аринахысгьы зынӡа уи ашҟа аиасра игәы иахьҭоу
уаҩ иичҳауа ак акәым, иагьзалымшароуп ҳәа ианиқәыӡбоз, ари агара
еимырхха икны жәлар раԥхьа иааган иаадыргылазаап. Ижәдыруазааит, рҳәазаап дара, абри ижәбо агара дшааӡаз, зжьы далҵыз дара аԥсуа
жәларгьы руа-ршәаџь ыҟамкәа ихзырҵәаран иҟоу, уигьы азмырхакәа,
ҳарҭгьы ҳақәызхуа, иара Кавказ зегьы ахьынеимазаку ашьаарҵәыра
илазыргыларц згәы иҭоу ауаҩы маҭаԥшь бааԥсы! Уи уажә аԥхьагьы
иаанкылара ҳалымшеит, ҳзымеидгылеит, даҳцәааит. Уажә ишыжәбо,
аиашьара ҳазныҟәызгаз аџьамқәеи арабцәеи рыбзоурала, иаҳҭны
ҳнапаҿы иааҳгеит. Иаргьы уаҳа арахь ишьап бзанҵы ҳадгьыл ԥшьа
иқәымгылароуп. Ус акәымкәа, дырҩегьых игәаӷьны данааи, анкьа зны
дызгарҵыз абри агара деиҭакыртә аҟынӡа деиҵацаланы, исахьахәыроу
уаҩы изымдыруа дҟаҵаны, адунеи иамбац абарбанџьиа ду еиқәҵаны
далаҳблыроуп!..
Ари заҳауаз ажәлар, аиҳарак зымч агарҭа змамыз «ацәаӷь» ҿарақәа, арҵәаа-сырҵәааҳәа еибарҳәҳәо, зегьы абри иадгылеит. Усҟан
иҟаз роуп уажәгьы аиҳараҩык абраҟа еилагылоу, ааирагьы иаҿу, аха

391

жәытәаахыс ҭаха рызымҭаӡоз аџьамқәа абас еилаԥыххаа иқәызҵаз
аԥсҳа иеибашьцәеи аҳазарқәеи рымчхара заҟа иӷәӷәоу, ԥхьаҟагьы
заҟа игәыӷырҭа дуу збаз арҭ ауаа уажә ԥасатәи ргәаанагарақәа еиҳа
ишырыԥсахыз убартә иҟоуп. Уи азоуп зыԥшрак ҟамҵакәа агарагьы ара
ааигәа агәылара ҩнаҭакаҿы иҵәахны иахьыҟазынтә изааргаз. Макьана
уаҩ дымцәажәацт, аха уажәнатә ирныԥшуеит ҳажәҩа ҭырҟьеит, ҳдырҩашьеит рҳәарц шырҭаху...
Аԥсҳа идырит ари агара иадҳәалаз хҭыс бааԥсқәак араҟа
ишымҩаԥысыз, гәанылагьы маҷк иан даалызгәамҵит, абас иахыццакны изаашьҭтәызи абри абрахь, уа иҟандаз макьана ҳәа. Абри аиԥш
аҭагылазаашьа бааԥсха дзааӡаз агара хәыҷ уажә абраҟа иахьимҵагылазгьы ганкахьала иааԥхеишьеит, даҽа ганкахьалагьы дара иаазгазгьы
иҟарҵаз аарџьимшьеит, ҳааилгақәар ицәырыргандаз ҳәа дназхәыцит.
Игәаанагара дара гәҩарас ироузшәа, агара дырҩегьых иҩышьҭырхын,
наҟ аҳҭынра иҩнагаланы, аханатә изыҩнагылаз ауаҭах ахь инаргеит.
Аҳазарқәеи аԥсуа еибашьцәеи еицхырааны ҩаха-ҩымш аҳҭынра
аҩныҵҟеи анҭыҵи еилажьыз аԥсцәа рықәгара иаҿын, зыԥс ахәага ҭаны
иҟаз аӡә дынмыжькәа зегь заа иԥхьаркит, зыхәра иацәнымхартә иҟаз
аҽқәа ракәзар, иара уа иахькажьыз ҟамала ирысны иршьуан, нас ирыханы, наҟ насҭхаӡа аҳҭынра ашьҭахьҟа џьара еизыргон. Аухаҵәҟьагьы,
ар рычуан дуқәа лақәыргыланы аҳазарқәа аҽ-жьы еиҿыҟьҟьа илҭажьны иржәит. Леон адунеи аҿы убри аҟара ак игәы иацәымӷымызт, даҽа
шьоукызар иҟаларын абри аҵас бааԥс рхасыршҭуеит ҳәа далагаргьы,
аха ианшьцәа рҿы егьимчымызт. Еимгеимцарак алагьы иааигәалашәеит раԥхьаӡакәны зны Ҳазартәыла даныҟаз ианду Барсбиҭ-ҳаным лнапала аҽ-жьы иҿалҵарц дшалагаз, аха ҳара аԥсуаа иаҳҵасхәым, аҽы
ауаҩы ишьа алоуп ҳәа аԥсеиҩынҵәараказгьы ишиимуз...
Аиашазгьы уи, иабдуцәагьы дреиԥшымкәа, аҽқәа иԥсы рылоуп, иҟалап урҭ раҟараҵәҟьа дзықәгәыӷуа, зыгәра иго ԥсы зхоу даҽакы аԥсабара изаламзаргьы. Абар уажә ариабжьарак дзықәтәаны Ԥсырӡхантә
дааз, дагьзлеибашьуаз аҽы акәзаргьы, аҿы еилганы изцәажәом акәымзар, иахьаауҳәо сыхиоуп ҳәа, шьамхааԥсара азымдырӡо, ивараҿыҵәҟьа
еиқәҿлымҳаха иӡырҩуа иахьгылоу. Уи абла ҟәазқәа урхыԥшылар –
иахьа абраҟа имҩаԥысуа ахҭысқәа зегьы рхубаалоит, иҟалап ус наӡаӡа
ишырху иаанхаӡаргьы...
Ахәцәа адәы рықәгара мариа усмызт, аха уи аҵкыс еицәахеит ирацәаҩӡаны иртҟәаз аӷацәа рҭыԥ рықәҵара. Урҭ зназы еидцала иганы

392

анкьа зны аурымцәа идыргылахьаз баа дук аҿы иҭаркит, ӡык, мгьалк,
зҳәаз еиԥш ԥсымышьҭыгакгьы нарырҭеит.
Аԥсныҟа амҩа иқәыргалоз аԥсҳа ир иреиуаз ахәцәа зларгаша ҳәа
иааилышьны напыццакыла иҟарҵаз аџьанах дуқәа аҽқәа рыҵаҳәаны игылан. Зхьаа цәгьа мчыла изҵәахуаз ахәцәа наган хәҩы-хәҩыла,
фҩы-фҩыла урҭ ирнырҵон. Иҭахаз рзеиԥш жырҭа араҟа џьара иалырхырц иалаган, аха ианырзеимакыраха, урҭгьы рыҩныҟа иргарц рыӡбеит, дара рзыҳәа идырхиаз аџьанахқәа ирықәҵаны ауапақәа рыла
ихырҩеит. Ишындәықәлара рҽанааиқәдыршәа, изыхьчаша аибашьцәа
ӷәӷәақәа рыцҵаны, аԥсҳа зхы хиҵәаз аџьамқәа рԥыза ихы абҵы иахарҩаҩа иҩышьҭырхын, амҩа иқәлеит. Еишьҭагыланы алмҩаныкгьы
иахьаауаз ана-ара ишьны икажьыз шьҭыхны аџьанахқәа инарықәҵо
мацара, ирулак, ааӡаб цәгьала Егрынӡа иҩеит. Ара иахьааизгьы, ҳаӷеимшхара, аџьамцәа иааган аҵлақәа ирылакнарҳахьаз анҭ аԥсҳа иаҳҭны
ахьчаҩцәа иреиуаз ирыдеизалаз алаҳәақәа рхаабыцуа, ихырзаман-еиқәаҵәаха ус икнаҳан. Урҭ рыкныхра гәаӷьышьажәла змоу ак акәны
иҟамызт аҟнытә, уажәазы ирҟәаҵит, рцәеи рыбаҩи анеилыҵлак илбааган иаҳжып, уаанӡагьы ацәгьоуцәа идыршаз ахлымӡаах ахаан уаҩы
ихамшҭуа ак шакәу иадырганы ус макьана уа икнаҳаз ҳәа рыӡбеит...
Иацжәацы ихәашьҟҟараӡа ихыҵны иаауаз Егры, гәаҟ-ҵәаҟрак аиуа-зеиуоу ҟамлаӡазшәа, уажә уаҩы иааџьеишьартә ицқьакәакәараӡа
иҟан, аҽқәа ршьамхышәара инахымҳәҳәогьы иагхахьан. Ари ҳанаауаз
ҳаанашьҭуамызт, уажә иӡыӷӷараха аҽыҟаҵан изҿқәоу закәызеи рҳәан,
ссиршәақәа иаарбеит, аха хазгьы арра ахьымариаз ргәы иаахәеит...
Иҟалаз ажәабжь заҳахьаз рацәаҩӡаны Егры аарцә еизахьан. Ааигәа-сигәа ақыҭақәа рҿы зысабицәа шгароу изманы абнақәа рахь
зҽыԥхьазкхьазгьы хынҳәны рыҩнқәа ирхылахьан, рхәышҭаарақәа рҿы
иҵәахыз амца-жәлақәа аахәыҵыртланы, дырҩегьых рымцаԥхарақәа
рхы неиҿаркын, рқәацәқәа алҩа хәхәаӡа ирхылҵны иӡыжьԥштәылаз
ажәҩан иазнеиуан...
V
Аԥсҳа аиааира шигаз ала гәырӷьаҿҳәаша зманы ҽырххыла Ԥсырӡха иҩеиз арԥарцәа ракәзар, ҳәсеи-хацәеи, хәыҷи-дуи, ҭакәажәи-ҭаҳмадеи убасҟак ирацәаҩӡаны ауаа рыдеизалеит, аха ҳәашьак амамкәа. Агәырӷьаҿҳәаша ҩазгаз, Аԥсҳа иӡыхь ааҩс, Анаҟәаԥиа ашьапы

393

иахьаҵагылаз, аҽыжәҵхагь рамраӡо, уаҳа наҟ изымеиҭаҵуа, арахьгьы изымхынҳәуа, рыҽқәа рыҵақәарқәашьеиуа, ус игылан. Иара уа
ишҽыжәыз, аӡә далгар ҽаӡә дналаго, иҟаз ажәабжь ԥкаа-ԥкаауа, иааркьаҿны ианырҳәа – рыҽқәагьы даргьы шьҭырхырц егьрыгымхо,
агәырӷьара ду иамҽханакыз ажәлар ааилацәқәырԥеит, арҭ ауаа иарбан
напқәоу иҽыжәызхыз уаҩы изымдырӡо, еимгеимцарак ала иааҽыжәыркәыцәаан, аҩада рыршәра иалагеит. Кәмызцәа кьаброуҵас иласхазшәа, ахацәа дуқәа убас акраамҭа рыршәра иаҿын...
Ари аҩыза агәырӷьара ҵаула аабыкьа Аԥсны ахьынӡа-наӡааӡо иамбацызт. Уи ажәабжь џьашьатәха амшын иаваланы, лакӡа-ҩакӡа иаванхоз аԥсуа хылҵшьҭрақәа зегьы ргәырӷьо, хараӡа аҩада, Хьерсонес иаԥныз Ҳазартәыла аҳәаақәа рҟынӡа иҩаӡеит, арирахь ашьхақәа ирхыҵны
ицеит Алантәылаҟа, илаӡеит Албаниеи Шәамахьтәылеи рҟынӡа. Қарҭли уеизгьы зегь раԥхьагьы иалаҩхьан. Аԥсҳа иоуижьыз атҟәацәа уа
ианҩеи, ирбаз рҿы иднамырҳәо, ажәлар иҩарылагыланы, аибашьра
шеилгаз, аԥсҳа аиааира ду шигаз, арабцәа акгьы рылымшакәа ишырҟәаҟәаз, иаанхаз зегьы тҟәаны ишрымоу анырҳәа – ганкахьала, аиҳарак агәакьацәа иреиуаз, раҳәшьаԥа Феодоси акгьы ахьизмырҽеиз
ргәаӷ еиланаршит, даҽа ганкахьала арабцәа ахьаҵахаз еиҳагьы еигәырӷьеит. Арҭ иҩеиз рҿала аԥсҳа игара аҭоурыхқәагьы анраҳа – еиҳау
ҳамҭас иҟаҳҵозеи, уи ала ҳаиашьарагьы ҳарӷәӷәап рҳәан, ахьыҵәҵәа
иаҩызаз, арагәаԥшь иалхыз, шә-гарак ҟаҵаны аԥсуа сабицәа рааӡаразы, амҩа иқәырҵарц рҳасабит, ԥхьаҟатәи русқәа рылацәажәаразгьы
уажәнатә иналукааӡаша ауаа нага дуқәа, азнаурцәа алхны аԥсҳа ишҟагьы амҩа инықәырҵеит...
***
Здац-ԥашәқәа хаххала ихшьааны икажьу абна еиужь ду ықәганы
адгьыл кәазара ааурԥшыр еиԥш, аҳҭынра ашҭеи акәша-мыкәшеи зегьы рыцқьаны ианалга, уи иазԥшызшәа, ақәагьы леины иахьынӡазалшоз ианықәнаӡәӡәаа, аԥсҳа зхыԥхьаӡара рацәаҩны аизара иаҿыз
ажәлар уеизгьы-уеизгьы рацәажәара ахәҭаны иԥхьаӡеит. Дара еизаз бырги ҷкәыни ракәзаргьы, ҵаны, уаҩҵас џьара ак ҳаҳандаз, иара
аԥсҳа Леон ихаҭагьы даҳбандаз ҳәа рыгәқәа цыхцыхуан, еилаҵәаҵәа
иахьеилагылаз аӡәи-аӡәи еивҵыԥшны арахь иааԥшуан. Аԥсҳа ихьчаҩцәа, аибашьра аилашымҭаз аасҭагьы, уажәык мыцхәы ргәырҽанын, аха
ара аԥсуа еибашьцәа ӷьеҩӡақәа раамышьҭахь, аҳазарқәа убасҟак ирацәаҩын, аӡә ак сгәаӷьуеит ҳәа далагаргьы егьилшомызт.

394

Леон игәаанагара аҳазар ры рԥыза ду ианиеиҳәа, уара ишуҭаху,
иахәҭоуп ҳәа уԥхьаӡозар, урацәажәа, даргьы ражәа дырҳәа ҳәа еиҳәеит. Аԥсҳа игәы иаахәеит уи, здыруада зны уара уцәажәар аниҳәагьы,
мап, уара ироуҳәо азхоит ҳәа аҭак ныҟаиҵеит Ҳамид Оулыз.
Абри ашьҭахь аԥсҳа уаҳа дымԥшыкәа аҳҭны-ҩны аҩбатәи аихагылаҿы, абас еиԥш иҟоу аизара дуқәа раан азы иадчаԥалан иамаз
иҷыдоу абарҵахь дхаларц иҿынеихеит, нас даахьаҳәын, Ҳамид Оулызи дара араҟа еизаз рахьтә аиҳабацәеи ицхаларц ажәа рниҵеит. Урҭ
еибарԥшны инаишьҭагылан, аҩныҵҟала иамаз мҿы-мардуанла, зегь
шеимаз арахь мраҭашәарахь ихаз абарҵахь иҩеит. Аԥсҳа лакӡа-ҩакӡа
зегьы дахьырбарҭаз дааскьаны даақәгылеит. Иарбан бызшәоу дызлацәажәара изымдыруа, зназы даалакҩакит, нас данхәыҷыз аҳкәажә Гәырандыхәт илырҵалоз, насгьы уи луаешьара иатәыз ақырҭаа хәыҷқәа
злацәажәалоз абызшәала даацәажәеит. Иага аԥсуа шьҭыбжь алжжуазаргьы, ажәақәа рацәак иага рҭыԥ аҿы игыламзаргьы, изаҳаз ари иақәгәыӷуамызт аҟнытә, ҳбызшәагьы идыруама рҳәан, џьашьатәшәа иаарбеит, цәгьагьы еигәырӷьеит. «Ухаҵкы ҳцааит, дад» ҳәа быргцәақәакгьы
рыхҭарԥақәа хьнырҳала ирхаҵаны иахьеилагылаз рыбжьқәа аадыргеит. Рлабашьақәа еиларӷәӷәа икны урҭ ргылашьа мацаралагьы ҳаԥсуа быргцәа иаареиԥшнишьалеит. «Ажәлар иахьабалак ижәларуп...
еиԥшуп», – игәы инҭиҳәааит аԥсҳа, иааркьаҿӡаны аизара анхиртла
ашьҭахь, зназы дара абарҭ абыргцәа руаӡәк ирцәажәара ахәҭангьы иааиԥхьаӡеит, уи ашьҭахь нас иара дырҩегьых еиҳа инарҭбааны иажәа
иҳәарц, ицәажәарц зҭахыда ҳәагьы данразҵаа, уахь ицхалаз, алаз аамсҭцәа быргцәа иреиуаз, иара убраҵәҟьа насҭха ишьҭахьҵәҟьа ивагылаз
руаӡәк, деиқәышлаӷәаӷәаӡа арахь дааскьан, илабашьа иҽанҵа даагылеит. Зыбжь хәыҷык иамхарацәаха еилацәқәырԥоз ажәлар маҷк рҽанааиқәырк, ибӷа ааириашан, ихы шьҭыхны иааикит, нас:
– Исҳәо издыруазеи, зыпату ӷәӷәоу уара аԥсҳа дуӡӡа уҿаԥхьа...
Шәарҭ исзыӡырҩуа ажәлар шәҿаԥхьа, – иҳәан, зназы ибжьы рацәак
имырдукәа дцәажәо иҿынеихеит, амҵ ԥыруазар ашьҭыбжь уаҳартә
иааҭынчрахаӡеит. Дызлацәажәоз абызшәа аԥсуа еибашьцәеи аҳазар
еибашьцәеи аиуа-зеиуоу рлымҳа ишҭамкәаӡозгьы, рыбла ааихмырсыӷь ихәаԥшуан. – Аха иахьа абраҟа, ҳарҭ зегь ҳаиқәшәашьа злаҟалаз
ала, изакәызаалак џьара ажәак мҳәакәа гылашьа сымам сыхәҭаахь
ала. Зегь раԥхьа иргыланы исҳәо, ҳарҭ иаҳхаҳамгац гәаҟра ыҟам, аха
ари абжьарак ҳазлаԥшыз акы еиԥшымкәа иаҳзыҟалеит. Зегьы иреицәаны иҳахьызгьы уи ауп, ҳхы здаҳкыло ҳаздыруамызт. Акы, уара аԥ-

395

суаа раҳс зхы ҟазҵаз, иаҳҳәа-иаҳӡа, имҩаԥуго аус хырхарҭас иамоу
ҳзеилкаауамызт, иахьагьы еилкааны иҳамаӡам. Уара уаб иашьа, Леон
лаша ду, зназы Егры дырны ҳадгьылқәа ҳамаикуа дшааиуаз, ашьҭахь
Кәанстантинополь аимператор агәыргьын ихаҵаны аҳас Аԥсны зегьы
данаиҭа, уаҳа уахь урԥырхагамхан ҳәагьы анизааицҳа, ҳарҭ акыр ҳагәқәа ҭынчын. Ус ишааиуаз Леон хьыӡкамшәа ду шаеҵәан иҳазкыдыз
Арчил данимаҳәха, ҳшьа зжәуаз арабцәа ҳадгьыл ԥшьа рықәцараҿы
уаҩы ишимбац ахаҵара ӷәӷәаӡа аарԥшны даницхраа, изааӡарызеи,
ҳаԥс еиԥш бзиа даҳбеит, шьардаӡагьы ҳиқәгәыӷуан. Ҳара уара ушаҳдыруа заб иашьа гәакьа иҿагылаз, игәы цәызҟьо ада игәы иахәо ак
ҟазымҵо ҳәа ауп, ус ауп уӡбахә шҳаҳахьоу. Убас ишыҟазгьы, ахақәиҭра
ҳҭахуп ҳәа иқәгылаз ҳажәлар рыхәаҽразы мшыннырцәынтә иаашьҭыз
абырзен ры, урҭ уара ишууацәа гәакьақәазгьы агәхьаа мкыкәа, Риони
ахықәан еибашьуаз ҳар ацхыраара ду рыҭан аиааира андурга, акырӡа уара ушҟа ҳагәқәа хьаԥссеит, уагьақәиҭаҳтәит абраҟа ҳадгьыл ду
агәҭан уаҳҭынра аргылара. Уи ргыланы уаналга, имҳәа-мырза изыхьчаша аргьы ааганы иануртәа, даара иҽеим ажәабжьқәа ҳаҳауа иалагеит –
Аԥснынтә уаҳҭнықалақь зынӡа абрахь аиагара угәы иҭоушәа, уаншьцәа
аҳазарқәа ухы иархәаны ҳаззыԥшӡамыз ахәура ҳҭоуҵарц нап алоукызшәа... Ҳаит, шаҟа ҳдырҩашьазеи ҳҳәан, абри даара амцаԥшь ҳнаркит,
иуцәаҳӡарым, ҳаҳәшьаԥа Феодоси аханатә аахыс иҳаӷацәаз аџьамқәа
рҿы сцаны ар аасымгар уи нкылашьа имаӡам аниҳәагьы иаҳгәамԥхазаргьы, ҳазыразхагәышьеит. Ҳарҭ аума зхызгахьоу уаауп... Лахьхьи
Ҷарыхә аӡиаси Риони ирыбжьанакыз адгьылқәа ирықәынхо ҳаиҳараҩыкгьы Қарҭли арабцәеи аџьамқәеи ақәланы еилаԥырххацыԥхьаӡа
зыԥсы рыцәгьаны, ибналан абрахь иаагәышьаз ирхылҵыз ҳауп, ҳахьааиз макьана ӷьацара ҳәа егьҳамам. Уигьы азымхакәа, уажә даҽа гәаҟра
ҿыцқәак ҳзацло ҳаналага, аҵла иалырҩыз амаҭ ицҳаит ҳәа, бааԥсыла
ҳгәы ҭнаҟьеит...
Уажә арҭ аџьамқәа (џьамқәоу, рабцәоугьы цқьа иҳаздыруам аха)
раагареи араҟа иахьааиз иҟарҵаз аԥхасҭеи ирыхҟьаны, ҳара ҳажәлар
рҵеицәа еиҩнашеит, наҟ-ааҟ бааԥсыла еиҿанаргылеит, рыбжьара аԥсҭбарақәагьы ҟалеит. Уи ауп уара аԥсҳа ур уманы ҳәаҭыхла уеибашьуа
уҿанаауха иудгылан аџьамқәа ирыжәлаз ҳарԥарцәа зырацәаҩхазгьы.
Имаҷҩым урҭ рахьтә иҭахазгьы, иаанхаз абраҟа ишәылагылоуп, исҳәо
раҳауеит, исзыӡрыҩуеит... Абас лахьынҵас наҟ-ааҟ зегьы ианҳау, сара
зызшьапык нарцәыҟа иҭазыргылахьоу быргк ишәасҳәо уи ауп – аринахысгьы шәҽеидышәкыл, дадраа, ҳара ҳзеиԥш ӷацәа аџьамқәеи,

396

арабцәеи, абырзенқәеи роуп, дара урҭгьы наҟ-ааҟ ҳшырзеимакыроу
шәымбо шәлашәымхан. Анцәа иџьшьоуп шәахьаҵамхаз, ишәыдысныҳәалоит шьакаҭәарала иаажәгаз аиааира. Хаир иқәзааит абри аиԥш
агәаӷьра шәылазҵаз аԥсҳа дуӡӡа Леон, дақәиҭызааит уи уажәгьы,
уажәырнахысгьы абраҟа иаҳҭынра аиҭаргылара, наӡаӡагьы уи ахылара... Хаир иқәзааит Аԥсҳа!
– Хаир иқәзааит Аԥсҳа!
– Иқәзааит!
– Иқәзааит!
– Хаир! Хаир!!! – еилагылаз еицҿакны рыбжьы ҩадыргеит.
Хьышьҭра дук иатәыз ари ауаҩ бырг ииҳәаз ажәа асҟак жәлары зегьы иахьырнырыз ихаҭагьы агәахәара ду шинаҭаз мҩашьо, арахь дааскьаны, ихы шьҭыхны ишикыц икны, илабашьа еиларӷәӷәа, дрылаԥшуа даагылеит. Аԥсҳа иаԥхьаҟа даанаскьеит. Уи аамҭаз арахь ииасхьаз
амра иаԥхьаҟала иахьигәыдҷҷалоз, амҵәыжәҩақәа еикәаԥсаӡа, ашьауардын сахьа змаз икәалӡымаҭәа ссиршәақәа еилаарцыруан, иԥшӡаӡа
иҵырффаз ижакьа, икәалӡ хҭарԥа анихих алаҳәахӡ еиԥш еиқәаҵәаӡа
иааԥшыз ихахәы уҳәару, ихаҭа дахьынеимаз деиҭаҳәатәыхаҭан. Дасу
ихиҿсахьа, игылашьа, уимоу игәҭакугьы ибарц иҭахызшәа, зназы лакӡаҩакӡа лаимҽхакны ажәлар даарылаԥшит. Ҵабыргыхаҭан, џьашьатәшәа
иаарбартә, анаӡарахьӡа иҟазгьы илаԥш аарнырит. Уажә араҟа имҩаԥысуаз ахҭысқәа рацәак изгәамԥхозгьы рыҽрзмырҵысуа иаашьхныԥсылеит. Изгәамԥхо анаҳҳәа, арахь зынӡагьы имааикәа, рқәацәқәа
рҿы гәыԥ-гәыԥла еидтәаланы еидашшылозгьы заҟа ирацәаҩызи. Урҭ
аџьамқәа, арабцәа рбаны иаанхомызт, аха абасҟак иаӷацәа ахьырацәоу аҭыҩрахь еиҳагьы дымшәаӡакәа аԥсҳа джәыланы дахьааиуаз
рхы рыхнахуан. Убригьы азмырхакәан, игәыҭҟьагаха ианакәызаалак
зыӡбахә раҳауаз аҳазарқәагьы рыдгьыл иахьықәҳаз зынӡа иҟарҵара
рзымдыруа иқәнархеит. Аԥсҳа идгыланы ицеибашьуаз дара рарԥарцәа
ракәзаргьы ргәаӷ икны иагон, Анцәа мшлашарак ҳарба, убарҭ иаҳзыруз
ачарҳәара ианахьҳархәыша ҳәагьы имақаруан. Уажә ицәажәаз аҭаҳмада ииҳәаз, иажәа шхиркәшақәаз уҳәа раҳар, зынӡа ижьы рымазар
ирфо аҟынӡа рыԥсахы еибанаркышт, изырураны иҟоугьы Анцәа иоуп
издыруа, иаргьы сызшьапык нарцәы иҭагылоуп ҳәа ицәажәараан баша
иажәа иалаимҵазар акәхап, иԥеиԥшу ицәа иаламшәо дыҟам...
Иарбан бызшәоу сызлацәажәара ҳәа аԥсҳа дырҩегьых маҷк даалакҩакит, нас измаҳауа иага ирацәаҩызаргьы, аратәи аиҳабыра рахьтә
еилызкаауа маҷҩым, аҳазарқәа рыр рԥызацәагьы исҳәо еиҳа ираҳап

397

иҳәан, бырзен бызшәала ацәажәара дналагеит. Иажәа ахы цқьа имкыцқәагьы, уи иҳәашьеи ибжьы аӡыхь еиԥш аилыххашьеи убас зегьы атҟәеит ҳәашьак амамкәа. Зынӡа иззеилымкаауазгьы, иара ус
ҵысмҩаск рԥырхагахар ҳәа ишәо, рлымҳақәа кыдҵаны иааизыӡырҩит.
– Саԥхьа ицәажәаз ауаҩ ҟәыш иаамышьҭахь, – иҳәеит аԥсҳа, – дук
ажәа шәамыршьыкәа, иааркьаҿӡан ишәасҳәо уи ауп, иахьа ҳарҭ зегьы ҳзықәшәаз агәаҟра лахьынҵас иҳамаз акәӡам, ари иаҳзааигәаӡоу
ауаа рхарала ҳзықәшәаз ауп. Уи ззеилымкаауа ара гаӡа дыҟам. Ацәгьа
зыршаз цәгьала имҩасроуп, иаахҵәаны ишәасҳәоит, чарҳәара ҳзызуз
зегьы быжьра-быжьҵәа анышә иҵазаргьы иԥшааны, жәлары ишыжәбо икыдҵан ишаҳшьуа. Уажәазы ҳшеилгақәазгьы цәгьаӡам, – маҷк
дааԥышәарччама уҳәо, дааҭгылеит. – Шәызегьы ишәыдысныҳәалоит
хаҵарыла ижәгаз аиааира!
Агәырқьҳәа зегьы рнапқәа ааинырҟьеит, иара дырҩегьых иажәа
инациҵеит:
– Ҳазцәымӷу шьоукы убас еиԥш ажәа бааԥсны игәарарҵеит, сара
сқәылаҩушәа, сымпыҵахалаҩушәа, атәым дгьылқәа сыԥсы рзықымқымуашәа. Мап, ҳара ҳ-Аԥсны дгьыл ҟьаҟьа ду ҳара иҳазхоит, атәым
ҳашьҭаӡам, иагьаҳҭахӡам. Анаҟәаԥиа исымоу аҳҭынра акәзар, адунеи
зегьы иахыҳәҳәо ҳҭынраны сахәаԥшуеит– иҳаракуп, иԥшӡоуп, иахьыҟоу
жәҩангәашәԥхьароуп, аԥааимбарцәа иртәарҭоуп! Ҳара ҳзыргәаҟуа,
ҳагьзышьҭоу хақәиҭроуп, – ибжьы еиҳа иҳаракны инҭирҟьа-нҭирҟьеит Леон, – абри аҿы иаҳԥырхагоу дазусҭазаалак аӡәы ҳиеигӡараны
ҳаҟым. Хақәиҭра нагӡа ахаан иаҳзааирангьы иҟам аџьамқәеи арабцәеи абастәи ихибаҳәа иаауанаҵы. Саб иашьеи Қарҭли аҳцәеи еицхырааны ԥасатәи зны арабцәа анықәырца ашьҭахь ҭоуба еидырулахьан,
ҳажәларқәа абри аусԥшьа ду аҿы неилшәарак ҟамҵакәа ишеидгылаша ҳәа. Аха аиашьара ныҟәызгошәа ибжьалаз аиашьара акәӡам
иныҟәырго – рхы ауп изышьҭоу, ес-иҟарҵалакгьы наҟ-ааҟ ҳаичырчаны,
амчра дара рнапаҿы иааргарцоуп, уи азыҳәа ҳахә ыҵхны аџьамқәеи
арабцәеи ҳраадырхәоит. Абри наӡаӡа аҵыхәа аԥҵәара аҳасабалоуп
абраҟа аҳҭынра ашьапы шаҳкызгьы. Уи иазыразыз ажәлар аамҭа кьаҿк
иалагӡаны, ҳхы-ҳгәы иҭамкәа, абас изырҩашьаз ирԥеиԥшхо атәы
шәаҳҳәахьеит... Ҳара ҳазну амҩаҿы аангыламҩа ҟаҳҵараны ҳаҟаӡам.
Уи аҿы ацхыраара ҳазҭо саншьцәа гәакьақәа аҳазарқәа ракәзар, абарҭ
зегь шәыхьӡала идуӡӡаны ҭабуп ҳәа расҳәоит. Шәырцәымшәан урҭ, ирзырҳәақәо хашәымҵан! Арҭ ауаа рыԥсы сахылҵит сара изҳәо, изакәу,
ирыҵанакуа здыруеит. Дареи ҳареи лахьынҵала ҳахьеиԥшу рацәоуп,

398

урҭгьы жәытәаахыс нхамҩа рырҭом арабцәеи аџьамқәеи. Ус анакәха, зегьы наҟ-ааҟ ҳаидгылароуп, ес-иҟаҳҵалак мрагыларантә иаауа
азҩеиқәаҵәа аанаҳкылароуп. Иҭахазгьы зыԥсы ҭоугьы зегьы рыхьӡала исҭоубоуп ҳәа шәасҳәоит, сара сыхәҭаахь, сыԥсы нҭшәаанӡа абри
сшацрымҵуа. Издыруеит ари шџьамыӷәа ус цәгьоу, издыруеит наҟ-наҟ,
ашәышықәсқәа рнаҩс зынгьы, хара имхәыцкәа шьоукы арахь сзаауаз
атәым дгьылқәа рымпыҵахалараз акәушәа аҭоурых ыреицакны ирҳәо
иалагар шалшо, уи ацымхәрас ҳшьа ҳуеит ҳәа, дырҩегьых ацәгьаршыҩцәа зыжәҩа ҭырҟьо шьоукы ирыгәҭасны сыжәлар ирыжәырҵо, рыԥсапара ҳбеит ҳәа, хыма-ԥсыма рыдгьылқәагьы ааныркыло иалагар шалшо. Аха уи хараӡа ԥхьаҟатәи усуп. Издыруеит убасҟангьы иахьа ҳазну
шыбжьамӡуа, ҿыц ицәырганы аӡбахә зҳәаша шыҟало, ҳажәларқәагьы
дасу рҳәаа рдыруа иҟамлар ада ԥсыхәажәла амамкәа ишааҭагыло...
Дырҩегьых ишәыдысныҳәалоит иахьа ижәгаз аиааира ду, хаир ақәзааит нхыҵи-аахыҵи ҳажәларқәа ззықәԥо аус ԥшьа! – уаҳа мыцхәык
даламлацәакәа абас иажәа анаахиркәша, – «Хаир ақәзааит!» «Хаир
ақәзааит!» – ҳәа, агәырқьҳәа дырҩегьых зегьы рнапқәа ааинырҟьеит.
Убри инақәыршәаны ажәытә унцәаиҳәарҭахьтә аиааира ахьӡала асаркьал-бжьы агара иналагеит: «хьеҩ-сеҩ!» «хьеҩ-сеҩ!» «хьеҩ-сеҩ!».
Абраҟа абарҭ аҩымш-хымш ахынҭа-ҩынҭарақәа цонаҵы, Феодоси ицбналазгьы иаргьы амшын ахь икылсын, уа ихыргыланы ирымаз
рыӷба хыма-ԥсыма иҩҭалан, заа ирбаандаҩны иҭаркхьаз Баалоу Хьзан
иҩызцәеи иареи шҭаз, рыҽкынҵа еиханы Ԥсырӡхаҟа иҩеит.
Ари аӷба иааз Феодоси иӷба шакәыз здыруаз гачамкны ишахәаԥшуаз, иара дгәаҟ-гәаҟуа дааҭыҵын, ахҭҟьа еиԥш аҳҭынра ашҟа иҿынеихеит. Деиханы аҩны дааҩналан, иԥси-иԥси еихьымӡо, иаб дахьышьҭаз
дныҩнашылеит. Уи иаҳахьан иааҟалахьаз зегьы рыӡбахә, уажә иԥа
ԥшшәахә ихамкәа данааҩнала, иаразнак иблақәа акакаҷ нарыҵашәеит, иара усгьы зжәытәхәраҭыԥқәа бааԥсыла идыргәаҟуаз, иаразнак
дацәымҩашьо идырит иуахҭа ааскьаӡаны ишааидгылаз, иагарааны
иҳәахьазаргьы цәцашьагьы шимамыз. Ихьаақәа зегьы еилаланы игәы
аныҩҿыркаа, дымчыдаха иблацәақәа неиқәиԥсоит. Егьи дшааиуаз ансарс акәымкәа днеихаххын:
– Саб, саб! – иҳәан, ҿааиҭит тәымбызшәала, иҽыларҟәны ижәҩагьы
днахьысит. Аб, иҟоу ҳәа ак изымдырӡошәа, аарла иблақәа аахитын,
зҵаарала днаиҿаԥшит. – Саб, саб сымҳәеи! – ҩаԥхьа ибжьы ааиргеит
иара, – агәаҟра ӷәӷәа ҳақәшәеит... ҳандырҵәеит аҳазарқәа... Ацхыра-

399

араз иаазгазгьы рҟәаҟәеит... Уҳацхраа... иҳаҭ уӷбақәа, уеибашьцәа...
ажәлар схаҵгылартә иҟаҵа... Ҳцоит ҳара уажә уахь дырҩегьых, ус мариала дареи ҳареи ҳзеилгаӡом!..
Изакәызаалак ажәак имҳәеит Леон ду, иԥа Феодосигьы уаҳа ҭак ҳәа
акгьы шимаҳауаз дырны, дырҩегьых хыма-ԥсыма ишьҭахьҟа дхынҳәит.
Аҳҭынуаа гачамкны ишихәаԥшуаз, ииҭаху, дзышьҭоу ихаҭагьы изымдыруа, ладеи-ҩадеи дцо-даауа, дгәаҟ-ҵәаҟуа, знык-ҩынтә аҳҭны-шҭа
ааимирҟьеит, нас дырҩегьых ихы шхаз амшын аҿы иӡхгылаз иӷбахь
ддәықәлеит. Иара абрахь дыҟанаҵ, аимгеимцара рхы иархәаны, Хьзан иҩызцәеи иареи рыҽԥыртланы Феодоси ицнагаҩцәа ршьхьан,
рхаҭақәагьы, аӷба иҭыҵны, аӡы рҽалажьны еишьклеибаҵа арахь ааира
иаҿын. Ари збаз Феодоси зназы дхынҳәны, азаара ззааз ахага иеиԥш,
аҳҭынрахьы ддәықәлеит, аха уахьгьы дзықәгәыӷуа егьшыҟам анигәалашәа, деиҭахынҳәын, аҩы ыжәны дыҟоушәа ишьапқәа еишьклаххуа, аҩада иаваиршәит. Уаҳа дынхьамԥшӡакәа ус дышцоз, иҽыжәлан
иаауаз нхаҩык акакеиҳәа диҵаҳәҳәаны дааҽыжәицан, иара деиханы дыҩҽыжәлеит. Иҽыжәихыз анхаҩы «иабихәац, абри аҽабаажә
ада ҽ-имбаӡеи, дабытә арныгу, арахь деиқәхаԥс деилаҳәахуп» ҳәа
џьашьатәыс дыкны дышихәаԥшуаз, акыр дҩаскьеит. «Ҳаит, имарахә
мыӡааит, сҟамчгьы исымҭоз ма!» – игәы инҭиҳәааит анхаҩы иҟамчы еиларӷәӷәа икны дахьгылаз. Нас, ицәыргаз агәхьаагьы мкыкәа, агәадыҳәа
шьапыла арахь иҿааихеит. Аҳҭны дазааигәахо даналага иаҳауаз ауаҟьан-чаҟьан быжьқәа игәы ааиҽанырҵеит. «Изакәызеишь ара иҟоу?»
– иҳәан, иҵегьы иааирццакит. Ааигәаӡа данааи, аҳҭны ашҭаҿы аилаҩеилас шыбааԥсыз ааидырит, аҳҭны аҩныҵҟахьтәгьы аӷьаҵәыӷьаҵәбыжьқәа илымҳа иааҭасит. Ус «аҳ дыԥсит, аҳ дыԥсит!» ҳәа ҿыҭбжьыкгьы ааиаҳаит. Иаразнак иахьынтәааз уаҩы изымдыруа ауаа рацәаҩны
иԥхеибаҵа ааирагьы иналагеит. «Сҽы сцәызгаз дишьыма, дабатәидаз?»
– мыхьтәк саргьы саԥнашьыма ҳәа игәы инҭиҳәааит анхаҩы, нас аӡә
гәҩарас димкырц азы акәху здыруада, иҟамчы ыршәны чықьрак инылаиршәын, иаргьы аҳҭны ашҭа иҭалаз днарылагылеит. Ажәлар лада-ҩадантә еизыҩҩуа мацара, аҳҭынгәара ду иамкуа иааҭдырҭәааит. Еиҳа
иааигәаӡоу агәакьацәа ракәзар, амардуан аҿалара уаҩы изымгәаӷьуа,
ргәы иҭоу рҿы иднамырҳәо уа еилагылан. Аҳҭны иалахәыз, ажьрацәара еиуаз абыргцәа, макьана ҵәыуара ҳәа егьҟамҵакәа, иҟоу ҽеила еилаҳкаауеит ҳәа ҿымҭ-ԥсымҭ аҳҭны иҩналон. «Ачымазаҩ дыԥсит... игәы
уаҳа алымшеит», – абри анраҳалак, дырҩегьых ихынҳәны арахь иаадәылҵуан, амардуан илалбааны еикәашьшьы иааилагылон. Раԥхьа

400

зыӷьаҵәыӷьаҵәыбжь гоз аҳәсақәа уажә рҟыт-ԥсытбжьы гомызт. Аԥсы
ишихәҭаз ала дандырҽеи, иахәҭаз имарҭхәқәа зегьы аныҟарҵа, адунеи ршазар аахыс ишырҵасыз еиԥш, аҵәыуара наԥшьыргеит. Раԥхьа
аҭаҳмада бара-барақәа рыхҭарԥақәа рхыхны, уа иаадәылыргаз аишәа
инықәырҵон, нас рацәак иҳаракымыз амардуан инаҿалон. Урҭ рырҵәыуаразы иалхыз хьӡи-ԥшеи змаз ауаа рышьҭахь инагылон.
Нҵәара рықәмызт Леон ду иҵәыуаразы ихалоз ажәлар. Аҵыхәтәаншәа Баалоу Хьзан иҩызцәеи иареи, реибыҭашьақәа дара, арҭ еибашьра
иҟан, ара иабаанагеи ҳәа избоз иџьаршьо, иааины аҵәыуара рҽазырхианы иаагылеит. Шәмааин ҳәа уажәымзар-уажәы аӡәыр иҳаиҳәома
ҳәа рыгәқәа шыцыхцыхуаз, уаҳа уаҩ дрыламцәажәакәа, амардуан иҩхалан, рыбжьқәа еицырӷызны, ҵабыргыҵәҟьаны, аԥсра ргәы иалырсны
иҵәыуеит. Избозгьы иаарџьыршьеит.
Иԥсызгьы дыԥсит аха, еизаз ажәлар Егры нырцәтәи ахҭысқәа рыӡбахә ада ӡбахә рымамызт. Иара иԥсызгьы, дычмазаҩы ӷәӷәан аха, абас,
иахьаҵәҟьа иаалырҟьан иаџьал ааира мзызс иаҵоу уаҩы издыруамызт,
амала итутуны ирылан Феодоси дыҟан, иеиҳәаз ҳаздыруам ҳәа...
Аҳҭынра ду аҿы иҟалаз аԥсҭбара аӡбахә, ариабжьарак ираҳахьаз
акы еиԥшымкәа, Аԥсны ахы-аҵыхәа зегьы иаалаҩит. Аладантә Егры
ирны иҭахаз рыԥсыбаҩқәа иааргоз уҳәару, арахь иаалырҟьан ажәытә
ԥсҳа идунеи ахьиԥсахыз уҳәару, идырҵысыз алахьеиқәра аԥсҳа ҿыц
Леон иигаз аиааира жәлары ирзаанагаз агәырӷьара зегьы неимазакны ирзаҵарӡуамызт, аха амра анцәырҟьа-цәырасуа, аҷыхьгьы анаҿоу
аиԥш, Аԥсны дырҩегьых агәырҩа инамҽханакит...
VI
Иҭахаз ауаа адәы рықәгара, атҟәацәа рҭыԥ рықәҵара, анибарҵәара иалҵыз ар русқәа рырманшәалара уҳәа, аибашьра ахҟьа-ԥҟьақәа
иахьынӡауа реиҿырцаара даналгалак ашьҭахь, аԥсҳа Леон аӷацәа
еиларҟәаҟәаз иаҳҭынра ҿыц дырҩегьых ашьақәыргылара далагарц,
уи даҿнаҵгьы, ихаҭа, даҽа шәарҭа бааԥсык ҟамларц азы, уа даангыларц гәҭакыс иман. Зынӡаск игәиҽанӡамкәа, иаб иашьеиҳаб иԥсӡы
анизнаҩ, амацәыс наигәылсызшәа, ихы инаркны ишьапаҟынӡа деилнашьааит, иҟаиҵо-ииуа дақәымшәо дықәнархеит. Акраамҭагьы
ҿиҭӡомызт, игәаӷьынгьы уаҩ дызиацәажәомызт. Ҵабыргыхаҭангьы,
иаб иашьеи иареи реизыҟазаашьа хырхарҭас иамаз, маӡас иаҵаз ҳәа
аханатә аахысгьы уаҩ егьиздыруамызт. Дара хаҭала инеиҿагылангьы

401

гәынҵәыхьажәак еибырымҳәацызт, арахь ирыбжьацәқәырԥоз амшын
мышкы шьыбжьаанӡагьы ҭынчрак амамызт. Абар уажә дырҩегьых уи
заҟа еилахәашь еилацәқәырԥо, дырҩегьых заҟа ҳәатәы рацәа арҵысрангьы иҟоузеи...
Акыр данеиԥхьхәыцаақәа рышьҭахь, дцәырҳаны дааԥшызшәа, дааццакит аԥсҳа. Аратәи иусқәа ар рԥызацәа рнапы инаниҵан, ԥшрак
ҟамҵакәа дҽыжәлеит Аԥсныҟа амҩа дықәларц. Ашькыл ицангылеит
уаа-хынҩажәаҩык инареиҳаны иарӷьажәҩацәеи иҳәаҭҳаныҟәгаҩцәеи.
Алмҩанык дахьаауаз ҿиҭӡомызт. Иҟазшьа знырыз аҽгьы аҟыт-ԥсытбжьы мыргаӡо, аҩи-акәари неилаԥсо, иццакы-ццакуа, ашыц бнара
инылс-аалсуа, амҩа иқәын...
Ус амҩа ишықәыз лассы амра ҭашәеит. Ԥшасраҵас иаразнакгьы
алашьцара аҽазнакит. Дук мырҵыкәа ицҽыжәыз рахьтә уи ҷыдала знапы ианыз аҵәыџь-мцақәа жжаӡа иаадыркын, иахьцо рымҩа рбо иаадырлашеит.
Уаҳа ааҭгыларак ҟамҵакәа, ус ҵхла мацарала амҩа ишықәыз иқәӡан.
Алмҩаныкгьы ԥаса арахь аџьамқәа ԥхьацо еибашьны ианаауаз иҭахаз,
макьана зыжра иахьымӡацыз ана-ара амҩа ишаныжьлоу ирыхҭыгәлон.
Урҭ анырбалак алаҳәақәа еибарҟыруа иҩышьҭԥраауан, акырџьарагьы
агыгшәыгқәа рыблақәа ԥсеиԥсеиуа аҵх иналырбаауан...
Зыԥсыбаҩқәа ас иҿаасҭаха икажьыз аџьамқәа ракәын. Аԥсҳа
иаҳахьан урҭ ртәылан аԥсы ицәеи ибаҩи еилыҵаанӡа имжра ҵасс
ишрымаз, аха араҟа знапы ианиҵахьаз уажәраанӡа амҩа ишԥанырымгац иҳәан, гәаныла акыр даарықәгәамҵит...
Аҵх агәы ааҩнашоны аиԥш Егры иахьааиз, убас ацәашьқәа жжаӡа
икны, ирацәаҩны арахь арра иаҿын, руаҟьан-чаҟьанбыжьқәагьы рацәан, урҭ асакасақәа ирынҵаны иааргон иҭахаз рҩызцәа, иара убас
ахәцәа. Иԥсыз ԥсит, идурҳәози, аха ахәцәа уаҩы иааизымчҳартә иӷызыӷызуан. Аӡы аилаҽҽабжьи урҭ ргәаҟ-шьҭыбжьи ахьеилаӡҩоз аҵх
лашьца еиҳагьы ихырзаманыртәуан...
Аӡиас арра иаҿыз рышьҭахьҟа аԥсҳа дшаауаз анырба иџьаршьеит,
урҭ ираҳахьан раԥхьаҟа иахьҩеиуа Леон ду идунеи шиԥсахыз, дасу
дара ртәалагьы иазхәыцхьан анаҩсантәи аҭагылазаашьақәа шԥаҟалари ҳәа. Уажә аԥсҳа данырба иаразнак ирдырит уи иаб иашьа иԥсӡы
иаҳаны дшаауаз, аха ԥхыӡ ирбаргьы ихарҵомызт абас ирласны амҩа
дықәлоит ҳәа...
Аҵх зҽалакны аӡы арра иаҿыз ирулак аԥсҳа ицыз ауаагьы иаргьы амҩа анирҭа, агәгәаҳәа илҭалан арахь ирны аҟәара иаақәгыле-

402

ит. Аҽқәа аӡы ахьырхьыҵәҵәоз ижжаӡа иркыз алашарақәа оумашәа
идыркәеи-цеиуа, ԥыҭраамҭак рыԥсы ааиҭаркит, нас дырҩегьых рымҩа
инықәлеит...
Ариабжьарак џьамыӷәацәгьа зхызгахьаз ауаа, шьыбжь агәы
иҩхыҳәҳәон еиԥш Аҟәа иааит. Аҟәа иахьааиз аԥсҳа араҟа инхоз, еиҳа
изааигәаз ижәлантәқәа раҳҭынраҿы даадгылеит. Урҭ аԥсрахьы уаҩы
дымцацкәа иҟарҵо рзымдыруа иҟан. Дахьааз даара иџьыршьеит, ҳаҭыр
ду ақәырҵеит. Ԥшрак ҟамҵакәагьы илаицҽыжәлан, жәларык шеимаз
рҿыҩархеит. Гәымаа шыҟоу ианҩеигьы аԥсҳа иуацәа-иҭахцәа рацәаҩны инарышьҭагылеит...
Арҭ амҩа ишықәыз заҳаз, аҳҭын ду аҿы иҟаз ажәлар, изықәшәаз
аԥсра аҵкыс иаргәаҭеит, агәакьацәа рахьтә иааҭырҟьаны изҳәазгьы
ҟалеит, Рамзыц иԥа Леон ҵәыуара дааҳашьҭуам ҳәа. Ус зҳәаз дара
ртәы иадыргарц егьрыгымкәа ишыҟаз, аԥсҳа ицызгьы иаргьы жәларык еиԥхыҟәҟәа агәашә дуқәа рҿаԥхьа ианааи, дазусҭазаалак аӡә ҟыт
ихәлымшәо иааилахеит. Еиҳа схаҵа ӷәӷәоуп ҳәа зхы зыԥхьаӡозгьы
уаҩы изымгәаӷьит умааин ҳәа аԥсҳа ҿыц иаҳәара. Игәаӷьыргьы иҟалашаз здырхуадаз, ибзиоуп, иуҳәаз саҳаит ҳәа дхынҳәрымызт, арахь
нахьхьи иҟалаз аибашьра аӡбахә ҵыхәаԥҵәарада зегьы шалацәажәац
иалацәажәон. Уи есааира бааԥсыла иара ихыԥша шьҭнахуан, дхәыҷаахыс дыздыруазгьы даҳбандаз ҳәа игәаҭеиуан...
Иҟьаҟьаӡа иаартыз аҳҭынра ду агәашәқәа рҿаԥхьа ишааиз
еиԥшҵәҟьа Леон ишькылкыҩцәа ааиҵеибаҳәан дааҽыжәырхит, иаӷәра
ааимырхын, али-ԥси рыбжьара иҽгьы аҽхырԥарҭахь аҿынадырхеит...
Егьырҭгьы рҟыт-ԥсытыбжь мыргаӡо иааҽыжәҵит. Иара усгьы, аԥсра
ахьыҟоу акәымкәа, аӡы ахьыцәоу џьара иааизшәа, уаҩы иааимхацәгьахартә абри аамҭаз мыцхәы иааҭынчрахаӡеит...
Аԥсҳа ижәлантәқәа рахьтә еиҳабацәаз даарԥеиԥшын, урҭ иаԥхьа
иргыланы, еицхрышьшьы ашҭа ду иааҭалеит. Рышьи-рышьи неиқәҵо,
аҳҭны-ҩны аҿаԥхьанӡа ианааи ауп аҳәса рқьып-шәыпбжьи рҵәыуабжьи раҳауа ианалага. Леон иаԥхьа инеиуаз абыргцәа ааҭгылеит, иаргьы
иҽааникылеит, ихгьы ааикәаҽит.
Абыргцәа ирымукәа иара ԥхьаҟа амҩа анирҭа, уаҳа ивагылара уаҩы
изымгәаӷьыкәа, ималазаҵә амардуан днаҿалан, аԥсы дахьыкҿаз ахь
иҿынеихеит. Убри аамҭа иалагӡан даҽа ҩыџьа ахацәарԥар наихьӡан
наҟ-ааҟ иааивагылеит. Ҵәыуара ицқәлаз зусҭцәоу уаҩы изымдырит, иагьааџьаршьеит. Урҭ иара дзыхьчоз ракәын. Ианааивагыла «ара иаҭахымызт» иҳәарц егьааигымхеит, аха рылаҿымҭкәа, ус ишеицыз аԥсы

403

дахьыкҿаз азал ҭбаа ду иныҩналеит. Араҟа аҳәса шьарда ирацәаҩын.
Леон иаразнак илаԥш дыҵашәеит ианду-аҳкәажә Хьырхәыхә, аԥсы иааикәыршан ихатәаз аҳәса рыгәҭаҵәҟьа дрылатәан, ашәымаҭәа лхьыӡсо
илшәын, лыхцәқәа ҟәашккараӡа илықәыԥсан.
Гәыҭрысра ззымдырӡоз Леон игәы ааҭрысит, илаӷырӡқәа ҩхажжылеит, измааноу изымдырӡо, «сара акагьы схарам» ҳәа игәы дааҭауазырит.
Аԥсы ихахьшәа дтәан Бзыԥын ахьынӡанаӡааӡо еицырдыруаз аԥҳәыс
бырг ҵәыуаҩы. Уи илҳәоз амыткәма аҳҭны иҩныҩуан, лара иналыцрӷызны, рыбжьқәа мырдуцәакәа егьырҭ аҳәса ҵәыуон.
Аԥсы дызҭаз аҭоубыҭ аҿаԥхьа ауарҳал ҟьаҟьа ду каршәын. Наҟ-ааҟ
аганқәа рҿы ҵаҟа асаара ирацәаны ишьҭаз абӷьиаҵәара ашәҭқәа рацәаны илан...
Аԥсҳа дышиашаз аԥсы дызҭаз аҭоубыҭ аҿаԥхьа данааи – днышьамхнышгылеит. Иара убас иаарласны деиҭаҩагылеит. Ҵәыуара ицқәлаз
ихьчаҩцәа дырҩегьых наҟ-ааҟ инаивагылан арахь рҿаархеит. Амыткәма зҳәоз аԥҳәыс бырги илыцҵәыуоз егьырҭ аҳәсақәеи аԥсҳа дҵәыуаны данықәҵ ауп иҟалаз анырдыр, лара аҳкәажә ду Хьырхәыхәгьы
убасҟаноуп дыцәан дҿыхазшәа, иааины ицаз Леон шиакәу анылдыр
– ԥхыӡ илбаргьы ихалҵомызт уи иахьа даауеит ҳәа. Ари ӷәӷәала лгәы
арԥшааит аҳкәажә бырг, лаԥхьа иқәыз лԥеиҳаб иԥсра аҵкысгьы лԥеиҵыб Рамзыц шықәсқәак раԥхьа цәгьаԥсышьала иҭахара атәы лгәаланаршәеит, лыԥсҭазаара аҵанӡа дазнархәыцит, уаҩы ишимбац даргәаҭеит, иаразнак лыԥсы лылшәшәо аҟынӡагьы днанагеит. Ари гәазҭаз аҳәса
мыцхәы даагәцараркит, даргьы ргәыԥшаара еиҳа инацнаҵеит.
Аԥсҳа иаб иашьа иҵәыуара дахьааз ӷәӷәала ҳаҭыр ақәырҵеит аӡәырҩы, ари ҟәышра дууп ҳәа азырԥхьаӡеит...
Аԥсыжра аҽны иара ихаҭа ауа-ҭахыра днарылагыланы аимҭахара ду дирҟаҵеит, иԥсыз даныҷкәыназ аахыс ихы-иҵыхәа, ифырхаҵарақәа ртәы иалацәажәеит, ихьӡала уаҩ иимбац аҭарчеи ду мҩаԥыргеит.
Анаҟәаԥиа ахәы дхагалангьы иашьа дахьжыз ивараҿыҵәҟьа анышә
дамардеит.
Абри ашьҭахь аԥсҳа Леон Аԥсны адгьыл-ҿацәқәа зегь ша-шаны знапы ианиҵахьаз аҳцәа дырҩегьых хыхь Анаҟәаԥиа иаҳҭынраҿы еизигеит. Ԥаса данцоз аҵкысгьы инарҵаулан драцәажәеит, анапынҵақәа рацәаны еиҭариҭеит. Дырҩегьых ицәырҵит Егры-нырцәҟа аҳҭынра аиагара аҭаху-иаҭахыму ҳәа. Ирацәаҩхеит дырҩегьых иаҭахым ҳәа иқәгы-

404

лаз. Иҟалаз аныҟала ашьҭахь ауп еиҳагьы уахь ҳҽанҳарӷәӷәаша иҳәан,
аԥсҳа иажәа дахымԥеит, хьаҵрак ҟаимҵеит. Уаҳагьы имазкуадаз...
Иара абарҭқәа дырҿнаҵы, ажәабжь ааҩит Константинополь аилаҩынтра ду ҟалеит, ажәлари аиҳабыреи наҟ-ааҟ бааԥсыла еиҿагылеит, иара иан лаҳәшьаԥа Леон Ҳазар игәаӷ змаз бџьаршьҭыхрала дахырҳәеит, аха дырҩегьых дызҭахыз идгылаҩцәа ҿыц амчра рнапаҿы иааганы, императорс атәыла ду деиҭахадыргылеит ҳәа. Уи Византиа дуӡӡа
анап аҵаҟа иҟаз атәылақәа рҿы (иара аинтересқәа рыхьчаразы) игылаз архәҭақәа ықәганы Константинопольҟа рырхынҳәра даҿуп ҳәагьы
ажәабжьны иааҩит. Аԥсны ҵҩа змам амал алзгоз, жәашықәсала иалачоз ачынуаа дуқәа уаанӡагьы иргәаԥхомызт аԥсҳа ҿыц Леон ианшьцәа
аҳазарқәа ицырхырааны, ргәы злазҩоз ала, уатәи иан лаҳәшьаԥагьы
дицырхырааны, араҟа имҩаԥигоз аполитика, иахьынӡарылшозгьы
иԥырхагахара иашьҭан, зеиуа хкыс иҵарымгалозгьы егьыҟамызт. Ус
шакәызгьы, иззымчҳакәа иқәҵны ицахьазгьы шьардаҩыкын. Аԥсны
игылаз рырхәҭақәа ракәзар реиҳарак изҭатәаз рбаақәа ааныжьны уахь
амҩа иқәлахьан...
Уажә иҟалаз аҭагылазаашьа ари еиҳагьы иарласуан. Леон дацәымҩашьо идырит зныкыр Аԥсны азыҳәа хақәиҭра нагӡа ааиран
иҟазар абыржә шакәу уи аҩыза аимгеимцара анааихаҭаҵәҟьоз. Иҿы
иаирҳәомызт аха, Аԥсны аҳҭнықалақьгьы Егры-нырцәҟа аиагара ҵабыргны сахыццакцәама ҳәа акыр дшылакҩакуазгьы, мап, смыццакӡеит,
ирластәуп дырҩегьых уахь аиасра, аџьамқәеи арабцәеи рҿоуп шьҭа
ҳара аус ахьҳамаҵәҟьоу ҳәа игәы инҭиҳәааит...
***
Жәохәымш инареиҳаны даанхеит аԥсҳа араҟа, уаҳа иусқәа дызрылымгеит. Дырҩегьых алада ацара иҽаназирхиа, аҳкәажә Џьарымхан-ҳаным еимҟьарак лхы иархәаны:
– Агара, нан, шәызласааӡаз агара еибгоумашь? – днаиазҵааит.
Уи аума хьаас ибымоу, дихеит, иҳәарц егьааигымхеит, аха дзыхшаз
лгәы ишаҭеит.
– Еибгоуп, сан, бацәымшәан, – ҳазар бызшәала аҭак ныҟаиҵеит.
– Ԥхыӡ избон... шьоукы иҟьо ирыманы дә-дук иқәызшәа, иахыччозшәа, нас амца ду еиқәҵаны иаларблызшәа, – деиҭаацәажәеит Џьарымхан-ҳаным.
– Уи сышнеилак арахь еиҭаасышьҭуеит, – иҳәеит иара. – Ҳзааӡаз
агара Аҩнду аҿы иҟазароуп. Ишыббо, сара мҩакы санылеит... Иҟалоит

405

мышкы зны зынӡа арахь сзымхынҳәыргьы, аха ҳгара ара игыланаҵы
ҳазхылҵыз рыԥсҭазаара еихсыӷьӡашам...
«Иҟалоит сзыхнымҳәыргьы» ҳәа ииҳәаз аалцәымыӷхеит Џьарымхан-ҳаным, аха агара сырхынҳәуеит ҳәа иациҵаз лгәы иаахәеит. Уи ара
иахьыҟам лԥа дызхылҵыз ржәытә хьышьҭра ду иацу амшра уахь иаццазшәа лбон, дыццакцәаны иахьылышьҭызгьы дахьхәны дыҟан...
Абри аухаҵәҟьа аҳкәажә ус ԥхыӡла илбеит: Леон иуаажәлар иманы иаҳҭын ҿыц ахь данца ашьҭахь, шықәсык азы егьаагымхо иҵит, аха
агара ахабар зхабару ҳәа егьыҟамызт. Асҟак еилахоу ихашҭзар акәхап
ҳәа дшыҟаз, ҽнак Ԥсырӡха аҽцәа ҩеит. Џьарымхан-ҳаным дыԥшызар
– Анаҟәаԥиа раҳҭынра агәашәқәа ҩыџьа арԥарцәа аарҭалеит, наҟ-ааҟ
гарак кны. Иҳарџьԥсараха иҟаз агара ааганы лаԥхьа ианынадыргыла,
маалықьк иблақәа ҭыџьџьо дналҿаԥшит...
– Унан хса, дазусҭада ари игароу?! – уаҩы ишимбац деигәырӷьеит,
дагьшәеит аҳкәажә Џьарымхан-ҳаным.
– Аҳ хәыҷ иоуп, быххь аагеит, аҳ хәыҷ иоуп, – иааицырҳәеит даргьы,
рыблақәа рхаччо.
Џьарымхан-ҳаным еимгеимцарак дшанханы дгылан, нас лҽанаалалырҟә – инап хәыҷқәа лыхәда инакәиршеит. Ус длылаҳәны дшикыз,
ианимуӡа, дԥыртланы даагарылхын дҩышьҭылхит. Амаалықь длымпыҵҵәраан дцарц егьигымхо, ладеи-ҩадеи шеибакәу зегьы блала еимидон, еимидон...
Уахык зны избаз ҳәа Џьарымхан-ҳаным лԥа изеиҭалҳәаз аԥхыӡ
ахәҭакахьала лабҿаба иҟалеит. Уажә илбаз ари аԥхыӡ акәзар измаанахарызеи ҳәа акыр дааргәаҭеит, аԥхыӡқәа реилыргаҩ иласҳәандаз ҳәа
гәҭыхасгьы иаалоуит, аха ганкахьала лгәалаҟазаара шьҭнахит, абзиара
иазҳәахап, аира, аҿиара иадыргахап ҳәа агәыӷра дуқәа лнаҭеит, иара
усгьы лҭаца уаҩ лцәа дахьаламшәац лгәы иалан...
Аԥсҳа дырҩегьых алада, Егрыҟа, амҩа ақәлара абыржәымзар-абыржә игәы инҭеикуаны аамҭазы, адырра ирҭеит, амшын ихыланы
ӷбак аара иаҿуп ҳәа. Аԥсны иалганы ӷбала амалгарақәа шамахаӡамзар рҵыхәа ԥиҵәахьан аҟнытә, ианакәӡамыз иаҳзааз зусҭақәада ҳәа
мыцхәы дназҿлымҳахеит. Амшын аганахь аҳәаахьчара знапы ианыз
ирыдиҵеит шәгәышәҽаныз, аӷба ааигәа ианааилак иаанышәкыл ҳәа.
Иаргьы дук мырҵыкәа аҳҭны ддәылҵны, ихьчаҩцәеи иарӷьажәҩацәеи
ицны Анаҟәаԥиа ахықә-ҿҟьара аҟынӡа дааит. Амш каххаа иҟан, ага агәы
асаркьа еиԥш ицқьан. Ҵабыргны, иахьԥшуаз ирбеит ӷба-паҿк «аххы

406

инцәыҵакьакьо» аара ишаҿыз. Уи убасҟак иааигәахахьан, иаваҽҽоз
аӡшәах ҟәашккараӡа иубартә. Аӷба ашәы акәыршоушәа еиқәаҵәаӡа
ишәын. «Измааноузеи?» – игәы инҭиҳәааит Леон, иаразнак гәҭынчымракгьы ааизцәырҵит. Ицызгьы иаарамхацәгьахеит. Аӷба ҭымраҭымра еиҭаҵуа есааира ааскьара иаҿын. Астәи дара рбаӷәаза ҟнытәгьы
аԥра-ӷба ҭыҵны уахь аҿынанахеит – наҟстәи иаауаз агәы аҽаннаҵарц,
иаҭаху, изаауа еилнакаарц азыҳәа...
Леон иарӷьажәҩацәагьы иаргьы шыԥшуаз, урҭ аҩӷбак акыр еизааигәан иааиԥылеит, нас иаангылеит. Анышь хәыҷқәа ларышьҭын наҟ-ааҟ
рҿаархан, урҭгьы дара аӷбақәа рыгәҭахь џьара иааиԥылеит, дук мырҵыкәагьы иааиԥырҵит...
Лассы ажәабжь шизааргоз дырны, аԥсҳа ишьҭахьҟа даахынҳәит,
егьырҭгьы наишьҭалеит. Дырҩегьых реизарҭахь иныҩналан, еикәша
иштәаз рацәак аамҵыцкәа, ацҳаражәҳәаҩ дааҩнаххит. Ииҳәарызеишь
ҳәа зегь наихәаԥшит.
– Саҳ ухаҵкы, Леон Ҳазар идҵала аӷба Константинопольнтә иааит...
Абаандаҩцәа рыла иҭәуп... Абар иара аимператор ихаҭа иааишьҭыз
ашәҟәы, – еиларҳәны иҟаз амсыр-қьаад аԥсҳа инаииркит. Уи иаразнак
днахыццакны иааиҵиртлан аԥхьара дналагеит. Иҟоу рзымдыруа зегь
ҩеибаргылеит.
Леон дзыԥхьоз даналга маҷк дааԥышәырччеит. Уи еиҳагьы ргәы
аарҽаннаҵеит, иааџьаршьеит.
– Чарҳәара аҵамзар, ишәарҭоу ҳәа егьыҟам, – даацәажәеит аԥсҳа.
– Сан лаҳәшьаԥа деиҭазхагылаз аимпериа иаԥырхага-бааԥсу, иара илбааныхра иашьҭаз ацәгьаршыҩцәа арахь ихиҵеит. Урҭ рахьтә ачын уаа
дуқәа рацәоуп, рыхьӡ, рыжәла еиқәиԥхьаӡоит, исызҭакы, дунеи лашара
думырбан ҳәа сзааицҳауеит...
– Ассир, – рҳәан, зегьы иааџьаршьеит. Аиҳарак изџьаршьаз: иара
аԥсҳа ихаҭа итәыла аимпериа алгара даҿуп, арахь ацхыраараз иҳәома
ҳәоуп.
– Аӷба макьана уа игылаз... адырра раҳҭаанӡа, – ацҳаражәҳәаҩ
ихы наиқәикит Леон, дзыԥхьаз амсыр-қьаад шьҭахьҟа дырҩегьых еиларҳәуа.
– Бзиоуп, саҳ ухаҵкы, – абригь ааиҳәеит, иаразнак днагьежьит ацҳаражәҳәаҩ.

VII
Аԥсҳа Леон дырҩегьых Егры-нырцәҟа амҩа дықәлаанӡа, Анхәа ду
назлоу, Ԥсырӡха акәша-мыкәша иаԥныз ақыҭақәа рҿы днеит, уатәи
аҳцәа дрыҿцәажәеит, иҟаҵатәу иутәу акыр рабжьигеит, даргьы ргәаанагарақәа дырзыӡырҩит, дҩеит Гагрыԥшьнӡагьы, убраҟагьы аамсҭцәа дуқәеи аамсҭцәа кьаҿқәеи, иара убас анхаҩыжәлар иреиуаз
шьардаҩык драцәажәеит. Бжеиҳараҩык рӷарра, изыҩназ рқәацәқәа
рҿы рнанамгара ҽазны еиԥшымкәа ӷәӷәала игәнигеит... Дара хаҭала рқыҭақәа рҿы ицамҭаз дырҩегьых дахьҩеиз, лабҿабагьы дахьрылаԥшыз ҳаҭыр ду ақәырҵеит, уимоу уаанӡа игәаӷ змаз жәпаҩыкгьы
рыгәқәа еиҳа иааҟәандахеит. Аиҳарак зегьы «саҳҭынра Қәҭешьҟа ииазгоит, аха Аԥсны агәы ахьеисҵәҟьо ароуп, ижәдыруеит ҳабацәеи ҳабдуцәеи уи ахьчаразы жәытәӡаахыс ирыхҭыргахьоу, иахьагьы лымкаала
Ԥсырӡха акәша-мыкәша иҟоу жәлары зегьы мыцхәы шәгәышәҽанызароуп... шәаагылазар шәшыӷәӷәац шәыӷәӷәазароуп» ҳәа иреиҳәаз ажәа
уаҩы ишимбац ргәы иахәеит.
Леон лаша иҽыхәа иҵаԥаџьԥаџьуа абас акыр ақыҭақәа днарылс-аарылсны, иарӷьажәҩацәеи иабџьарныҟәгаҩцәеи, ишькылкыҩцәеи дрыгәҭылагыла Анаҟәаԥиа данҩеи – амҩа иқәларазы иаҭахыз зегьы дырмазеихьан.
Аԥсҳа ҿыц амҩа иқәлара ақәныҳәараз иршьыз ашьтәақәа еиҿыҟьҟьа
ақәабқәа ирҭаҵаны иржәхьан, абысҭақәа бақьа-бақьаӡа иуны иқәгылан. Арҭ шааиз еиԥш амаҵуцәа рус аадырласит, иаразнак аишәачара
архиара иналагеит...
Еизан иҟаз зынӡа аҩнаҭа иазааигәаз, ажьрацәара еиуаз, урҭ рнаҩс
Леон иажәа иахымԥоз, игәҭакы зыгәҭакыз аамсҭцәеи ар рԥызацәеи
ракәын. Ажәакала, аԥсҳа «аргәҵысҭа» ҳәа дзышьҭаз аҿы игылаз, еиҳа
дзықәгәыӷуаз рацәаҩын араҟа. Урҭ, аԥсҳа ԥаса алада амҩа данықәлозгьы еиԥшымкәа, иахьа гәҭынчымрак рныԥшуан. Аҳҭнышҭа злахкааз
абаагәара ду илаваҵаны игылаз арымӡ ҟьаҟьа дуқәа ирықәтәан, ирацәаҩын абыргцәа ҟәышқәа, урҭгьы рчамҳа лабашьақәа шкәакәаӡа
икны, ҭынч-ҭынч еицәажәо еидтәалан. Дыҟан араҟа аԥсҳа данысабииз раԥхьаӡа аҳҭынра ду аҿы иқәныҳәаз аамсҭа уаҩ бырг ҟәыӷагьы.
Уи иахьагьы уаҩы иааџьеишьартә икан бзиан, ашәыб иқәнаузшәа
деимгәашла дшыҟазгьы, ибӷа иашахәҵәаӡа, ихьшьыцбаблақәа ҭыԥхаауа, асаркьеиԥш уилԥшны дубартә дыцқьаӡа, абыргцәа дрыгәҭылатәан, шамахамзар зегьы дышреиҳабызгьы, дреиҵбушәа дыҟан. Цан-

408

дрыԥшьынтә иааз, иҟалаша здыруа ауаҩ ҟәыш ду иакәзаргьы, арҭ зегь
дахьрылубаауаз оумашәақәа дыҟан. Ҵабыргыхаҭан, дара зегь аԥсҭазаара аԥышәа ӷәӷәа рыман, хшыҩҭра дуӡӡақәан. Урҭ ҿыц иҩагылаз
аԥсҳа Леон ладеи-ҩадеи Аԥсны зҭаиргылаз ахынҭа-ҩынҭара бааԥсыла
идыргәаҭеиуан, аха рацәакгьы рымч шымхоз рбон, иага дырзыӡырҩуазаргьы, ражәа рацәак иахьхеимҵоз акыр ишьақәҟьаны иаман. Дырҩегьых шамахамзар дара зегьы ргәы иацәымӷын Аԥсны аҳҭнықалақь абас
хара алада иахьигоз. Убри зегь зыхҟьоз имырҳәа-мырза ианшьцәа
аҳазарқәа рҳәатәы дахьацныҟәоз акәны иахәаԥшуан. Дара аҳҭынраҿы
иҟаз аҳазарқәа ахьырбозгьы бла-ҵыхәалашәа ирыхәаԥшуан, тәамбаракгьы рхы-рҿқәа ирнубаалон. Заҵа уи аԥсҳа идмырдыррыз, машәыршақә џьара ирныԥшырҳәагьы ишәон. Лара аԥсҳа иан Џьарымхан-ҳаным лакәзаргьы, ԥаса илыдрымбалаӡоз цәаҩа ҷыдак лыдырбалон, аха
уи закәу рхаҭақәагьы цқьа ирзеилкаауамызт...
Аҳҭынраҿ еизан иҟаз еиҳаб-еиҵбыла Леон имҩа ианақәныҳәа,
адәықәлара рҽыназыркит. Ԥасеиԥш аҽқәа рыла акәмызт дара уажә
ацара ргәы ишҭазгьы: ихианы лбаа амшын иӡхгылан аӷбақәа, урҭ рыла
абырзенқәа Фазис ҳәа изышьҭаз Рҩан аӡиас аҟынӡа илеирц, уинахыс
аҽқәа рыла ицарц раҳасабын...
Аԥсҳа уажәазы, Хьҵыс дназлоу, аҳәса аӡәгьы амҩа дықәимгалеит. Уи
иаалырҟьан ус иӡбеит, зны уатәи иусқәа зегьы ҽеила рҭыԥ иқәҵатәуп,
аӷацәа еиларҟәаҟәаз иаҳҭынра аиҭашьақәыргылара иаҿу ахьынӡанеихьоу гәаҭатәуп аҽакуп...
Абарҭқәа аҳкәажә қәыԥш Хьҵыс ллымҳа ианҭишь рацәак илгәамԥхеит, уи иара шьарда иааџьеишьеит, ԥаса уахь ацара зҭахымыз
уажә ус лҟазшьа зылԥсахзеишь, издыруада лашьа Беслан ӷәӷәала дырҩегьых ари аибашьраҿ дышхәу лцәа иалашәазар? Уи ир иман Ҵабалҟа дцахьеит ҳәа ларҳәеит, аха агәра лымгозар? Иара иаҳәшьа
гәакьа Мрамзагьы, уашьҭан акәымкәа, абыржә уанцо ҳга ҳәа мыцхәы
дызидҳәаҵалазеишь?..
Леон арҭқәа аханатәгьы рызхәыцха имамызт, аха иаҳәшьа гәакьеи
Таԥшь-иԥа Беслани раԥхьа ианеибабаз аахыс гәеизцарак рымоумашь ҳәа иоухьаз агәаанагара уажә еиҳагьы аҽарҵаулеит, еиҳагьы
дазнархәыцит... Убри аҟнытә, рацәак дацрамлакәа, анхәыԥҳаи ҭацеи
аҳкәажәцәа аҩыџьагьы рмаршә кны иргәыбзыӷит, дук мырҵыкәа шәлеиртә иҟасҵоит, уаанӡа иаашәычҳа ҳәа дрыҳәеит. Даргьы ииҳәаз иажәа
иазааины маҷк рҽаадырҭынчит.

409

Аԥсҳа иццаран иҟази днаскьазгози жәларык еицны Анаҟәаԥиа
ашьапаҿы ианылбаа, иара ихьӡ зхыз аӡыхь ааҩсҵәҟьа гәыԥҩык аҳәса шгылаз ибеит. Урҭ днарыликааит ианду – аҳкәажә Хьырхәыхә. Уи
ашәы лхьыӡсан асаара илеиуан, лыхцәы шлаӷәаӷәаӡа ус ихтын. Анкьа
зыԥшра-зсахьа, зҭеиҭԥш, зныҟәашәа ыршанхагаз аҳкәажә ду уажә алабаҷашь лкын, ихәан иҟаз лыбӷа уи ала илыриашарц лҭахызшәа, лҽанҵаны мчыла лхы шьҭылхуан, аха илықәжьыз агәырҩа илылнаршомызт.
Леон џьашьатәшәа ибеит ианду ара дахьыҟаз, даазгазеи, измааноузеи ҳәагьы дназхәыцит.
Ицыз ауаагьы иаргьы ааигәа ианааи, уаҳа даамлак-ҩаккәа, лара
лахь дышиашаз иҿынеихеит, ларгьы илыцыз аҳәса дрыгәҭылагыла,
ллаба лыцырхырааны арахь даагәагәеит. Ҩ-шьаҿакгьы еихылымгацкәа, иара деилыхха, амра еиԥш аԥсҭа ҭырлашаауа, дналыдгылахьан.
Ллабҷашь ԥшӡа еиларӷәӷәа икны, мчыла лхы дҩаханы днаиҵаԥшит,
мыцхәы иажәхьаз лхы-лҿы еиқәыкаҷ, аԥсҭазаара зда царҭа амам ала
иарааԥсахьаз лыблақәа ҭааӡа, ахаан хбалара зқәым алаӷырӡ нархибаалеит. Уаҩы ишимбац даарыцҳаишьеит ианду, игәаӷьны иара длазҵаанӡагьы лыбжьы қачқачо, лара ус даацәажәеит:
– Издыруеит, нан, дырҩегьых изқәукыз, умҩа саԥырхагахом, ариабжьаракгьы мчыла схы ҟажаны сыҽныскылон, аха уажәыҵәҟьа смааир
сгәы мыжда иамуит... Иаха уаб неиҭамҳәа ԥхыӡла деиҭазбахуан, нан,
снапы ианиҵаз уасымҳәар ахраҭахь саргьы неимҩа соушам...
Леон акгьы мҳәакәа ианду усдналыхәаԥшуан.
– Исеиҳәазгьы уи ауп, нан... иаахҵәаны иҭахым убрахь уаҳҭынра
ахьиауго, ҽеира алҵуам, ԥыҭраамҭак иаанхаргьы, ҳажәлар убрахь иганы иқәирӡуеит, наҟ-наҟ ҳаԥхьаҟа зынӡа ҳдаракәац уашәшәыреитәуеит. Иахьатәи аиааира мацара ибла хнамкааит – дыԥшааит хараӡа
иаԥхьаҟа. Уеизгьы-уеизгьы исҳәаз уахымԥан ҳәа иасҳәом, аха ибзиан
дрызхәыцааит сажәақәа ҳәа дсыдӷьаҵәыӷьаҵәлеит, сара адунеи лашара зымбаз...
Леон азныказ, аарлаҳәа иубартә, ччаԥшьҵас акы ихы-иҿы инықәлеит, аха нас измааноу изымдырӡо ӷәӷәала акы дааргәаҭеит.
– Ари аиԥш аԥхыӡ анызба, насгьы ашәы зкәыршоу ӷбакгьы ааит анырҳәа, – деиҭаацәажәеит лара, – хгарҭа смоуа сҟалеит, нан. Абри аҵыхәалоуп араҟа сзуԥылазгьы...
Гәҭыхала аҳкәажә бырг илҳәагәышьаз арҭ лажәақәа, аӡы хыҵны
ианлеиуа иаланыскылоит ҳәа ачалт аԥыраургылар иаҩызан, уи акә-

410

хап, Леон акырӡа дшаргәаҭеизгьы, раԥхьа ччаԥшьҵас акы ихы-иҿы
инықәызҵаз. Уажәгьы усшәа аарла иубартә дааԥышәарччан:
– Мышьҭабзиала баҳԥылеит, ди, издыруеит хымԥада шьҭа ҳамҩа
шыманшәалахо, – длаҟәны аҭак налиҭеит. – Ԥхыӡ иббаз акәзар, убри
аҩызаҵәҟьа жәаха уахык саргьы избеит... Ҳаицәажәон саби сареи,
цқьа ахҭа дҭарԥшны ианиасҳәа, агәра игеит сара сышиашаз, дагьазыразхеит уирахь сызнылаз амҩа...
Аҳкәажә бырг ҿылымҭӡеит, ус акәзар бзиоуп, нан, лҳәарызшәа, ллабҷашь еиларӷәӷәа, деиҭанеиҿаԥшит, ичны иҟаз лыгәгьы еиҳа лыԥсы
аалнаргеит.
– Мҩамш шәықәлааит, нан, сара сшамкәа сызшаз... мҩамш, – аԥсҳа
ишьҭахь игылаз зегьы лажәа рзырханы дааматанеит лара, лыбӷа еиҳа
ииашахазшәагьы лҽынеиҵылхит, лжәытә ҟазшьеиҿамсрагьы еиҳа иаалахҿыххеит.
Лызнапык ала ллабҷашь лыҵарӷәӷәа икны, ухаҵкы-уԥсаҵкы ҳәа
егьи лнапы аалыргьежьит аҳкәажә, нас, шьҭа суԥырхагахом лҳәарызшәа, маҷк зымҩа даанаскьеит.
Леон уаҳа изакәызаалак ажәак мҳәакәа, иҽыларҟәны ианду
лгәышԥы днагәӡын, ашацаҳәа иаԥхьаҟа иҿынеихеит.
Ари ҟалеит ҵабыргны аԥхыӡаҿ еиԥш, еимгеимцарак иалагӡаны.
Аҽны амшгьы, аԥсҳа алада амҩа дахьықәлоз рацәак иагәамԥхозшәа, шьыжьнаҵы маҷк иҿыхьҭан, анаҟә леины Анаҟәаԥиа иахатәан
ишахатәалацыз еиԥш, агаҟа акәзаргьы, амшын агәы убас илаҟәӡаны
ихчылан, уалԥшны ак умбо, ак умаҳауа, иара амшын ахаҭаҵәҟьагьы
иҟоу-иҟаму узымдыруа, иҭаҳәҳәа иаҵәахӡеит. Уажә абар, ус иага иҟазаргьы, умҩа аартуп аҳәозшәа, ласкәыгәҵас аԥсҭҳәақәа кәыжәкәыжә
акы иқәнаҵо иалагеит, амра цәырҟьа-цәырасуа иаакылҷҷеит, амшын
агәы хтыцыԥхьаӡагьы уа ихгылоу аӷбақәа еилыкка иубо иааҟалеит...
Арахь ааскьаӡа асқьала ду иадгылан аԥсҳа иӷба, уи изаҟаразаалак
шәыгак адгалаӡамкәа, еилыԥхаауа мшаҽнеиԥш иҿыцҳҳараӡа иҟан, иахагылаз аԥрақәа ракәзар, иара усгьы, хҿа-ҭыԥк рнымызт, иашәырҭаҭаӡа
ишкәакәан...
Арҭ аӷбақәа еилагылаз Константинопольнтә иааз аӷба алаҳәа еиԥш
еиқәаҵәаӡа ирылубаауан. Уажәраанӡа ихашҭны дшыҟаз мҩашьо, Леон
уи илаԥш надхалеит, иаанагаз абаандцәа дрылаԥшны лабҿаба ибозшәагьы дааҟалеит. «Урҭ ара иҳазныжьӡом, – игәы инҭиҳәааит, – алада
ҳахьцо иаҳгап, уа ҭыԥк рзаҳаԥшаап...»

411

Зегь раԥхьа аԥсҳа иӷба иҽы ҭаргалеит – ус ҵасс ирымамзи аханатәгьы. Аҽгьы уи иашьцылахьан, аӷба анабалакь нахыс ашьшьыҳәа
аҽеиқәкны, амшын ахьарчҳәа игоз абжьы иазыӡырҩуа иаагылон. Аӷба
ианҭаргалалак нахысгьы мыцхәык аҽмырԥашашо, ахы шьҭкәыцәаа
агаҿахь иааԥшуа иалагон...
Уажәгьы агырқәа ҳәа изышьҭаз атәцәа аҽы аӷба ианҭаргала, шәыззыԥшузеи, шәааццакы ҳәа ранаҳәарц аҭахызшәа, ҽмырҵысы иахьгылаз арахь ԥшырҭас иамаӡан...
Аԥсҳа иццаран иҟаз раасҭа акырӡа еиҳаны ажәлар еизеит. Уи иҭахымызт асҵәҟьа ауаа рацәаҩхар, емына Аԥсны наӡаӡа иааныжьны зынӡа
тәым дгьылкахь дцаҵәҟьозшәа, аха шәзаазеи ҳәа злареиҳәарызеи.
Ицараны иҟаз зегь аӷбақәа ианырҭала, аҵыхәтәан аԥсҳа арахь иаанхоз
ицнагаҩцәа, лассы-лассы ацҳаражәҳәаҩцәа рыла рус-ҳәысқәа зегьы
ртәы аабжьамыжьӡакәа ишизынарыцҳалаша уҳәа, дырҩегьых днарылабжьан, аӷбахь дааццакит.
– Амҩа бзиа, дад, мҩамш шәықәлааит! – агаҿан еилагылаз рахьтә
аӡә ибжьы аагеит, Леон идырит уи иҟалаша здыруа ауаҩ ҟәыӷа ду Чаабалырхәа Қьысқьынџь ибжьы шакәыз. Игәы иаахәеит, аха измааноу
изымдырӡо, ахҿа еиԥш инаилҟьазшәагьы ибеит. «Макьана ииҳәаз зегь
срықәшәо саауеит», – игәы дааҭацәажәеит.
Аԥсҳа аӷба дагьынҭалеит, аԥрақәа рҽаадырххеит, наҟ-ааҟ еицырхәоуны, ӡараҩахыс зҽеилыхны итәаз ажәҩаҵшьыҩцәа рымҳаԥқәа ашыҩсыҩҳәа ианаамҩанырҵа, аӷба маҷ-маҷ иааҳәуа мацара, алада ахы
рханы иаагылеит, нас аԥрақәа дырҩегьых рҽанаадырххаӡа, рымгәақәа
ԥахәӡа ҵҩа змам аԥша нарҭачит, иаарццак-аарцакынгьы аҿынанахеит.
– Мҩамш шәықәлааит... амҩа бзиа! – дырҩегьых аҟәараҟнытә аӡәы
аӷба нашьҭаҿиҭит.
– Мҩамш шәықәлааит!
– Мҩамш шәықәлааит!
– Мҩамш... мҩамш! – аӷу ааилдыргеит жәлары зегьы.
Аԥсҳа илаӷырӡқәа ҩхаддылеит, инапы ҩышьҭихын арахь иааиҟьеит.
Уи збаз зегь рнапқәа ҩаҳараркын, дырҩегьых, «мҩамш, мҩамш!» – ҳәа
ааицҿырҭит.
Ацәаӷәарсҭа еиԥш, ашьҭа хәхәаӡа амшын ианҵо аӷба ахьнеиуаз,
аԥсҳа иҽыхәа шкәакәаӡа арахь иҭубаауан. Уи ахы шьҭкәыцәаа иаахьаҳәын, бзиала ҳәа ранаҳәарц аҭахызшәа, абжьы ҩҭырҟьаны иаакьыркьырит, уи саркьалбыжьҵас Анаҟәаԥиа ахәқәа иаарҿаҩит.

412

Такәаамҭа аԥсҳа иӷба иазԥшуа игылаз ажәлар, ргәы хьаауа маҷ-маҷ
аилыҵра иалагеит. Зегь раԥхьаҟа ишьҭан ҵҩа змам аус дуқәа...

АЕПИЛОГ
Ауаҩы-лаша дыҟанаҵ шәарҭак
Аԥсадгьыл иамам, ижәдыр…
Аԥсҳа Леон иеиҳабыра рыхәҭа дукгьы иаргьы, дырҩегьых амҩа
дықәланы, Қәҭешьтәи иаҳҭынра ҿыц ахь данца аухаҵәҟьа аҳкәажә
қәыԥш Хьҵыс ԥхыӡла ус лбеит: шьыжьык лашьа гәакьа Беслан лаша
дааҩналахын, – «иаха ԥхыӡ бааԥсык збеит, исԥеиԥшу Анцәа идырп», – иҳәахит. «Изакә ԥхыӡузеишь иубаз?» – лара дааӷьаҵәыӷьаҵәит.
Имҳәарц далагеит, аха даныхҭалкӡа ус даацәажәеит: «Сышнеиуаз…
гәарԥ дук сҭанагалахит, уахынлахуп, лашьцоуп, мза-ҭахамҭоуп… Ус, иааҿыкәыршан аҩнқәа зҭагылаз абри агәарԥ ду мацәысҵас акы нҭаҷҷан
иаарлашахит, саргьы, харантә иааԥшуагьы сибартә, иаасгәыдыҷҷалахит. Уи аамҭазы бџьарла еибыҭаз шьоук аацәыреибаҳәан арахь рҿаархеит… «Арҭ алахшақәа ҳамбаӡакәа еиҭаҭалахма!» – ҳәа сгәы сааҭауазырхит. Руаӡәк ихыци ихәымпали зынӡа сара иаасықәирххеит.
«Аа, сумшьын, сумшьын!» – ҳәа сныҩныҵәаахит, снапы иԥыракуа, аха
сыгәхьаа мкыкәа дсеихсит. Ихҿа жжаӡа ишааиуаз сгәы аҵаӷараҵәҟьа
иналаҟацахит, сахан ианаалсх, аҽырҳәа ашьа аҿаанахеит. «Абас акәзаап ахы зықәшәаз иҭахашьоу», – раԥхьаӡа абри аасыхҭашәеит, нас
сгәы еимлагәа икны агәарԥ аҭыҵырҭахь сеихахит. Сшьа ҟәандашьшьыраӡа ацара ишаҿыц иаҿыхуп, сгәы иадгәалан иску счабра (зны бара
бнапала иқәҵаны исыбҭаз) иалжжны исгәыдкьасахуеит. Ус маӷазаҵас
еицырхәоуӡа иҟаз хыбра дук сыҩнанагалахуеит, абраҟа аҭӡы аганаҿы
аишәа иахатәахуп ҩыџьа ахацәа, руаӡәк ихиҿ-ду ӡӷраԥшьӡа, издыруа
аӡә иоуп, егьи, дхаџьгәагәынӡа, еиҳа ашәшьыра дамоуп аҟнытә цқьа
дысзеилкаахуам. Рҿаԥхьаҵәҟьа саннеи «шәсыцхраа абаақәа… сырхәит!» – ҳәа сааӷьаҵәыӷьаҵәит. «Ҳаи џьушьҭ, урхәит акәу?» – иҳәан,
ани ахаҵа хаҿ-ҟьаҟьа дааҽхырччеит, нас иара усгьы аӡәы сидибалар
ҳәа дшәаны, амшә еиԥш длыҵыҩрын, ихы шхоу ашә дылдәылбганы
дцеит, егьи иватәазгьы, уаҳа иԥшра аасызгәамҭаӡакәа, иара днаишьклаӡит… Саанхеит сара схала, цхырааҩ дсымаӡамкәа. Сшьа ацара

413

ишаҿыц иаҿыхуп. Сгәы снапы адырӷәӷәала ишыскыц икны саадәылҵхуеит. Сымч еизганы, сахьцоҳәа егьсымдырӡо, саԥхьаҟа сҿынасхахуеит. Сышнеиуа ладеи-ҩадеи амҩа иқәу ауаа жәпа снарылалахуеит. Асҟатәи ашьа исылҵхьоу шьҭа скаҳауазар акәхап сгәахәуеит, аха
макьана схлахаҵ гьежьыхуам. Ус, скаҳар ара сыздыруада, зынӡа сыбжьаӡуеит сҳәан, схынҳәны сдәықәлахит. Ладеи-ҩадеи ҵҩа змам ауаа
сывсуеит, аха сгәаҟра уаҩы ибахуам. Есааира сшьабоит, аха сшаац саахуеит. Акыр санааскьа, дырҩегьых ани ԥаса сызҭанагалахьаз агәашә
ду сеиҭазааигәахахит. Санԥшы, уи агәашә днылзбаахит макьана имиц,
аха ииран иҟоу сԥа заҵәы. Уи зынӡа сара дсеиԥшыхуп. Дшызбаз еиԥш,
акәыкәыҳәа ихьӡ ҳәаны «ҳшьа цеит абааԥсы, ҳшьа!.. иаанышәкыл!»
ҳәа аҳәҳәара салагахит. Сыбжьы саанарԥшит, уаҳа анаҩс иҟалаз ҳәа
егьсгәалашәом…»
Лара Хьҵысгьы ари лашьа иԥхыӡ ԥхыӡла иахьлаҳауаз убасҟак
даргәаҭеит, лхаҭагьы арҵәааҳәа дыҳәҳәаны дҿыхеит. Уинахысгьы ҽеиқәкышьак лзыҟамҵеит, аҩны ддәылҵны, Анаҟәаԥиа раҳҭынра агәарԥ
дшаҟьшаҟьо дҭалеит, уимоу мрагыларахь ихаз, ԥшьбаны еихагылаз,
абааш-ԥшыхәырҭа ҳаракгьы ахақәцәа дхаланы Ҵабалҟагьы аԥшра далагеит…
Уи дгәазҭаз ланхәыԥҳа Мрамзагьы уаҩы ишимбац даргәаҭеит
еҳәшьак леиԥш илԥхьаӡоз лҭаца лхымҩаԥгашьа, зынӡа илзымбатәбарахеит аҳкәажә ду Џьарымхан-ҳанымгьы…
Аеҳәшьа гәакьа лыԥхыӡ баша ԥхыӡмызт, баша цәалашәарамызт. Қәҭешьҟа амҩа иқәыз аԥсҳа акыр дласкьахьан еиԥш, иаҳаит иара
данаауаз ихәы-бааԥсны иҟаз Таԥшь-иԥа Беслан иԥсҭазаара дшалҵыз.
Иага иҳәаргьы ари аиԥш ахырзаманеиқәаҵәа дақәгәыӷуамызт. Ирццакны иаҳҭынра ҿыц аҿы данлеи, Таԥшь-иԥа Беслан иара уа аҳҭынра
мраҭашәарахьтәи аганаҿы, адгьыл ҳаракыраҿы, аԥсаҵлақәа рымҵан,
анышә дамардахьан. Уик зынӡа даргәаҭеит аԥсҳа, иԥсы шҭоу Аԥсныҟа
дҩажәга ҳәа рыдиҵахьан, данԥсгьы иԥсыбаҩ ара ишԥаанрыжьи, уаҳа
имҵааӡакәа рхала ишԥарӡбеи иҳәан, аҳҭны знапы ианиҵахьаз ауаа
дрызгәааит. Урҭ Таԥшь-иԥа Беслан иара ихала уасиаҭ ажәаны инижьит,
џьаргьы сышәмырҵысын, лахьынҵала абрахь ҳанықәнагала, сызқәаҭыԥгьы абра иҟалааит ҳәа, иара ус аниҳәа, уаншьцәа аҳазарқәеи
дареи неиланы, даҽа уаахынҩажәаҩык ҳфырхацәагьы абраҟа рҭыԥ
ылҳхит. Аҭоурых иадыруазааит ҳара баша ари адгьыл ҳшьапы шықәҳмыргылаз, зда ҳамам ауаа рыԥсы шахҭнаҳҵаз…

414

Абас иҟан Леон гәыбӷан зиҭаз рцәажәашьа. Уаҳа рылаҿимҭит, аԥсҳа,
Таԥшь-иԥа Беслан иҳаҭгәын дахьахагылаз, раԥхьаӡакәны арҭ зегьы
ишырбоз илаӷырӡқәа ҩхажжылеит, уимоу, иаҳәа наҟ инхьаршәҭны,
ишьамхгьы наирсын, иҿыцҳҳараӡа иҟаз, нышә гәӡала ихырҩыԥшьааз
анышәынҭра агәы инапы нықәишьит. Егьырҭ афырхацәа рҳаҭгәынқәагьы акакала днархагыло мацара шеибакәу зегьы дрылсит. Уаҩы ишимбацгьы иӷәӷәаны инырит аиааира иигаз заҟа хә-дула изтәаз, сахьан
ибла ихгылеит ахәра ҵаулақәа зыннаҵаз, агра бааԥсқәа ззыннажьыз,
иарлашәыз, иарцыркьыз, згәы бжьнахыз, зыбжа зымнахыз арԥарцәа.
Ибла ихгылеит Аԥсны иахьабалакь ана-ара ақәаҵақәа рҿы адгьыл
иҩыҵчааз анышәынҭра ҿыцқәа…
Дымҩашьогьы идырит макьана аиааираҵәҟьа агаразын ақәԥара
ӷәӷәа шаҭахыз, ауаҩы игәы раҳаҭны дтәо-дныҟәо ишзыҟамлоз. Аиҳарак ацәалашәара бааԥс инаҭеит Таԥшь-иԥа Беслан иԥсҭбара, изқәаҭыԥ
абраҟа аҟалара, уи иахылҿиааран иҟаз ауадаҩра дуқәа.
Ҵабыргыхаҭан, уи егьиашахеит. Рацәак аамҵыцкәа ажәабжьны иааҩит, далааи ҵабалааи Таԥшь-иԥа Беслан иҭахара бааԥсыла ишеиланарҩынтыз, аиҳарак зжьы далҵыз ажәлар дара алахәӡамкәа иԥсыбаҩ
атәым дгьыл иахьамардаз хьымӡӷ дуны иҳадхалеит ҳәа азырыԥхьаӡеит. Таԥшь-иԥа Беслан аԥсҳа дахьидгылаз аханатә аахыс зхы зыхнахуаз ацәгьаршыҩцәа ас ацыфа анроу еиҳагьы рхы иадырхәаӡеит, ԥшрак
ҟамҵакәагьы, аешьара еиуоу рымацарагьы ракәымкәа, Дали Ҵабали
аԥсҭақәа иларҭанакыз жәла-жәлацыԥхьаӡа аӡәаӡәа рхаҭарнакцәа алхны, уеизгьы-уеизгьы Беслан иԥсыбаҩ ыҵхны арахь иааргарц рыдҵаны
амҩа иқәырҵеит…
Ари заҳаз аԥсҳа игәаҵанӡа деилнашьааит ҵабалаа рхымҩаԥгашьа,
аха Таԥшь-иԥа Беслан иԥсыбаҩ Қәҭешь иахьаанхаз иаргьы дазыразымызт азы дацрамлеит, уи ала ҳаԥхьаҟа аусқәа зегьы маншәалахондаз
иҳабаргәызи ҳәа дазхәыцит…
Аиашазгьы, Таԥшь-иԥа Беслан Ҵабал дҩаганы, абаахкыра ду аҩныҵҟа, ажәытә фырхацәа дуқәа рывараҿы (уи згәамԥхоз шыҟазгьы)
анышә данамарда ашьҭахьгьы, атәыла ари аҿацә аҿы ҭынчра ҳәа егьзыҟамлеит. Беслан Егры-нырцә иахьицеибашьуаз иҭахаз, зыԥсыбаҩқәа
рзаамгаз, зхабар ыҟамкәагьы ибжьаӡыз ҵабалаа рҵеицәа аӡәырҩы
ранацәа, рабацәа ргәырҩа ду рхы иархәаны, ацәгьахәшьадыҩцәа
еиҳагьы рус хәымгақәа нап рыларкит. Ари Аԥсны егьырҭ акәакьқәагьы амҽханакит, аибашьра цонаҵы иҟало аабоит, аԥсҳа даҵамхар иа-

415

бацари ҳәа иԥшыз цәыҵагызмалқәак, мышцәгьа ашьҭахь ааҵра-хәацқәа шцәырҵуа еиԥш, ицәырҵын, уҳәан-сҳәанла ауаа реибарфара,
реичырчара иалагеит. Нхыҵҟа ибналан гәыннаа рахь ҽыҵәахра ицаз
Феодоси иакәзар, уахьынтә арахь ацҳаражәҳәаҩ кылԥш-кылӡрыҩцәа
рыла дааҟәымҵӡакәа ацәгьа иршон, Ԥсырӡха дааны аҳра аанкылара
дшазгәышьыц дазгәышьуан. Аԥсҳа Леон гәыннаа реиҳабыра гәыбӷан
рыҭаны акырынтә ирзицҳахьан, уа даанкылан дызшәымоузеи, шәареи
ҳареи агәеихшәара зҳабжьашәҵозеи ҳәа, аха рацәак рхахьы иааргомызт…
Аиааира иааиран, аха макьана ақәԥара ӷәӷәа шцац ицон. Римтәи аибашьҩы, ар рԥызаҩ дуӡӡа Иули Цезар, тәылак даиааир даҽа тәылак импыҵахало, аимпериа аҳәаақәа ырҭбаауа, аҩныҵҟатәи аӷацәагьы ҿаԥыцла, хшыҩла, маанала драбашьуа дшааиуаз Италиеи Альптәи ашьхақәа
ирыԥну Галлиеи еиҟәызҭхо, Рубикон захьӡу аӡиас данаахықәгыла, уи
наҟ дырынгьы адгьылқәа инапаҿы иааигарц игәы иҭеикыз ахаан ихы
изладимбалацыз ала дшарлакҩакыз, наҟ-наҟ игыло абиԥарақәа иахырҳәаарызеишь ҳәа игәы бжьажьо, ииуа-ииҳәо дақәымшәо дшықәнархаз еиԥшшәоуп Леонгьы аханатә аахыс Егры нырцәҟа амҩа дананылоз
ихәыцшьа, иага ирмаӡозаргьы, илакҩакшьақәа шыҟаз…
Аиааира иааиран, аха атәыла адәахь еиԥш аҩныҵҟагьы аиҿыхара
ӷәӷәақәа шцац ицон. Таԥшь-иԥа Беслан иҭахара зхы иархәаны ажәлар
еилазырҩынтуаз аԥсҳа иаӷацәа Ԥсырӡхатәи иаҳҭынра ашәарҭа иҭадыргыло ианалагаӡа, деиҭахынҳәны дмаар амуит. Уи зны ара, зны Қәҭешь
дцо-даауа дрыбжьан. «Ҩ-ҳҭынрак ҳауит, аԥсҳа уишьҭаларгьы дахьыҟоу
узыԥшаауам» ҳәа гәынамӡарала аҵәы иалзхуазгьы маҷҩымызт. Иара
дызҿыц даҿын, зхы цәгьоу аҽы еиԥш зынкылара уадаҩыз ажәлар
ес-иҟаиҵалак еидкыло, еиларҵәо мацара, уи ала дҵыз-жаауаз зегьы
бӷеиҵыхшьа рмоуа аџьамыӷәа цәгьа иҭаиргылеит. Гәыннаа рнапсыргәыҵақәа ирыҵахҩан ирымаз Феодоси иакәзаргьы, уаҳа имч мхо,
дызҿу зегьы шымцурашоу анидыр, игәы кыдӡаан, дкәалкәало ихала
иҽкнаҳан иҽишьит. Иҟан, ихала иҽимшьӡеит, аҳазарқәа дыддыршьит
зҳәозгьы. Уи ажәабжь хлымӡаахха ныхыҵи-аахыҵи еимырҟьо ирылан…
Аԥсҳа Ԥсырӡхатәи иаҳҭынрагьы камыжькәа, дацәымшәартә зегь
рыла ианирӷәӷәа, Қәҭешьтәи иаҳҭынра ҿыц ахь дшиасӡара диасны
дахылеит. Иара даҳын, лакӡа-ҩакӡа Аԥсны зегьы ԥсҳас даман, иажәа
акәын зегь раԥхьа игылаз, аха иеиҳабыра рышьақәгылашьа, асенаторцәеи аконсулцәеи рыла еиҿкааз Византиатәи аимпериа Константинопольтәи реиҳабыра реиҿкаашьа еиԥшшәа ишьақәыргыланы иман. Уи

416

злаԥсыҽқәаз аҵибаауа дахьалагаз аҟнытә, насгьы ианшьцәа аҳазарқәа
рахьтә аҽԥныҳәақәа злаиоулоз ала, есааира Ҳазартәыла ахан-иԥацәа
реиҳабыра реиҿкаашьагьы дықәныҟәо далагеит…
Уеизгьы аибарххара шцац ицон, ҵыхәаԥҵәара амамызт. Убас шакәызгьы, Леон зшьапы икыз Аԥсуа ҳәынҭқарра ауасхыр ӷәӷәа азышьҭаҵара
илиршеит. Уи аҳәаақәа аҩада Ҳазартәыла дуӡӡа аӡиас ҳәа изышьҭаз
Ҟәбина аԥшаҳәа илықәсуа, мрагыларахь Сурамтәи ашьхақәа ркаҵәарақәа инархыҳәҳәо, аладагьы Чарыхә аӡиас иладсыло ирҭбааит, Аԥсны
ҟьаҟьа дуӡӡа ҳәа азырҳәо иҟаиҵеит. Қарҭли аҳцәеи ҷанҷаны еибафоз
урҭ раҳра маҷқәеи ракәзаргьы џьарак еидкыланы, атәым ӷацәа зрыламкьакьо аҳәынҭқарра иалеиҵеит. Кавказ зегь аҿы шьарда зҵазкуаз абри
аҳәынҭқарра ду уинахысгьы, амҩа ишнықәиҵаз ихымшәаӡакәа, ҩышә
шықәса иҟан, урҭ рахьтә хаҭала иара Леон хьыӡкамшәа ҩынҩажәа
шықәса инареиҳаны ԥсҳас даман. Арахь ааҩсҟагьы, шәышықәсала,
иага хкрыла иагаџьара еиҭасзаргьы, иагаҩ ԥсҳа ахагылазаргьы, Леон
зшьапы икыз, зыҭӡамцқәа ҩеигаз аҳәынҭқарра акәын хыбра ҳаракыс
атәыла зегьы иахагылаз. Иара иахьагьы, аԥсуаа ҳҳәынҭқарратә шьақәгылазаашьа зқьи ҩышә шықәса ахыҵуеит ҳәа ҳазгәдууны иаҳҳәозар,
иара аԥсҳа Леон иоуп ҿыӷәӷәала ҳцәажәартә адунеи ажәларқәа ҳрылазырхәыз, уажәгьы-уашьҭангьы ҳхы ҳақәгәыӷыртә ҳҟазҵаз, анарха ду
ҳазҭаз…
Ҿыц аныҟәашьа зҵо асаби иеиԥш, ари сҭоурых ажәабжь ду аҩра нап
аналаскуаз нахьхьи џьара исҳәеит суада ашә ахала ишаатыз… Уажә
сызлазхәыцуала, уи аԥсҳа Леон данхәыҷыз аахыс дахьцалакь ицыз,
ихылаԥшуаз адоуҳамч акәын. Убри ауп хымԥада саргьы абри сзырҩыз,
амбатәӡа зхыҵуа ҳажәлар рҭоурых дуӡӡа аҵалашәырахь сылбааны саламцәажәар ада ԥсыхәа сымамкәа сҭазыргылаз, мыцхәы ихьанҭаӡоу
ари аидара сыжәҩахырқәа ирықәҵаны ашьҭыхра сзыргәаӷьыз… Иароуп иахьа ҳазҭагылоу аамҭа уадаҩӡа аангьы сахьцалак исыцу, гәкаҳара
сызымҭо, гәыӷрала ԥхьаҟа сзырԥшуа…
Хаҭала иага лахьеиқәра сымазаргьы, иага гәырҩа хьанҭа саҵазаргьы, уи шыснырц исныруеит. Уажә аабыкьагьы, аԥсуаа иахьатәи
Ҳџьынџьтәылатә еибашьра ду аҿы иҳацәҭахаз афырхацәа рхы зқәырҵаз раҳҭнықалақь Аҟәа агәҭа иҟоу рҳаҭгәын ҿыцқәа сшырхагылаз,
ажәҩан ахьтә илбааны ԥсаатәқәак схаԥыруа иалагеит, ус хԥа-ԥшьбаҟа
шықәса зхыҵуа хәыҷык сгәы сҽанӡамкәа сышьҭахьҟала даасышьклаҳәит, санынхьаԥш, иан лоуп сҳәаратәы ԥҳәыс ҿак ашәы лхьыӡсо

417

араҟа дгылан. «Саб дыҟаӡам… саб дыӡит… саб дыԥшаа», – иҳәан, даасыдӷьаҵәыӷьаҵәлеит асаби. Даашьҭысхын гәырҩала иҭәыз иблақәа
снархыԥшылеит. Иасҳәарызи амаалықь хәыҷы? «Саргьы сыҷкәын заҵә
сишьҭоуп, уара уаб уишьҭоуп… ҳабацари, иаҳаурызеи!» сҳәарызма?
Ус даҽа ҳаҭгәынк иахагылаз, убас ашәеиқәаҵәа зхьыӡсан асаара
илеиуаз даҽа ҳәсақәак рцәажәабжьқәа слымҳа инҭасит. Урҭ зхагылаз
аҳаҭгәын аҿы зсахьа кыдыз аибашьҩы зынӡа иқәыԥшыз аӡә иакәын,
абыржәымзар-абыржәы даацәажәарызшәа, ихьшьыцбаблақәа ҭыԥхаауа дааԥшуан. «Ма ихьӡ злаҳҳәалаша аӡә иԥсы дахылҵны адунеи даҳзалазар иҳабаргәызеи!» – аҳәсақәа руаӡәк луанынтә иаауаз лыбжьы
алаӷырӡ алжжуа дааӷьаҵәыӷьаҵәит, егьырҭгьы мыцхәы ргәы ԥшааны
аидҵәыуалара иналагеит…
Урҭ сахьрыхәаԥшуаз, дгьыли жәҩани сыԥсы рыбжьамӡо, схы ахьызгара смоуа сааҟалеит, ӷәӷәалаӡа иснырит ажәытәӡа аахыс иаауа ҳдаракәац шмыӡыц, ааскьанӡа зыҩра саҿыз, уажә шәҟәны иҭыҵуа ари
сырҿиамҭа афырхацәагьы еимгеимцарак сеиҭанарызхәыцит, лабҿабагьы иаасбарҭахеит иахьатәи ҳфырхацәеи дареи шаҟа еизааигәаз,
шаҟа еиԥшыз. Аҳәса зхагылан иҵәыуоз Афырхаҵа ибжьы акәушәагьы
аасаҳаит:
Амыткәма шәымҳәан шәысхагыла,
Шәаҟәыҵ, шәаҟәыҵ, шәыбжьы шәмырган.
Шәамбо џьышәымшьан са сыла,
Дҭахеит ҳәа ирҳәо агәра шәымган!
Ибзоу шьоук реиҳагь сыԥсы ҭами,
Ишыбзоу иԥсыз роуп иҭахаз.
Убарҭ аҵәыуара рыхәҭами,
Шәыӡӷы шәаха, шәхгьы шәырзас!
Са шәысҟәаҵ, са сфырхаҵоуп,
Хырҽхәарамкәа абри сҳәоит.
Стәыла ахьымӡӷ сшаҵац саҵоуп,
Ишысыхьчацгьы исыхьчоит…
– Иухьӡуи? – сиазҵааит убри аамҭаз исгәыдырӷәӷәала искыз асаби.
– Бешь-льан, – иҳәеит иара, ихьӡ дазгәдуха.
«Беслан ихьӡын сара с-Беслангьы… Ирацәаҩуп иахьа Беслан
захьӡу аԥсуаа рҵеицәа, урҭ рахьтә шаҟаҩгьы абраҟа ирызқәаҭыԥхазеи», сназхәыцит. Иара абра сышгылаз иагьысыӡбеит, урҭ рҩызцәеи

418

дареи раҳаҭыр аҟнытә, сҩымҭа афырхацәа хадақәа иреиуоу (снапылаҩыраҿы уаанӡа Таԥшь-иԥа Сасҭынӷаз захьӡыз) ихьӡ ԥсахны, Беслан
ҳәа ихьӡысҵарц. Иҭахаз уажәшьҭа рыргылара сылшомызт аҟнытә, изгәаӷьит дырҩегьых урҭ доуҳала рырҿыхара, рырхынҳәра. Уи сара сызқәиҭыз, сымчгьы зықәхоз акәын, избанзар сара исырҿиамҭан, Анцәагьы ус сыҵеиҳәон.
Ишсхаԥрыц исхаԥыруан жәҩанахьтә илбааз аԥсаатәқәа, ишснырц
исныруан, аԥша снырдон адоуҳамч амҵәыжәҩақәа…
1988 – 1993 шш.,
Аҟәа – Џьгьарда

АШЬХАҚӘА РАҲ
Новеллала иҩу аҭоурых-драматә роман
Сара Аԥсынтәыла ашьхақәа сраҳуп.
Сыхьӡ сызҭазгьы, сзышьхоугьы
Аԥсуа жәлар роуп…
АМҲӘЫРШЬҬА
Мҳәыршьҭак иаҩызоуп уажә абраҟа иааркьаҿӡан сызлацәажәарц
исҭаху. Уи доуҳа-мҳәырҵас «иагьаасырхоит» абри сҩымҭа «алахь»
аҿыҵәҟьа. Изызкугьы аԥсҳа Қьалышь лаша иҳаҭгәын-баҟоуп. Уи
ыҟаӡам, ҳҭоурых ақәгара иаҿыз «аҩсҭаацәа» ирфахьеит, аха асахьа
ҭыхны иаанхеит. Абар уажә уи сахәаԥшуа иахьыску. Иҟәашәӡа, ишеибакәу зегьы амармалташь иалхуп. Ашьҭынгылара ҩаҳаракны адгьыл
иқәыҳәҳәоит. Аушәақә ашьапахьала, аҵәҩан еиԥш зыхқәа ҵәырԥсоу,
шьамхышәара иааиуа, иԥшьыркцоу амармалташь гәашьа хәыҷқәа
арсуп, аимхәыц еиԥш, азынџьыр-даҷқәа хьнырҳаланы ирыбжьдоуп.
Астәи надаада аганахь ала уахьнадгылогьы, убас ахани аҵыхәани иарсу агәашьақәа рыҩбагьы, еиҳа инарҭбааны ирыхьнырҳала, адаҷ рыбжьдоуп. Анышәынҭра зеилкаара уадаҩу ҩ-ҵла шьапык ахагылоуп, рыбӷьқәа рҿассы. Уа иалатәоуп џьашьатәшәа иҟоу ԥсаатәқәак…
Аҳаҭгәын ахаҟны акыр иҩаҳаракны, екранҵас акыргьы иҭбааны,
аҭӡамц ҩагоуп, имармалташьԥсараха. Убри агәҭа ахьазеиҟароу урысбызшәала иҿаҿаӡа иануп аҩыра: «Видел сны князь Келешь» – «Аԥхыӡқәа
ибон аҭауад Қьалышь». Уаҳа акымзаракгьы.
420

Изакәызеишь ари, иаанагозеи? Абиблиа, аԥшьаҩыра-шәҟәы аҟнытә
иаадыруеит Анцәа ицҳаражәҳәаҩ Моисеи заҵәык шиакәу хаҭала Анцәа
лабҿаба иԥылара зқәашьхахьаз. Егьырҭ ацҳаражәҳәаҩцәа ԥхыӡлеи
лаԥшҵашәаралеи ауп Ҳазшаз дшырбахьаз – ус ауп Ижәытәӡатәиу Ауасиаҭ аҿы Анцәа ицҳаражәҳәаҩ Даниил ишиҩуа…
Қьалышь иҳаҭгәын-баҟа иану раԥхьатәи ацәаҳәеи Ажәытәӡатәи
Ауасиаҭ аҿы Даниил иҳәамҭеи зынӡа еиқәшәоит. Уи иаанаго – Қьалышь иҳаҭгәын аҟаҵара аԥшьызгаз иуацәа, иԥа иԥацәа, раб, рабдуӡӡа
Анцәа ицҳаражәҳәаҩцәа драҟаратәны ихәаԥшуан – жәларык аԥсуаа
ԥхьаҟа рԥеиԥш агәра згоз, иагьзықәгәыӷуаз Анцәа ицҳаражәҳәаҩыс
дрыԥхьаӡон ауп…
Аҩбатәи ацәаҳәаҿы, «аԥсҳа» егьи ҳәа, изаҟаразаалак ититулқәа ак
амырбаӡакәа, ихьӡгьы «беи-чеи» ҳәа «жьымдырк» ацраԥшьӡамкәа,
ԥсышәала ишырҳәоз мацароуп ишану – «Қьалышь». Иагьзиҭахузеи нас
Анцәа ицҳаражәҳәаҩ атитулқәеи аҽраԥшра-ҽыруазҟьарақәеи?
Даҽакгьы ухшыҩ азумшьҭырц залшом – ари аҭауад лаша ду данииз, данԥсыз ҳәа шықәсынҵаракгьы арбам ибаҟа. Издыруада уи алагьы
идоуҳа ахаан ԥсра-ӡра шақәым шьақәдырӷәӷәарц рҭахызҭгьы?..
Ҳаиҭахынҳәып Моисеи ишҟа. Уи ашьха Синаи аҿы ҩынтәны лабҿаба Анцәа даниԥылоз, Анцәа иабжьигеит, «скрижали» ҳәа изышьҭоу,
ҩ-ҳаҟьак ицәырц, убраҟа иара иуасиаҭқәа рыжәабагьы анҵахарц азы.
Қьалышь иҳаҭгәын-баҟа аханы «Аԥхыӡқәа ибон аҭауад Қьалышь»
ҳәа ахьану наҟ-ааҟ аганқәа рҿы, убас акака ҳаҟьа ԥшьырқца аушәақә
икыдуп, ҩыра-цәаҳәаҵас хәба-хәба ҵәаӷәасҭа зну. Ари иаҳгәаланамыршәаӡои нас Анцәа иуасиаҭқәа рыжәабагьы? Ус анакәха, раԥхьаӡа
ҳқьышә иаақәххуагьы раԥхьатәи ауасиаҭ ажәоуп: «Са схысҿы анаҩс
даҽа нцәахәык думамыз!»
Ари аҳаҭгәын-баҟа шана хыхьӡатәи ахәҭа «амардуан» ҿаҟәарсҭақәа
рацәаны измоу карнизла «ихырҷоуп». Ас еиԥш иҟоу акарнизқәа абиблиа атемала иҟаҵоу абжьарашәышықәсазтәи аскульптурақәагьы ирныԥшуеит. Иаҳҳәап, ари аиԥш адетальқәа 1508–1512 шықәсқәа рзы
Микеланжело иаԥиҵаз «Сиктинтәи акапеллагьы» иадубалоит…
Қьалышь хьыӡкамшәа ибаҟа абас еиԥш аиҿкаара зыбзоуроу уи
имаҭа-чмаҭа, аԥсуа сахьаҭыхыҩ ду Алықьсандыр Ачачба шиакәу
гәҩарас иумоурц залшом. Хымԥада уи абаҟа аиҿкаараан Абиблиа
Ижәытәӡатәиу Ауасиаҭ ихы иаирхәеит, иқәшаҳаҭхаз ижәлантәқәагьы
азыразхазар акәхап…

421

Даҽакгьы ухшыҩ азумышьҭырц залшом – џьаракыр аџьар-сахьа
анумашь абаҟа? Ҳаиҭахәаԥшыпи нас абаҟа ақьашана иану аҩыра:
Аԥхыӡқәа ибон
аҭауад Қьалышь
Абар, урҭ асимволқәа – аџьар-сахьа хәыҷқәа, аҳәоуқәа ралагамҭеи
рынҵәамҭақәеи рҿы иахьгылоу. Рацәак улаԥш иҵамшәо, иаармаҷӡан
ианырҵаз арҭ аџьар-сахьақәа иҟалап, Қьалышь ду, иара дыԥсылманын
аха, ипровославтә-қьырсианхахьаз имаҭа – Аԥсны аҵыхәтәантәи аҳ
Аҳмыҭбеи Ачачба иаҳаҭыр аҟнытә иадырбазаргьы. Ишдыру еиԥш, иара
аҳаҭгәын-баҟа аныҟарҵоз аамҭазы (1908 шықәсазы), ари ауаҩ иԥсы
ҭазҭгьы 100 шықәса ихыҵуазаарын.
Аԥхыӡқәа ибон
аҭауад Қьалышь
Ааи, «аԥхыӡқәа ибон» – аџьамыӷәа-ԥхыӡқәа!..

АКТӘИ АХӘҬА
Иахьатәи ҳаԥсҭазаара аасҭа ҳҭоурых зқьынтә еиҳауп, ашышкамс
зҵоу аидара еиԥш, ҳабӷақәа ԥнаҵәо ҳаҵоуп уи, шаҟа иаҳзыхьанҭоу аҟарагьы – ҳазгәдууп…
ИСЫРҾЫХАЗ АФЫРХАЦӘА
«Ҿыхара зқәымгьы уара ирҿыха,
Ибжьаӡран иҟоу еиқәырха…»
Жәлар рҿахәеиҭаҳәаҩ
Сыӡбахә здыруа рацәаҩуп, иззымдыруагьы иагаҩ ыҟоуп, аиҳарак
ҿыц еиҵагылаз абиԥара… Аԥсны аҭоурых иазҿлымҳау, иара ус уалбагас акәымкәа, уи зда-зшьа иалоу, иаргәаҭеиуа дарбанызаалак дсызҿлымҳамхарц залшаӡом – убасҟак жәлар рҭоурых салахәхахьеит. Уи
сара исҭахны, ма схала исгәаԥханы акәӡам – ус лахьынҵас исоуноуп.
«Шамы Осман Лыхны ашҭан данцәажәаз, ҽнак шьыбжьаанӡа жәлар
рҿахәеиҭаҳәара данаҿыз, хҩык аҭырџьманцәа неиҭанеиҭасуа иажәа
аиҭагара ианамыхәаз» ҳәа ражәабжь-хьаа аацәырыргоит абжьааԥны са сыӡбахә згәалазыршәо. Уаҳа рацәак егьацырҵом. Абжьаракгьы,
схы-сҵыхәа ҳәа егьрыздыруам; убри аҽны убра санцәажәоз шықәсла
исхыҵуаз, аишьцәеи аиҳәшьцәеи шаҟаҩ сымаз, сахьынхоз-сахьынҵуаз, исыбзазашьаз… исхьааз, исыгәҭыхаз, сцәажәеит аха, цәажәашьас
иҟасҵаз, жәларык рҿахәеиҭаҳәара зласылшаз, уаанӡа ҵыхәааԥҵәарада заҟа еидысхәыцлахьаз уҳәа ртәы здыруадаз?.. Еи, дадхеит, уаҵә аашар Чачаа раҳҭны-шҭа ду аҿы жәлар рҿахәеиҭаҳәара здыз сара, убри

423

ауха мацара ишсыршаз, цәалашәарас исымаз ауаҩытәыҩса ибызшәа
иазҳәома, иазаарԥшуама? Мап, дад, иага ажәа уазҟазазаргьы, ҳәашьа
аман иҟаӡам! Цәалашәарас исымаз ауха иаахтны исҳәаргьы, дазусҭазаалак аӡәгьы ихеиҵомызт. Даҽаӡә илаҳхызеи, са схаҭагьы ихасҵозма,
сцәанырра исыҵанаҳәоз амалахазгьы агәра згарц сҭахызма! Исыҵанаҳәозгьы – уаҵә жәлары зегьы амшмыхәла шәзыҟалоит, шәыԥсадгьыл
агәҭа ахьазеиҟароу еиҟәԥоит, ахаан еималашьа амамкәа, атымитыша
ҵаула бааԥс наҟ-ааҟ шәеиҩнашоит, шәеицәҟьалоит, шәеицәыӡуеит.
Еиӷьуп, еиӷьуп шәмеизар, еиӷьуп уаргьы зынӡа умцәажәар, уҿы еихумхӡар – абри акәын исанаҳәоз, аҵыр-ҵырҳәа амацәыс еиԥш схагәҭа
иалнарҟьоз!..
Абыржәгьы уара, избоит, 2000 шықәса ду ашәхымс шәынхыҵымҭазы, ҿыц иааухәаз уҩыгакалам аанукылеит, амсыр қьаадыш умҵоуҵеит
– угәы иҭоукит аҭоурых ӡыблара иалагылаз сара Шамы Осман исызкны ак уҩырц, са инасыдҳәаланы ҳҭоурых ду аӷьырак хаҿсахьала иааурԥшырц… Сара схаан аԥсышәала шәҟәҩыра ыҟамызт, аха сара ибзианы еилыскаауеит унапы злоукыз аус заҟа имариаусым, ари заҟа
ихьаа цәгьоу, заҟа иуадаҩу… Избанзар, ишуасҳәаз еиԥш, схаҭа ӷәӷәалаӡа иԥысшәахьеит; са сышәҟәыҩҩымызт, са сцәажәаҩын, аха сажәа
еиҿкаазар акәын, ахшыҩҵак ҵаулазар акәын, «егьсахьаркызар» акәын.
Исҳәаран иҟоу зегьы заа сыхшыҩ иҭакӡаны сазхәыцыр акәын, ақьаад
ианӡамкәа, нас ҿырҳәала жәлар рҿаԥхьа снықәгылан исҳәар акәын.
Бжеиҳан сцәажәо сышнеиуа, иаасымҩатәны, уаанӡа еидысхәыцлахьаз зегьы ҿыц еиҭакны, даҽа-хырхарҭакала ҳәатәыс иансоуаз ыҟан.
Убраҟагьы сеиламскәа, исҳәаран иҟоу жәлар рҿахәы сацәхьамҵкәа,
ахҭа сҭаԥшуазаргьы, снеишьа снеишьаны, сыгәҭакы аҵыхәтәанынӡа
инасмыгӡар зуамызт – сушьыр сушьит, сажәа бжатаны иаансыжьуамызт. Амала, ҳәарас иаҭахузеи, иага еиҿкааны, иага ирҵауланы сцәажәаргьы, исылшоз зегьы сҳәеит, ишахәҭазгьы сажәа шьақәсыргылт ҳәа
сгәы наӡаны знымзар-зны сҟамлацызт. Иахьа сцәажәар – уаха шаанӡа
исҳәаз сеиҭазхәыцхуан, исшәон, исзон, иахьсцәагхазгьы здыруан… Иагараангьы уаҳа џьара сшымцәажәара ҳәа сықәхьан, избанзар, жәларык
шынеимазаку рыгәҭыха аҳәара хырзаман усуп, дад! Уи згәаӷьуа – реиҳа еибагоу абџьар шзымхиара дыхиазароуп, иажәа амалахазгьы мцы
амҳәозар ауп, иахьакәым имбыруазар ауп… Адунеи аҿы шаҟаҩ ыҟада
ацәажәаҩцәа дуқәа? Хшыҩла ицәажәо роуп са сызҿу, ажәлар змырҟьало… Имаҷҩуп урҭ! Ашәҟәыҩҩцәа дуӡӡақәагьы шаҟаҩ ыҟадашь?
Имаҷыҩӡахап урҭгьы…

424

Ааи, имариам, дад, уара иахьа узыргәамҵуа анагӡара. Аҵыхәтәантәи
ашықәсқәа рзы, азқьышықәса анҵәамҭазы, Аԥсны дырҩегьых излашәаз аибашьра мыжда иахҟьаны агәырҩа ӷәӷәа иуоуыз умшақә
ахакьышәкьышәрахь ухагалан иунарҳәаз ууазажәақәа рышьҭахь уаҳа
ҽак шызмыҩраҳәагьы уқәын, аха дырҩегьых угәы иамуит – укалам аанукылеит. Уи усоуп, дад, уи зшьа-зда иалоу, баҩхатәран мгәарҭа иҭызгаз дзаҟәыҵран дыҟаӡам. Избанзар, уи аус-ԥшьа ааныжьра иара ихала
дақәиҭӡам – Анцәа ицишеит, иԥсы ахьынӡаҭоу даҿызарцгьы лахьынҵас
ииҭеит, уалны идиҵеит…
Уара уажә ааскьа џьаҳаным уҭысны, ҳазшаз имчала, ҿыц уԥсы
ӡрыжәны ухынҳәит, агәырҩеиқәаҵәа, амақьа-џьаџьа еиԥш, ҿыц уажәа
цҳафыруа иахит, ухшыҩ арҵарит, улаԥшҳәаа арҭбааит, уцәаныррақәа
арҵаулеит…
Иахьа уажәраанӡагьы уара ууалмшәаҩымызт, ҳҭоурых ду акыр
уалацәажәахьеит, излаулшо ала еиҿкааны, ирхәыцганы. Уажә узлацәажәарц узҿугьы ҳҭоурых ду ауп. Сара сыла уалагеит уи. Иҭабуп ҳәа
уасҳәоит сахьугәалашәаз. Улакҭа иагьҭызбаауеит иуадаҩӡоу абри аус
аҿы ацхыраара усҭарц шуҭаху. Аҭоурых ҵаулахьтә усыԥхьан санаауга, ҿыц сыԥсы анҭоуҵа, – схы сеигӡом: шьаҿа-шьаҿала уахьцо суццалоит, уаҳа егьсылымшаргьы, сыхшыҩ хәыҷ, сажәа уара иухызбаауам.
Уажәнатәгьы иуабжьызго уи ауп – зны сара уаасҟәаҵны, Аԥсны ахьӡиахьымӡӷи, алахьынҵа шеибакәу зегьы акыр шәышықәсақәа раахыс
знапы ианыз, саргьы, уаргьы, ҳажәлар зегьы неизакны, жәынгьы-ҿангьы ҳанасыԥи-ҳанасыԥдареи алыра еиԥш изхагьежьуа Чачаа рҭоурых уалацәажәа, нас дырҩегьых уиасып са сышҟа – Лыхнытәи убри
сцәажәара ашҟа – 1866 шықәса аԥхынра аилашымҭаз иҟалаз арыцҳара дуӡӡа ашҟа!..
Аҳ ибжьы
…Уаԥхьаҟа зыӡбахә цәыругарц угәы иҭоу, Лыхнытәи ҳаҳҭынгәараҿы
имҩаԥысыз уи аизара ду са сахааным, уанӡа сыԥсы мнаӡеит, уи арахь
еиҳа ааскьа иҟалаз, адамра хыла ҳазырсыз акоуп, аха убасҟан иҟалаз
арыцҳареи, сара саҳраан иага-иага зундазгьы исызмырҽеиз, исылдмыршаз сусқәеи сыгәҭыхақәеи роуп иахьа уажәраанӡагьы рҽеишьа змамкәа иаанхаз – уара уҷкәын заҵәгьы дуцәзырӡыз, жәларык зеиӷьаҟамыз
Аԥсны аҵеицәа дырҩегьых иназқәыӡ ицаз, абри аимгеимцаразгьы
абасҟак шәеилазырҩынтуа…

425

…Сара аҭоурых аиҳараӡак сызланхалаз иԥа инапала дҭахеит ахьысзырҳәаз ауп. Уи ҵабыргуп, араҟа ихыҭҳәаау ҳәа егьыҟаӡам. Сԥацәа рыбыжьҩык рахьтә рыуа сызшьыхаҭаз (сышьра аиҿкааҩцәа ирылахәыз
сҳәар еиҳа ииашахап) дсыздырӡом, уи аилкаара сагьашьҭам (гәҩарас
ишсымоугьы). Сызшьызаалак, са сакәӡам иишьыз – ихоуп! Ус анакәха,
зԥа иишьыз сара – ҩынтәгьы сшьуп! Саӷацәа ирылшеит, иагараамҭа
исыдхалазаргьы, аҵыхәтәан абри аиԥш аус хлымӡаах сзычаԥара –
сыԥс иахылҵыз сԥа инапала ируит ршьа!..
Шәарҭ иахьатәиқәа зыҷкәынцәа ҭахазгьы, игәаӷьуацәоуп ус аҳәара,
аха са шәсеиԥшуп ганкахьала: шәыҷкәынцәа шәаӷацәа ракәӡам иҭадырхаз – шәа шәоуп! Ҵоуп, урҭ рыхьӡ ахаан аҭоурых иахашҭшам, «забацәа зшьыз» ҳәа хьӡы бааԥсыкгьы рхыларан иҟам аха, уазхәыцҵәҟьар,
уа уазкылсуеит – жәытәӡаахыс, лада иҟа, ҩада иҟа, ҳаӷацәа зҿыц иаҿуп:
аби ԥеи ҳаибадырааӡом, жәларык адунеи зынӡа ҳанырхырц, ҳдашьхәа
аԥҟара ишаҿыц иаҿуп. Иабаҟоу, иааг, аҭоурых-ԥшатлакә ицҟьа-шәҟьа
иқәнаҵаз, ӷәара-пара еимнарпыз сԥацәеи сыԥҳацәеи, иабаҟоу сдаракәац!!!
Ари уара уаҟара еилызкаауада. Абарҭқәа инарҵаулаӡан урызхәыцуеит, уахгьы-ҽынгьы иԥсҭыхгаха удыргәаҭеиуеит азын ауп ҳарҭ наӡаӡа
ицәахьоугьы ҳазурҿыхаз…
Иаргьы дшьуп, ԥсык диеиӷьым азыноуп ахыбаҩқәа адгьыл изыҵаимыргыло ҳәа узызҳәашагьы ҟалап, зыбз ада егьызлам ауаа жәытәгьы
иҟан, ҿатәгьы адунеи иамымҵәацзар акәхап, аха уара даара згәы ӷәӷәоу,
бжьрабыжьҵәа ицан аара зылшо, уаҩ илаԥш ахьзымнаӡо ҵәҩанҵәыҟагьы ахалара згәаӷьуа, ак иацәымшәаӡо уаҩызаап – аамҭа уаӡрыжәит!
Уара уԥсӡам, дад. Аԥсы аԥсцәа изырҿыхаӡом, – Анцәа икьарзк злоу абза
иоуп зыԥсы ҭбахьоугьы еиҭарҿыханы ршьап рықәыргылара зылшо,
иахьатәи арыцҳарақәа рҭоурых-шьаҭа ахьыҵоу илеины хәшәык азыԥшаара зҽазызкуа…
…Аԥсҭазаара ашьҭахь ԥсҭазаара ыҟам ҳәа ирҳәо иашам. Уаргьы
уԥсҭазаара цахьеит, аха ицахьоу ашьҭахьгьы еиҭаҟахуп уԥсҭазаара ду
– ҳара наӡаӡа ицахьоугьы уаҳзааигәазтәуа. Иҭабуп идуӡӡан уи уахьацәымшәо, абри аиԥш агәаӷьра дуӡӡа ахьааурԥшыз.
Иҭабуп идуӡӡан ҳахьурҿыхаз!

Ахьԥсҳа Рабиа-ҳаным
Аа, нан, нан, ҳазурҿыхозеи… уаҳҟәаҵ, нан, иҳалухузеи – ҳара
ажәытәра иагахьоу, шьҭа ҳазхәарҭоузеи… иаԥсоума, нан, анышә артытра?
Уи сҳәеит ҳәа, ибзиан иҟауҵеит, нан, – ҿыхара зықәӡамызгьы
ҳахьурҿыхаз:
Уҿыха, уҿыха, сашәа, уҿыха,
Уҿыха, сашәа, уеилыхха, Ҿыхара зықәӡамгьы уара ирҿыха,
Ибжьаӡран иҟоу еиқәырха!
Ари уара убжьакәзаарын, нан, ҳаазқәылазк ҵыхәааԥҵәарада ҳгәы
иқәыҩуаз… Иахьа ҳаккаӡа ацәа ҳалнахит – ҳанаурқәа гииуа адәы
иқәымкәа, лабҿаба ҳаубо-ҳуаҳауа ҳцәырҵит… Уааишь, нан, сызкәырбану сашьа хәыҷы, ублақәа сырҭагәӡуеит. Ишәыхьша-мыхьша сара изгааит уашьцәагь уаргьы, нхыҵ шәыҟа, аахыҵ шәыҟа. Ухацкы-уԥсацкы
ҳәа сукәшарц сҭахуп, нан, уаангылшь, аҳкәажәк ибуазеи ҳәа саанумкылан – уара сахьукәшо Аԥсны жәлар зегьы срыкәшошәа сгәы иабоит,
заԥхьа сыԥсыз, аринахысгьы заԥхьа сыԥсыша…
Уара цқьа са суздыруам, нан, сыӡбахә уазҳәагәышьодаз – шәҟәы
ианым, быӷьшәы… Жәлар рҿаԥыц ҳәамҭақәа рҿы џьара сыхьӡ цәырҟьа-цәырасуа иуԥылахьазаргьы, дыршьас иауҭарызеи – убасҟак еицакуп, нан, убасҟак ирҩашьоуп. Уи аҟнытә, санурҿыхах, маҷ-саҷк схысҵыхәа, ари ауднеиаҿ ислахьынҵахаз уҳәа ртәы снаузалацәажәап;
Ашьхымӡаҭра ахәы ахьӡын Ҵабал ҳа ҳахьынхоз, нан. Анкы-абкы илыхшаз ҳарҭ ааҩык ҳаҟан – быжьҩык сашьцәеи сара раҳәшьеиҵыб-заҵәи. Сзыхшаз ажәҵыс еиԥш рҿы сҭаргыланы срааӡеит џьаргьы
смышьҭыкәа, сашьцәа, аҵас ишаҵанакуала, зегь џьара-џьара ааӡара
иҟан…
Ҳахьынхоз ахәы аҿаԥхьаҵәҟьа ҳзааигәара иҟан ажәытә баа-хкыра ду – аурымцәа Цибилиум ҳәа изышьҭаз, Аԥсҳа Лоу ду ихаан аахыс
аҳцәа иахьыртәарҭаз, усӡбарҭас иахьрымаз. Уи уажәы цәгьа игәыгәҭажьын, аха усҵәҟьа ажц ахиааны, ааигәара уаҩ дзымнеиуа иҟамызт.
Ҳанхәыҷқәаз убра иагараан хәмарырҭас иҳаман. Убраҟоуп зны абаа
аҩныҵҟа ашьапаҿыҵәҟьа, иҟьаҟьаӡа, иблахкыгаха, еилакәеицеиуа
ажәытә хьы-мацәаз ахьызбазгьы. Уи аҩныҵҟа иҭасаз абырлашқәа ры-

427

мацарагьы нхара дук иаԥсан. Убри амацәаз жәытәи-ҿатәи иршьананы
Анцәа ҷыдала жәҩанахьтә исзылбааишьҭызшәа ауп, анасыԥ саналалоз,
сгәаԥхазшьази сареи анапеимдахьқәа анеимаҳдоз инацәа иахасҵазгьы. Уи уаҳа иаахымхӡакәа инацәа ишахазгьы идунеи далырхит…
Анасыԥ аӡбахә анысҳәа, уи салалашьа шыҟалазгьы усоуп, нан, зегь
ирызҿлымҳау сашьеиҵбы, санурҿыхах, убригьы науасҳәап иаазыркьаҿны.
Жәаа шықәса ракәын исхыҵуаз сара усҟан. Ԥшра-сахьала сзеиԥшраз са сҿала излауасҳәарызеи; ухала ухаҿы сааганы уазхәыц – мрада-мзада дкаҷҷон ҳәа аӡәыр илзырҳәо уаҳахьоума? Издыруада уи са
сакәызҭгьы? Сыӡбахә заҳаз аӡәырҩы заа иҽыжәлеит сҳәаразыҳәан.
Сашьцәа еихҟьа-еиԥҟьо рацәак қәрала исеиҳабацәамызт, аха ааӡара
иахьыҟазынтә лассы-лассы изҽыҵыргалак иаауан, аҩны еиқәшәон,
егьырҭ ҳажәлантә, ҳаиашьара иатәыз иреиҳабацәази дареи еилагыланы хәмаррас, баҩрҵәырас иҟарымҵоз егьыҟамызт: ҳазқәынхоз ахәы
ахышәара-ҵышәара ицо-иаауа, аибашьра рҽазыҟарҵошәа, ианакәызаалак аҽықәтәареи, аҳәаҟьареи рзаарыкӡа рҽыздмыршьцылоз ак ыҟамызт. Леишәалагьы иџьбаран, ахҭҟьа иаҩызан. Арҭ раҳәшьазаҵәы шаҟа
лаԥш схыз шьҭа уара уазхәыц, нан, сугәаԥхеит, аха сааигәара ус ааира мариамызт – амрагьы иагаҩы аилаҳахьеит, аха узланеиуазеи иара
ахьыҟоу?..
Ҽнак абжьыуаа реимҭахара ду ҟалараны иҟан Мықә арха. Срыманы ицеит уахь саргьы. Абраҟа илаԥш сыҵашәеит Лыхнынтә иаан иҟаз
Аԥсҳа – ихьӡ уара иудыруеит, нан, – сызнасыԥхаз. Уии Ҵабал аҳцәеи реизыҟазаашьақәа сара сабик иабаздыруаз, аха иҟалап убри аимаҭахара
дугьы, сара уахь сгарагьы машәырны иҟамлазар. Аиҳарак уи иҭахын саб
иашьеиҳаб. Егьырҭ рассҭа уии аԥсҳаи аибадырра рыбжьан, еизааигәан.
Издыруада жьрацәарыла реибаҭахра дырӷәӷәарц еибырҳәахьазаргьы сеидру – усҟан ус еиԥшқәа Нхыҵи-аахыҵи иахьабалак ҵасс иҟан,
дара Маршьанаа уи аганахьгьы уаҩ дызрылакьакьомызт умҳәозар…
Ишакәхалак, ашьҭахь иага иҭыӡшәахазаргьы, слахьынҵа аԥсҳа иҩнаҭа
саанагеит – зны Аҟәа иаҳҭынра ду аҿы. Ари қәрала сара акыр дсеиҳабын, уаанӡагьы аҭаацәара далалахьазаарын, Ӡаԥшьаа дуқәа дрымаҳәхахьазаарын, дареи иареи хысла-гәысла еилыҵхьазаарын – амала аԥа
дрыбжьагылан, Асланбеи ҳәа уара иудыруа, нан, уарамоу аҭоурых зегьы иадыруа, «заб дызшьыз» ҳәа аҿаасҭа знырҵаз. Иареи сареи қәрала
рацәак ҳабжьамызт. Абас сышқәыԥшӡазгьы санԥсахеит сара. Сзанԥсахазгьы Аслан лаша иоуп. Уи раԥхьаӡа данызба сгачамкит – сара сашь-

цәагьы ԥшра-сахьала аиҭаҳәатәқәа ракәын аха, арик зынӡа ныхачаԥаҵас дкаԥха-каҷҷон, абырфын бӷьыц еиԥш дқашәкаҷо, дышьҭыԥрааны дцарашәа… Ицәажәашьа, итәашьа, игылашьа, иҽыжәлашьа – дыршанхагаӡан. Бзиа дсамхабацәар ҳәа сшәеит – убриаҟара уаҩ иԥсы
изалымхуаз иакәын. Ашьҭахь сшааи-шааиуаз, схаҭа ахшара сықәԥсеит:
ԥшьҩык сԥацәеи хҩык сыԥҳацәеи еиҵаҩҩы иаасыҵагылеит. Асланбеи
урҭ драшьеиҳабхеит. Исыхшаз зегьы ҩеидасаанӡа Аԥсны ахы-аҵыхәа
иахьабалак ана-ара ааӡара иҟан. Дара-дара еицәыԥхашьо ианеибадырқәа, рышьҭахьҟа ихынҳәны рыҩны иахыло ианалага, Асланбеи
дымҩақәҵага-иашьеиҳабны даароуит. Уи ианшьцәа Ӡаԥшьааи иаби
рҭыӡшәа аҵыхәа ԥҵәомызт, иара дцо-даауа, маӡа-аргама дырҭанеиааиуа дрыбжьагәышьан – игәы изеиҩшомызт. Цәгьа ихьааигон иаб
иҟазшьақәа, ианшьцәа рхымҩаԥгашьақәа… Игәҭыха сеиҳәон еимгеимцарак шааиоулак, акгьы сцәиӡомызт. Иара асаӡқәа данрымаҳәхозгьы
раԥхьаӡа имаӡа зеиҳәазгьы са соуп. Исыхшаз реиҳа бзиа дызбон сҳәар
мцхап, нан, аха убарҭ реиԥшҵәҟьа сыԥсы илан. Иаргьы иан гәакьа леиԥшҵәҟьа (иҟалап инеиӷьынгьы) аныс сиԥхьаӡон – ҳшеиқәлацәазгьы…
Уи иеиԥш иҟоу шьҭа дунеихаан аӡә диип ҳәа сыҟам, нан. Ус згәы былуа,
зхы былуа, зыжәлар рынасыԥ азыҳәа зыԥсы нҭыркәкәаа иҭызхуа… Сеидроу, сеидроу, Анцәа иҳәааит Аԥсны иагымхо, аха… Дузырҿыхару, нан,
ҳа ҳашурҿыхаз еиԥш – дырҿыха-дырҿыха, егьырҭ иҳалухузеи, убри
иоуп ирҿыхатәу нан, убри иоуп уззыӡырҩыша!..
…Аҭоурых ахаан иахамшҭуа, ҽнак зны иаҳзыҟалаз, амш-мыхәла
аҽны сара Ҵабал сабацәа раҳҭынраҿы сыҟан – ес-ааԥны, мшаԥы
аламҭалазы сышцалацыз еиԥш, мчыбжьык-ҩымчыбжьа аангылара сцеит. Санцоз исыхшаз иреиҳабыз Ҳасанбеигьы дсыццеит. Уи дышхәыҷыз
иара уа Ҵабал сашьцәа драаӡеит азы, Аҟәа, ма Лыхны ихы изықәкуамызт – еснагь убрахь игәы ихон – Ҵабалҟа, Ҵабалҟа иҳәон, ианнаӡеи са
дсеиӷьаишьон, димбар изычҳаӡомызт… Исҳәо иалоухузеи, ҳгәырӷьаҵәа
ҳахьҩеиз, инаҳашьҭарххны ахлымӡаах жәабжь ҩкылҟьеит. Ҽырххыла
уи зманы инеизгьы Аҟәа ҳбааҭаҿы, нас Лыхны ҳаҳҭынрақәа рҿы қьачақьс иҳамаз, Оумам ҳәа заҳҳәоз агмыгыжә иоуп. Уи данызба нахыс
хырзаман еиқәаҵәак шыҟалаз иаразнак издырит – мамзар ари ауаҩ
арахь даазышьҭуадаз – убри аиԥш аилахара бааԥс ҟалазаап, абри ида
Маршьанаа рахь иаарышьҭра шәаџьҳәаҩ дырмоуа, ма ирзымгәаӷьуа.
Маршьанаа рҽыршьуаз џьушьап, рымаҳә дҭахеит ҳәа, уи ицәнымхаӡогьы иҟамызт, аӡәык-ҩыџьак ирзууазеи акәымзар…

429

Исыхшаз раб еиҳа игәы аналаҟамыз гәырҿыхагас имаз, «уааишь
уара ара, ҳаарлахҿыхишь» ҳәа исасцәа раԥхьа данааигалакь, «исзууазеи, саҳ ухацкы, сара амаамынажә, усҿаԥшны ӡы узымжәуа… ацәыршәага, ашьап ҟьаҟьажә, ҳаӷоу сибааит, уажә аԥхьагьы инасгәыдҵаны
алажә еиԥш сышьтәынеи» ҳәа, ихы-иҿы ыреицаԥаны, дкьатеиах-ԥҵәагаха иажәа аацәыригон. Абри дааит уажәы қьачақьс дызмаз аԥсҳа ду
ишәаџь иҳәарцаз! Адунеи аҿы иҟамло егьыҟам, нан – ари ашарамша,
иааигеит аха, изакә шәаџьузеи Ҵабалҟа иҭеигалаз, Маршьанаа жәларык рымаҳә, Аԥсны ҟьаҟьа дуӡӡа аҳ дҭахазаап иахьа ашьыжь (ҳа ҳшындәылҵыз еиԥш), дызшьызгьы, «амыждараз ихылҵыз» иԥа-гәакьа Асланбеи иакәхзаап!!! Амра каххаа ишыԥхо, аҽнышьыбжьон идыдыр еиԥш,
исхамацәысит, исхадыдит аҵырҵырҳәа. Ақьачақьажә дыхәмаруама
уара ҳәа, арҵәаа ҳәа сыҳәҳәеит сыҽсзеиқәымкуа – изаҳаз лхаҵа изы
лҽылшьуеит ҳәа ақәырҵазар акәхап, аха сара сеилазгаӡаз егьи исаҳаз
ауп – иԥа Асланбеи иакәушәа дызшьыз! Иаразнак сгәы исыҵанаҳәеит
уи шымцыз, иаразнак издырит, нан, ари агырқәа раҳ иԥҳәыс (зхаҵагьы
шҳамла дызшьхьаз), Нино ахаас еиҿылкааз ак шакәыз! «Иԥа дишьызаргьы, дызшьыз уи иакәӡам, дызшьыз уи иакәӡам!» ҳәа схы-сгәы ишҭагьежьуаз мацара, хыма-ԥсыма Аҟәаҟа амҩа сықәлеит. Исыцҽыжәлаз
жәларык ҳәсеи хацәеи амра аҭашәамҭаз аҳҭны ҳазааигәахо ҳаналага,
алаҳәа хыҵны иаазшәа, ҵҩа змам ажәлар қызықызуа ҳнарылаԥшит.
Ааигәа ҳанааи – еиҳагьы иҳамхацәгьахеит: изакәызаалак ҟыт-ԥсытбжьык гомызт, зегьы шьхынԥсылан акәын ишгылаз. Уимоу, ара уаанӡа
ҳбааҭа ду ааҵраҿыҵәҟьа игәрымуа иҭажьыз амшынгьы аиуа-зеиуоу
бжьык ахылҵуамызт, ҳқәаҵа ыҵырҭәаан уажәааны еибарҷырҷыруа
ашәа зҳәалоз аԥсаатәқәагьы абацеи?.. Анаџьалбеит, иаҳзыҟалеит аха,
иаҳзыҟалаз закәызеи – ҭаацәарак ҳхәышҭаарамца акәындаз, жәларык
рхәышҭаарамца зырцәашаз аӡы шԥакаҭәеи!..
Аҳҭны-баагәара аԥхьатәи аҭаларҭаҿы ҳгәашә дуқәа ҳанырзааигәаха,
Ҳасанбеи дыҩҽыжәԥан, деиҵақьызқьызуа, дҳаԥыҟьаны, зегьы дрылҟьарылҟьо дыҩны иҿынеихеит – уи зегь реиҳа иаб иԥсы иҿҳәаран. Уи ибжьы заҳаз сара, уажәраанӡа иара ус сҳашҳатәараха сшыҟаз, аҽырҳәа
сылаӷырӡқәа, сахьцо сымбо, саархәаҽит, снеилышшеит. Сҽыжәыҩрырц
егьсыгымкәа, инасыхьӡан, ҳәсеи хацәеи неицхырааны сааҽыжәырхит.
Изулак схы сымч ақәырхан сҽаасҟажеит… Аҳҭны ашҭа ҳахьынҭалазгьы
шьапыргыларҭа умоуа ажәлар рацәаҩын. Аҳҭны амардуан ааҩс, аҭәаҵла ду ахьгылаз ашьапаҿы егьырҭ сыҷкәынцәа рыхҩыкгьы сылаԥш

430

нарықәшәеит; урҭ изаҟаразаалак лахьеиқәҵарак рнымԥшӡо, иаалырҟьан ҳашҭа иҭалаз агәырҩа ду рымч шақәхо, рыҽшаҵадмырхо рныԥшуа ргылашьа анызба, еиҳа сыԥсы аасылалеит, еиҳагьы ирызҳазшәа,
еиҳагьы иԥшӡахазшәа аазбеит. Ҳарҭ еицыз зегьы ашҭа ҳанааҭала, шеибыкәу зегь рылаԥш шсықәкыз, сҿынасхан, амардуан сшьапы наҿасыргылеит, аха саадыргьежьит – ҵаҟа акәзаарын аԥсы дахьыкҿаз, уахь
дхарымгалацызт, иҟарҵо иақәымшәо, са саара иазԥшны ус еилагылазаарын. Аҳҭны иахылаԥшуаз, амаҵ зуаз, иара ус ҳаиашьара зегьы уаҩы
ишимбац саарызгәааит. Сгәаара сымч ырхынҳәны иаасыланаҵеит, иаразнак сыҷкәынцәа рахь сынхьаԥшит – урҭ ирдырит исҳәарц исҭахыз,
иаразнак рықәлацәагь даргьы ааилаҩҩит, иааибарццакит… уажәраанӡа
ишьхныԥсылан игылаз зегьы, аҵаа ԥсасины идәықәлар еиԥш, рыгәқәа
ааԥсаҳәеит, иҟарҵо-ируа иақәымшәо ишыҟаз, аԥсы дахьыкҿаз иныҩнеибаҳәеит. Сара саақәгьежьны аҳҭныҳәсақәеи аҳҭнырԥарцәеи дасу
акака напынҵа нарысҭан, иаарласны аԥсы ишахәҭаз дааҳарҽеин, хыхь
дхагалан, аҳҭны агәҭа ахьазеиҟараз асасааирҭа ду аҿы иԥсыбаҩ ныкҿаҳҵеит.
Ӡхыҵран идәықәлаз ажәлар, ҵыхәаԥҵәара рымаӡамкәа, амардуан ихалон – илбаауан, ихалон – илбаауан… Ахацәа рықьыз-қьызбжьы
заҳаз иара амшынгьы аҵәыуара иалагазшәа, ашьҭыбжь ӷәӷәа-ӷәӷәа
иааҩуа иналагеит. зыцәгьеи зыбзиеи еиҟараз иара ахәаша дызҭаху
абасҟак ирацәаҩуп ҳәа сыҟамызт…
Аухантәарак ҳәсеи хацәеи зегьы злацәажәоз ишьышьа шыҟалаз
акәын, иаахҵәаны аӡәгьы аиаша изҳәомызт. Ахара здырҵаз Асланбеи
дыбналазшәа иалацәажәон, ана дырбазшәа, ара дырбазшәа, икразын
ишьҭоушәа… Уи акәын зынӡа амца сыцразҵоз! Уаҩҵас сзызҵаара дсыздыруамызт. Асланбеи еиҳа зымаӡақәа зеиҳәалоз сыҷкәын Ҭаирбеи,
изулак ҿаԥарак ахь дныҩназгалан, акыр дҭысҵааит, аха уигьы акгьы
издыруамызт – амца иҿықәланы, игәаԥсахы еибакуа дааилашәаӡеит;
Аслан сишьҭалоит, дахьцаз сымԥшаар ҟалом, иҳәеит. Зны уҽынкыл,
макьана иҟало ҳаздыруам, сҳәеит, амала уи акгьы шихарам умдыруеи… саргьы издыруеит, сҳәеит, ажәларгьы еилыркаауа иҟоуп, умццакын, изхароу дааԥшуеит, сҳәеит. Иара, – изхароу азусҭцәоу дыруп,
сан, иҳаибарбап дареи ҳареи! – ҳәа даамақарит, ахаан дшысымбацыз
ала иҿаԥшылара ԥсахны. Уи саацәшәеит, умццакын ҳәа дырҩегьых сааӷьаҵәы-ӷьаҵәын, аԥсыбаҩ ахьыкҿаз, ачачԥҳацәа-санхәыԥҳацәа, нас
сыԥҳацәа зыгәҭылакыз ауа-ешьара иеиуаз аҳәса рацәаҩны иара уа
иҵәыуо иахьихагылаз ашҟа сҿынасхеит…

431

Абри аамҭазы адәахьгьы аҩныҵҟагьы, аԥхьан ҳанааиуазгьы
еиԥшымкәа, изаҟаразаалак шьҭыбжьык мго иааҭынчрахеит. Цәалашәара бааԥсык соун, саргьы сгәы ааҭрысит – ашәахь санԥшы, Асланбеи
ианшьцәа Ӡаԥшьаа ԥыҭҩыки иабхәараа Гьечаа ԥыҭҩыки, ахрақәа реиԥш еиқәыӷьазӷьазуа, рҟыт-ԥсытбжьы мгаӡо еицхрышьшьы иааҩналахит (иахьауажәраанӡагьы лаԥшҵашәаран исоуу сыздыруам). Урҭ иԥсны
иқәыз иаҵкыс дара ԥсны иҟоуп уҳәартә, рҿаԥшылара цәгьан, аиҳарак
Асланбеи. Уи дҳашҳатәраха изаҟаразаалак ԥшшәахәык ихамызт – ихырҵаз ахлымӡаах цәгьа дышьны даман, аха арҭ ауаа ааишьас иҟарҵаз
ҳәа егьсыздыруам. Сызлоу ԥхыӡу, лабҿабоу сзеилымкаауа, схы аҭыԥаҿ
иааиаанӡа аԥсыбаҩ инахагылан – ашыр-сырҳәа иаахынҳәит. Убри
аамҭаз схы сымч ақәымхакәа, – уара акгьы ухараӡам, сыҷкәын, уара
акымзаракгьы ухараӡам! – ҳәа арҵәаа снарышьклаҳәҳәеит. Сыбжьы
иазыԥшызшәа, сыԥҳацәа ааиҵақьыз-қьызит, аҳәса хатәрақәа амыткәма аацәырыргеит, ҿыц ахацәа ргәы иҭасуа, рхы иаасуа ҵәыуара
инықәлеит…
***
Аҳкәажә Рабиа-ҳаным игәыҭшьаагоу лажәабжь абраҟа иаалымданы, ҳдоуҳа иҳаҵанаҳәо ала, анаҩстәи зынӡа иааркьаҿӡаны, ҳара инацаҳҵап. Избанзар, абраҟа лара лыԥсы ааиҭалкырц дааҭгылеит. Аԥсеивгаха лаҳҭап, дҳаргәамҵрым.Иахьа уажәраанӡагьы ажәлар изларҳәо ала,
Қьалышь ду иԥсыжра аҽны (мчыбжьык дыкҿан уи) Аҟәа ааигәара иҟаз
ақыҭақәа: Абжьаҟәантә, Иашырантә, Гәыма-Дунтә, Гәыма-Хәыҷынтә,
Кьалашәырынтә, Баӷбаранынтә, Мархьаулынтә, Акаԥантә уҳәа, нас инахаран Бзыԥынтә, Абжьыуаантә, ладеи-ҩадеи Аԥсны акалҭқәа шеибакәу
зегьы рахьтә ҽыла, гәыжьла, шьапыла, абас иаалырҟьан рыцҳарыла
иҭахаз аԥсҳа иҵәыуарахь амҩа иқәын уи дызҭахызгьы, дызҭахымызгьы,
ҵҩа рымамкәа ауаа рацәаҩӡаны. Аҟәа убасҟак аҽуаа рацәаҩны иаауа
ахаан иҟамлацзар ҟаларын – уахьԥшлак аҽқәа гәараандацыԥхьаӡа
иадҿаҳәалан, аҳҭны-баагәара ааигәара акәзар неишьа ыҟамызт, рҳәоит, убасҟак ажәлар рацәаҩын, убасҟак, ауахьад хыҵны иаазшәа, дасу
дызҽыжәҵыз аҽқәа, агәыжьқәа, дара-дара аҟаҿыҳәа еицҳауа, еибарқәырқәыруа, еивҵаӷәӷәа еивҵагылан.
Ирацәаҩын Нхыҵ-аахыҵынтә: Шаԥсыӷынтә, Захәтәылантә, Адыгьантә, Ҟабардантә, Ҟарачынтә иаауаз. Арирахь асаӡқәа, аҳҷыԥсаа,
ԥсҳәаа, аублаа… Иааит ирацәаҩны ауаԥсаа, иааит Даӷьсҭанынтә…

432

Қьалышь лаша бжьаха-бжьымшы дыкҿан, бжьаха-бжьымшы ажәлар
неилшәарак рымамкәа аҳҭны-шҭеи аҳҭны анҭыҵ адәеиужьи хҟьаны еилагылан. Аԥсы данырж ашьҭахьгьы даҽа хымш араҟа ажәлар
амҵәомызт. Атәыла ҿацәцыԥхьаӡа ахаҭарнакцәа аҳҭны асасааирҭаҿы
уахгьы-ҽынгьы еилатәаны, ԥсҳас иҟарҵо изҵаара рзеимакыраха иалацәажәон…
Аԥсҳа Қьалышь ихыԥша ӷәӷәан, ирацәаҩӡан хаҭалагьы дыздыруаз. Иҟалаз ари аԥсҭбара аӡбахә Кавказ зегьы арҿыхеит, мшыннырцә
Сҭампыли Анкареи рҟынӡа инаӡеит, Санкт-Петербург аурыс ҳәынҭқар
«ҽырххыла» изнаргеит…
Аҳ «иарӷьажәҩа»
Сара акымзарак смыхьӡеит, са сшыҟац сыҟоуп – сара сырҿыхатәӡам.
Сара ианакәызаалак сыԥсы ҭоуп, сызшьуа аамҭа ыҟаӡам. Уажә уҭаххар еиҳагьы сыԥсы ҭалеит, ҿыц-маҭәала сҽеиласҳәеит, сҽырсифаҭны
– алаф сҳәоит, ауаа сырччоит, зегь зыцәшәоз ауаҩеиқәаҵәа ԥсцәеирымгаҵәҟьагьы «дырчыхә-чыхәны» дсырччон. Убас ауаа бара-барақәа
ырчча-ырччо мацара, идмырдырӡакәа, ажь сҭаауашәа, цәгьа ҳаракы
схалеит…
Сара абызшәақәа рацәаны издыруан, иахьагьы издыруеит. Агыршәа
сҳәон схатәы бызшәа аҵкыс еиӷьны, аҭырқәшәа аӡы кылымкәо издыруан. Агырқәа ркьатеиах ԥҵәо иансырччалак «аҭе му хангаре» ҳәа
сџьаршьон, аԥсуаа гәыӷьны икаҳауан, «ари деивысуп уара, наҟ даҳԥыржәга» ҳәа сырзымчҳакәа еибарҳәҳәон. Ара Аҟәа абаа ду анкьа аурымцәа ианыркызгьы – аурымцәа рҿы сқьачақьын, абырзенқәа рҿы ус
сыҟан, аҭырқәа иҿгьы сқьачақьын, ахышқәа анааигьы, рбызшәа мыжда
цқьа исзымҵеит аха, урҭ рҿгьы сқьачақьхеит – «шут гороховый» ҳәа
исышьҭан, иаанаго сыздыруам аха. Уажәы хьӡы сымаӡам, ақьачақь ҳәа
иаахҵәаны аӡәгьы изҳәаӡом, аха ргәы сҭатәоушәа издыруеит қьачақьс
сшырԥхьаӡо – сыда ихәарҭаӡам, рус-ҳәысқәа рҵыхәала, рхы-ргәы
бжьысны ианааилахалак, «ара уааишь уара инҵәаз, хәыҷык ҳаарлахҿыхишь!» рҳәоит – Қьалышь ду ишсеиҳәалоз еиԥшҵәҟьа…
Сара қьачақьс сзыԥхьаӡоз зегьы рхакәын иржьоз – са саҩысҭаан,
сқьачақьмызт аха, мап, исҳәо закәызеи, са суаҩы-цқьан. Аҩсҭаара
злам ауаҩы дуаҩума! Ус сыҟамызҭгьы Қьалышьбеи ду Сҭампылынтә саахәан сааигозма (арахьынтә уахь сызҭихьаз ртәы ҳҳәарым). Ааи-ааи,

433

сара саахәан ауп сшааигаз раԥхьа – убасҟак сигәаԥхеит аԥсҳа. Иара
хә-дула сызмихәҳааз аԥашьа ихаҭагьы дсыԥхьан санигалоз ыҟан – уда
схәарҭам, исзиузеи, аԥсуа чычиақәа раҳ, сжьаны ушԥасцәигеи; ҳааурлахҿыхроуп, аџьамқәеи ақәырдқәеи ҳгәы рфеит, цәгьала ҳаилахеит
иҳәон! Қьалышь ду ицәымӷын, аха сишьҭуан, иахьатәи шәбызшәала
иуҳәозар, «командировка» ҳасабла. Аха уаҟа сара иара иҟнытә даҽа
маӡа-усқәакгьы мҩаԥызгон, иара аҭырқәа Сулҭан «инапынҵақәакгьы»
ара сахьааиуаз саҳ «дырчыхәчыхәны» маӡала имҩаԥызгон. Еибамырдырӡакәа «срыбжьақьачақьуан». Қьалышьбеи дуи агырқәа раҳцәеи ианакәызаалак еимабзиаӡамызт, аха «ԥша ҟәандак» анаарыбжьашәшәалак, убарҭ раҳҭынрахьгьы, дара иҟарҵоз аҳәарала, «командировка»
сишьҭлон. Уахьгьы «сус» са издыруан!..
Қьалышь ду Хыштәылеи Ҭырқәтәылеи гәрамгарҭас дыкны, царҭа
имамкәа цәгьала данрыбжьагылазгьы, гәҩарас уаҩы дикрым ҳәа, сеилаҳәа-еилаца, аӷба саҭаны са соуп Францызтәылаҟа маӡала иишьҭызгьы – Франциа адәныҟатәи аусқәа рминистр Ҭалеиран (Ҭаҭырҟан ҳәа
сзышьҭаз) хаҭала инапы иасыркышаз ашәҟәы-маӡа сыҭаны. Иаҭаххозар Наполеон ихаҭа иҿгьы снеиуан, уи зырччара уадаҩыз хаҵа-кьаҿ
гәыжәлацәгьак иакәын, аха, сымч иқәсырхарын, ашәҟәгьы дшыччо
мацара инаганы иҷаԥшьӡа инаисыркрын, аха уажә уи даҭахымызт.
Акы – Наполеони Ҭалеирани рацәак еизуаамызт (Қьалышь ду уи идыруан). Ҩбагьы, Франциа аҳәынҭқар Наполеон Бонапарти Хыштәыла
аҳәынҭқар Алықьсандр Актәии уи аамҭаз хар амаӡамкәа еизуаан (1812
шықәсазтәи реибашьраанӡа ԥыҭк набжьан). Наполеон ахышқәа Кавказ имҩаԥыргоз аполитика иҽалеигаломызт, избанзар, иара ихаҭагьы
адунеи аҿы еибашьрыла иҳәаақәа рырҭбаара даҿын, уажәазы уи аха
имамызт. Ҭалеиран иакәзар, Наполеон иҭыԥ дашьҭан аҟнытә, исыдгылап ҳәа, ирмаӡаны Кавказ ажәларқәагьы дыргәыбылҩушәа иҽыҟаҵан
дыҟан. Қьалышь ду убригьы идыруан. Убри ауп усыцхраа – аҭырқәцәагь сҭахым, ахышқәсагь сҭахым, исҭаху стәылеи сыжәлари ахақәиҭра
рысҭарцоуп, Кавказ зегьы уара улԥха иаргәаҟуеит, уазхьаԥш, наунагӡагьы уара ишузыразу, «ушьап аӡәӡәара» ишазхиоугьы удыруаз ҳәа
нанҵаны. Ашәҟәы уахь иназгаанӡа амҩан са саԥхьеит. Сара Ҭалеиран сиеицәазма – иану здыруазар акәымзи – Қьалышь игәы ишаанагоз еиԥш са сҵарадамызт-тәа, саргьы схы сахәон, саргьы «стәылан»,
«сҳәаақәа» рырҭбаара хықәкыс исыман. Ашәҟәы иахьахәҭаз иназгеит,
изыхәҭазгьы инапы иасыркит. Сзышьҭызгьы сеибга-сеизҩыда аҭак изаазгеит, аха уи ианызгьы, санцоз изгаз иаҳәозгьы сара ара сааиаанӡа

434

Наполеонгьы идыруан, Алықьсандргьы иаҳахьан, Ҭырқәтәыла асулҭангьы илымҳа иҭасхьан. Шьҭа уазхәыц сара сзеиԥш «қьачақьыз!»
... Қьалышь ду зны ир иманы агырқәа дрықәланы, Егры нырцә,
Анаҟәтәарҭаҿтәи рбаахкырақәа анырцәига, дегьызмха ианеимиҵәа,
раҳ иашьа иԥа хәыҷгьы (ашьҭахь Гыртәыла зегьы иаҳхаз) дҳәынҷаны
хәдықәҵас Аԥсныҟа иара иаҳҭынрахьы данааигагьы, зҭаацәа гәхьааган игәкны иԥсырц зылшоз убри асабигьы дзырччоз, дзырлахҿыхуаз
са сакәын. Уи дара аӡбахә раҳаит, ҳаҭыр дугьы ақәырҵеит. Ашьҭахь
ахышқәа рыцхыраарала (урҭ устәи акәын уеизгьы, агырқәа рчарҳәарала, ижәылан излаауаз, анкьа аџьамқәа, арабцәа шаауаз еиԥш), хаала ианамуӡа, Қьалышь еибашьрала импыҵеихалахьаз рбаахкырақәа
ҩаԥхьа еибашьрыла имхны ианицәырга, иҳәынҷан хәдықәҵас иааигаз агыруа аҳ иашьа иԥа хәыҷгьы шьҭахьҟа дирхынҳәыр анакәха, дырҩегьых аҳҭынраҿы иҟалаз агәкаҳара са соуп лафла, гәышьҭыхрала
ихызҽыз. Мамзар Қьалышьбеи ду игәы ҭҟәацны дыԥсыргьы ҟаларын.
Абас араҟагьы ҩ-жьак скит зныкҟьарала: акы агырқәа раҳ иашьа иԥа
хәыҷы иԥсы сахьаԥшәмахаз азы Жәыргьыҭ раҳҭынраҿы цәгьа ҳаҭыр
сықәырҵартә (уаанӡагьы сырдыруан усгьы), ҩбагьы, Қьалышьбеи ду
даҽаамҭанык еиԥшымкәа пату сықәиҵо далагеит. Уи аханатәгьы иԥсы
саԥшәман иалоухи – Алеиԥҳа лҟнытә хшара даниоугьы сыдам-здам
аӡәы издыруамызт имаӡа. Изакәанымкәа (аҳ изы иарбан закәаныз
иҟаз, аха) ииз аҷкәын иангьы иаргьы иҵәахырц Петербургҟа ианигозгьы са сакәын ирыцыз. Уи аҷкәын ашьҭахь уа Пажтәи акорпус данҭеиҵозгьы сыҟан. Аҵара далган данаагьы – раԥхьа са соуп иԥылаз. Иара
аԥсшәа издыруамызт, сара – ахыш бызшәа, аха усгьы цәгьа дсырччеит.
Петербургтәи аурыс иаҳҭынра иазааигәаз, аимператор қәыԥш Алықьсандр зыла араҟа, Кавказ аахыҵ, иуысқәа ҟаиҵоз агыруа аҳкәажә Нино
Адиан абри Қьалышь ду иԥа (уи иара уа Петербург ихы-игәы иҭалан
дхырххьан) ҷыдала сасра Жәыргьыҭҟа днаԥхьаны «даныҩналдозгьы»
сыҟан. Усҟан иара снаидҩыло саргьы уаҟа пату сықәырҵеит – ирзызухьаз абзиарақәа рымдыруази!
Сара аламалак ус уара ишуҳәо уаҩы сизхыхуамызт, аха урҭ ҟазшьала «саархәеит», аиаша уасҳәап – зегь рыла сыгәра рго, «рҭаацәаратә» маӡақәагьы срыладырхәуа аҟынӡагьы ҳнеибагеит. Уи ахышқәа
рҳәынҭқаргьы ҳаҭыр ақәиҵеит – маӡала аҳамҭагьы лара Нино лнапала
исзааиҭит…
Қьалышь ду иԥа, Алеиԥҳа илхылҵыз, убарҭ агырқәа данрымаҳәхоз,
маӡала ақьырсианрахь даниаргоз, саргьы убра раҳҭынраҿы сыҟан.

435

Ашьҭахь Қьалышьбеи иҭархаразы аусқәа анеиҿыркауазгьы зегь реиҳа изықәгәыӷны знапы ианырҵазгьы са соуп, имаҷымкәа ахь-ԥарагьы
шсырҭоз агәра сдыргеит, заагьы уаԥсҵәык азна насдыркит – сыдам здамызгьы уаҩы илшомызт уи аус уадаҩӡа амҩаԥгара…
Аҳкәажә Рабиа-ҳаным ишакәым дсыхцәажәеит, аха лара дшаҵәышаҵәуа, зынӡа илааӡаны даныҟазгьы лафла лгәы хысхуан, акыркырҳәа дсырччон, маӡа-аргамагьы слеиҽырбон, лыԥҳацәа хыцә-хыцәӡа
ианыҩеидасгьы ркьатеиах ԥысҵәон, рыгәҭа срыбжьагыланы иҭысхыз
асураҭгьы ҿаҿаӡа аҳҭынра аҩныҵҟа икыдуп – уаҟа зынӡа сыччархәха
ауп сшыҟоу, аха акгьы иаԥырхагам, са сзакәу са исымдыруеи!..
Изуцәызӡарызеи, Қьалышь лаша цәгьала бзиа дызбон, иԥсы сакәыхшоуп. Убри аҽны агырқәа раҳкәажә Нинои Қьалышь иҭыԥан Аԥсны ԥсҳас иахадыргыларц ирҭахыз иара иԥа Сафарбеии рнапынҵала
иара данԥырсхуаз (уи ҟаҵашась иасҭаз уажәгьы иуасҳәом, дунеихаангьы уаҩы издырран иҟам) ашьыжь иуа-ешьара еиуаз, зынӡа изааигәаӡаз иарӷьажәҩацәа еизигеит; Сафарбеи ида, иԥацәа зегьы ыҟан,
мап, Ҳасанбеигьы дыҟамызт, уи Ҵабалҟа дымцеи. Асланбеи дыҟан, раб
иашьа иԥацәа ыҟан, рыбзыцәашьцәа ыҟан. Иаџьал шааихьаз ҩашьомызт акәымзар, Қьалышьбеи ду ас шамахамзар урҭ зегьы еизигомызт,
аиҳарак иԥацәа, насгьы аҳкәажә аҩны даныҟам иақәыршәаны. Излацәажәоз рымаӡа иара нарцәыҟа адамра иҭеигалеит, аха усҟан сара сзгьы, анапынҵа сызҭаз рзгьы уи шьҭа ҵак амаӡамызт – Қьалышь хәашабга иуахҭа Петербург ахыш император иканцелиариаҿы иӡбаны иалгахьан, нагӡаҩыс иамазгьы агырқәа раҳ Гьыргәал Адиан иԥҳәыс Нино
«каԥхакаҷҷа» лакәын – агаӡа инапала (са сгаӡоу аиҳа шәа шәгаӡамхааит!) амаҭ ркуеит ҳәа, уи сара соуп излырҟаҵазгьы…
Убри амшмыжда аҽны, жәхьан еиԥш, Қьалышьбеи ду еизигаз
иарӷьажәҩацәеи иареи излацәажәоз иалганы ианеимп, аҵыхәтәанынӡа даанхеит Асланбеи. Уи иаби иареи ԥаса акыр иӷыӷеибагақәон,
аиҳарак Ӡаԥшьаа ирыхҟьаны, аха иаазқәылазк рҳәатәаҿы иааибаганы иҟан. Рхала ианеизынхагьы еибырҳәоз сызуаҳәом. Сгәы злазҩо
ала, хымԥада Қьалышьбеи иҭыԥ Асланбеи дазирхион. Уи ауп аиҳарак
Гыртәылагьы Хыштәылагьы зыцәшәоз – иагьзхыццакуаз. Асланбеи
иаби иареи анеизынха аҭыӡшәа роузшәа, рыбжьқәа духазшәа ирҳәо
мцуп, уи аиԥш ауҳәан-сҳәан ажәабжь гәаразҵаз са соуп – аус иахәон
азыҳәа! Қьалышь дышьны дахькажьыз раԥхьа «иахҭыгәлаз», раԥхьа
иҳәҳәазгьы са соуп – Асланбеи данца дук мырҵыкәа. Ажәлар анеиза,
аҳҭнырԥарцәеи аҳҭныҳәсақәеи, уимоу аҳҭны зыхьчоз аҭырқә асқьар-

436

цәажәқәеи зегьы шаҳаҭра руртә, анкьа исырччалозгьы арҵәыуартә
еиԥш сцәажәеит. Ауа-аҭахыра ргәашыра маҷк ианааиқәтәа, аҳкәажә
лахь, Ҵабалҟа маршьанаа рахь иаарласны шәаџьҳәара идәықәаҳҵарыда ҳәа икәанызануа ианааилахагьы – са сцоит ҳәа ҿаасҭит. Оумашәа
ибаны инеиҿаԥшы-ааиҿаԥшит, аха иақәшаҳаҭхеит. Қьалышьбеи ду
иԥацәа, здаҟамыз раб иҽыхәа лаша сақәыртәаны, амҩа сықәырҵеит.
Даҽаамҭанызар Қьалышьбеи ду иҽы акәадырырҭахь сназышьҭуадаз!
Қьачақьрыла сара исмырччоз уаҩ дыҟамызт, сызмыхәоз, зҟны сҿы
ааихыхны лафк ахьысымҳәоз Маршьанаа рҿакәын. Урҭ дара рхатәы
қьачақь ида, даҽа қьачақьк амаҭ аҵкыс деицәаршьон. Лафк сҳәоит ҳәа
инақәызкыз – иара ус игәы иҭеикаанӡа, ихы аахырӷәыцәуан! Уи здыруан аҟнытә – сқьачақьуагьы ахаан срымбацызт. Уи ауп уажәы шәаџьҳәара уахь ацара сзыргәаӷьызгьы.
Амҩан, иаасымҩатәны, уаанӡа сымаӡақәа змаздахьаз, зҿала Егырнырцәҟа ажәабжь сыцҳараны сыҟаз, «сџьабааԥсагьы» уахьынтә знапала иаарҭираны иҟаз, бжеиҳара иагыруаз, бжеиҵара иаԥсыуаз аӡә
иахь али-ԥси рыбжьара снымҩахыҵит, али-ԥси рыбжьарагьы илымҳа
«гәырӷьаҿҳәаша» нҭшьны – Ҵабалҟа ахҭҟьа еиԥш сҿыҩасхеит, аԥсҳа
иҽыхәа сыҵԥраауа!..
Абас ауп ишыҟалаҵәҟьаз. Уара ицәыругаз Чачаа рҭоурых ду Шамы
Осман ҳәа аӡә ила уалагеит. Уи усҟантәи аамҭа дахааным, аха дызхаанугьы шуеиҳәаша сыздырцәом. Урҭ ацәажәаҩцәа уаҩ дызқәгәыӷша уаам. Уи Лыхны ашҭаҿ данцәажәоз сара сыҟамыз џьушьома! Уи
дцәажәеит – ажәлар рыԥсахы еибаиркит, иахькылигазгьы убоит! Анаҩс
дабаҟаз? Шәҭоурыхҩҩцәа дуқәа руаӡәкгьы иҳәоит Шамы Осман уаҟа
ӷәӷәала дцәажәеит, амцаԥшь аркӡаны, аха анаҩстәи ахҭысқәа рҿы
џьарамзар-џьара ихабар аабом, ишьҭа ҳцәыӡит ҳәа. Ааи, ус ауп, мшәа,
урҭ ацәажәаҩцәа «дуқәа» шыҟоу, ацәажәараан абадақь асраз ируҭои,
агалаба рҳәоит, аха нас, ианшәарҭахалак, ажәлар ахҭа иаҿажьны дара
рҵыхәақәа раҳәҭарҽыланы рҽырҵәахуеит!
Ак иамоу усуп ҳарҭ ақьачақьцәа! Ауаагь ҳарччоит – аԥсҭазаарагьы
анарха аҳҭоит. Ауаҩы даҳшьуазаргьы дмыргәаҟкәа, «иӷәаӷә рҷалны»
ишьышьа ҳақәшәоит…
Уаҳа суҭаххозар са сырцәажәа (аныха сакызшәа амцхә уасҳәацәозар ҟалап аха, сара уи сацәшәаӡом), са иуасҳәап Лыхнытәи убри Аизара ду аӡбахәқәакгьы: уи шыҟалаз, уи зыхҟьаз са исеиӷьны издыруада!...
Насгьы сызлауҳәо, ари зыҩра уалагаз аҭоурых ду са сыӡбахә
ахьаҳәо, Қьалышь иқьачақь ҳәа хыс иаумҭан – Аҳ иарӷьажәҩа ҳәа ҟаҵа.

437

Иага сқьачақьзаргьы, Аԥсҳа иусқәа зегьы срылахәын, иарӷьажәҩацәа
аӡәгьы сиеицәаӡамызт. Абас ҳаибарԥшӡалап, еиҳа иаҳзеиӷьуп…
Шьаруан-ашәаҳәаҩ
Ари сҩымҭаҿы сызлацәажәо аамҭазы Аԥсны ахы-аҵыхәа
ахьынӡа-наӡааӡо Шьаруан-ашәаҳәаҩ баҩхатәрала ицназгоз шәаҳәаҩ
дыҟамызт. Ибжьы хаан, игәыкын, агәыԥшқара аиԥш ахаҵа-ӷьеҩра
дуӡӡагьы аныԥшуан… Аҟармаҵыс ҟармаҵысын – иаргьы дҟармаҵысын. Аҟармаҵыс аҟырҟы аҟарма ҭиаар ҳәа ишәаны иааҟәымҵӡакәа
ишәаҳәон – иаргьы, данқәыԥшӡаз аахысгьы, ибжьы-хаа иҟырҟы иҭамбарц азы, чарак, гәырӷьарак ахьыҟоу иашәа аацәыригон, агәаҟра
ахьыҟоугьы – игәырԥшаагаха аҿынаирхон…
Қьалышь лаша иԥсыжра аҽны аимҭахара ду аҿы абри ауаҩ иԥхьарца кны ииҳәаз ауаз-фырхаҵаратә ашәа аиԥш зеиԥшу уаз-ашәа ахаан
уаҩы имаҳацызт, ахаҳә гәыс изызҭоугьы дарҵәыуарын…
Шьаруан-ашәаҳәаҩ ҟыбаҩла ахра еиԥш дызгәылыҳәҳәоз егьырҭ ашәаҳәацәа иҵашьыцны иԥсуан. Урҭ ршьыцра, рыҳарамра аҵаа
еиԥш дԥах дакызшәа, ҽнак иаалырҟьан ибжьы цеит – уи Қьалышь ду
дҭахаанӡоуп. Бжьыла изҭымкаауаз иашәақәа иԥхьарца ырӷызы-ӷызуа,
ирҵәаа-ҵәаауа, еиҳагьы игәыҿкаагаха иаирҳәон, аха игәаҵахьынтә
иаауаз, даниуаз аҽны мгәарҭа иҭигаз, Анцәа ицишаз ибжьы ахьихәлабаз бааԥсыла игәынганы дыҟан, ашьыццәа ракәзар – рхы амыргәырӷьа
ҭанаҵон. Урҭ ахьааиқәшәоз дара-дара, ихьӡ мҳәаӡакәа, «ари ахәаша
зынӡа ибжьы шцара ицаӡеит акәу» рҳәон, хьаас ирымоушәа рҽыҟаҵаны, рԥаҵа иалаччо. Ашәаҳәаҩ иашәақәа ԥсыс изхаз анхаҩыжәлар
ракәзар, цәгьа ихьааргон Гомер иеиԥш ирԥхьаӡоз ашәаҳәаҩ ду ибжьы
изҭымкаауа дахьыҟалаз.
Аԥсҳа иԥсыжра аҽны ицан дааргеит, Абжьаҟәа инхоз ари
ашәаҳәаҩ-ԥхьарцарҳәаҩ ду – иара ԥсрак-бзарак ахь анеира
даҟәыҵхьан, қәралагь дмаҷмызт аҟнытә, ихьыз гәынганы иҩны даԥырҵуамызт. Даара акырынтә аԥсҳа Лыхни Аҟәеи иаҳҭынрақәа рҿы ашәа
зҳәахьаз Шьаруан-ашәаҳәаҩ Қьалышьбеи ду иԥсышьахаз ӷәӷәала игәы
иалсны аҩны дыштәазгьы, иара ус гәаныла диҵәыуахьан, уи азырханы
дыҟан. Ихаҭагьы ашәаҳәара даҟәыҵижьҭеи рацәак уаҩы дигәалашәомызт. Уажә умаалар ҟалом ҳәа ианнеи, ма сыԥхьарца сырҵәыуап, изурызеи, хьымӡӷуп сымцар иҳәан, асаби иан бзиа дшылымбара бзиа иибоз ижәытә ԥхьарца аашьҭыхны дрыццагәышьеит.

438

Шьаруан-ашәаҳәаҩ аԥсраҿы даннеи, аҵан-ԥсы зхаз анҭ ашьыццәа,
ӷәӷәала иџьабошәа рҽыҟаҵо, иахьгылаз ицәыҵыԥшны ихәаԥшуа иалагеит, иага ибзианы ишәзиҳәап ашәа, Қьалышь ду зынӡа дшәырччархәырц ауп шәызҿу ҳәа. Аԥсҳа иԥсра еигәырӷьозгьы уи акәын ирҭахыз –
хьӡыда дышҭахаз еиԥш, иԥсыжрагьы ҽеимкәа, зынӡа хьӡыда-ԥшада
дымҩасырц азы.
Шьаруан-ашәаҳәаҩ даагылазаргьы ииҳәоз ашәа, лаф еицаҟьа-жәак,
шьуокы-шьоукы ишыҟарҵоз еиԥш, ҵәылаҵарак алеиҵомызт – иага
гәырӷьара ыҟазаргьы. Ииҳәоз реиҳаракгьы иара ихала ихы иҭиҳәаауан, иԥсҭазааратә ԥышәала еиҿаиртәуан. Усҟантәи аамҭазы, ҳрыцҳара ақәшәартә, шәҟәҩыра ҳамамызт акәымзар, ари дпоет иашахаҭан,
ус акәын иара цәаҩала, ԥсабаратә ҟазшьала дшыҟаз. Реиҳараӡак
ииҳәозгьы ҭоурых-фырхаҵаратә ашәақәан. Урҭ акыр жәлар рҿаԥыц
ҳәамҭақәак раҳасабала ауаа ргәалашәараҿ иаанхеит, аха иара иҿала
ианиҳәоз еиԥшым.
Аԥсыжра аҽны дрыман ианааи, дхагалан аҳҭынра абарҵаҿ, Қьалышь лаша иԥсы анҭаз атәара бзиа иахьибоз аҭыԥаҿыҵәҟьа днаган
днадыртәеит – Шьаруанбеи-ашәаҳәаҩ. Хылҵшьҭрала иаргьы даамысҭа
дуун, иҟәнушьо иакәмызт. Ари ибжьы шцахьаз здыруаз, гәык-ԥсыкала
аҳҭынра иазыҟаз ауаа, дзааргазеи, иабихәац, зынӡа ҳахәда ԥырҟарц
рҭахума, Қьалышьбеи дуӡӡа ихыччома ҳәа иааргәамԥхеит – иара усгьы
ианбыкәыз аԥсуа иԥсраҿы уеизгьы-уеизгьы аԥхьарцарҳәаҩы дандыртәалоз, аурымқәа ирҿырҵааз ак акәхап ҳәа, рыгәқәа ҭӡыӡо изыԥшуан. Ус иара иҽааирманшәалан, ардәына ашәа цәырнагаран ианыҟоу
еиԥш, зназы «иҽеикәаԥса» иҽааирҭынчын, иԥхьарца иаҿишьран иҟаз
аԥхьырцә арахәыцқәа ашьшьыҳәа ирықәҵан иааикит. Иубартә иҟан
иара ихаҭагьы игәы шҭынчмыз, игәҭынчымра уажәнатә иԥхьарцагьы
ишаныруаз. Ус, аҵәыуарақәа анааиԥхьба, деиқәышлаҳәаха дахьтәаз,
ихы дааҩахан, иԥхьарца зынӡа дахәамԥшӡакәа, аԥхьырцә лада-ҩада
инаҿшьны, абжьы ҵары-ҵаруа иааирӷьаҵәыӷьаҵәит: «Қьалышь ду, Қьалышьбеи рыцҳа!» аҳәарызшәагьы зегьы иаараҳаит, иаразнакгьы рхәыржьы қақаӡа иааиланаргылеит. Уинахыс есааира абжьы шьҭых-шьҭыхуа мацара арҵәыуара дналагеит. Дышнеиуаз, дырҩегьых абжьы
ларҟәы-ларҟәуа мацара, игәы иаҳәоз ажәақәа ҩҭкааны ицәыригар ибжьы дарԥхашьарҳәа дшәаны, иара ус ажәабжь-еиҭаҳәараҵас иԥхьарца дақәцәажәо, Чачаа дуқәа аханатә аахыс рхылҵшьҭра, рҭоурых ду
аӡбахәқәа ацәыригеит, акырӡа аҵауларахь дласкьаноуп дшалагазгьы:
Раԥхьа иҳәеит «Ачба умҳәакәа Чачба шузымҳәо» (иара ихаҭагьы Дач-

439

бан), Ачааи Чачааи архнышьна ааиҩызҵәаз аишьцәа ирхылҵыз шракәу,
адунеи аныршоз аҽны инаркны Аԥсны иқәнагалаз ажәла цқьақәа
ишреиуоу, хылҵшьҭрала аԥсҳара аныҟәгараҿы аџьабаа ӷәӷәаӡа шырбахьоу… иахьа зыԥсҭазаара мчыла иалхәдартәыз ауаҩы-лаша Қьалышь
ду иакәзар, абшьҭрала дызхылҵыз хҩеишьцәа шыҟаз: урҭ рыхҩыкгьы шыҷкәынцәаз зны, Аԥсны моу Кавказ зегьы зымпыҵазхаларц ианакәызаалак иашьҭоу аҭырқә сулҭанцәа рқәыларақәа раан хәдықәҵас
итҟәаны Ҭырқәтәылаҟа – Сҭампылҟа ишыргаз. Уаҟа урҭ аҭырқәцәа дара
изларыхәашаз ала «рҵасқәа» анрыларааӡа, аишьцәа руаӡәк дааганы
Баҭым ԥашьас дышдыртәаз, егьырҭ аҩыџьагьы – аӡә Ԥуҭ, егьи Аҟәа
абааҭа дуқәа рҿы убас ԥашьацәас ишыҟарҵаз. Абас ала амшын еиқәа
арирахьтәи агаҿа аҟны еиҳа зҵаз-куаз аӷба-ҭаларҭақәа, абаахкырақәа
хлаԥшцәас знапаҿы иҟалаз аԥсуа ҭауадцәа Чачаа шракәхаз…
Арҭ рыла аҭырқәцәа Кавказ агаҿаҿы русқәа зназы ицәгьамкәа
имҩаԥыргон аха, иҳәеит Шьаруанбеи ашәаҳәаҩы, Сухум-ҟале ҳәа
дара зышьҭаз абри Аҟәа абааҭа ду аҿы идыртәаз аҭауад лаша Манча Ачачба дара ишырҭахыҵәҟьаз еиԥш рҳәатәы дацымныҟәо далагеит (уи иашьцәагь иаргьы тҟәаны астәи ианыргоз ирзаарцаз, рани раби
аҭырқәцәа ишыршьхьаз игәы иҭыҵәомызт, есааира ргәаӷ шьҭихуан).
Ианимыхәаӡагьы, зжьы далҵыз ажәлар иҿаргыланы, акырынтә ишыҟалақәахьаз еиԥш, дырҩегьых анаԥхаҩцәа рыцхыраарала, чарҳәара
изуны иҭыԥ дшахырцаз. Иара иҭыԥан, усҟан зынӡа иқәыԥшӡаз иԥа –
иахьа абас гәырҩа дула зҵәыуара ҳаҿу, ҩаԥхьа ачарҳәаҩцәеи ацәгьацәыфақәеи рыгьангьашра иахҟьаны рыцҳарыла зыԥсҭазаара иалҵыз
Қьалышьбеи ду, Қьалышьбеи каԥха-каҷҷа абри Аҟәа абааҭеи иара Аҟәа
зегьи ԥашьас дшарҭаз. Абас уи, қәрала дышмаҷӡазгьы, Оҭҭомантәи Ҭырқәтәыла дагәрагаҩ-дуны дшыҟалаз, гәык-ԥсыкалагьы амаҵ шиуаз, аха
дшааи-шааиуаз агәыҩбара рыбжьамлар шамухыз…
Абраҟа маҷк дааҭгылеит Шьаруан-ашәаҳәаҩы, нас, иауауеигәышьа-гәышьаӡа, анаҩстәи ҳагәҭыха-жәа шԥаҳҳәари ҳәа деиҭаналаган, дырҩегьых иааркьаҿ-ркьаӡаны акакала игәалаиршәеит Қьалышь ду
иԥсадгьыли ижәлари рзы илиршаз, аԥхӡы икеиҭәаз. Урҭ рахьтә мыцхәы
иналикааит еиҳа зҵазкуаз ифырхаҵарақәа рыӡбахә, аибашьрақәа рҿы
иааирԥшуаз уаҩ иимбац агәымшәарақәеи ихшыҩ аҵарреи рыӡбахә.
Иаликааз рахьтәгьы еиҳа иналикааӡеит зны Ҭрабзонтәи аԥашьа Ҭаирбеи ефенди длаԥшықәызҵаз Ҭырқәтәыла аиҳабыра дырцәыбналаны,
сҵәахы ҳәа иара Қьалышь иҿы данаа – Аԥсны ашәарҭа ду шыҟалаз, аха
дымшәа-дмырҳа дышидикылаз. Оҭҭомантәи аҳәынҭқарра дуӡӡа цәгьа-

440

уаҩыс дыԥхьаӡаны изышьҭаз ари ауаҩ, арахь дырхынҳәны дҳаҭ ҳәа
Ҭырқәтәыла асулҭан Селим II Қьалышь ианизааицҳагьы – мап шиҳәаз,
уи уахьсырхәуеит ҳәа дышиқәмақарыз, аха рыгәхьаа шимкыз. Избанзар, иара ихаҭа итәылагьы ижәларгьы аҭырқә сулҭанцәа зрыламкьакьо
ахақәиҭра риҭарц шиҭахыз, ари иааз аԥашьа уи аҿгьы ихы даирхәарц
шалшоз…
Ари гәҩарас измаз аҭырқә еиҳабыра Қьалышьбеи бааԥсыла игәаӷ
шыркыз, иҳәеит Шьаруан-ашәаҳәаҩы, иабашьны, идкыланы имаз Ҭрабзонтәи аԥашьагьы димхны, иаргьы иаҳра дахырҳәарц ӡбаны, ӷба гәарҭак
рызна бџьарла еиқәных иҟаз аибашьцәа арахь амҩа ишықәырҵаз…
Урҭ ара ааиха рамраӡакәа, иара аԥсҳа гәеилыҷҷа ду, иҳәеит, драԥысны,
уаанӡа зқьҩыла иазыҟаҵан имаз иршьаҟауаа ршьапы ишықәиргылаз.
Аԥсны лакӡа-ҩакӡа агаҿа ширӷәӷәаз. Рыӷбақәа еиԥхыҟәҟәа, аҭырқәцәа
акырӡа иааскьахьаны ари анырба, еибашьрак аԥшьымгакәа, ишәаны
ишхьаҵыз, ишааз еиԥш, рыӷбақәа еиԥхыҟәҟәа дырҩегьых шьҭахьҟа
ишцахыз. Ари Қьалышьбеи хьыӡкамшәа иаҳаҭыр Нхыҵ-Аахыҵ Кавказ
зегьы иахыҵәартә ишыҳаранакӡаз, аӡбахә аурыс ҳәынҭқар иҟынӡагьы
ишнаҩыз. Кавказ еимакны иаагылазар иӷыӷеибагоз аҭырқә сулҭани аурыс ҳәынҭқари усҟантәи реимакқәа маҷк иааиқәтәашәа ишыҟаз, иҳәеит, ишеиԥырхагамхаша ҳәа еиқәышаҳаҭрақәакгьы рыбжьарҵахьан
аҟнытә, аурыс ҳәынҭқар иаҳаз ажәабжь, гәаныла деигәырӷьазаргьы,
лабҿаба егьшахимҳәааз… Ҩ-мцакы ирыбжьахаз аԥсҳа Қьалышь Ҭырқәтәыла ампыҵыҵра сгәы иҭоуп, усыцхраа, са сҿы ҽыҵәахра иааз
аҭырқә ԥашьа шәарҭ шәҳәынҭқарразгьы даара ихәарҭа-дуу аӡә иоуп
ҳәа ацҳаражәҳәаҩцәа анишьҭгьы – уаҳа умԥсит, иҽирдагәаӡеит ахыш
император. Уи Наполеон иабашьра игәы иҭан аҟнытә уажәазы аҭырқәцәа рыргәаара иҭахымхеит. Иҟаиҵара изымдыруа, аума дақәшәеит
Қьалышь, аха убригьы алҵшьак азиԥшааит. Араҟа хшыҩлеи гәамчлеи
даныриааи – даҽа мҩакала иԥырхра иаӷацәа ашьҭалеит – уи алҵшәоуп, иҳәеит, иахьа лабҿаба ҳазлаԥшуа ауаӷеимшхарагьы!..
Шьаруан-ашәаҳәаҩ иара ихаҭа иарԥысраан Қьалышь ду ӷәӷәала
ацхыраара ииҭон иҟыбаҩ иалшоз ала, аиҳарак ар ргәашьамх аҭгаҩык
иаҳасабала: уи аибашьрақәа раан еиԥш абжьааԥынгьы архәҭақәа
рҿы днеины, аруаа рыԥсы ааиҭакымҭазы, ахаҵарашәақәа рзиҳәон.
Ашьҭахь аҭаацәара даналала ихылҵыз иҵеи заҵәгьы Қьалышь хаҭала дзыхьчоз ар дырхыԥхьаӡалан. Уи Егрытәи аибашьрақәа руак аҿы
дҭахагәышьахьан. Иара уи агәырҩа ӷәӷәа дшаҵазгьы, ибжьы цаанӡа,
ԥымкрада Қьалышь каԥха-каҷҷа иргьы иаргьы ашәа рзиҳәон. Ари ана-

441

сыԥда Қьалышь хыда имҩаԥиго иеибашьрақәа дрықәӡит, аха ҿеихак
имам ҳәа дҵәылызхуазгьы ыҟан, аха иара уи агәхьаагьы икымызт. Избанзар идыруан Қьалышь ду, иага игзаргьы, иԥсадгьыли ижәлари ахаан
ишимԥсахуаз, иаҭаххозаргьы хаҭала ихы шрықәиҵоз. Идыруан иара
убас, иара диԥхагәышьазаргьы, иҷкәын хьыӡла дышҭахаз, афырхаҵара
ашәагьы дшаԥсоу…
Ааи, нас, ҵабыргыхаҭан, Шьаруан-ашәаҳәаҩ дпоетын, уи аҳ иԥсраҿы
ииҳәаз ауаз-ашәа, ара ҳара прозала ишеиҭаҳҳәаз еиԥш акәымкәа, цәаныррала мыцхәы иҵаулаӡан, уи инаҷыданы, уи дҭоурых-дырҩын, аурысцәа «летописец» ҳәа ззырҳәо ашықәс-нҵаҩцәа дреиуахон, иидыруаз, хаҭала дызлаԥшхьаз, дызхааныз инапала ашәҟәы изанҵо дыҟазҭгьы. Уи уажәы ара иааинырсланы дзыхцәажәоз ауаҩ ду иҭоурыхқәа
зегьы аахтны изҳәомызт, уи аҵас иаҵанакуамызт, аха ақьаади иареи
рхала еизынхар, усҟан Қьалышь ибзиара дуқәа реиԥш дызҵаз агәнаҳарақәагьы дрывсуамызт. Аиҳарак атәцәа ишакәым рызныҟәараҿы, урҭ
раахәараҿ, рыҭираҿ. Нас раԥхьаӡа жьрацәарала дызлахәхаз Ӡаԥшьааи иареи реизыҟазаашьаҿы… Уи иаб Манча, Манучар ҳәа атәымуаа
зышьҭаз, иашьцәеи иареи Ҭырқәтәылаҟа итҟәаны ианырга, Ӡаԥшьаа
араҟа Аԥсны зегьы аҳра ркырц егьрыгымхо рыҽшдырӷәӷәаӡаз, аишьцәа Чачаа дырҩегьых ихынҳәны ианаа, жьрацәарала ҳаилахәхар еиҳа
ҳамчраҿ ҳхы иаҳархәап ҳәа ҳасабны (усҟан уи дара аҭырқә сулҭанцәагьы ирҭахын, избанзар Манучар иашьцәагьы иаргьы «ҭырқәаҳтәхьеит»,
ҳҳәатәы иахыԥом ҳәа иҟан), Манча Ачачба иԥеиҳаб, усҟан қәрала зеижә-ҩажәа шықәса иреиҳамыз Қьалышьбеи Ӡаԥшьаа раҳ иԥҳа хазына
дшизырҳәаз, ачара дуӡӡа уны дшизааргаз, урҭ Асланбеи дшырхылҵыз…
Наҟ-наҟ аҩжәлантәык рыҭауадцәа рхатәы-феидақәа ирызхәыцны
ирыбжьарҵаз ари аиуара егьшалымҵыз, реиӷара еиҳагьы ишазҳаз…
Аҵыхәтәан Қьалышь ихамхаԥагьара иаԥызаны, еиҳагьы еицәаз агәымбылџьабарара шиласыз: Ӡаԥшьаа дырнааларц иҭахушәа ҟаҵаны, ҽмыршьагала иаҳҭынрахьы сасра ишааиԥхьаз. Урҭ, иажәа ажәаз џьшьа,
ргәы рҭынчны аишәа-чара ишахатәаз, заа иазыҟаҵан имаз ауаа рыла
ргәырҽанӡамкәа ишынирҵәаз… Ашьҭахь Дали Ҵабали ҭзырцәажәаауаз, иаркы-иаркы, ирцә-ирцә ҳәа иҟаз Маршьанаа ԥагьа дуқәа рахь ихы
шкыдиҵаз, ес-иҟаиҵалак жьрацәарала дышрылахәхаз, уи бӷас ианиоу,
даара акыргьы иусқәа ширманшәалаз. Аха абраҟагьы урҭ тәамбарала
данрывала, дук хара имгакәа дареи иареи «рыбӷьыцқәа» ԥыжәжәо
ишалагаз, аиҳарак Лыхны иаҳҭынраҿы маҵуҩ-ԥәызбас иҟаз лҟнытә

442

хшара даниоу, уи диҵәахырц Петербургҟа данига, аурысқәеи иареи
мыцхәы еизааигәахеит ҳәа анраҳа…
Ирацәоуп, ирацәаӡоуп аҭоурых-еиҭаҳәаҩы ашәҟәы ианиҵашаз, аха
ус еиԥш уаҩ дыҟамызт уи аамҭазы – иҟаз Шьаруан-ашәаҳәаҩ заҵәык
иакәын. Анцәа иџьшьоуп убригьы дахьыҟаз, Анцәа иџьшьоуп уи аҽны
дахьааргазгьы…
Ари ауаҩ уи аҽны игәырԥшаагаха ибжьы зҭыҩуаз Чачаа Аҟәатәи
рбааҭа ду, раҳҭынра ду, Лыхнытәи раҳҭнышҭа иаадҩыло иҭбаа-ҭыцәӡан.
Уи аҵыс захымԥраауа иҳаракӡаны иакәыршаз абаагәара ҭӡыжәпа ду
аҩныҵҟала илаваҵан еилаӷәаа аџьабаҩцәа, агәакьацәа: ачаа, чачаа,
маршьанаа, маанаа, еимхаа, лакраа, жәанаа, ҵышәаа, иналаа уҳәа нас
урҭ гәыҳәԥыхшла излахәыз, рӷьажәҩара рзызуаз анхацәа нагақәа
рхылҵ-ԥылҵ рацәаҩын…
Ашҭа ду аладахьалеи аҩадахьҟалеи агәашә дуқәа ҿан, урҭ ҟьаҟьаӡа
иаартын. Бзыԥынтә иаауаз ажәлар аҩадахьтәи агәашәқәа ирҭалон, Абжьыуаа рганахь ала иаауаз – аладахьтәиқәа ирҭалон. Аилыргара иазкыз
ауаа аҟарулцәа реиԥш иқәгылан. Араҟа иҟаз аиҿкаара иреиӷьӡоу Гомер
ихаантәи театрк асценаҿгьы иҟамлацызт. Абаа ду адәныҟала илакәыршан еивҵаӷәӷәа арымӡаа ауаа ҵәыуара излааз рыҽқәа авагылан, урҭ
реиҳарак ашәы рықәыршәын, аҟаҿыҳәа еицҳауа, еибаргәамҵуа, еибарқәырқәыруа. Даргьы ирныруан иахьа ара ҽеирак шыҟамыз…
Мчыла заӷацәа здунеи здырԥсахыз Қьалышь лаша дызҭаз ахьатә ҭоубыҭ аҳҭынра ду ашҭа агәҭа иқәыргыланы, иԥацәеи, иашьцәа рԥацәеи
гәыԥ-гәыԥла инеины наӡаӡа бзиала ҳәа аниарҳәоз, «ушьа шаҳуа» ҳәа
ҭоуба аныруаз, жьрацәарыла изааигәаӡаз анихцәажәоз, дырҩегьых иааркьаҿ-ркьаҿӡаны арахь адунеи иазынижьыз ихьӡ-иԥша, ифырхаҵарақәа, иаамысҭашәара дуқәа ирылацәажәеит…
Убри аамҭазы Шьаруан-ашәаҳәаҩ уаҩы ишимбац ицәаныррақәа
аахышхыҵәаӡеит, игәаҵанӡа дааилашит, жәытәӡаахыс Аԥсны иахҭнагахьаз агәаҟ-ҵәаҟра дуқәа зегьы ишьапы инаркны ихаҟынӡа адыд-мацәыс еиԥш инаигәылсит, илаӷырӡқәа ҩхаҟәҟәалеит. Дымҩашьо иагьидырит, зыҭра нзыжьыз аԥсаатә ҩаԥхьа аҭрахьы ианыхынҳәуа еиԥш,
ицахьаз ибжьы ҩаԥхьа ишыхынҳәыз; ахаан излеимбаӡацыз ала агәацԥыҳәара дуӡӡагьы ааиоун, иара ус уаҟа ишьапы дшықәгылаз, иԥхьарца надаада иааигәыҵаирӷәӷәан, аԥхьшьтәы наҿшьны, ԥаса ианиааӡазгьы деиԥшымкәа, иааирӷызы-ӷызын, ажәлар ргәырҽанӡамкәа, ибжьы
оумашәа игәыҿкаагаха, амра зыԥсы наӡаӡа иацҭашәоз аԥсҳа ду Қьалышь Ачачба изкны «бзиала-хирла» ҳәа, ҿыц еибашьра днаскьеигоз-

443

шәа, ифырхаҵаратә ашәа ҿыцҳаҳараӡа иаацәыригеит – ари Аԥсны ахаан иамаҳацыз ашәан, иуаз-ашәан, дырҩегьых жәлары зегьы ирзыҟалаз
ашәарҭа бааԥс азыҳәа игәҽанҵаган, иара убри аамҭазгьы иагьфырхаҵашәа дуӡӡан…
Шьаруан-ашәаҳәаҩ аҵыхәтәан ииҳәаз агәҽанҵага жәақәа иаарласны ииашахеит.
Аԥсны иҟалаз ахҭыс – аԥсҳа Қьалышь лаша иԥа гәакьа Асланбеи инапала дышҭахаз, атәыла хлаԥш дамаӡамкәа ишықәхаз, ажәлар
агәаҭеира бааԥсы ишамҽханакыз, алԥсаа ду дзауз Кавказ ажәларқәа
аигәныҩра ишаҿу, иахылҵуагьы макьана уаҩы ишизымдыруа ҳәа, иаразнак Европатәи агазеҭқәа зегьы ирнырҵеит, ааигәа мрагыларатәи
атәылақәа рҟынӡагьы инаҩит ари ажәабжь, Ҭырқәтәыла агазеҭқәа
ракәзар, аҵыхәтәантәи аамҭақәа рзы ҳара ҳҳәатәы иацымныҟәо иалагаз, Урыстәылаҟа зхы зырхаз аԥсуаа рсулҭан-ԥсахҩы Қьалышь дҭархоуп, дҭазырхазгьы ҳара иҳазгәакьаӡоу иара иԥеиҳаб, амсылман ԥсыцқьа зхоу Асланбеи фырхаҵа дуӡӡа иоуп. Шьҭарнахыс џьанаҭ дгьылк
иаҩызоу Аԥсынтәыла наӡаӡа Османтәыла иахәҭакны ишалоу иаанхоит
ҳәа инеиԥынкыланы агазеҭқәа рынҵара ишаҿӡаз иаҿын, адаул иасуа,
Сҭампыли Анкареи рхы-рҵыхәа иналс-аалсуа, реиҳа идагәаӡоугьы
иаҳартә, ажәабжь ахдырҵәеит…
Араҟа Аԥсны мшынҵас есааира еилацәқәырԥоз аҳра еимакхеит:
аԥсҳа Қьалышбеи ду иҩнаҭа адыд-мацәыс ҩнасит, хыла-гәыла иааҳәит,
иԥацәа дара-дара еиҿагыланы иқәеибахуа аҟынӡа инеибагарц зҭахыз,
иаразнак дара шақәгәыӷуаз еиԥшҵәҟьа аусқәа ҟамлазаргьы, агәыҩбара ҵысуа иалагеит, аҳҭынра жьрацәарыла иазааигәаӡаз реиԥш, егьырҭ Аԥсны ахы-аҵыхәа аҳра зуаз ҭауади-аамсҭеи рыҩынҵҟа, нас урҭ
ирхьыԥшыз ажәлар рҿы агәынмаӡара рацәахеит, маӡа-аргама еиҿагылеит ҩ-мчык: руак Сафарбеи идгылоз, егьи – Асланбеи. Арахь арҭ
аишьцәа аҩыџьагьы наҟ-ааҟ Аԥсны аӷацәа рҿы иабџьархеит. Сафарбеи қәыԥш дызларгалаз ачарҳәара шьҭа алҵшьас имоузеи? Асланбеи
иакәзар ихырҵаз ахьмыӡӷ злаихихрызеи? Азнаказ ихы еиҭеиҳәарц,
егьшихарам ажәала иааирԥшырц далагеит, аха уи акгьы аналымҵ, идгылоз ҭауади-аамсҭеи, аиҳарак ианшьцәа Ӡаԥшьаа, абрыла иашьцәа
– урҭ раншьцәа Маршьанаа, нас иара дызмаҳәыз аҳцәа Гьечааи, иара
убас згәыҳәԥыхш дааӡаз анхаҩыжәлари ихы иархәаны, Ҭырқәтыәла
асулҭангьы ибӷа аниоу, мчылаҵәҟьа иаб иаҳҭынра даахыланы аԥсҳара
ааникылеит. Ианԥса Рабиа-ҳаным Маршьанԥҳа лакәзар, ахаҵамԥҳәысраҵәҟьа аарԥшны, аӷьараҳәа илыхшазгьы ларгьы рӷьажәҩара изу-

444

ны иара дидгылеит, лашьцәа Маршьанаагьы шамахамзар зегьы лара
илхьыԥшит…
Асланбеи аҳра анааникыла, Сафарбеи иҳәаны идыртәаз, аха зҳәацәа мааз леиԥш, уа нахьхьи, Гыртәылан, Адианаа раҳҭынра дамахеит –
арахь ааишьа изыҟамҵо, дыгәжәажәо, чарҳәарыла иршьыз иаб инаур
ибла ихымҵуа, дахьцалак иԥсыгага ицрымӡаауа…
Иауауеи-гәышьа, гәышьаӡа,
Амш шәшьуп, еилгагәышьаӡам.
Ианеилгогь здыруада ожәшьҭа,
Аԥеиԥш дрыцәгьеит Қьалышь лаша иҩнаҭа!
Ашанаҵәҟьа уҭахызар…
Уарбану сзырҿыхаз! Иуҭахузеи, усыдзцалазеи?! Сызмаҭәахәузеи,
кьанҿаак иҟам сара ауаҩы-мишәан-цқьа, аҵан чычиа, нарцәынтә усыхан сзаауго?..
– Узхаану ыҟоуп, џьара ак соуҳәақәарц сҭахуп уҳәама – уажәабжь
иахәаша?
Сара ахаангьы ҿаԥыц зҿаз уаҩымызт, аха санурҿыхах, издыруа
ԥыҭ-чыҭқәак науасҳәап.
Аҵанаа ҳҭоурых атәы иудыруа ауп усгьы: даара ҳуаа-цәыршәагақәан. Ақәаб азна ахш амца илахакнаҳаны, ҳхыцааланы ахмыҳәҳәар
хызхуа ҳәа аицлабра ҳалагон. Ари аиԥш ахәымгара ҟазҵоз ҳарҭ агәымхақәа Анцәа иҳанаижьуазма: абымба-сы аруны, акәиц лыларшәны,
ҳлықәццышәаа ҳиблит! Иҟалаз абылра дуӡӡа ашьҭахь, уаҩ ишьапы
ахьамкӡо цәыҵахаларак аҿы, абас уаа-хынҩажәаҩык раҟара зыԥсы
нхаз (уаанӡа ашышкамс реиԥш ҳрацәаҩын) аҵанқәа ҳҽеидаҳкылеит.
Абарҭ ҳабжьара аирагьы ыҟамкәа, аԥсрагьы ыҟамкәа, ҳхәарҭлаӷьха
адунеи ҳаанхалеит. Ус ҳабжаҩык Гыртәылаҟа рыҽшаны ицеит, бжаҩыкгьы рыҽшаны Аԥсны ахы-аҵыхәа иалалеит. Ас иҟаз ауаа ҵабыҵассақәа
ашьҭахь ишааи-шааиуаз дара-дара еигәныҩуа, дырҩегьых цәгьамзар
бзиа ҟарымҵо иалагеит, аха Анцәа иранаижьуан, усгьы ииуам, иԥсуам,
исшәихьоу шьоук роуп – иҟазааит ҳәа. Аҳасгьы абри сара иубо сриҭеит.
Сара саалаган нырцәгьы-аарцәгьы иҟаз аҵанқәа еидыскылт – дырҩегьых уаҩы иахьиҿархарсҭамыз ашьхақәа рыбжьара дгьылк аасыԥшаан,
аринахыс абри Ҵантәылоуп, шәареи сареи иҳаԥсадгьылуп сҳәан, зегь
ҳаибарҳәага ҳахылан, анхара ҳалагеит. Анхара ҳалагеит аха, ҳаҿио-

445

мызт – аира ахьыҟам аҿиара зыҟалома? Ус, ԥсра шыҟаӡамызгьы, иаасықәшәаны са сыԥсит. Са саныԥсы хыда иқәхаз суаажәлар дырҩегьых
ӷәара-пара еимпит – рышьхатәыла кажьны архаҟа илбааит, ԥыҭҩык
ҩаԥхьа Гыртәылаҟа иагеит, даҽа ԥыҭҩыкгьы ара Аԥсны иаанхеит. Иахьа
уажәраанӡагьы аҭоурых ишадыруа аҵанқәа адунеи ианыӡаахьеит ҳәоуп. Арахь ҳазлалаз ажәларқәа ҳрылаӡҩаны ҳшынхаз, ҳҟазшьагьы шрылаҳарҵәаз уаҩы издырӡом…
Аԥсуаа раҳ ду Қьалышь Ачачба иаҳҭынраҿгьы иаанагеит аҵанқәа
маҷҩымкәа. Урҭ роуп сара сыԥсыбаҩгьы, иахьухәҭоу аброуп рҳәан,
абра иааганы маӡала изжызгьы. Араҟа урҭ ршьапы ркит ицәгьамкәа;
аԥхьан иурцәажәаз Қьалышь иқьачақьи дареи мыцхәы еизааигәахеит,
рыжәҩахыр еибырҭеит. Аратәи аҵанқәеи Гыртәылатәи аҵанқәеи, шьак
иалҵыз ракәмыз, еибаԥшааит. Хныҟәгарҭасгьы, дасу иара изымдырӡо,
игәи-игәаҵәеи ирыӷраланы ахәарш еиԥш ирыӷратәеит. Уаҟа аҿиарагьы иалагеит. Аҵан ԥсы зхам шамахамзаргьы уаҩы дыҟамкәа иааҟалеит адунеи аҿы. Уи ауп ауаҩы ицәгьеи ибзиеи зеиҟароу. Аԥсуаа шәаҳ
Қьалышьбеи Ачачбагьы ӷәӷәаӡак иакәын, аха иахьабалак дтатаԥшьха
дыҟаӡамызт – аҵан ҟазшьа ахьиласуаз рацәан, аиҳарак аҩсҭаареи
агызмалреи рҿы, аха уи итәыла аӷацәа рҟынтә аиқәырхараҿы ихы
иаирхәон, ашьҭахь дырҩегьых аҵанқәа ԥсыс изхаз Гыртәылатәи агызмалқәа ииааит умҳәозар – иԥа инапала дышьны дылкарыжьит!..
Иахьа ашарԥазӡа Аҟәа, ажәытә Чачаа раҳҭынра ахьыҟаз абри абааҭа-ду уавсны ушааиуаз, аҭоурых ӷәӷәала уазҿлымҳауп аҟнытә, ианакәызаалак ишыҟауҵалацыз еиԥш, уаамҩахыҵны, абаа хыжәжәарахқәа
унарыбжьысны, арахь уааҭалан, хаҳәык унықәтәеит, уаԥхьаҵәҟьа ҿыц
иҭыжаан иҟаз аԥсыжырҭақәа урҭаԥшуа. Урҭ уажә ааигәа ицәыҵартаӷаны иаадырԥшит шәхыбаҩқәа адгьыл иҵазмыргыло, харантә иааз ҵарауаақәак. Аԥсыбаҩқәа ахьыҵырхыз авараҿыҵәҟьа саргьы сжын, аха
сара аҵан чычиа сыԥсыбаҩ збодаз! Сырбеит ҳәагьы сагьызҭахыдаз! Ус,
ӷәӷәалаӡа игәаҭеиуаз удоуҳа снырны, – ҳаи, уарбану сзырҿыхаз?! – ҳәа
сыбӷа санаахтәала, уаргьы уцәаны уҿыхазшәа, ухәыцрақәа уаарылҵны, угачамкны уаасҿаԥшит, ашырҳәагьы уҩагылеит. Зназы исылуҳәаара узымдыруа уааҟалеит. «Сара уара ацәыршәага уакәӡамызт исырҿыхарц исҭахыз» ҳәа гәаныла иуҳәазгьы ккаӡа иаасаҳаит. Избоит рацәак
сшугәамԥхо, аха уаазқәылаз узҿу уҩымҭаҿы саргьы сахьуҭаххо ҟалар
алшоит – уи акәхап удоуҳа сзарҿыхазгьы, убри аҟнытә, снапы аанкылан
уҩасыхеишь, сҭыҵып абри сызҭанҵәаз ажра мыжда анысҳәа, саарыцҳаушьан, лакҩакрада снап хәыҷы кны сааҭугеит. Доуҳа-маҭәала сааи-

446

лоуҳәан, суман уҿыноухан, аҩны сааугеит. Снеины уҩырҭаҿы сҟәыҟәӡа
снауватәеит – иахьа адунеи зегьы адоуҳатә ӷарра иҭазыргылаз, адоуҳатә аарҩара бааԥс зырҵысыз, аҵан-ԥсы зхоу ауаа ламысдақәа рыӡбахә ахьуҳәо, рсахьа ахьҭухуа, ацхыраара усҭаларц, жәытәаахыс иузымдыруа рыгьангьашрақәа ҿиашьас ирымоу уҵасҳәаларцаз…
Сара иуасҳәо уи ауп уажәнатәгьы: Қьалышьбеи Ачачба иԥацәа
рыбжьҩыкгьы аԥсы цқьа зханы иҩагылаз хьырԥарцәан, урҭ аҵан
ҟазшьа аиуа-зеиуоугьы рыларшәымызт, наҟ-наҟ ирылаларан иҟазаргьы иахьымӡацызт. Урҭ рашьеиҳаб, Асланыҟәа ҳәа хьыӡшьараны изарҳәоз, иҽышькыл аҟынӡагьы сҩаӡомызт, аха ҳаҭыр ду сықәиҵон, узеиԥшразаалак, жәларык аҵанқәа анкьатәи раҳ уоуп ҳәа саҳаҭыр ибон.
Дахьцалакгьы сҳәарсалеиуа сишьҭан саргьы. Аҳҭынраҿы саазмырбуаз
ақьачақь иакәын. Уи дыччошәа убон, аха шеибакәу зегь аҩ иҵацалан
иман – избанзар, дыцәгьаҳәаҩын, Қьалышьбеи ду дизааигәаӡан. Уимоу,
ари иара диԥоуп, ҭырқә-ԥҳак лҟнытә диоуит зҳәозгьы ыҟан, ус акәзаргьы сеидроу. Ишакәхалак, иԥацәа дырхыԥхьаӡалоума уҳәо иҽыҟаҵаны дыҟан иаргьы. Уи аҟнытә Қьалышьбеи дызҭахымыз ҭауади-аамсҭеи
дырбаны иаанхомызт, аха ишизырура рыздыруамызт. Қьалышьбеи
ду имаӷра-икәа иҭаҳәуаз ақьачақь рнапы злаиладыркьакьози? Амала
аԥсҳа изааигәаӡаз аӡәырҩы, «цәгьа дыччаҩуп» ҳәа, абри уқьачақь дҽеим, наҟ дуԥырца ҳәа иарҳәақәахьан, аха иара урҭ еиҳагьы дрызгәааит,
исашәҳәо закәызеи, ԥсыс исхоу ари иоуп, шәара сгәаӷ шәымазаап ас
шәҳәозар ҳәа, ражәа рҿаирхьит.
Ишааи-шааиуаз, аҳҭынра аҩныҵҟагьы, анҭыҵгьы аҵан-ԥсы зхоу,
аиҵашьыцра згәаҵәахы акыз ачарҳәаҩцәа рацәаҩхаӡо иалагеит –
атәыла зегьы амҽханакит ари азҩа ҿкы. «Абымба-сы» алеира иалагарц
егьагымкәагьы ашәарҭа бааԥс ҵысит…
Аҵан-ԥсы зхаз агызмалқәа рыԥс иарҭаз жәларык рхыбаҩ ду, раҳ
дышьны, деиҵыхәхәа дахьықәыз згәы дрыцҳанамшьарыз уаҩ дыҟам.
Аха уажә уи дызгәалашәодаз!..
Аԥсы данырж-нахыс Аԥсны шаҟа иҭынчрамыз аҟара иҭынчрамызт
Егырнырцә – агырқәа раҳҭынраҿгьы. Уахьгьы, арахьгьы иҟало уаҩы издыруамызт. Ҟьашьрыла ҳара ажәытәӡатәи аҵанқәагьы иҳаиԥшымзаап
ауаа. Жәларык раҳ дышьны даҽа жәларык ангәырӷьо еицәоу хәымгарас иҟоузеи адунеи аҿы! Убри сыблала избеит, сыблала салаԥшит…

Аҿыхҩы
«Ҳара ҳашәиуп дад, ҳазшәиз дыԥсхьеит, ҳҿызхуа дҳамаӡам…»
– Дыҟоуп, дыҟоуп шәҿызхуа – уи са соуп! Уажәыҵәҟьа даасырԥшуеит уи ҳазшәииз ҳәа шәызҿу аҳарамажәгьы – ҳазхирҟьаз, ҳзишәииз
ҳаиҳәароуп – ҳшишәииз еиԥш, иара иҿала ҳҿихыроуп, ишәиирақәа
зегьы иара ихахьы игароуп – ҳара гәнаҳа ҳамамзар… Ҳара ҳхаҭақәа
агәнаҳа-дуқәа ҳрыҵазар – Анцәа ида хәшәы ҳамаӡам, Анцәа ҳаилиргароуп…
– Ус акә, егьыс акә, ҳазшәииз дсырҿыхароуп – дабаҟоу уи, иарбан
дгьылу дызмоу, дазусҭда, дабатәида?!
– Хаҿсахьа имаӡам, дад уи, дааурԥшӡаргьы дудырран уҟаӡам – ахаангьы уаҩы димбацт. Уи данышәииуа гәанылоуп дшышәиуа, лабҿаба
дцәырҵӡом…
– Нас убас иҟоу ахәарҭлаӷьажә иоума жәларык ҳазшәииз ҳәа шәызҿу? Башоуп ишәҳәо, хыҭҳәаауп зегьы – ҳа ҳшәиӡам! Ҳазшәииз аӡәыр
дыҟазаргьы – ихоуп иишәииз – уи адунеи даныӡаахьеит, иаарԥшрагьы
иаԥсам… Са дсырҿыхоит Аныҳәаҩ Дуӡӡа, ажәытә иҳақәныҳәалоз, ҿыц
дсырныҳәоит уи. Дгьыл-ԥшьас иҳамоу зегьы рҿы днаганы дсырныҳәоит – мгәарҭа иҟоу асабицәа инадыркны, шәышықәса ирҭагылоу рҟынӡа
зегьы дшәықәсырныҳәоит. Издыруеит уи иныҳәаԥхьыӡ шынаӡо: ҿыц
ҳхьышьҭра ҳаақәлартә, зегь бзиа ҳаибабартә, ҳаидгылартә, ҳаилаҵәартә! Дсырҿыхоит уи, дсырҿыхоит, шәымшәан!
– Сара сырҿыхара аҭахӡам, дад, са саншәыцым, са саншәықәымныҳәо ыҟаӡам. Аха зны-зынла иааилоит убас аамҭақәак – сара Аныҳәаҩ
саҵкыс ашәиҩ даниааиуа, иара итәы ианаирго. Усҟан ажәлар ргәы цоит,
ҳашәиуп, ҳазшәиз дыԥсхьеит, ҳҿызхуа дҳамаӡам рҳәо иалагоит. Иҟоуп
уи цас амца ацраҵаӡаны, зынӡа ирӷыӷкӡаны изҳәо, аӷа игәырԥса иацныҟәо – урҭгьы ашәиҩ иоуп изыцхыраауа, сара Аныҳәаҩ санныҳәо сыц
хьыржәоит, шәизымӡырҩын, ииҳәо хашәымҵан, ҳара ҳтәы ҳәа егьыҟам,
ҳалгахьеит ҳәа ауаа ргәашьамх рыҵырхуеит.
Ус еиԥшқәа ҳрықәшәахьеит акырынтә, аха уара уиашоуп, дад, – ҳара
ҳазшәиз ихоуп иишәиз, даҳиааиз џьишьоит, аха уи ахаангьы дзаҳиааиӡом, аамҭала иара итәы иаиргалозаргьы.
Агәкажьра аҭахым. Са сшәықәныҳәоит – уахгьы-ҽынгьы Анцәа илԥха-игәаԥха шәыгимыжьырц, шәхьаа-баақәа зегьы шәхигарц – икаххаа,

ицәымзыркыраха шәымҩа ирлашарц – хҿыхра шәҭаххозаргьы, шәыԥсы ахьҿанакыз иҿихырц…
– Иҭабуп, уи акәын саргьы исҭахыз, адунеи иагымхааит Аныҳәаҩ
УАЖӘА!
Аҳ «иарӷьажәҩа»
Қьалышь лаша нарцәыҟа днаскьаго, аҳалал анирҭоз са сыда имцәажәаз уаҩ дыҟам, Шьаруан-ашәаҳәаҩгьы дааганы ауазашәа идырҳәеит, уаҳа иҭоурых ҽеишәа издыруаз аӡәгьы дыҟамызшәа. Сара акры
уҳәома ҳәа егьсмазҵааит. Саҳ дырччан дсыргыларҳәа ишәазар акәхап…
Баша исҳәоит акәымзар, сцәажәа уаҟәыҵ, џьара ак сыдрымбалондаз, гәҩарас сҟарымҵондаз ҳәа сгәы ҭыҵны ицон, ирласны наҟ дықәыргандаз, зегьы ҳзааӡаз, ҳагьызфо анышә аӡа дарҭандаз ҳәа сгәаҟуан…
Уи аҽны лԥхала ҳаилгеит. Саҳ данырж ашьҭахь сара қьачақьк
аҳҭынраҿы рацәак ус сымамкәа сықәхеит, иаарласынгьы сбаҩхатәра
иԥацәа рышҟа ииазгарц салагеит, аха урҭ уажә сара саха рызҭадаз.
Ҩбагьы, арҭ зынӡа даҽа ҟазшьан ирымаз, Қьалышьгьы дыџьбаран, аха
иԥацәа (Баҭалбеи захьӡыз даласҵом амала, уи еиҳа дҟәымшәышәын)
зынӡа амцаԥшьқәа ракәын, аиҳарак сзыцәшәоз агәыбжьанытә – Ҳасанбеи иоуп. Уик аишьцәа аӡәы диеиԥшымызт, ианшьцәа Маршьанаа рахь ҟазшьала дымцакәа дыҟам. Дшысабиӡазгьы абжьас еиԥш
еилҟьа-еиламгылаӡак, гәымшәа-фцырҟьаӡак иакәхеит, ихшыҩ ҵарын,
ашьауардын еиԥш. Иаб дышҭахаз ала шәаџьҳәара Ҵабалҟа санцозгьы,
дара сзызнеиуаз раҵкыс иара иакәын ԥсра зхыскаауаз – Маршьанаа
иҽеим жәабжь бааԥсык ргәырҽанӡамкәа ирызназгаз дкәалкәало икнаҳара рҵас ишалазгьы.
Иаб иҽыхәа иаҵәа сақәтәаны ианшьцәа раҳҭынра агәашә ду саннадгыла (аҩсҭаацәа реиԥш, раԥхьа иара сибеит), деилагарц егьигымхеит Ҳасан. Ашәаџьҳәара салагаанӡагьы, сылҽыжәиҳәан, сҟамчы
ласымжәаны, ашыҵә-ашыҵәҳәа иласхиҟьеит, – шьапыла уцоит уахьааз! – ҳәагьы дласыҵаҳәҳәеит. Қьалышь дуӡӡа иарӷьажәҩа, иқьачақь
сҿы ари аҩыза ахаан аӡәы игәаӷьхьазма, емына уажәы хырзаманк
сақәшәеит акәымзар. Исымчгәышьаз – схы зықәсыршәаз акәын. Иаб
иҽыхәа иара длақәтәан дааит Аҟәаҟа, сара сныгәнысуа шьапыла амҩа
сықәгәышьан…

449

Саналагах, Ҳасанбеи итәы уаҳа издыруа абра иуасҳәап. Дысцәымӷуп ҳәа думырџьозар, иаахҵәаны аҵабырг уҳәозар, ари иеиԥш
ҵеи лаша, ҵеи хьӡырҳәага ду Аԥсны дымгылаӡацызт. Асланбеигьы
Асланбеи иакәын, аха раб ишьҭахь Аԥсны аҳра зықәнагаҵәҟьоз иара
иакәын. Ажәлар зыдгылаз Асланбеи ихаҭагьы раԥхьа уи ауп ииҳәаз
– са шәысҟәаҵ, Ҳасанбеи дазышәк ҳәа. Даргьы рыԥсы еилан, аиаша
уҳәар ами. Шьак иалҵыз аишьцәа зегьы еиԥшума, анхша-абхша иашьцәа гәакьақәа раҵкыс иара Ҳасанбеигьы Асланбеи зегьы дреиӷьишьон.
Уи ауп иаб дышҭахаз жәлары ианрылаҩуаз иара Ҳасанбеигьы ӷәӷәала
дхәушәа ажәабжь зцаз…
Ашьҭахь иҟалақәаз ҭоурых шәҟәылагьы иудыруазар акәхап, уахь ҽеила иану, уаҩҵас еилукааша акрыҟоу сыздыруам аха…
Асланбеи иаб дишьит ҳәа анрыларҵа, ԥсыхәа ыҟамызт азы, азнаказ
дабрагьит. Дабрагьит ахьӡми нас, зназы, Гәымсҭа аарцә, амшын ахықәан,
абри Аҟәатәи абааҭа еиԥшыз егьи рбааҭа, раҳҭынра ашҟа (рыӷбақәагьы
аиҳарак уакәын иахьҭалоз) дцаны иҽыԥхьеикит, нас Гьачрыԥшьҟа диасит. Ус иаарласны дырҩегьых ианшьцәа Ӡаԥшьааи, иабхәараа Гьачааи, иашьцәа раншьцәа Маршьанааи агәырқьҳәа изыдгылаз ари ауаҩы
дрыгәҭылакны даарган, Аҟәа абааҭаҿы, раҳҭынра ду аҿы, иахьарнахыс
Аԥсны уаҳуп, зажәа ҳацныҟәогьы (зегьыҵәҟьа ҿыӷәӷәала ус рзымҳәеит
аха) уара уоуп ҳәа ддыртәеит.
Уи аамҭазы, сара Хыштәыла ҳәа сзышьҭоу, Урыстәыла аҳи, ара
Аахыҵ Кавказ хлаԥшцәас иҟаз уи ичынуааи, ҳара иҳазгәакьаӡаз Қьалышь Ачачба (уаанӡа аҭырқәцәа урыдгылоит ҳәа аныӡба иадыргоз)
дыршьит, дызшьызгьы аҭырқәцәа рагент, иара иԥа гәакьа Асланбеи
иоуп ҳәа иааҟәымҵӡакәа ашақә иасуан (ас сышрыхцәажәо рмаҳароуп
амарџьа – сара урҭгьы егьырҭгьы зегьы сзеиԥшуп). Урҭ ирҭахыз иаарласны Сафарбеи имҩа ылхны, Гыртәылантә дааргарц акәын, аха ргәы
ишаанагоз еиԥш (ҳгәы ишаанагоз еиԥш сҳәаргьы ауеит) иҟамлакәа,
ажәлар ргәыблра Асланбеи иахь ианиас, урҭ ирҳәо-ируа иақәымшәо
иқәхеит. Ари зынӡа деиланагаӡеит Гыртәыла аҳкәажә Нино Адианԥҳа,
лымаҳә Сафарбеи (лабхәында иԥҳа дыззылҳәаз) ила Аԥсны лҽахалырбабарц (сышлыхцәажәақәо лмаҳароуп амарџьа!) лгәы ишҭаз, лхаҭагьы ахышқәа реиҳабыра, зегь раԥхьа иргылангьы рҳәынҭқар иҿаԥхьа
дыгәрагамкәа дааҟалеит. Убри аҟнытә мацәысеимҟьараҵас дыццакыр
акәын. Иаразнакгьы уи Алықьсандр Актәи ишҟа хырқьиарак аҳасабала адырра ҟалҵеит, Аԥсны «бӷас» иҳауп ҳәа ҳзықәгәыӷуаз ажәлар
иҳаҵаркит, аха хьаҳәа-ԥаҳәада ақьырсианра здызкылаз ҳамаҳә бзи-

450

ахә Сафарбеи Ачачба (ԥсҳас ишьақәырӷәӷәаразы шәара шәҟәы-быӷьшәыла еиқәшәыршәаз) дазхиоуп Аԥсны аҳра аанкылара, амала ар
ӷәӷәа ицымкәа неишьа ыҟам, ирласны шәҳацхраарц ҳшәашьапкуеит
– ар ҳзаашәышьҭроуп; Аԥсны знык ҳнапаҿы ианыҟала, ижәдыруаз,
шәхацкы-шәыԥсацкы, Хыштәыла аҳәаақәа астәи Ҟрымынӡа ишынаӡо,
амҩақәа зегьы каххаа ишышәзаатуа…
Сара қьачақьк, амзақәеи ашықәсқәеи сцәажәараан рацәак
исҳәаӡом, иагьсызгәынкылаӡом, аха аҭоурых аршаҳаҭразы абраҟа
убригьы насгәаласыршәап. Сымҩашьозар, 1808 шықәса, нанҳәа мзазоуп, Рыкгоф ҳәа жәла гәықәхак змаз (сара зынӡа сыжәладоуп аха, иумаӡамзар еиӷьми ас еиԥш иҟоу) ахыш енрал, Қьалышь иаӷа бааԥсыз, Гудович ҳәа даҽа жәла хырзаманк змаз аграф идҵала, Гыртәыла аҳкәажә
ар рганахьала, лара дшаҳәаз еиԥш, ацхыраара лиҭеит: Сафарбеи дрыгәҭыларгыла, Аԥсны ҳкуеит ҳәа ишзахәоз рҿыҩархеит. Аха урҭ ҩеиаанӡа Асланбеи ицхырааразы Ԥуҭынтә х-ӷбак рызна бџьарла еибыҭаз
ар иманы даахьан уаҟа абааҭаҿы ԥашьас иҟаз иаб иашьа иԥа – Қәучуқбеи захьӡыз, гаҿала аҩадантәгьы Аҟәа иааит 500-ҩык инареиҳаны
адыгьааи, азахәқәеи, ашәуааи – бџьарла еиқәных. Асланбеи иаби иареи ираӷа-бааԥсыз Рыкгоф иҟаиҵаз ажәылара егьалымҵит – Аҟәа абаа
рзымгеит иеибашьцәа. Иааргаз «аҭаца» Сафарбеигьы дырхынҳәны дырҩегьых шьҭахьҟа «иабраа» рахь дыргар акәхеит.
Асланбеи иакәзар, ихьӡ-иԥша шьҭыҵӡеит, уаанӡа аҽеидкылара
зцәыуадаҩыз ҭауади-аамсҭеигьы, шамахамзар, рҽеидкыланы иара
ицхраауа иалагеит. Аҳкәажә Рабиа-ҳаным Маршьанԥҳа лԥацәа анракәхагьы, рыԥшьҩыкгьы рашьеиҳаб Асланбеи ҳәаҭыхлаҵәҟьа, рӷьажәҩара
изыҟаҵо, иааивагылеит, иаркы-иаркы, ирцә-ирцә ҳәа урҭ уахгьы-ҽынгьы аҳҭынра иҭагьежьуан, уаха шаанӡа Аҟәа иалагьежьуан, ахҭҟьақәа
реиԥш лада ицон, ҩада ицон; шьоук рыԥшаауан, шьоукы ирацәажәон;
аӡә алада ддырҩуан, ҽаӡә аҩада ддырыҩуан – дара ирхьыԥшыз,
ажьрацәара иаҵанакуаз рықәлацәагьы рацәаҩӡан. Сара убасҟан абарҭ
сышрыцәшәоз аҩыза ҟамлацт, исхызгаз иуқәшәира ихигааит! Уи иалаҳхузеи џьоушьт, ус иаасҳәеит ауп…
Абраҟа абас ианеилагьежьуаз, Сафарбеигьы нахьхьи агырқәа
раҳҭынраҿы «имҵәыжәҩақәа» еикәаԥса ҭынч дтәамызт – ахьымӡӷ згеит ҳәа, уаанӡагьы деиԥшымкәа, иԥсахы еибакӡон, стәылахь сзымнеиуа Гыртәыла саанхеит, уаҩҵас ар сзаашәышьҭ ҳәа, дааҟәымҵӡакәа
Хыштәыла аиҳабыра рахь ашәҟәқәа дәықәиҵон. Урҭ ашәҟәқәа аҳкәажә
Нино «лписарцәеи» лареи ракәын аиҳарак изеиқәзырҽаҽозгьы. Самы-

451

рзаҟан аҳра зуаз Ачачбақәагьы (убарҭ руаӡәкгьы, Манучар захьӡыз,
Адианаа дрымаҳәын) маӡала Сафарбеи ицхраара ишаҿыц иаҿын, урҭ
астәи ирымадазгьы ыҟан (еимадаҩыс са сышрымаз атәы ҳҳәарым).
Рҽааибаркны, дара уажәы-уажәы, маӡала аҵх рҽалакны, Жәыргьыҭ
илеины, ахышқәагьы ахышқәа роуп аха, баргьы абџьар зкыша ауаа бымоуп, ибылшо агбмыжьын, ҳаргьы ҳаиҵахом ҳәа хазы аҳкәажә Нино
илыҳәахуан…
Ахыш еинралцәа, аиҳарак Тормасов зыжәлаз, иџьеишьон, дагьақәгәамҵуан Сафарбеи ихымҩаԥгашьа – ишԥыкәу, иҳәеит уи, аимператор дуӡӡа инапы зҵаҩу ашәҟәы заҿа иану ари ауаҩ итәылаҿы абасҟак
дгылара шимам, иашьа гәакьа дицәшәаны иҩны дзымнеиуа ҳәа. Уаҳа
ԥсыхәа аныҟамлаӡагьы, ишԥаҳаури, уеизгьы-уеизгьы ицхраатәуп, Аҟәа
абааҭа еибашьрыла иганы, хымԥада иҭыԥаҿ дыртәатәуп ҳәа реилатәараҿы иалацәажәеит. Уажәшьҭа ар рыманы иҩеир Сҭампыл аҭырқә еиҳабыра ргәы иалсыр ҳәагьы ишәомызт, избанзар Урыстәылеи Ҭырқәтәылеи еинаалазшәа иҟарҵахьаз аиқәшаҳаҭра ԥхасҭахахьан, наҟ-ааҟ
еиҿагылан аибашьра иалагарц егьагмызт. Уи аҟнытәгьы аҭырқәа, Аԥсны мацара акәымкәа, Кавказ агаҿа зегьы дықәцаны ахырӷәӷәарҭақәа
ҟаҵаны ирыман…
Ахыш еибашьцәа маӡалатәи рыпланқәа злаҟаз ала, Аҟәа абаахкыра гатәын иаалырҟьаны, хыма-ԥсыма, мшынла адесант ӡхыганы. Иара
убас гаҿамҩала иҩеиран иҟан аиҳарак агырқәа злахәыз, «ополченцы»
ҳәа дара ахышқәа зышьҭаз ауаа рыла еиҿкааз ампыҵахалаҩцәагьы
– Рыкгоф даныԥсы иҭыԥан иҟарҵаз аинарл-маиор Орбелиани дзаԥызаз. Иара убри аамҭазыҵәҟьа Асланбеи иаб иашьа иԥа ԥашьас дызмаз Ԥуҭтәи абаагьы ахышқәа хаҳәрҵәиаа илажәланы иргеит, иаанхаз,
Ажәытә Сҭампыл ҳәа аҭырқәцәа гәадурала изыхцәажәоз, Аҟәа абаа
заҵәык акәын. Иара убри алагьы Амшын Еиқәа мрагыларатәи аԥшаҳәа
зегьы ахышқәа рнапаҿы иҟалон…
Мышқәак рышьҭахь ақәылаҩцәа рыӷбақәа еиԥхыҟәҟәа амшын
агәаҿы иаацәырҵит – астәи Абааҟнытә (убри аҽны саргьы аҭырқәцәа
шәақьк сдыркын, акылҳара скылԥшуа стәан, сыблақәа акакаҷ рыҵашәо)
бзарбзанлеи шәақьлеи реихсра иалагеит Асланбеи дзыхьчоз аруаа.
Хыма-ԥсыма ажәылара згәы иҭаз ԥыҭраамҭак убри иааннакылеит, ҳаицәажәап ҳәа рбираҟгьы иҩахеит, аха астәи дырҩегьых ирҿадырццеиуа
ианалага – даргьы аҭак ҟарҵеит. Ауха ус ҳаилгеит.
Адырҩаҽны, анҭ аӷбақәа хәыҷы-хәыҷла иааскьо-иаасько мацара, абас асааҭ 3 рзеиԥш шьыбжьон, абаа акырӡа рҽазааигәартәын,

452

аҳәиҵәҳәа, уаҩы ишимбац бзырбзанлеи шәақьлеи аихсра иалагеит,
алҩа хатәалеит ажәҩан умбо…
Иааҟәымҵӡакәа абас ахымца зжәырҵоз абааҿы (хыхь абааԥшыхәырҭақәа рҿы) Асланбеи еибашьцәа иқәыргыланы ирымаз абзырбзанқәа
зегьы «рҿы» рзеихымхуа «иааршәаҳаит», ахыбрақәа зегьы еилаҟәаҟәаса иқәырҵеит, аӷбаҭаларҭақәа рҿы игылаз аҭырқә ӷбақәа быжьба ӡаадырҟәрылеит…
Адырхаҽны, Асланбеи еибашьцәа уаҳа рымч мырхакәа, ҩ-бзырбзан
дук рыманы, ахышқәа арахь иӡхыҵит, аха урҭ абаа изҭамлеит, аҭӡы излахыҵшаз ахацқәа ахьрымамыз аҟнытә. Аҟәараҟнытә, нас аӷбақәа рҟнытә, иааҟәымҵӡакәа ишхысыц ихысуа, ус-ус урҭ ҩ-сааҭк рыҩныҵҟала
абаахкыра рнапаҿы иааргеит, агәашәқәа ԥжәаны аҳҭынгәара иҭалеит.
Егры аганахьалагьы, «аҭацаагарашәа» ҳәо Сафарбеи дызманы иҩеиуаз,
аинрал Орбелиани дзаԥызан даауаз, агырқәа рыла ишьақәгылаз аруаа,
ҽыла, шьапыла еиԥхыҟәҟәа, ҩ-бзырбзанк ыргәаргәалеиуа раԥхьа иргыланы, иаарымҩатәны агәыз ҳәа ихысуа, Басла ирны Аҟәа иаалалеит. Араҟа абааҭа аҩныҵҟа иуқәшәира ишибалаша напышьашәалатәи
аибашьра цон. Асланбеи ииулак иԥсы иманы дырцәыбналеит. Иашьа
Рашәҭамбеи дыршьит, иани, егьи иашьеиҵбы Баҭалбеии дырбаандаҩит,
Ҳасанбеи дырхәит, аха уи иаразнак дахьыҟаз рызгәамҭеит – сара дыдсырбаанӡа. Аҽны абраҟа хышәҩуаак аԥсуаа ҭахеит, ирыцхраауаз аҭырқәцәагьы налаҵаны. Хынҩажәижәааҩык аӷацәа рытҟәеит, рџьаԥҳаны
зегьы: хынҩажәи-жәаба бзырбзани шәиԥшьынҩажәа ԥуҭ ахәшәи, убас
ирацәаӡаны абзырбзан хқәеи, егьырҭ абџьарқәеи рцәыргеит.
Абааҭа аҩныҵҟагь адәахьгьы уахьнеилак аԥсцәа еилахаа еилажьын,
ахәцәа
еибарӷызыӷызуан.
Дара
ахышқәаҵәҟьагьы
шәиҩынҩажәижәаҩык рҟынӡа рсолдаҭцәеи рфицарцәеи рыцәҭахеит…
Мчыбжьык иҭахаз аԥсцәа реилыргареи ихәыз рҭыԥ рықәҵареи
ирҿын. Аҟәа аҩныҵҟеи, Аҟәа ааигәа-сигәа ақыҭақәеи, ацуҭақәеи рҿы
иахьабалак ҳәҳәаран, ҵәыуаран. Аԥсны ахы-аҵыхәа иахьабалак гәаҭеиран, гәаҟ-ҵәаҟран, -«Чачаа ҳақәырхит, Чачаа ҳарфеит!» – ҳәа, ишәии-ԥшьиуа еибарӷьаҵәыӷьаҵәуазгьы рацәаҩын…
Абас бџьарла мацара ахышқәа иааган ԥсҳас идыртәаз Сафарбеи
ажәлар рҿы ҳаҭыр ҳәа егьимоуит. Аибашьраан еиларҟәаҟәаз аҳҭынра
шьақәдыргылаанӡа иара араҟа дук набжьамкәа, Басла амшын иахьалало, агаҿа азааигәара амҩаду аҿықәан игылаз, усҟантәи атаможниа
зыҩназ ахыбра еиҵыхәхәа ду аҿы акәын дзыхьчозгьы иаргьы ахьыҟаз.
Иара абраҟоуп аинрал Тормасов идҵала шәҩык ахыш солдаҭцәа

453

Ԥуҭынтә иааргаз (уаҟа абааҭаҿы иҵәахны ирымаз) адокументқәа –
аԥсҳа ҿыц изкыз Алықьсандр Актәи играмотақәеи егьырҭ адыргақәеи,
«и другие знаки отличия» ҳәа дара зышьҭаз, хыма-ԥсыма иааганы, хыма-ԥсыма ҭоуба ируны, инапы иахьадыркызгьы. Убри «ацеремониа»
аҳкәажә Нино илхьыԥшыз лҵакыра зегь алахәын – урҭ ахаан ирымбаӡацыз аныҳәа ду рыман… Аԥсуа жәлар рыхьӡала иалахәыз сареи,
аҵан Кьаӷәсеи, даҽа аӡәык-ҩыџьак аҳҭнуааи ҳауп.
Абри ашықәсан џ нызқьҩык згәы каҳаз аԥсуаа мҳаџьырра амшын
ихылеит – урҭ зегьы Асланбеи идгылоз ракәын, шьҭа араҟа аанхашьа
рымамызт. Дцеит Асланбеи ихаҭагьы.
Сара ақьачақь сҷаԥшьӡа салҵит. Ишуасҳәахьоу еиԥш, аҭырқәцәа
рҿы сус саҿын, ахышқәа анааигьы, «шут гороховый» ҳәа шысзырҳәоз,
идмырдырӡакәа, ирҳәоз ашәа рыцҳәо, «рышхәа» сҭалан сынҭатәеит.
«Рықьҭаԥ» санҭарыҩуаз, иужәлои рҳәан, жәла сымаӡам анысҳәа,
ажәла дара исырҭеит. Иухьӡуи анырҳәа, уахьгьы хьӡы сымам, сҳәеит.
Уаб ихьӡ рҳәан, иара убригьы ансзымҳәа, еибарччо, ахьӡи, ажәлеи, абхьӡи, ҿыц сизшәа, дара исырҭеит – «Евстафий Пустатович Шутин» ҳәа
санырҵеит. Милаҭс узеиуада анырҳәагьы, милаҭла сзеиуоу ашәмырбан,
избанзар, адунеи аҿы милаҭс иҟоу зегьы срыҵанакуеит ҳәа расҳәеит.
Уи џьашьатәшәа ирбеит, аха алаҿырымҭит.
Агырқәа уинахыс «Еԥстаԥи Шьарашьиа» ҳәа акәын сыхьӡи сыжәлеи
шырҳәоз, иага умҳәан, Чачаа срыҵкарымзи – уи аҟнытә уи иахаршалашәа иҟарҵеит (Қьалышьбеи сиԥоушәа ауҳәан-сҳәанқәа уаанӡагьы
игәарарҵахьан уеизгьы. Сиԥаҵәҟьазар – заб дызшьыҵәҟьаз са сакәхеит, иалоухи!) Ишааи-шааиуазгьы, аӷәырџьқәа Шервашиӡе ҳәа сыжәла
рҳәо иалагеит. Анс уҳәа арс уҳәа, Чачаа рыжәла еилазгазгьы са соуп,
уи инашьҭалеит егьырҭ ажәлақәагьы – «аиа», «баиа», «ӡе» рыла инҵәо
рҿынархеит. Абас ижәладаз сара зегь рыжәлақәа аарҳәны рхы иқәсыргылеит.
Анҭ ашәҟәы санызҵоз «сословиала» узеиуада анырҳәагьы, аҭак
рысҭаанӡа – «кәниаз» ҳәагьы снанырҵеит. Абас, анхаҩра ашҟагьы иузнамгоз, ҭауади-аамсҭеи среиуаха саақәгылеит.
Сафарбеи даара игәаԥхеит ари, дласыхангьы счын ҳареикит, абааҭа
комендантс иарҭаз ахыш фицар ихаҭыԥуаҩысгьы слыҟаиҵеит, уигьы азмырхакәа, слаганы атаможниагьы еиҳабыс са слеиҭеит – уажәазы Аԥсны зегьы аҳәаақәа снапы иакымызт, аха Аҟәа ицо-иаауа дазусҭазаалак
аӡәы са дсывсны арахь ишьапы изеихымго иааҟалеит. Аҳкәажә Рабиа-ҳаным дытҟәаны Одышьҟа дахьыргазынтә «помилование» лзыҟаҵан

454

данааҳгагьы, аҳәаанырцәынтә раԥхьаӡа Аԥсны иааз аӡә лаҳасабала, зегь рыла «абырҵкал» дкылхны атаможниа дахҳажьит. Лара убри
еиҳау гәыԥжәарагьы лҭахызма, аха иҟоуҵари – азакәан закәануп, еилоугар ҟалоума!
Абас иҟоуп ари аҭоурых аазыркьаҿны. Уашьҭан ҳанеибабо, уҭахызар, дырҩегьых аишьцәа рыӡбахә науасҳәап, аиҳарак Ҳасанбеи иҵанакуа, дырҩегьых иареи сареи ҳахьеиқәшәаз, ҳшеиқәшәаз…
Аҵан Кьаӷәса
Ҽнак ара уааишь, иҳәан, Сафарбеи иҿаԥхьа снеигеит. Уара уарбану,
уабаанагеи ара, иҳәан, дсазҵааит. Схы-сҵыхәа иасҳәеит. Сааџьеишьеит. Напынҵак усҭоит – иузынагӡарыма аниҳәа, схы сеигӡом, исылшо ак
акәзар сҳәеит. Петербургнӡа усышьҭырц сҭахуп, узцарыма ҳәа дсазҵааит. Иахьыкәу здыруазар сцаргьы ҟалап, амала сжьабаӷь шьны исцәырфахьеит, сызлацо суҭароуп сҳәеит. Иара дааччан, – уи азы уеиҵаҳархом,
ӷбала уҳашьҭуеит бжеиҳарамҩанӡа, нас ҽуардынла, фаетонла зҳәаз
еиԥш, ахуҳәа уахьнагатәу унаргоит. Аӷба ахаан сҭамлацызт, аха бзиоуп
ҳәа иасҳәеит. Амала уаҩҵас уеилаҳәатәуп, уажә ушеибыҭоу акәымкәа
– «ар рымаҭәа ушәаҳҵар шԥоубари?» ҳәа дсазҵааит. Исықәшәо маҭәа
ыҟаӡам, изӡахуа ҭеразгьы уаҩы дизыԥшаауам анысҳәа, деиҭааԥышәырччан, убри аҿгьы ҳара уҳарманшәалоит иҳәеит. «Уара уҽырхиала,
уаҵә ашьыжь аӷба уҭаҳҵоит, иҳәеит, маӡа-шәҟәык усҭоит, иара ус ажәала иеиҭаҳәатәу ҿанҵақәакгьы нацҵаны, – иааиламырсҳаӡакәа инаганы аимператор Алықьсандр ду иуҭароуп», – иҳәеит. Схәы-сжьы қақаӡа
иааилагылеит – ари аиԥшҵәҟьа сақәымшәацызт – сара кьанҿаак иҟам
аҵан чычиа ахыш ҳәынҭқар дуӡӡа иҿы снеир сышԥаидикылари? Исеиӷьу ыҟоуп, урҭ цар здыруада еиҳа иманшәалазар ҳәа саацәажәеит
– иаҳҳәап, аҿыҭҩы Быкь, ақьачақь Кыԥса… инеиқәысԥхьаӡеит. Абыкь асра аҭахызар арантәгьы даҳарсуан, ақьачақьра аҭахызар, ара
дҳарқьачақьыр азхон, уахь дҳашьҭуазма? Ари маӡа дууп, «иҿыцу» ауаҩ
иоуп иаҭаху – аӡ аҵкыс зыбжьы маҷу, аха алым еиԥш зус аҟаҵашьа
здыруа. Уи уара иуеиӷьны изылшода, насгьы шьҭрала умаҷым, ажәытә
аҵан ураҳын, уара излоуҳәаз ала, иҳәеит. Уи сгәы иаахәахит. Ари ауаҩ
дагьаарыцҳасшьеит – Аԥсны аҳас дшарҭаз ала шәҟәы-быӷьшәыла деиқәшәоуп, аха уи зхәарҭагәышьои, ижәлар рҿы сара мчы сымазар
иаргьы иман – иамур сара аҵангәара санаҳыз еиҳа сеиӷьын. Уи иалаҳхузеи, сақәшаҳаҭхеит ииҳәаз – аҽеибыҭара салагеит. Иснаалоз ар

455

рымаҭәа аныҟамла, аҳ иԥацәа анхәыҷыз иршәырҵалоз ԥсыуа маҭәала
сеиларҳәеит…
Адырҩаҽны анааша, абра абааҭа аҿаԥхьа аӷба сынҭарҵан, уаҳа
ҳамк-амышьҭӡакәа Анаԥанӡа ҳҩеит. Усҟан Анаԥагьы ахышқәа иркхьан. Анаԥантә ҽыла, уардынла, фаетонла, иара Сафарбеи ду (шьҭа ус
сҳәалароуп) ишсеиҳәахьаз аиԥш, мчыбжьык ахы-аҵыхәала ахыуҳәа
Санк-Петербург сынкылсит. Ари аиԥш ауаа рацәа, ари еиԥш аҩны рацәа сара ахаан исымбацызт; сгачамкны сахьцо сзымдыруа сықәхеит аха, ахьымӡӷ схы иасыргома сҳәан, сыҽсырӷәӷәеит. Илықәыршәны
сышиашаз аимператор ихан-хьыҵәцараҿы снеит. Амардуан ду саҿалан сҩыхәнеит, иара ишҟа анеираз, сахьыҩналаз адкыларҭаҿгьы даара ауаа рацәаҩын, аиҳараҩкгьы аруаа иреиуаз ракәын, рчынқәа
ӷьазӷьазуа. Збырграхь инықәлахьаз реиԥш, еиҳа иҿарақәазгьы ыҟан.
Аҿарақәа Сафарбеи иааиеиԥшнысшьалеит – реилаҳәашьа, рыԥшрарсахьа, рцәажәашьа, рныҟәашьа… Уи иалаҳхузеи, ара сахьааҩналаз
уаҩ илаԥш сыҵамшәеит, цгәык ашә ывҵраан иааиу, ауаҩы дааиу ҳәа
егьсыхәамԥшит. Уи сгәы ааканажьит азнаказы, аха шәара ишәеицәада,
саргьы ишәмуӡозар Аҵан Кьаӷәса соуп сҳәан, сҽаасырџаџаӡеит – еиҵахарак ныҟамҵакәагьы, ашә илагылаз аҟарул снаидыххылан, абасгьы-абасгьы, сахьынтәаауагьы абри ауп, дҵас исымоу шыҟоугьы абасоуп ҳәа
иасҳәеит. Уи иаразнак, уажәраанӡагьы дысзыԥшызшәа, днахынҳәын,
дымнеиӡац сҳәоны, деиҭааин, уҩнал, иара ихацкы-лашара дуӡӡа аимператор дузыԥшуп, иҳәеит. Уажәраанӡа сгәазымҭоз зегьы сџьашьаны
иаасыхәаԥшит, сара али-ԥси рыбжьара аимператор Алықьсандр дуӡӡа
иахь сныҩнашылеит. Ашәхымс сагьынхыҵит – инахьхьи дызхатәаз
аишәа еиҵыхәхәа ду анаӡараҿы илахь инапы ладикылан, днасыхәаԥшит, шәанаџьалбеит, иааз дазусҭада, Шамиль ихаҭа иҽҳаиҭарц даама
(Шамиль усҟан дабаҟаз аха) имҳәакәа дыҟам, убасҟак сӷьазӷьазуа сеилаҳәан – сҟама, сара, стапанча… Дҩасхаҵгылеит, аишәа дахыҵны дааикәҟьашан, бзиала уаабеит ҳәа аԥсшәа саҳәаны, ҳнеибартәақәеит.
Анс-арс мҳәакәа, сзызнеиз аацәырзгеит, амаӡа-шәҟәы исымазгьы сыкәа иҭыхны инаисыркит. Уи аахыртлан илаԥш нахигеит мацәыс еимҟьараҵас. Даԥхьан данаалга, илахь лҭаирхәлакын, ари ауаҩ иҽизмырӷәӷәеит, бџьарла днаҳгеит, шәҟәы-быӷьшәыла деиқәҳаршәеит, иангьы
иаргьы дышҭаацәоу аџьамагьар ду иауа, абшьҭрала иара ишьҭахьгьы
ихылҵуа аҳцәахо иҟаҳҵеит, итәылагьы наӡаӡа Хыштәыла ашәшьыра
иҵаҳкит, дазусҭзаалак аӡә дзаламкьакьо, заб дызшьыз (хәыҷык даала-

456

цәҟәызшәагьы збеит) иашьеиҳаб иакәзар Аԥсны далҳцеит – нас уаҳа
иарбану абри ауаҩ ииҭаху ҳәа даацәажәеит. Сара ажәҩан салбган
абра стәоу џьушьома, иҳәеит, сыӷәӷәоуп азоуп сызтәоу, уара уӷәӷәамхар
– аҩсҭаагьы уизырӷәӷәом… Ажәлар удгыло иҟауҵароуп, ма хаала, ма
мчыла!.. Абри ааиҳәан, амаҵуҩы диԥхьан сара иназгаз ашәҟәы ииҭеит, аҭак шәырмазеи ҳәа наиаҳәаны. Ус иаалырҟьан, агырқәа раҳкәажә
лхабар ҳәа акры удыруама уахь ҳәа дсазҵааит. Ааигәа Аҟәа аԥсҳа
иаҳҭны-бааҭаҿы днеины дыҟан, аԥсҳа Сафарбеи диацәажәон ҳәа иасҳәеит. Ацхыраара ҳалҭеит лара лтәала, аха иахырҟьацәаӡан дыҟоуп,
уажә изласаҳауала, ара Пажтәи акорпус иалҳаргаз, шасыс иҳалҭахьаз
лыҷкәын аиҵбы Гыртәыла еиларгьежьуа далоуп, аҳра заҳҭаз егьи ҳааӡамҭа лԥеиҳаб Леиуан дҵижаауеит. Лԥа ара Санкт-Петербург аҵара аниҵоз лхаҭагьы ҳаҳҭынра аҩныҵҟа анхарҭа лаҳҭеит, гәата-бӷата
ла ишылҭахыз дыҟан, шәара шә-Сафарбеигьы ароуп аиҳарак лара
дахьылдырыз. Лусқәа зегьрыла иманшәалахеит, аха усҟангьы Ермолов илыҵидыраахьан уи амчра знапаҿы иаазгарц зҭаху ԥҳәыс-хԥара
гьангьашӡак шлакәу, амцхә лыгәрагара шаҭахым… Уи аҟнытә лынхарҭа
уажә ара аҳҭынраҟынтә Москваҟа ииаҳгеит. Уи агәаӷ аҟнытә акәу, уажә
ҳара иҳадгыло лԥа гәакьа Леон иаҳҿагылаз лԥеиҵб дичырчан дықәгыларц акәу ак лгәы иҭоуп… Издыруада, Аԥсни Гыртәылеи еидҵаны лара
қәыԥсҳас дахагылар цәгьа илымбозаргьы, иҳәан, зҵаарала даасыхәаԥшит аимператор. Исҳәагәышьози? Акызаҵәык еилыскааз – ҳара ҳахь
иааҟало зегьы абрантә ишалагоз ауп, аратәи аиҳабыра дара рылаԥш
иҵамшәакәа аҵысҵәҟьа Кавказ ишзахымԥраауаз ауп. Абри шԥаизеилымкааи аханатә аахыс Қьалыбшьеи ду, абри шԥарзеилымкаауеи
егьырҭ ҷан-ҷаны зылақәа ҭибахуа зегьы? Ҭырқәтәыла аиҳабырагьы зҿу
уи акәзаап – асулҭан инаиркны иреиҵоу асаҭраԥ иҟынӡа зегьы Кавказ
ажәларқәа еибарфаны, аурыс дзымнеиуа иҟаҵаны, дара уа ишалачац
иалачаларц ауп. Сара кьанҿаак иҟам, аҵара-дырра змам аҵан чычиа
хәаԥса абри иаразнак сыхшыҩ азцеит, нас егьырҭ ахазынақәа ирыхьзеи? Аӷьараҳәа иааидгылазҭгьы – уаҩ дызрылакьакьаран иҟазма? Сыԥсахы аарзеибакит, аиаша уасҳәап…
Аимператор Алықьсандр аԥсҳа Сафарбеи иҟнытә иназгаз ашәҟәы
аҭак снапы ианаиркуаз, сгәаанагарақәа ара иануп аха, ажәалагьы исызиаҳәа – иҽирӷәӷәароуп, мамзар уа абаа дҭартәаны еснагь ҳара ихьчаха ҳамаӡам ҳәа сеиҳәеит, иамуӡар, иҳәеит, аҿыц дҟаҳҵар акәхоит,
уара уакәзаргьы, узалзбо ала, даара уаҩ дзықәгәыӷша аӡә уоуп ҳәа-

457

гьы нациҵеит. «Са сакәын шәхы иашәмырхәацыз» ҳәа сгәы сааҭаччеит.
Снаимҵахырхәан, бзиала ҳәа наҳәаны, сышьҭахьҟа саагьежьит. Аԥхьан
саныҩналоз ашә иадчыла игылаз аинралцәа зегь шанханы ишсыхәаԥшуаз, снарылкәраа-аарылкәраауа, есс, уцаларгьы уцала, сус ҟаҵаны
слыҩнахәаша сцеит!..
Аԥсныҟа сааит сышцаз еиԥш: ҽыла, фаетонла Анаԥанӡа, уантәи –
исзыԥшыз ӷбала… Сахьааиз, Сафарбеи ду даара ҳаҭыр ақәиҵеит сеилҟьа-еилӷәыцәра – адәныҟатәи аусқәа реилыргаҩыс уҟасҵоит ҳәагьы
сеиҳәеит, аха иалоухи, ақьачақь Евстафии Пустатович Шутин (Адунеи
имбааит, изакә жәлоузеи ишьҭихыз) дназлоу, абыкь асҩы Быкь Бакәачаа иҟынӡа, зегьы сшьыцганы сгәаӷ ркит. Асланбеи идгылаҩцәа ракәзар, сахьцаз, сахьааз, исҳәаз-изуз уҳәа шеибакәу зегьы раҳаит. Ҳара
ҳҿы еиԥш маӡа уаҩы иахьизымҵәахуа адунеи аҿы џьара ҭыԥк ыҟоуп
ҳәа сыҟам – иласгәыдҵангьы сыршьит! Убрижьҭеигьы аҭоурых ахаан
сагәаламшәо, наӡаӡа адунеи сшьапы алхны сыҟан, уара удоуҳа саанарԥшит акәымзар. Ус акәзар, акы саԥсазаап, сара аҵан цәыхьамтыражәгьы, сшыхәмар-хәмаруа дырҩегьых џьара аҳрак соургьы ауеит –
сызхагылаша ажәлар соур!…
Жәлар рҿахәеиҭаҳәаҩ
– Зны-зынла, сажәа ҳәашьас иасҭаша ҳәа, заа сара сшазхәыцхьаз
аиԥш акәымкәа, сышнеиуа, иаасымҩатәны исымԥсахыр амуа сааҭагылон ҳәа уасымҳәахьази – уаргьы убри ауп уажә узҿу. Ари нахьхьи зшьапы кны удәықәлаз ажәытә ҭоурых ду еиҭаҳәашьас иазыҟоуҵарц угәы
иҭаз даара аҽаԥсахит, аҽеиҭанакит – исҳәо хаҵа, еиӷьхеит! Уаҳагьы
аҽакала еиҭаҳәашьа амаӡам, убасҟак еилаԥаҭоуп ҳҭоурых, аиҳарак Чачаа раахыстәи –џьара лафк налаҵо, џьара-џьарагьы лакә-ԥшрак наҭо
(уи усгьы алакә-цәа акырџьара иаҟәнылахьеит) еиҿыбаашәа иумгозар,
игәыԥҵәагахоит, азыӡырҩрра уадаҩхоит, ихьанҭахоит.
Ари умбои нас, уи еилыркаазшәа, шаҟаҩгьы, угәы иҭамкәа, ухы
иҭамкәа, рҽаларгалаз: жәла змам, хьӡы змам ақьачақь инаиркны аҵан
чычиа иҟынӡа. Уажәа уҿԥааны ацәажәара дара рҽазыркит. Ирҳәалааит
нас, иабоуԥырхагоу – иузеиӷьымзар!..
– Уи ауп саргьы сызҿу, аха арҭ ирҳәо ахьеиқәшәо шыҟоу еиԥш,
иахьеивнагогьы маҷым. Зны-зынла сгәы бжьажьо санрыбжьахаӡалак,
аҭоурых-шәҟәқәа срышьҭалоит, аха уаҟагьы сзырлакҩакша рацәаны

458

исԥылоит. Иаҳҳәап, ҳҭоурыхҩҩцәа дуқәа руаӡәк аԥсҳа Қьалышьбеи
ишьра зыхҟьаз ҳәа шеибакәу зегьы Асланбеи ихаратәны дцәажәоит,
уи заагьы игәы иҭеикхьазшәа – имҩа иаԥырхагаз иашьа Сафарбеи
дԥырихырц, иабгьы дишьырц, нас мчыла Аԥсны аҳра импыҵеихаларц.
Игәҭакы шынаигӡаз ҳәа ииҳәогьы уи ауп: 1808 шықәса лаҵарамза 2
ауха, Қьалышьбеи ду, Урыстәыла аиҳабыра игәра цқьа ирго дҟаларц
азы, уахь дара рахь, Петербургҟа, шасыс идәықәиҵараны иҟаз иԥа
Баҭалбеи қәыԥши иареи абра Аҟәа џьара сасырҭаны иахьыҟазынтә
иааилашәшәуаны раҳҭынраҿы иахьааиз, ашәхымс егьынхыҵит – тапанчала аӡә дреихсызшәа, Қьалышьбеи фыџьара ахы иаахазшәа, аха
дшазымгаз аниба, Аслабеи даацәырҟьаны, иаҳәа ҭԥаа, деихырсса-еиҩырсса иаб дықәиҵазшәа. Иара убас араҟа уи ицыз иҩызцәагь иаргьы
Қьалышьбеи иԥацәа еиҵбацәа даҽа ҩыџьагьы – Рашәҭамбеии иӡыҟны
игараз даҽаӡәигьы ршьыхызшәа. Баҭал дхәы-бааԥсны даанхазшәа.
Асланбеи иишьырц ииҭахыҵәҟьаз Сафарбеи уи аамҭаз Лыхныҟа дцан
дыҟазшәа, уи аҟнытә уи деиқәхазшәа…
Ари ас иҟалаҵәҟьазар, саҳәшьа ду Рабиа-ҳаным даҽакала еиҭалҳәарымызт: излаиашоузеи ари? Зегьы ҳарҟәаҵып, аха Рабиа-ҳаным усҟан
асаби дабалызгараз? Уи асабигьы даанмыжькәа Асланбеи иҩызцәагь
иаргьы дыршьыхызшәа…
Ас шаҟаџьара шаҟа зҵаара узцәырҵуазеи – рыуа зыгәра угара
узымдыруа уқәхоит, удоуҳа иуҵанаҳәоит араҟа амц шеиҳау аҵабырг
аасҭа. Амала убри аҵабырг аарԥшреи ашьақәыргылареи убасҟак иуадаҩуп, убасҟак ашәшьы ахарԥоуп – шьауӷатә усҭҵаарам са сызҿу аха,
садызцалазеи, ианбатәи усу сызлацәажәо, иртытуа сзагәылоузеи ҳәа
сааҭгыланы ахәыцра саналагогьы ыҟоуп, усҟан изыҩхьоу кәыжә-кәыжә
иԥыжәжәаны икасԥсап ҳәагьы инақәск-нақәсклоит, аха нас дырҩегьых
мчыла схы сҟажоит – аҵәымӷ жьакца еиԥш сгәы иалахаз хьаа цәгьак
уеизгьы-уеизгьы иалсымхыр амуа…
– Уаҟәымҵын… уи аҵәымаӷ жьакца жәлары зегьы ҳгәах иалоу ҵәымаӷ жьакцоуп. Иџьамыӷәа-цәгьоуп ари, аха реиҳа џьамыӷәала илыхшаз
иоуп Ан лыԥс иахылҵыз лыхшара зегьы иреиӷьалшьо – убас иҟалап
уара узынгьы ари урҿиамҭа. Уаҟәымҵын! Унеила ус ушнеилац, иудыруаз, Аԥсны дыҟа, Ҭырқәтәыла дыҟа, Шьамтәыла дыҟа, ԥсыуа зхылаҳәоу
дахьыҟазаалакгьы идоуҳа уара ишуцу. Унеила унеишьала – уаҟәымҵын,
аҵыхәтәанынӡа инагӡа уҿахәажәабжь ду. Абри ауп сара ажәытә-ҿахәеиҭаҳәаҩгьы иуабжьызго!..

459

Анаӡӡеи
– Иаҳзааит аха, изакә аамҭа мыждоузеи иаҳзааз, нан, – иҳаԥсыхәои,
ҳабакылнагои ари! Сыбжьы уаҳауама, нан?
– Ааи, быбжьы саҳауеит иккаӡа… базусҭада? Баргьы бсырҿыхама?
– Ааи, нан, сурҿыхазааит… Сара Асланбеи ианнаӡеи соуп, нан.
Уара сумырҿыхаргьы уи дзықәшәаз азалымдара анышә сыҵанаргылозма, адамра хыла санарсит, нан!.. Сааӡамҭа, сыԥсыҩҭкаара Саслан
ҟәымшәышә – дабаҟоу, нан, иаргьы дыршьыма?!
– Мап ди, иара деибгоуп, аха ихырҵаз ахьымӡӷ изхгом, амала разҟыс
иоуз – ихазҵаз маҷыҩхеит…
– Усоуп, нан, усоуп… Ихарҵар ҟалоума, уи анхарҵа – зынӡа ҳақәӡааит ауп!..
– Ихызҵаз цәгьамзар бзиа ҟазымҵо роуп, ди, урҭ Аԥсны иамҵәахьоума зныкыр! Урҭ зыламыс ԥсыз роуп ди, иага саркьал урысыргьы, рыламыс рҿыхашьа амаӡам!
– Ааи, нан, сукәыхшоуп, заҟа сгәы иҭуҳәаауазеи. Аламысдақәа роуп
дызфаз ахьы-ԥсҳа Қьалышьбеи лашара ду – Асланбеи иакәым аха, аламысдақәа, аҳарамқәа роуп!.. Дабаҟоушь, нан, уажә иара Сасланбеи –
сцәеи сыбаҩи здырӡланы, схәыҷқәа ирхысааӡалаз?!
– Дахьыҟоу маӡоуп, аха бара ибасҳәоит, ди: Ешыра дыҟоуп, Омарбеи иҿы… уажәоуп данааз Гьачрыԥшьынтә, иабхәараа рҟнытә. Даара
ӷәӷәалагьы аицәажәара рыман – ируша-иҟарҵашазы… Асланбеи аурыс
еиҳабыра рахь, егьшысхарам, саб сара дшысымшьыз ҳәа ихы еиҭеиҳәеит, аха егьалымҵит… Еиҳагьы изыӷьашкны иҟоуп, имариа роур
изыруша сеидроу…
– Аа, нан, нан, иахьа џьара унеины ухы еиҭоуҳәо иҟоума, шәгәышәҽаныз! Уа ҳара рыцҳақәа, бзангьы ҭаха ҳарҭом, ԥсынгьы адгьыл
ҳаҵадыргылом… Шәҽеидышәкыл, нан, уаҳа ԥсыхәа шәымаӡам, шәеидгыл зегьы, шәеилаҵәа!
– Еидгылашьас иҳамоузеи, ди, аишьцәа ҳашьа гәакьа ҳиԥсахуазар,
чарҳәарыла ҳаиҭиуазар?!
– Аа, нан, нан, ус егьа иҟазаргьы, шәҟәышыз, шәара-шәара шәықәеибамхын зынӡа, аӷа игәырԥсаҳәа!

Исырҿыхаз амшын
Аҳкәажә Адианԥҳа мца-ӷбала данныҟәоз,
Сафарбеи Чачба канџьала данлышьҭаз…
Жәлар рҳәамҭахьтә
Сара иуасҳәоит ажәабжь, асҟатәи иурцәажәахьоу аӡәы сиеицәамкәа
– сҭәуп сара гәҭыха-жәабжьла, ҭоурыхла, уи ауп уахгьы-ҽынгьы сшаҟьшаҟьо сзыргәаҭеиуа. Аҳкәажә Адианԥҳа мца-ӷбала данныҟәоз, Сафарбеи Ачачба канџьала данлышьҭазгьы сара соуп илазга-ҩазгоз… Сара
соуп Қьалышь лаша иӷбақәа мҩас ирымаз. Сара сылоуп аӷа дшыӡхыҵуаз, ауа-ҭахгьы дшаауаз…
Сара Гомер дуӡӡа иашәақәа зҿиҵааз соуп, ицәаҳәақәа рыртәашьа
сыцәқәырԥашьа еиԥшуп. Усҿыԥш сара, усзыӡырҩы, сажәа урҳа, нас
ақьаад ахь ииага – уԥсы ахаҵа, ирцәажәа. Сара адунеи ааршазар шаҟа
сҳәахьоузеи, иахьагьы сшаҿыц саҿуп, аха ари сзысуа аҟәарахықә
ԥсылмӡ-дгьылра акгьы анхалом – калам-ԥынҵала иҩу ауп наӡаӡа ԥсра
зқәым…
Избоит саргьы, уара иуҳәарц иуҭаху аҭоурых жәабжь ду аҳәара заҟа
иузуадаҩу, уажәы-уажәы уааиуеит ара схықәаҿ, ажәытә Чачаа раҳҭынра
ду ахьыҟаз абааҭаҿы, унархыкәша-аархыкәшоит абаахыжәжәарахқәа,
урҭ рыбжеиҳарак ҽыҭ-ҽыҭ ицҟьаны, абахә ԥҽыхақәа реиԥш, сара исӡаажьылоуп – ахаан еидкылашьак рымаӡамкәа. Ус ауп уара еидукыларц
иуҭаху ари аҭоурыхгьы шыҟоу. Уигьы «лаӷәымла» иԥжәаны идырбгахьеит, ишәхадыршҭырц, бжеиҳан шәхаҭақәа шәнапала ицҟьа-шәҟьа
иқәырҵахьеит – избанзар, зҭоурых зхашҭыз иаҟара зиааира мариоу
аӡәгьы дыҟаӡам…
Сара амшын дуӡӡа сшыцәоу шамахамзар аӡәгьы симбаӡацызт,
мышрақә уара усыхҭыгәлеит иахьа ашацкыразы – еиҳа гәҭыха дус иумаз х-ажәак – «Анцәа иумырӡын сыжәлар!» – рҳәара уахьахьӡаз уара
уаҵкыс сара сеигәырӷьеит, урҭ ажәақәа наӡаӡа игәныскылеит, раԥхьаӡа
адунеи аныршоз сызшаз Анцәа хьышьаргәыҵа Дуӡӡагьы иаҳаит…
Убжь иарҿыхаз сара – ҿыцымҭала сҿыхеит, ҿыцымҭала сааилацәқәырԥан, ҿыц агәараҳәа сааилашит. Шьҭа сазхиоуп уара уацәажәара, издыруа ак аанмыжькәа иуасҳәап… аха, сишь, уажәнатә аӡә даҳԥырхагоушәа збоит, дазусҭада анирахь ицәырҟьа-цәырасуа? Уи иаҳар
сҭахым сара иуасҳәаран иҟоу ажәабжь – дануԥырҵлак уааи сара
сышҟа, хымԥада уааи, ҵхыбжьонзаргьы схы сеигӡом, схы ухызбаауам…

461

Аҳ «иарӷьажәҩа»
Сара ажәытәӡаӡа Нарҭаа дуқәагьы срыцныҟәон, Абрыскьылгьы сицҽыжәлалон, аха уи сицрицеит – ухырхәацәоит ҳәа гәыбӷан сыҭаны.
Умхырхәакәа нхашьас иҟои?..
Аԥсҳа Леон лаша ихаангьы сыҟан сара, аха уи иаамҭазы уаҩы сибо-сиаҳауа мчы сымамызт (уи ауп уаргьы усҟантәи аԥсҭазаара иазку
уҭоурыхтә ҩымҭаҿы сыӡбахә зынӡа изуҿаумыршәызгьы) – уи идоуҳамч
ӷәӷәаӡан, аҽцәыргаха снаҭомызт. Акыр шәышықәсақәагьы рацәак уаҩы
сиздырӡомызт. Са стәы иакит Чачаа раҳра анааинахыс, аиҳарак аԥсҳа
Қьалышь инаиркны, аиҳараӡакгьы уи иԥа Сафарбеи иаахыс, агырцәа
раҳцәеи аԥсуаа раҳцәеи жьрацәарала ианеилахәха нахыс. Убри инаркноуп хәыҷы-хәыҷы агыруа бызшәагьы араҟа аҳҭынраҿы ианцәырҵызгьы, ишааи-шааиуазгьы аҳҭынра иахьԥшыз ҭауади-аамсҭеи аӡәырҩы афранцыз бызшәа еиԥш иалацәажәо ианалагаз (анкьа зны аурым,
абырзен бызшәақәа рыла ишцәажәоз еиԥш). Уи аҿиара сара ӷәӷәала
сацхрааит – аԥсшәа саҟәыҵны бжеиҳан гыршәала акәын сшықьачақьуаз, ҳәсеи-хацәеи ркьатеиах ԥҵәо ишсырччоз. Уи аамҭазгьы «сдипломатиатә» усурагьы шьҭасҵомызт. Иаасывалазгьы ҩраԥа днасышьҭуамызт,
зынӡа иара имырдырӡакәа, бжьрабыжьҵәа анышә дныҵасцалон. Аҵан
чычиа Кьаӷәса дсацлабыр цәгьа имбо данцәырҵгьы ихьыз умбои –
знык аҟара уи Санкт-Петербург дцан – дааит уеизгьы, цҳаражәҳәаҩык
иаҳасабала, хаҭала аимператор дидикылеит. Убри азы дзышьҭыз Сафарбеи лаша ҭабуп ҳәа еиҳәааит. Уажә еиҭах доуҳала иԥсы ҭоуҵеит
ари ахәарҭлаӷь, аха башоуп, акгьы духәом, наҟ уиҟәаҵны ҩаԥхьа са усзыӡырҩлар еиҳа еиӷьуп. Шьаруан ашәаҳәаҩгьы аҭоурых-фырхаҵаратә
ашәақәа сҳәоит иҳәахит. Уи умԥсыкәа шәа ухиҳәааӡом, иԥсыз роуп дызхагыланы акькьыҳәа ашәа ззиҳәо, иԥхьарца цәышьматыр ларха-ҩархо. Иаргьы дажәит шьҭа, неихыркәа имам. Амшын акәзар, сара соуп
зегь здыруа, гәҭыхала иҭәу, сара исҳәо урҳа ҳәа иуҿуп, аха уажәраанӡа
иабаҟаз уи, насгьы ҽеирас иҟанаҵахьоузеи – гәырҩамзар иӡхнагахьоузеи арахь?.. Аҿыҭҩы иакәзаргьы, ҿыҭы ҳәа иоумҳәакәа ҿиҭӡом, насгьы
уи иаамҭа цахьеит ишцара…
Дырҩегьых жәынгьы-ҿангьы сара соуп гәырҩеи гәаҟреи зегь хызҽуа. Схаҭа иага сыцәгьазаргьы, қьачақьрыла аԥсҭазаара еиҳа иззыцәгьоугьы маҷк иааизымариахартә иҟасҵоит, дысшьуазаргьы, аԥсра
изымариахартә – дырччо мацара имҩа дықәсҵоит…

462

… Сара Алықьсандр Македонскигьы сивагылан аус зухьеит, Чингисхан иарӷьажәҩасгьы сҟалахьеит, Наполеон, Гитлер, Сталин, Муссолини, аҭырқә сулҭанцәа… зегьы рҿы снанагахьеит. Имам Шамиль иҿгьы сыҟан зны, Ҳаџьы Мураҭи иареи срыбжьақьачақьуа еилызхызгьы
са соуп. Усҟан ахышқәа сахьрыцхрааз азы Ҭифлис скылганы маӡала
аҳамҭа дуқәа сырҭеит – ҷыдала Кавказ анаместник Воронцов ихаҭа
снапы иаиркит…
Адунеи аҿы қалақьцыԥхьаӡа (аиҳарак аҳҭнықалақьқәа рҿы) сыхьӡ
зху амҩадуқәа зқьыла иҟоуп, «Евстафии Пустатович Шутин» ҳәа
ҿаҿаӡа зган иану аӷбақәа аԥхьаншәа зхы иахыҽхәоз амшын агәы
еиҩырффо ихуп, шамахамзаргьы сбаҟақәа қыҭеи қалақьи иахьықәгылам ыҟаӡам; џьаразаҵәык (ҳҭнықалақьк аҿы) абынҳәақәеи абгахәыҷқәеи, аҷынҷа инаркны, ашьауарадынқәеи аҟәраанқәеи рҟынӡа,
ԥстәи-ԥсаатәи, гыгшәыги рыхкыс уи атәылан иааҟоу зегьы ракака, рцәа
рҟацаны, рцәаҳақәа музеик аҿы иқәыргыланы иахьрымоу рганахьшәа џьара, Мысратәи афрауаҩы иеиԥш, сыԥсыбаҩы хәшәыркны, убас
сцәаҳа ҳәиҳәикӡа, хаҳә-ҭоубыҭ дук аҿы ҭыкка иааԥшуа сҭаҵаны срымоуп – иахьыкәу сҳәом, шәхала шәгәы азымҩозар. Урҭ сыԥсхьоу џьыршьоит, аха иаарласны схы дсырдырраны сыҟоуп – иуасымҳәеи, мшәа,
сара ахаан имԥсуа, шәара аҵарауаа шәҳәашьала, мифтә фырхаҵоуп.
Са сқьачақьуп, са саҳӡам, аха наунагӡа аҳцәа рышәшьыра сыҵатәоуп,
сыҵзцогьы мчы зыҟалом дунеихаангьы…
…Ари са сызлацәажәо Қьалышь иԥацәеи иареи раамҭазы нахьхьи Урыстәыла-ҵаашәыркы аимператор иаҳҭынраҿгьы ақьачақьцәа
рус бзианы еиҿкаан. Уаҟагьы аҳәынҭқар ҿыц Алықьсандр Актәи «заб
дызшьыз» ҳәа ахьӡ ҷаԥшьӡа ихырҵахьан урҭ – иаб Павел Пиотр иԥа
ишьышьа шыҟалаз, Қьалышь ишьышьа еиԥш, аҩсҭаагьы изеилмырго
еилархәахьан уи аиҿкааҩцәагьы.
Араҟа ҳа ҳҿы Асланбеигьы азныказ аҳра ааникылеит, аха Алықьсандр иеиԥш иҽизышьақәмырӷәӷәеит – уи алсымыршеит сара абри
иубо схаҭагьы…
Ари аганахь ахыш қьачақьцәа раҵкыс сеиӷьхеит. Алықьсандр дызлаиааиз иарӷьажәҩа, ҳәынҭқарратә маӡаныҟәгаҩыс, дара рҳәашьала,
советникс имаз Сперански илоуп. Уи дқьачақьмызт, аха ахшыҩ ду змаз
аӡә иакәын. Уи Ерфрут ҳәа иахьашьҭоу аҭыԥан изныкымкәа Алықьсандри Наполеони реиԥыларақәа дрылахәхахьан. Хаҭала изныкымкәагьы
Наполеони иареигьы еицәажәахьан. Наполеон ари ауаҩ Урыстәыла
ахьынӡанаӡааӡоу ицназго уаҩ ҟәыш дыҟам ҳәа изиҳәахьан. Ҵабыргны,

463

уи саргьы дсеиԥшымкәа, адырра ду змаз уаҩ ҟәыӷан. Урыстәыла аиҳабыра рнапхгараҿы акыр аиҭакрақәа алеигалеит. Зегьы инарыцкны,
аҳҭынраҿы амаҵура иалаз ауаа рчынқәа раԥыхреи аколлежтә ассесорцәеи астаттә советникцәеи рчын аиуразгьы есышықәса аԥышәара
ҿыцқәа рымҩаԥгара уҳәа аԥшьызгаз иара иоуп. Иара иоуп убас усҟан
Урыстәыла иҟаз, шәара шәҳәашьала, аусӡбаратәи, административтәи,
афинанстәи напхгаратә усқәа реиҿкаашьа ԥсахтәуп ҳәа ажәа алазгалаз, аконституциа ҿыцгьы шьақәзыргылаз…
Ажәакала иуҳәозар, ауаажәларратә усқәа шеибакәу зегьы зыӡбоз
Сперански иакәын, арратә усқәа – Аракчеев. (Арҭқәа уара иабоудыруеи
ҳәа сџьоумшьан!)
Сперански ихшыҩ, идырра Алықьсандр итәы аҵкыс аԥыжәара аго
ианалага, насгьы иҟаиҵоз аиҭакра ҿыцқәа ҭауади-аамсҭеи рганахьала
иара ишҟа агәаӷ бааԥс андырҵысы – иҭагылазаашьа аруадаҩит. Иара
Алықьсандыр ихаҭагьы иаҳаҭыр ланарҟәуашәа ибо далагеит – «исоветнык» ихьӡ-иԥша мыцхәы иахьышьҭыҵыз иахҟьаны. Уи аҟнытә имаҵура
дамхны аусқәа зегьы Аракчеев инапы ианиҵеит (са сусқәа Сафарбеи
аҵан чичиа инапы ианиҵарц дшаҿыз еиԥш). Аракчеев, уара ибзиан иудыруа Пушкин иҳәашьала, ацәгьа-усқәа реиҿкааразы дгениин. Аҽакала иуҳәозар, дқьачақьмызт аха, уи аганахь сара дсеиԥшын… Ирацәоуп
араҟа еиҿурԥшыша.
Уи – уи ауп нас, уаҳа лацәажәара аҭахым. Ҳаиасып шьҭа ҳажәабжь
ашҟа. Уажә сналаган иузеиҭасҳәап Аԥсны иаанагаз афранцыз ныҟәаҩи
сареи ҳшеибадырыз (ус иагаҩ збахьеит зтәы узеиҭасҳәаша, аха ари
уара уажәабжь еиҳа даҵанкуеит).
Аҳмыҭбеи ихаан ауп ари аныҟалаз. Аҳмыҭбеи, нас, Сафарбеи иԥеиҵб иоуп ишудыруа. Аҳмыҭбеи иашьеиҳаб Омарбеи Петербург Пажтәи
акорпус далгахьан. Арҭ раб Сафарбеи даныԥсы, Омарбеи бџьарла дааганы ԥсҳас дҟарҵахьан. Хылҵ димамызт аҟнытә, иара аригь даныԥсы,
усҟан зынӡа иқәыԥшыз Аҳмыҭбеи, иԥсыз иашьа иҭыԥан ԥсҳас дҟарҵеит. Иара Аҳмыҭбеигьы, иаб Сафарбеи еиԥш, аҳра шааиоуыз еиԥш, агыруа аҳцәа рхылҵ Адианԥҳак дизырҳәеит. Иаҳәшьа гәакьа Енџьы-ҳаным
лакәзаргьы («лара мыцхәы дыԥшӡан, лычаԥашьа митәӡан, ҟазшьалак
дыхиан, цәымзашәа длашон» ҳәа шәпоет иззиҳәаз) Дал, Ҵабал… Уарда ақыҭа иҭанхоз Маршьан Хьымкәараса диццартә аусқәа еиҿыркааит. Хьымкәараса, ишудыруа, Дарыҟәа иԥацәа дреиуан. Иааиқәшәан
даныԥсы, иԥҳәыс еиба Енџьы-ҳаным хаҿылаша дналышьҭагьежьны
Хьрыԥс иԥа Бабышь дигеит – Амтҟьалтәи Амаршьан. Ари мыцхәы игә-

464

ныргеит Хьымкәараса шьҭрала дыззааигәаз Дарыҟәа иԥацәа – аиҳарак
Баҭалбеи, зегь реиҳагьы уи иԥа Алмахсиҭ амца ицранаҵеит… Енџьы-ҳаным иԥсыз лхаҵа иҟнытә ԥа длыман – Маҳмаҭқьари захьӡыз. Уи, ишырҳәо еиԥш, дыбзамыҟәмызт, аха, иабԥса иахь дцеит, динышәеит Бабышь, иаб иашьцәа зегь заӷаз. Урҭ рыцәгьа ианшьа Аҳмыҭбеи Чачба
иҟынӡа инеигон иара.
Ари ауаҩгьи саргьи ибзианы ҳаибадыруан, аиҳарак ара Аҟәа абааҭаҿы, нас Лыхны аҳҭынраҿы акырынтә ҳаидтәалахьан. Абри ила саргьы исылсыршаз рацәоуп Маршьанаа аишьцәа наҟ-ааҟ еилаланы рнибарҵәараҿы (угәы иалымсын, ус иҟан сара дҵас исымаз). Маршьанаа
рҭыӡшәа Аҳмыҭбеи бџьарс дызкыз ахышқәагьы Дал, Ҵабал аҭрыцқьаараҿы ӷәӷәала рхы иадырхәеит. Ари аламалак узлацәажәо ак акәым,
шәара арҿиаҩцәа шәҳәашьала, хаз темоуп. Аҽазны ҳазааҭгылап –
иуҭаххозар…
Ажәакала, аханатә ишысҳәаз еиԥш, Аҳмыҭбеигьы ԥсҳас дшааҟалаз
еиԥш, агыруа аҳцәа рыԥҳа дизырҳәеит, уи илхылҵызгьы рыбжа агыруахеит. Убри ала Қьалышьбеи ду иҵыхәтәа зынӡа иаҳрыцәгьоит, шеибакәу зегьы агыруаҳтәуеит ҳәа жьрацәарала Аԥсны иаӷраланы рҿынархаӡеит. Раԥхьаӡа зегь ҳаицхыраан маанала уи иалаҳгалаз Сафарбеи
иакәын уеизгьы. Убри атәы цәгьамкәа иашәақәа руак ианирԥшит ани
уара узхыҽхәо Шьаруан ашәаҳәаҩгьы: «Аҳкәажә Адианԥҳа мца-ӷбала данныҟәоз, Сафарбеи Чачба канџьала данлышьҭаз» имҳәеи уи!
Убра диашоуп, иара амшынгьы ари аҳәамҭа мырҩашьакәа иаанагеит
– аканџьа иара иахьхныҟәалоз аҟнытә иахамышҭит умбои. Зны-зынла
уазыӡырҩла нас амшынгьы, иахьыҟәынд-шәындуа (иахьыгәрым-чрымуа сҳәом) џьара ак аҿухлап, бызшәас излацәажәо узеилкаауазар –
агыршәа ҳзамырҵеит уеизгьы), «Гомер ду са соуп дызҿыԥшуаз» ҳәагьы
иӡбахә амоуп…
Иара абри амшын агәы ӷбала дхылан ауп уи афранцыз ныҟәаҩы ҳәа
сызҿугьы зны абрахь дшааз. Фредерик Диубуа де Монпере – ашәаны
исҳәандаз угәахәуа, абас иҟоуп ихьӡи ижәлеи, иуаҳахьоу сыздыруам
аха… Ассир, абар уара иаргьы уажә араҟа дкаҿкаҿуа дахьаацәырҵыз
– удоуҳа даанагазаап аригьы – ԥшра-сахьалагьы даԥсыуоу џьушьап:
ҵаӷакы, иԥынҵагәы ырхәаны, иблақәа ахьшьыцба еиԥш иҭыԥхо,
ихахәы ашла аалаҩҩуа… Иара иҿала иуеиҳәааит усҟан иибаз-иаҳаз,
иага умҳәан, сара қьачақьк исҳәо аасҭа ус еиӷьхап. Иара ахыш бызшәа
шьахәла идыруеит, ииҳәо еиҭагара аҭахым аҽакым. Акызаҵәык уара
аԥсшәахь ииганы иануҵап…

465

Фредерик Диубуа де Монпере
Зыԥсадгьыл иалырцаз – абри сакәын сара…
Ҳасанбеи Ачачба
…Аԥсуаа шәҭоурых аилашымҭақәа руак иахҭыгәлаз уаҩуп, нас, сара
тәымуаҩыкгьы. Кавказ акәша-мыкәша сныҟәарақәа раан ауп ара санаанагазгьы. Уаанӡа избахьаз Кавказ атәыла ҿацәқәа акы еиԥшымкәа саршанхеит ижәытәӡатәиу ари шәыԥсадгьыл. Аиԥш иԥшӡоу, шәаԥыџьаԥла,
ҵиаа хкыла, ԥстәи-ԥсаатәи рыла асҟак ибеиоу даҽа дгьылк аӡбахә
аҳәара уадаҩуп адунеиаҿ, ҳара Ҳашвецариагьы убрахь иналаҵаны…
…Уара уажәабжь аҿы узлацәажәо аԥсҳа Қьалышьбеи иԥацәа
ахьракәу аҟнытә, Аԥсны аԥсабара аӡбахә уажәазы сааҟәыҵны, иаразнак иузеиҭасҳәап уи иԥацәа рахьтә иналукааӡаша, хьӡи-ԥшеи дуӡӡа
змаз Ҳасанбеи Ачачбеи сареи ҳшеиқәшәаз, ҳшеибадырыз. Ҳасанбеи
иашьа иԥа Аҳмыҭбеи иакәын Аԥсны аҳас иамаз сара уи иҿы саннанагаз аамҭазы. Арҭ раб Қьалышьбеи ду ишьра зыхҟьаз аусқәа рҵыхәала
иара 8 шықәса Сибраҟа дахганы дыҟан, дхынҳәижьҭеи митәык ҵуамызт. Иахгара шыҟалазгьы ус ауп. Иаб Қьалышьбеи даныршь (иԥа дишьит
ҳәоуп ирҳәо) Ҭырқәтәыла аиҳабыра рыцхыраарала ԥсҳас дҟалеит
иашьеиҳаб Асланбеи, аха дук мырҵыкәа, уи мчыла дахҳәаны иҭыԥ ааникылт Сафарбеи захьӡу егьи рашьа, агыруа аҳцәа ирымаҳәыз, Адианԥҳа Ҭамара лхаҵа… Ари ауаҩ цәгьа-бзазала 12-ҟа шықәса Аԥсны
даҳын. Уи ижәлар аиҳараҩык дырҭахымызт, дрыдрымкылеит, даарыцҳаушьартә амчымхара бааԥс дҭагылан, арахь дызҵаз агәнаҳарақәа
рацәан… Урҭқәа зегьы изхымгакәа иааиқәшәаны дыԥсит. (Арҭ ажәабжьқәа Аҟәа Чачаа раҳҭынраҿы мҩаԥгаҩыс исыцырҵаз Қьалышьбеи
ду иқьачақь иоуп исзеиҭазҳәаз.) Уи цәарӡгак иоуп, аха абаҩхатәра
змоу аҩысҭааӡак шиакәу ҩашьом. Сафарбеи даныԥсы уаҩы ишимбац
еилаҩеиласрахеит Аԥсынтәылан. Ажәлар ԥсҳас Асланбеи, мамзаргьы
уи иашьа Ҳасанбеи руаӡәк дҟалароуп ҳәа иқәгылеит. Асланбеи аҭауад жәла ду еиуаз Ӡаԥшьаа драҳәшьаԥан, Ҳасанбеи урҭ раҵкысгьы
зынӡа иԥагьаз, зхаҳәатәала иҟаз Дал-Ҵабалтәи аҳцәа Маршьанаа
драҳәшьаԥан. Ҳәарас иаҭахузеи, Ӡаԥшьаа дара раҳәшьаԥа Аԥсны
даҳызар рҭахын, Маршьанаагьы убас – раҳәшьаԥа. Арҭ рыҩныҵҟагьы
маӡа-аргама аибарххарақәа ҵысит, аха хазгьы дара зегьы еидызкылоз, зегь реиҳа ишәарҭаз аҽакгьы ыҟан: уи агырқәа раҳҭынра акәын,
устәи ауп аханатә (изларҳәо ала) Қьалышьбеи ду ишьрагьы шеиҿка-

466

ахаз, Аԥсны Сафарбеи иахаргыларагьы шыҟалаз. Сафарбеи даныԥсы,
Гыртәыла аҳ Леван Дадиани иаразнак (Ермолов даныԥсы иҭыԥан Кавказ анаместникс иҟарҵаз аинрал-леитенант Вениаминов ишиҵеиҳәаз
ала) ԥсҳас иара иаб иаҳәшьа, (иԥсыз аҳ Сафарбеи иԥҳәысеиба) Ҭамара
Дадианԥҳа лыҟаҵара иҽазикит, ус ажәлар егьрыларҳәеит – Урыстәыла
аимпериа ду бӷас ирыман уеизгьы, изыцәшәози. Арҭ дара рхаҳәатәала
Аԥсны аҳра аӷәра здыркыз аҳкәажә Ҭамара (усҟан лара Аҟәа абааҭаҿы
дыҟан, лаб иашьа иԥҳәыс Нино илҳәоз ада ак ҟамҵо) дылԥырхагамхарц азы, Қарҭ итәаз Кавказ ахылаԥшҩы Вениаминов идҵала, Асланбеи иаамышьҭахь зегь реиҳа Урыстәылаз дшәарҭоуп ҳәа ирԥхьаӡоз уи
иашьа Ҳасанбеи, Кьалашәыр иаҳҭынраҟнытә иԥхьан Аҟәа абааҭаҿы
даарган, игәиҽанӡамкәа, дытҟәаны (усҟан абааҭа комендантс иамаз
Могилевски иоуп зегь еиҿызкааз, уи ицхраауазгьы ани ақьачақь иоуп),
Қарҭ Метехтәи абахҭа дҭаркит, уантә Сибраҟа иҿы мааҳәуа дхырҵеит. Аԥсуа жәлар агыруа-хша Ҭамара ԥсҳас дҳамбароуп ҳәа иқәгылеит,
изларҳәоз ала, Аԥсны зегьы уаҩы ишимбац еилаҩынтра бааԥсхеит.
Кавказ иахылаԥшуаз аурыс иенралцәа ааҟәымҵӡакәа еидашшылон,
Сибраҟа ихаҳҵаз Ҳасанбеи Ачачба иашьцәа Баҭалбеии, Рашәҭамбеии,
Ҭаирбеии ԥсҳас иҟаҳҵаз Ҭамара Адианԥҳа адунеи дықәдыргылом… Уи
амацарагь акәым, Ҭаирбеи ажәлар рыдҵала уажәааигәа Константинополь дыҟан, аҭырқә еиҳабыра дрыҳәеит, Сухум-кале ҳәа дара зышьҭоу
Аҟәа абаа-хырӷәӷәарҭа (аурысқәа ирхьчоз) агараҿы, нас ԥсҳас Аԥсны
Асланбеи иахаргылараҿы ар ирҭарц, бџьарла деиқәдыршәарц…
Аԥхын 1821 шықәсазы, Асланбеи ихаҭа дхынҳәызаап Ҭырқәтәылантә. Уи иуацәа-иҭахцәа, аиҳаракгьы асаӡқәа, аублаа, ԥсҳәаа ихы
иархәаны, ажәлар зегьы ршьапы иқәиргылеит, Аҟәа абааҭа иакәыршаны иргылеит. Бџьарла аидыслара ӷәӷәа ҟалеит, аха дырҩегьых
егьрылымшагәышьеит – Асланбеи еиҿикааз жәлары зегьы рықәгылара
аурыс еинрал Пиотр Горчаков инапхгарала ирыцҟьеит. Уи ԥсҳас арахь
дааигеит агырқәа раҳәшьаԥа (Сафарбеи иҷкәын), Санкт-Петербург аҵара зҵоз Омарбеи (аурысқәа Дмитри ҳәа изышьҭаз). Горчаков ауаа рыршәаразы Аҟәа акәша-мыкәша иҟаз ақыҭақәа мышмыжда иҭаиргылеит,
иқәыццышәаа ииблызгьы ыҟоуп. Аԥсҳацәа Бомборатәи раҳҭынраҿы
иаанижьит иара уа иганы иртәаз аԥсҳа қәыԥш Омарбеи иаҳҭынрагьы
иаргьы зыхьчаша ҩ-полкк аруаа.
Омарбеи Бамбора дзыхьчоз асолдаҭцәа дреиҳабын, рҳәоит, Ракоци
зыжәлаз маиорк – Горчаков уи ҷыдала инапы ианиҵеит аҳҭынра ахылаԥшра. Омарбеи ихатәы бызшәа аахҵәа издыруамзаарын, дхәыҷа-

467

ахыс шасыс Петербург дахьыҟаз аҟнытә, ижәлар рҵас-рқьабз, рҟазшьа
уҳәа аиуа-зеиуоугьы иларшәымзаарын, ргәаҟра ихахьгьы иааиуамызт. Даргьы дырцәымӷын – атәым-цәа ихыркаауан. Иара иакәзар, иаб
иашьа Асланбеи уажәымзар-уажә дыӡхыҵны дишьыр ҳәа дшәаны,
аҳҭынра дынҭыҳәҳәаны уаҩы дибомызт, иҭаку аӡәы диеиԥшын. Абас
дшыҟаз, шықәсык аҟара ааҵхьан еиԥш, Асланбеи иуаа иазыҟарҵаз ҳҭны-уаҩык ашҳам иҭан дишьызаап.
Омарбеи даныԥсы дук аамырҵыкәа аурыс император, Аԥсны аҳ
ититул иҭаны, ԥсҳас дҟаиҵеит уи иашьеиҳаб Аҳмыҭбеи. Ари усҟан
дқәыԥшӡан, даара дыԥсыҽын, имч хомызт.
Асланбеи дыӡхыҵны даан ажәлар еиҭеилаирҩынтзаап, 15-нызқьҩык иреиҵамкәа бџьарла еибыҭаз аибашьцәа Аҟәа абааҭеи Лыхнытәи раҳҭынреи ирыкәиршазаап. Изларҳәо ала, Горчаков усҟан Аҟәа
абааҭа комендантс иамаз Михин «апориадок» ҟаиҵарц адҵа ииҭеит.
Уи бџьарла еибыҭаз иуаа иманы, уахынла, маӡала ааигәатәи қыҭак
длақәлан иқәццышәаа иблит – иаласыршәоит ҳәа. Ари ажәлар еиҳагьы ргәаӷ еиланаршӡазаап. Аӡыхәашь-ӡхыҵра еиԥшҵәҟьа абааҭа
илажәлан, изыхьчоз аруаа ндырҵәеит, Михин ихы хырҵәеит. Уаҟагьы
иаанымгылакәа, ргәашыра аҵыхәтәанынӡа еиқәдыртәарц азы, хаҳәырҵәиаа рҿыҩархазаап…
Абри инақәыршәаны, дыҿҟьа-ҿҟьо ҭырқә-ӷбала Анаԥанәи даазаап
Асланбеи. Ари ажәлар ргәы архаҵан, ҳаԥсы-ҳанха, абыржәы ҳаиӷьым,
уеизгьы-уеизгьы ԥсҳас дҟаҳҵароуп ҳәа рҽаҿшьааӡаны рус нап аларкит. Ашәарҭа бааԥс иҭагылеит аԥсҳа Аҳмыҭбеи ихаҭа иԥсҭазаара. Уи
мызки бжаки иааԥымҵәаӡакәа уахгьы-ҽынгьы Лыхны иаҳҭынраҿы
блеихмырсыӷь аурыс солдаҭ дрыхьчозаарын. Иҟалаз аҭагылазаашьа
даара дақәгәамҵуазаарын Кавказ анаместник Ермолов. Дук мырҵыкәагьы Аԥсныҟа рҿааирхазаап аԥсуаа рахьырхәра иазкыз аибашьыга-ӷбақәа, Амшын Еиқәа арратә-флот иатәыз аекскадра, 2000-ҩык аурыс солдаҭцәеи 2300-ҩык ҽыла иҟаз агыруа «ополченеццәеи» рыла
еибыҭаз. Амшын аҟнытә урҭ ацхыраара рырҭон «Спешни» захьӡыз даҽа
фрегатки, «Меркури», «Ганимед», «Гонец» уҳәа егьырҭ аӷбақәеи. Иҟазаарын «Евстафи» захьӡыз даҽа ӷбакгьы. (Уи са сыхьӡ ахын иҳәеит ани
ақьачақь дансацәажәоз – иаргьы аурысқәа «Евстафи Пустатович Шутин» ҳәа иахьишьҭаз аҟнытә).
Ажәакала, даҽаамҭанык еиԥшымкәа Аԥсны ашәарҭа бааԥсӡа иҭагылеит.Абарҭ иааз аибашьцәа зегь ҷыдала напхгара риҭон, рҳәеит, аинрал
Горчаков ихаҭа. Араҟа иҟалаз аибашьраҿы уи 800-ҩык иеибашь-

468

цәа ицәҭахеит, ихәыз иҵегьгьы еиҳан, аха зегь акоуп ииулак ихәаҽит
жәлары зегьы бџьаршьҭыхрала рықәгылара. Асланбеи дырҩегьых Ҭырқәтәылаҟа дыбналагәышьеит.
Изларҳәо ала, аҵыхәтәан уи (1830 шықәсазы) даҽазныкгьы дхынҳәны, иашьа иԥа Аҳмыҭбеи дахҳәаны амчра импыҵеихаларц иҽазикит,
аха усҟан ара аурысқәа даара рыҽдырӷәӷәахьан, егьилымшакәа наӡаӡа
иԥсадгьыл ааныжьны дықәҵит, дыԥсаанӡа Константинополь дынхон, уа
дагьжуп…
Ҟрымтәи аибашьраан, 1855 шықәсазы, Асланбеи иԥа, аҭырқә ир
рҿы иафицарыз, Инал захьӡыз, Омар-ԥашьа идесант дрыланы Аҟәа
дыӡхыҵзаап – ажәлар ҳаҭырқәҵара дула иԥылеит, аха уигьы амчраҿы
днеиртә дзыҟамлеит.
Абарҭ ахҭысқәа зегьы рышьҭахь ауп сара Аԥсны санаанагаз. Усҟантәи
аамҭаз, ишысҳәахьоу еиԥш, Маршьанаа раҳәшьаԥа Ҳасанбеи Ачачба
дыхҵаны дахьыҟаз Сибрантә даахьан. Уи уахьынтә аашьас иҟаиҵаз ҳәа
егьсыздыруам…
Са салацәажәоит иара дшызбаз. Амшын агаҿа иаваршәны сызланыҟәоз аканџьала раԥхьа Бамбора ҳәа иахьашьҭоу аҭыԥан ҳлеит (ус
сабжьыргеит Анаԥантә амҩа санықәлоз). Уа ааигәа, Соуксу ҳәа зыхьӡ
рыԥсахыз Лыхны ақыҭан иаҳҭынраҿы дыҟан аԥсҳа Аҳмыҭбеи Чачба.
Сара амшынуаа гәыԥҩык сыцын, урҭ сымҩаԥыргон, сагьырыхьчон.
Бамбора асқьалаҿы ҳаныӡхыҵ, аҳҭынраҟынӡа афаетонқәа рыла ҳаргеит. Уа аҳҭынраҿы аԥсҳа ҳашидикылаз, иара игәалаҟазаара зеиԥшраз
уҳәа саамҭа рықәмырӡыкәа, Ҳасанбеи иахь сыццакны убри итәы еиҳа
иузеиҭасҳәар сҭахуп. Избанзар, уи еиҳа схаҿы даанхеит. Аԥсҳа Аҳмыҭбеи излаҳабжьеигаз ала, раԥхьа Аҟәатәи иаҳҭынраҿы ҳнеины, уа акомендант иҳациҵо амҩанызаҩ дҳаман ҳцар акәын ҳара хықәкыла ҳнеирц ахьаҳҭахыз Аԥсны мрагыларатәи адгьылқәа рахь, аиҳарак ашьха
иаԥныз – Дал, Ҵабал уҳәа рышҟа.
Аҟәа абааҭаҿы канџьала ҳанаадгыла – Урыстәылан џьара снеиз џьысшьеит, убасҟак аурыс солдаҭ рацәан. Аканџьа ҳҭымҵӡакәа
ираҳҳәеит ҳахьынтәаауа, ҳцарц ахьаҳҭаху, ҳхы-ҳҵыхәа, ҳазусҭцәоу,
Лыхны аҳҭынраҿы ҳшыҟаз, аҳ иҳаиҳәаз. Дук мырҵыкәа мҩанызасгьы
дҳарҭеит уахьынаихәаԥшуаз уаҩы мӡандрак, рацәак даумкәа, ишьапқәа тәырӷаӷаӡа, их-ду дамаҟьаӡа, иԥаҵақәа хәымаа-жьымааӡа… Ар
рымаҭәала деилаҳәан, ачын ижәҩа иқәын. Ари ашьҭахь излеилыскааз
ала, ԥаса зԥа иишьыз аҳ ду Қьалышьбеи Ачачба ихатәы қьачақь иакәзаарын – уажә дуаҩ дуун иара итәала, акомендант дихаҭыԥуаҩын. Уи,

469

абри шәымҩанигоит ҳәа аӷбаҿ дааган дансдырбоз, францыз бызшәала дҟыжә-быжәуа аԥсшәа сеиҳәеит – иааџьасшьеит. Уи аума, амҩа ҳанықәла иҵегьгьы зынӡа сзыршанхашаз ажәабжьқәа сеиҳәеит, иахьагьы
ихасҵару ихасымҵару сзымдыруа сыҟоуп аха: … шәа шәҿы Франциа,
Париж снеихьеит, Аԥсны аҳ ԥсаҭабзиа Қьалышьбеи ду инапынҵала, иҳәеит уи, адәныҟатәи аусқәа реилыргаҩ Ҭалеирани сареи ҳаицәажәахьеит, иҳәеит. Иаргьы саргьы еибаҳҳәаз ҳәа лафқәакгьы аацәыригеит, аха Ҭалеиран алаф иҳәон ҳәа смаҳацызт. Иара уажә исеиҳәазгьы лафс иузшьо ак акәым – уи ақьачақьрахь, ҳәашгаш-аҩысҭаарак ахь
еиҳа иурхартә иҟан…
Канџьала ара ааигәа, Кьалашәыр ҳәа изышьҭоу аӡиас амшын иахьалалонӡа ҳлеит. Уа ҳканџьа ааныжьны, сзыхьчоз ԥыҭҩыки, мҩанызас исыцырҵаз ари ачынуаҩи (ақьачақь сызҳәом шьҭа, иага умҳәан,
ҳәынҭқарратә усзуҩуп) ҳаицны шьапыла ҳҿынаҳхеит. Ара ааигәа, абри
аӡиас аԥшаҳәаҿы акәзаап Ҳасанбеи иаҳҭынра ахьыҟоу. Абракәзаарын иара дандырӡгьы аиҳарак иан дахьынхоз, лхаҵа ишьра, лԥацәа
руаӡәк иҭахара, иреӷьыз даҽаӡәгьы ирӡра, егьырҭ иаанхаз зықәшәаз
ахынҭа-ҩынҭара дуқәа, ҵыхәаԥҵәарада агәамҵ-хамҵрақәа, аилаҩынтрақәа – шеибакәу зегьы анылзеилала, лыҿҳәара дыркьаҿит уи аҳкәажә
хазына. Идырӡыз лԥа Ҳасанбеи дхынҳәны данаа раԥхьаӡа Аҟәа абааҭа
аҩныҵҟа ижыз иаби иани, иара убас егьырҭ ажьрацәара иатәыз аҭахцәа рҳаҭгәынқәа рҿы дымшәа-дмырҳа днеизаап, днархагылангьы игәы
дааҭасуа, дшьамхнышгыланы иҵәыуазаап. Абаа зыхьчоз рыг-рҿамҳәо
ишихәаԥшуаз, ари иааишьеи ицашьеи рзымбатәбарахазаап. Аԥсны
зегьы иажәабжьны иахыҵәазаап ари иигәаӷьыз, Ҳасанбеи – Ҳасанбеи
шиакәыз даанхеит ҳәа иаҳаҭыр еиҳагьы ишьҭыҵзаап – убасҟак ажәлар
пату ақәырҵеит…
Абас версбжак аҟара Кьалашәыр аӡы аԥшаҳәа ҳавалан ҳашҩеиуаз, наҟ-ааҟ иршанхагоу шәаԥыџьаԥла иҩычоу ахәыԥшӡақәа цәырҵуа иалагеит. Ус, еиҿкаарак рымаӡамкәа араҟа иахьабалак иуԥылоз
амжәа-ҵлақәа, аҵәа-ҵлақәа, абҳәа-ҵлақәа уҳәа ҳнарыбжьысуан еиԥш,
аҵыхәтәан џьыргәал-аандала ихкааз, агәашә ҳарак ду зҿаз аҳҭынгәара ҳҿаԥхьа иаацәырҵит. Агәашәқәа анаҳзаадырт, ашҭа ҭбаа-ҭыцә
ду ҳахьынҭалаз, ҳаблақәа иаарыхгылеит даараӡа акыр зымҽхазкуаз,
амҿы-гәашьақәа ирықәгылаз аҳҭынраҩнхыбра ду, уи ахаҭагьы ахьынеимоу, изаҟаразаалак хаҳәык адгаламкәа, ишеибакәу зегьы мҿлыхын.
Оумашәа иԥшӡаны еибыҭан. Аҵаҟа азган заҵәык ӷәыла иҵрыбын – уи
ҽҭразаарын. Егьырахь зегьы ҵыкка, ицқьакәакәараӡа иҟан.

470

Лыхны Аҳмыҭбеи иаҳҭынраҿы ҳахьнеиз еиԥш, араҟагьы ҩныҵҟатә
мҿы-мардуанла аҩбатәи аихагылахь ҳхалеит – уа шеибакәу зегьы
аҩны иаакәыршаны барҵаран. Абарҵаҿы абас уаа-жәохәҩык раҟара
аҳҭны-маҵуцәеи, аԥшәма изааигәаӡаз ҭауади-аамсҭеи иреиуаз ҳнарылагылеит.
Абраҟоуп Ҳасанбеи ихаҭа дахьаҳԥылазгьы. Уи дзыгәҭылатәаз
иарӷьажәҩацәеи иареи агәырқь ҳәа иааҳхаҵгылеит. Ари ауаҩ ҭеиҭԥшла узыргачамкуаз аӡә иакәын, ишырҳәо еиԥш, мрада-мзада дкаԥха-каҷҷон. Уи қәрала 40-50 шықәса дреиҳамызт. Оумашәа иԥшӡангьы
деилаҳәан, ицәҩежь-цәиаҵәаӡа акәымжәи акабеи ишәын, араӡын
«хылԥа» хәыҷқәа зхаз иҳазырҭрақәа еиԥхаххаа наҟ-ааҟ игәышԥқәа
рҿы еилакәеицеиуан. Рҵас ишаҵанакуаз ала, иҟәныз атапанча ссиргьы
разнышха иуҿаҷҷон.
Ари аҳ уаҩы-лаша гәык-ԥсыкала аԥсшәа ҳаҳәаны, арахь шәааи ҳәа
днаҳԥызан, раԥхьатәи ауада ҳныҩнеигалеит. Араҟа ҟәардәқәаки, еишәа
кьаҿқәаки, иара ус ицәаблагәны иҟаҵаз мҿтәы цәарҭаӷәыки рыда уаҳа
егьҩнагыламызт. Ари ауада ҳныҩнысын, аҩны азганк зымҽхазкуаз егьи
даҽа уада еихых-еиҵых дук ҳныҩналеит. Абри аҩбатәи ауада акәзаап аҳ исасдкыларҭа. Цәарҭаӷәуп,мамзаргьы дивануп ззуҳәаша ҩнымаҭәақәак ауарҳал дуқәа рықәыршәны игылан араҟа. Урҭ адоуцәа ирызкуп, даргьы дауҟаҵароуп уҳәарын – Гомер иҩымҭақәа рҿы зыӡбахә
имоу ааугәаладыршәарын. Урҭ изаҟаразаалак шәыгак рыдгаламызт,
иҭыҟҟа ирныз асахьақәа ракәын зынӡа узыршанхоз…
Ҕәыла ихҟьаз ари ауада ду аҭӡамцқәа ракәзаргьы, изырԥшӡаша даҽа
сахьа-ҷыдак кыдмызт, лакӡа-ҩакӡа еиԥхаххаа иаларкьакьаз «аҵәыгәагәқәа» рҿы ихшьыз зеиуа-хкы уҭаху, иргачамкгоу абџьарқәа рыда.
Абри ауп зегьы ирыцкны мышмазарас имоу, дагьззыгәдуу Ҳасанбеи
Ачачба.
Уи ибзиан иҳәон аурысшәа. «Сибраҟа сахганы саныҟаз сшыхәмар-хәмаруаз исамхаҵеит», – иҳәеит, ихы днахлафшәа. Ҳасанбеи
абраҟа сара ҳамҭас исҭаз ахәыҷы-мыҷ рцымхәрас саҿа инаниҵеит
Дранда ирбаз, аиха-рҭәа иалхыз жәытә-медал ԥшаахқәак…
Ҳасанбеии ҳареи ҳанеибадыруаз дыҟан уаанӡатәи аилаҩеиласрақәа раан аԥсра иацәынхаз иашьеиҵбык (ихьӡ сгәалашәом). Убригьы
иара иеиԥш кәымжәи кабалеи деилаҳәан, еиҳагьы ицәа ианаало. Иара
ихаҭа иакәзаргьы, Ҳасанбеи дааиеиӷьушьартә ахаа-цәа иҟәнын, еиҳа
аԥагьара маҷны иныԥшуан.

471

Ажәеи ажәеи шеихаҳҳәаалоз, Ҳасанбеи дҩагылан, аҭӡы икыдкнаҳалаз жәытәи-ҿатәи иабџьарқәа, иҳәаҭҳақәа зегьы акакала иаҳирбеит. Арҭ рыбжеиҳарак сытҟәаны «агьааурқәа» Сибраҟа сандырӡуаз
еимҵәаны Гыртәылаҟа иргеит, абарҭгьы акартоӷа аҟнытә схынҳәиижьҭеи ауп цәгьаԥсышьала идыргьежьыртә аныҟасҵаз иҳәеит. Еиҳа
ихадаз сабџьар, абшьҭрала исоуз, «хьымӡӷ ақәумгааит» ҳәа саб инапала ҳамҭас исиҭахьаз, хәы змаӡам саҳәа-чаԥа ауп еиҳа сызхдыргәаҟыз
ҳәагьы нациҵеит, иԥсахы еибакуа. Уи ансзырмыԥшаа ацымхәрас
10.000 мааҭ ԥарала иршәарц ауал рықәсҵеит, иҳәеит. Қырҭтәыла агәбернаторцәа абри аҵыхәала ауадаҩра бааԥсӡа иҭагылазаап – губерниак шеибгоу шықәсыктәи раарыхра зегьы ахҭнырҵаргьы асҟак акәым,
абжа-аиҭабжагьы рызшәомызт. Убри аҟнытә аҳәа ахаҭа рымԥшаар
амуа мышмыжда иҭаргыланы иман. Егьырԥшаазаап: Қарҭ музеик аҿы
иҵәахны ирымазаарын, дара ирхатәушәа иалаҽырбо. Нас Аимараҭаҟа
иаарышьҭзаап – уантә иара ирҭеит. Ари дзырԥшааз аурыс еинрал Вакульскии, ариаҟара ахә ҳарак Ҳасанбеи изқәиҵаз аҳәа аҿра зеиԥшроу
ибарц аҭра ианааҭих: «Аԥсҳа Леон» ҳәа бырзен бызшәала ианыз аҩыра днаԥхьазаап. Уажә абар ара иаацәырган иаб Қьалышьбеи ду ҳамҭас
ииҭахьаз ари аҳәа цырцыр ду аҭра иааҭкәыцәааны, дазгәдуха ҳарҭгьы
ҳнаҿаирԥшит. Германиа, Франциа, Италиа иҭрыжьыз, зеиуа-хкы уҭаху аҳәақәа, аҟамақәа сара сныҟәараан Кавказ акырџьара избахьан
уаанӡагьы. Аха ари аҭоурыхқәа исеиҳәази иара шысирбази иахьагьы
сгәы иҭыҵәом…
Ҳасанбеи абраҟа 18 шықәса зхыҵуаз иԥа диԥхьан дааиган даҳирдырит. Ҵабыргыҵәҟьаны, уи ахьарԥыс ззырҳәоз иакәын – дкахәхәа,
дыԥшӡакәакәараӡа. Деилаҳәан «иаармарианы», аха ишәыз зегьы мыцхәы инаалон. Иблақәа рҭыԥхашьеи макьана изызҳауаз ари аҷкәын
иҭеиҭыԥши ирҳәон еилҟьаӡак шиакәхоз. Ари Ҳасанбеи иҳәсақәа руаӡәк илыхшаз дреиуазаап, иан шьҭрала Бзыԥ аӡиас аԥшаҳәа ааигәара инхо Нарчыҟә (ижәла самызҵааит) захьӡу аамысҭа дук диԥҳазаап.
Иара аԥсуаа рҵас ишаҵанакуала, ааӡара дахьыҟазынтә уажә ааигәаӡакәзаап иаб иҩныҟа даныхынҳәыз. Ҳасанбеи иԥа даара дышизгәдууз ихы-иҿы ианыԥшуан – даԥсахар, даԥсамхаргьы ҟалашьа имаӡам,
ари аҳәа абшьҭрала иара итәхоит, иаргьы хьӡы-ԥшала ҳаԥхьаҟа игыло,
ҳхьышьҭра змырӡша ирымеидароуп, иҳәеит. Аб абри аниҳәоз ақәыԥшцәа зхьыкәкәа ицоз иԥа дҭаҳа-ҭыӷьаӡа дахьгылаз, иара уажәнатәгьы
фырхаҵарак аарԥшра дазхиоуп уҳәарын. Аб иҳаиҳәеит иара убас ари

472

иԥа хазына уажә ааигәа Аҟәа абааҭа аҩныҵҟа иҟоу анцәаиҳәарҭаҿы
қьырсиан ҵасла дшырнаҭыз…
Зыҿцәажәара мыцхәы ибзиаз ари ауаҩ ду иҳаиҳәеит еиҳа ихадароу аԥхынтәи иаҳҭынрақәа ахьыҟоу ианшьцәа Маршьанаа ртәылан –
Дал, Ҵабал, Кәыдрыҭа ахахьы, Марыхә ашьха ашьапаҿыҵәҟьа шакәу.
Арантә Ҵабалынӡа 40-45 верс бжьоуп, иҳәеит, уантәгьы… (исгәалашәом шаҟа иҳәаз). Уажә ҳара ҳаниацәажәоз аамҭазы уи иҳәсақәа
рызынтәык уахь ишьҭхьазаарын. Избан акәзар, ҳара иҽырҭынчшәа
дҳацәажәон аха, иашьа иԥа аԥсҳа Аҳмыҭбеии иареи реизыҟазаашьа
иахҟьаны, дырҩегьых Аԥсны аҭагылазаашьа бааԥсӡан – ажәытә ӷанџь:
шьоук аурысқәа иахьрыдгылоз (Аҳмыҭбеи аԥхьа днаргыланы), егьырҭ
Ҳасанбеи ианшьцәеи иареи, урҭ ирхьыԥшызи, зымҩа иахьахоз, Аԥсны
аҳра ахьеимаркуаз аҵыхәа ԥҵәомызт… Ҳасанбеи Сибрантә дхынҳәит
акыр «иҟар» хҽны (уи ауп иаӷацәа зықәгәыӷуаз), аха зегь акоуп Урыстәыла даӷа-бааԥсны дшыҟац дыҟан. Аҳмыҭбеигьы аурысқәа дрыцәнымхо дыҟамызт излагәасҭаз ала, аха «урҭ нықәҵны ианца (ацара ргәы
иҭаз џьушьап) ҳаӷеимшхара ҳҭагыларан ҳаҟоуп» иҳәеит иара иҿы ҳаныҟаз – уи зегь раԥхьа хадара азҭаран иҟоугьы саб иашьа Ҳасанбеи
иоуп ҳәа диқәӡбаны дцәажәон. Ажәларгьы гәыла-ԥсыла Ҳасанбеи ишидгылац идгылон, Асланбеи итәы ианырзамыргаӡа, уеизгьы-уеизгьы ари
итәы иаҳаргароуп ҳәа дырҩегьых рҽазҵәылхны иашьҭан. Ҵабыргынгьы, иара иаҟара иҟәышыз, зыхшыҩ ҵарыз, ԥшра-сахьала еиҭаҳәатәыз,
зтәыла аҳра аныҟәгара иаԥсаз даҽаӡә иԥшаара мариамызт – убри
акәын ҳахьнеилакгьы зегь ирҳәозгьы. Амала иара Ҳасанбеи идыруан,
иага иҽирҟәымшәышәыргьы, иага маанала срыҵалап иҳәаргьы, амчрахь инагара аурысқәа амалахазгьы ишалдмыршоз. Уажәазы ихыԥша ахьыӷәӷәоу аҟнытә, насгьы идгылоз ҭауади-аамсҭеи аҭыӡшәаҟаҵара
ианаҟәымҵӡа, рхы дадырхәарц дааргеит, аха… Иаарҭаххар дырҩегьых
дырбаандаҩны Сибраҟа зынӡа ҿааҳәыра имоуа деиҭадәықәрымҵашеи, ма чарҳәарак иҵарымгалашеи…
Ажәакала, иҟало уаҩы изымдыруа, аҭагылазаашьа цәгьаӡан ҳара
уи ҳаниҿцәажәоз. Ҳасанбеи идыруан сареи сҩызцәеи Аԥсны адгьыл
иҵаҵәахны иамоу амаденқәа, иара аԥсабара ахаҭа аилкаара уҳәа
ҳзышьҭаз. Исеиҳәеит уи Кьалашәыр х-верск ина цәхыкны аӡ-ҵәыҵәы
шааиуа, анаҩс Шәқәырча ҳәа иахьашьҭоу аҭыԥ ааигәарагьы аӡыршы
аҽырҽырҳәа адгьыл ишыҵҩыруа…
Жәытәаахысгьы ирҳәозаарын Аҟәа акәша-мыкәша ахьы амоуп,
араӡни атсеи рмаденқәа адгьыл иҵоуп ҳәа. Аурыс еиҳабыра, иара

473

Ҳасанбеи абзиара ирганы, ҳаҭырқәҵарала инапы ианырҵахьан урҭ
рыԥшааразы иаарышьҭыз ҩыџьа аурыс нџьнырцәа мҩаԥигарц, уи азы
иџьа-ԥса ахәгьы бзианы ишыршәо днақәыргәыӷны. Анџьнырцәа руаӡәк,
амаиор Гурнев иакәзаарын. Ҳасанбеи урҭ аԥсыуа маҭәала еилаҳәаны,
изыхьчаша ауаа рыцҵаны ишишьҭыз дахлафуа аӡбахә сеиҳәеит. Шәаргьы ус шәҳашьҭып иахьышәҭаху иҳәеит, аха мап скит, уажә иҟоу аҭагылазаашьазы уахь сныҟәара хыдарахар алшон…
Ҳасанбеи иахь сымҩанызгаз ани Қьалышьбеи ду иқьачақь, уажә
ичынуаҩхаз ауаҩы мӡанреи ҳареи дырҩегьых ҳхынҳәны Аҟәаҟа ҳааит
– аԥшәма пату ҳақәҵаны ҳааишьҭит, аха иубартә иҟан уи аханатәгьы
данҳацәажәоз гәрамгарыла дышҳахәаԥшуаз. Аиҳарак ԥасатәи ақьачақь (иара иага иҽирҩашьозаргьы, уажәгьы ԥсабарала дышқьачақьыз
ҵәахышьа амаӡамызт – уихәаԥшны ӡы узыжәуамызт). Ҳара афранцызцәа ҳҳәынҭқарра иахагылоу акарольцәа жәытәаахыс раҳҭынрақәа
рҿы, аӡлагара-ҳәынаԥқәа реиԥш, иамымҵәо аинтриганцәа, ақьачақьцәа џьара акала дреиԥшын ари ахәарҭлаӷьгьы. Дара аратәи аҳцәа рдинастиаҿы иҟаз аиҿыхарақәа, абиԥарала реиҿагыларақәа уҳәа, ҳара
ҳҭоурых излеиԥшыз маҷмызт. Ихәыҷы-иду атәылақәа зегьы уи аганахьала «анкы илыхшазаап» ҳәагьы сгәы инҭысҳәааит…
Ауаҩаамысҭашәа ду Ҳасанбеи Ачачба Кьалашәыртәи иаҳҭынраҿы
ҳаныҟаз ашьҭахьгьы иареи сареи акырынтә ҳаиниеит. Аиҳарак схаҿы
иаанхеит ҽнак Аҟәа адәкаршәраҿы ҳаибабара. Уи аҽны уи иашьа иԥа
– Аԥсны аҳ Аҳмыҭбеи иахь иишьҭыз ацҳаражәҳәаҩцәа дырзыԥшын: уи
ажәа иниҵазаап, абригь-абригь ҟаумҵакәа еинышәашьа ҳамам – ма
уара, ма сара ҳәа диқәмақарны! Деилаҳәан иара уажәы иҩны дшызбаз
еиԥш акәымкәа, кәымжәы шкәакәала. Ишьаҵақәа ишьахәарқәа рҭарҟаца – европатәи ҽыбӷа-ҟазак иҽеилаҳәашьа еиԥшшәа. Ари ауаҩаҳ-лаша
аҵәаша-ҵла дуқәа рымҵан икаршәыз ауапақәа рҿы ҳнаиртәеит, исыцыз сҩызцәа амшынуаагьы саргьы. Аҵәа-ҵла ду амахәқәа рҿы ихшьын
иаӷацәа ирцәигаз, уаҩ дзыршанхоз абџьарқәа. Араҟа уи дырҩегьых
аԥшәымак иаҳасабала пату ҳақәҵан иаҳиржәит (аџьармыкьахь ишькылкҩы дышьҭны иааиргаз) Донтәи ашампан-ҩы. Иара ихаҭа ҿамҩакгьы иҿахьы иҩеимгеит.
Убри ашьҭахь даҽазныкгьы Аҟәа аџьармыкь аԥхьа дызбеит Ҳасанбеи. Излеилыскааз ала, уи Аҟәа абааҭа акомендант диацәажәарц
иҭахын, жәаха ҽнак ӷәӷәала иахьеилаиргьежьыз азы «хырқьиарак»
аҳасабала. Аха иара аџьармыкь агәашәқәа дырҭамлеит, абаа аҩныҵҟахь снеиуеитҳәагьы иақәимкит. Ус дыԥшны дгылан. Уи чарҳәарак

474

изырымурц азы еснагь, ашәарах еиԥш, игәиҽануп, еснагь убас ауп ихы
шымҩаԥиго…
Ҳасанбеи дызнымшәо иашьа иԥа Аҳмыҭбеи (уи аиҳараӡак ианаимыжьуа агыруа аҳцәа рҳәатәала аурысқәа дрыдгыланы ԥсҳәаа, далаа,
ҵабалаа дахьрабашьуа ауп, хаҭала абџьар кны, драԥызаны) шамахамзар Аҟәатәи раҳҭынрахьы дааӡом. Даазқәылазк дахьыҟаӡоу иаб Сафарбеии иареи Соуксу ҳәа зыхьӡ рыԥсаххьаз Лыхны ақыҭан ауп. «Соуксу» – аӡыхь ҳәоуп иаанаго ҭырқәшәала. Уи уаҟа ааигәаӡа иҵхәраа
иааиуеит; ҵабыргны, аиԥш ӡыхь ыҟам, агьама ансдырба саршанхеит,
аиԥш ӡы ахаан исымжәыцт сҳәо…
Бамборантә аҳ Аҳмыҭбеи иаҳҭынрахьы уанцо иубо аԥсабара, аиашазгьы, иргачамкгоуп. Иара усгьы Европатәи ауаҩы зынӡа ихахьы изаамгар ҟалап Аԥсны ахьынӡаԥшӡоу, Анцәа ихазын иишаз дгьыл-хаҭаны
ишыҟоу. Убас иԥшӡоуп иара Гыртәылагьы… Араҟа Аԥсны иахьабалак
еиуеиԥшым ашәаԥыџьаԥ: ашыц, аџь, ахьа, ахьаца, ачамҳа, ашә, аш, аӷш,
аҭәа-ҵлақәа, аҵаа-ҵлақәа уҳәа ҵҩа рымамкәа аки-аки еибарԥшӡо,
иџьашьатәха еилагылоуп.
Аԥсуаа рынхашьа акәзар уаршанхоит: изаҟаразаалак еихалыхк,
хаҳәык, ҵәымӷк зыдгалам аԥацхақәа, ақәацәқәа нышәаԥшьыла ишьыхны, акәасқьақәа ракәзаргьы ҟауарла ихыбны, рбарҵақәа «ҳарџь-ԥсарџьха»… рашҭақәа цқьакәакәараӡа, ашьац иаҵәа рҭашьшьы…
Аҳмыҭбеи, араҟа Бамбора, уажә ааскьа абааш ду ааигәара аҳҭны-кәасқьа ҿыц иргылеит, аџь-ҵла дуқәа зықәгылоу ахәы ҳарак аҿы.
Ари аҳҭны-ҩны иҩаҳаракны агәашьақәа ирықәгылоуп, ҵаҟа ҵрыбӡам,
азбжарак ада – уаҟа ҽҭроуп. Аҽы – аҳцәа шьамхыс ирыҵоу ауп. Ианакәызаалак рааигәара иҟазароуп – уаха ҵхыбжьон иҽыжәлатәхаргьы,
ахьышәҭҳәа дналбаан дҽыжәлартә. Ари аиԥш аҵасгьы шамахамзар
адунеи аҿы џьара иҟоуп ҳәа сыҟам…
Аҳҭны-ҩны ауадақәа даара иҭбаа-ҭыцәуп, иара ус баша ӷәыла еҩкаауп, адашьмагьы ӷәыла ихҟьоуп. Ауадақәа ҩнымаҭәала ирхиоуп – ирыҩнагылоу адиван дуқәа ауарҳал ԥшӡақәа рыларшәуп. Аҟәардәқәагьы,
акреслақәагьы оумашәа ибзиоуп… Зегь реиҳа аҩны зырԥшӡо, гәеисырҭасгьы иамоу ауаџьаҟ ауп. Уи цәгьа иблахкыганы, иԥшӡаны иҭачаԥоуп.
Аԥсны зегьы ахәышҭаарамца ду аброуп ашьапы ахьакуа уҳәап…
Абас Ҳасанбеии уи иашьа иԥа Аҳмыҭбеии рыҩнқәа реиҿкаашьа,
рынхашьа-нҵышьа цәгьа иеиԥшуп – даргьы шьак еицрылоуп, жәытә
хьышьҭра дук иатәуп нас, иаԥсыуа гәҭылсақәоуп, раншьцәа рыла
еимарам акәымзар. Урҭ рабацәагь, рабдуцәагьы рҭоурыхмҩа акыр

475

шәышықәсақәа раахыс аԥсуа жәлар рҭоурых зхагьежьуа «лыроуп». Аха
сара иахьынӡеилыскааз ала, рыкәша-мыкәша иҟоу аҭагылазаашьа, Кавказ зегьы аҿы имҩаԥысуа ахҭысқәа арҭгьы бзазашьа рнаҭом – наҟ-ааҟ
еиҿанаргылоит, инибамырҵәар амуа. Дара уи бжеиҳан ирызгәаҭом…
Аҭырқәцәа араҟа еиҳа рымчра аныӷәӷәаз, ажәлар зынӡа ахәура
иҭацалаӡаны ианрымаз зынгьы (1771 шықәсазы), арҭ аҳцәа нараԥызан, Сухум-Кале ҳәа изышьҭаз Аҟәа абаа иажәланы аԥсуаа рнапаҿы
иааргеит. Хадаратәла жәлар усҟантәи рықәгылара напхгара азҭозгьы
Ҳасанбеии Аҳмыҭбеии рабдуцәа – Леони Жәраби захьӡыз аҩеишьцәа
гәакьақәа ракәын. Убасҟангьы фырхаҵарыла аҭырқәцәа ара ианықәырца, анаҩсгьы ҽеила еидгыланы иқәԥазҭгьы, ртәыла ахақәиҭра нагӡа
арҭон, аха арҭ рыкәша-мыкәша иҟаз ҭауади-аамсҭеии дареи еибарххо,
рҳәоу еиқәымшәо, аҳра шеимаркуаз, рымч рылӡаа цәгьала ианықәха,
аишьцәа рахьтә Леон Ачачба захьӡыз, аҭырқәцәа еибашьрыла ирымпыҵырххьаз абааҭа дырҩегьых маӡала ираадирхәҳаит, иагьаҭнихит
«пиастро» ҳәа изышьҭоу 20 ааҵәа рызна аԥара. Уинахыс «раничарцәа» рыла аҭырқәцәа ари абаа рыхьчон, рыҽдырӷәӷәеит – анаҩстәи
ахҭысқәа ҟалаанӡа, изларҳәо, Қьалышьбеи ду иаҳра ааиаанӡа, уи ҽамыршьагала аҭырқәцәа дрыдгылошәа ҟаҵаны, абааҭа дырҩегьых ирцәигаанӡа.
Ишуасҳәахьоу еиԥш, са санахҭыгәлаз араҟа аурысқәа рымчра даара аҽарӷәӷәахьан, аҭырқәцәа рхабар зхабаругьы ыҟамызт, аха иалоухи, ажәытә ӷаанџь еиқәтәашьак амамызт. Хыхь-хыхьла уахьахәаԥшуаз иара ус аҳра аимакра акәыз џьушьон иҟаз, аха иҟаҵәҟьаз дырҩегьых Урыстәылеи Ҭырқәтәылеи реимак акәын… Уи аҿгьы аԥсҳацәа
абџьарын. Уажә знапы иакызгьы аурыс империа амаҵ азызуаз ачынуаа дуқәа ракәын. Урҭ Аҳмыҭбеи дабџьар бзианы дыркын, макьана
иахьынӡарылшо рхы дадырхәарц акәын. Иамуӡакәа иҟалозаргьы, уи
иаасҭагьы ажәлар рҿы зхыԥша ӷәӷәаз Ҳасанбеи иахь ихьаҳәыргьы
алшон, рҳәатәаҿы дырзаагар. Уи иақәгәыӷноуп, сымҩашьозар, Сибрантәи ирхынҳәра излақәшаҳаҭхазгьы. Аха иара ҽыԥсахшьак имамкәа дшыҟац дыҟан макьана – иашьа иԥеи иареи шеиӷацәац еиӷацәан.
Аҵыхәтәан еиҳагьы еицәахеит реизыҟазаашьа. Аиҳарак уи зыхҟьаз Ҳасанбеи изааигәаӡоу аамысҭа уаҩык, иара убра Кьалашәыр игәылара,
ажәытә Диоскәриа ахьыҟаз ааигәара, Аҳмыҭбеи иусқәа мҩаԥызго, уахгьы-ҽынгьы ицҽыжәу шьуокы дыршьит. Ҳасанбеи ари уаҩы ишимбац
ишьара дықәнаҟьаӡеит, ҳәаҭыхлаҵәҟьа дрыжәланы аӡәырҩы иҟәаҟәеит, рҳәаҭҳақәа рхыхны игеит. Нас ҩеижәаҩык еиҳа изааигәаз ауаа

476

ҟәыӷақәа аашьҭыхны дҽыжәлеит – Қәҭешьҟа дцаны уаҟа аурыс губернатор иҿы ихы еиҭеиҳәарц, Аҳмыҭбеи дизашшырц. Ари заҳаз Аҳмыҭбеи уаа ҩышә-хышәҩык иеибашьцәа лаишьҭеиҵеит Ҳасанбеи ддырбандаҩырц (иара Аҳмыҭбеи усгьы аханатә аахысгьы аурыс император
изин иман иԥырхагоу ишьларц, ма Сибраҟа ихиҵаларц. Ус идырӡхьазгьы даара ирацәаҩын). Ҳасанбеи дрытҟәарц ишьҭеиҵаз ар рхыԥхьаӡара шрацәаҩызгьы, егьрылымшакәа рхаҭақәа аарла рыԥсгатәы рыманы
Ҳасанбеи ицәцеит, ӷәара-пара еимпит, Аҳмыҭбеи мыцхә изааигәаӡаз
рԥыза-аамсҭакгьы дишьит. Ажәакала, ари атәылан ишырҳәо еиԥш,
арҭ аишьцәа дырҩегьых ашьа рыбжьалеит. Иҭахаз аамсҭауаҩы иуацәа-иҭахцәа ҳшьа ҳамур ҟалом ҳәа адунеи аадырҳәуеит, иҿҟьаса
игьежьуа Аԥсны иалоуп ашьра ҟазҵаз дҳаԥшаауеит ҳәа…
Аҳмыҭбеи инапы иаку амчра ихы иархәаны, иара ианакәызаалак
ицәымӷу иаб иашьа Ҳасанбеи закәанла дахьирхәырц иақәикит, аха
ауаҩ ԥагьа ҟәыш ду Ҳасанбеи уи аиԥш ахьымӡӷ даҵалозма, уи иаахтны иашьа иԥа игәы иҭеикыз ҽырхықәымҵарала дахыччон, са сганахь ауп аиаша ахьыҟоу, улашьапыфацәеи уареи суа-сҭахы, сгәакьа
дахьышәшьыз аҟнытә иахьырхәтәу шәа шәоуп ҳәа дԥаԥашькны дықәгылеит, иаарласынгьы ишьра ҟазҵаз дкны дсышәымҭар ауамеиқәаҵәа
шәзаасцараны сыҟоуп ҳәа дмақарит (убарҭ ицҳаражәҳәаҩцәа данырзыԥшыз ауп Аҟәа иареи сареи дырҩегьых ҳанеиқәшәахыз). Ари зынӡа
Аҳмыҭбеи иаҳаҭыр ланарҟәит. Амалагьы уи ԥсабарала ԥсыҽк иакәын,
иага-иага иундаз ишахәҭоу ижәлар рҿы аҳра иуртә дзыҟамлеит. Иан
Адианԥҳа, агырқәа аҳцәа раҳәшьа гәакьа, лҳәатәала акәӡан даазқәылазк дшыҟаз…
Изласарҳәаз ала (Асланбеи ишыҟаиҵалоз еиԥш), Ҳасанбеи Аԥсны
зегьы ашьапы иқәиргылеит, уажәымзар-уажәы аишьцәа наҟ-ааҟ реибашьра еиҭаҵысырц егьагмызт. Уаҩ дзықәгәыӷуа ҳәагьы егьыҟамызт,
аиӷацәа макьана наҟ-ааҟ ус еиҿаԥшуан, раԥхьа ахы зкуа ҳәа…
Иара дагьиашагәышьан Ҳасанбеи, раԥхьа иара изааигәаз
иарӷьажәҩацәа иреиуаз иоуп Аҳмыҭбеи иуаа иршьыз, иара иоуп
дрытҟәарц ар зышьҭарҵаз, азалымдарра иақәдыршәаз, аха Аҳмыҭбеи
абасҟак иааиҭаху зегь ҟаиҵартә амчра изҭаз аурыс еиҳабыра, иара
иага диашазаргьы, ишидымгыло идыруан Ҳасанбеи. Убри аҟнытә даақәгьежьаан, ибзианы хаҭала иидыруаз ачерқьесцәа, адыгьаа уҳәа
Нхыҵынтә иашьцәа ажәа рниҵеит, абасгьы-абасгьы, сҭагылазаашьа уадаҩхаӡеит, ацхыраара сышәҭароуп ҳәа. «Урҭ лассы иаараны иҟоуп, нас
иҳаибарбап» ҳәа дмақаруан иара. Ииашоу-ииашаҵәҟьамзу здыруадаз,

477

аха, уи Аҳмыҭбеи иахь иишьҭыз ацҳаражәҳәаҩцәа рыла агәра ииргеит хымԥада ус шакәхоз – ачерқьезқәа х-зымҩак рыла ижәылараны
ишыҟоу: амшын аганахь ала, ашьха-каҵәарақәа рыла, нас гаҿа-мҩала…
Ари заҳаз Аҳмыҭбеи дшәаҟьаӡазаап, иаргьы ацҳаражәҳәаҩцәа
ааишьҭзаап, иқәмақарыз иаб иашьа Ҳасанбеи ишҟа, аинышәара иҽазкшәа, аха аҭак ҳәа егьимаҳазаап.
Ҳасанбеи, Аҳмыҭбеи изынаишьҭыз ацҳаражәҳәаҩцәа рыла иеиҳәеит иҟалаз аимак аилыргаразы бжьаҟазас Маан Кац ҳәа аамсҭа уаҩык
дшиҭахыз, аха Аҳмыҭбеи уи мап ацәикзаап. Ус акәзар иҳаибарбап ҳәа
ҿыц бааԥсылаӡа диқәмақарны ажәа изицҳазаап…
Абас дырҩегьых ахырзаман ҟалараны иҟан – Аԥсны аҽеиҩнашеит
ҩыџьараны. Ажәлар аиҳараҩӡак ԥсҳас Ҳасанбеи дҟарҵарц рҭаххеит,
Маршьанаагьы уи идгылеит, урҭ Аҳмыҭбеи ӷәӷәала игәаӷ рыман, реиуарагьы агәхьаа мкыкәа, изларҳәоз ала, даара аус хәымгақәа рзеиҿикаахьан, арахь иаҳәшьа гәакьа Енџьы-ҳаным илхырҟьаны дара-дара
мышмыжда иҭагылазаап…
Анс уҳәа, арс уҳәа, иҟало уаҩы издыруамызт. Сара тәымуаҩык
наԥшыхақә сызлахәаԥшуаз ала – ҳаԥхьаҟа Аԥсны алахьынҵа даара
иҽеихомызт, ҟәышрала мҩакы ианықәҵамха…
Аҳ «иарӷьажәҩа»
Шьҭрала ифранцызу ари ашвеицар академик ныҟәаҩ-ҟьалашәа
иҟоу дышсыхцәажәақәаз убоит уеизгьы. Уи дхызхыз Аԥсны аԥсабара
аԥшӡара, Ҳасанбеи ииржәыз ашампан-ҩы аасҭагьы, илсит, дарҩышьӡеит – уи аҟнытә гәыбӷан исҭом. Насгьы ицмҩалацәагь иаргьы баша имааит урҭ арахь, рхатә гәҭакқәа рыман – маӡа-аргама Кавказ ажәларқәа
ҭырҵаауан. Иззы ухацкы? Еилкаауп иззы! Қьалышьбеи ду иқьачақь
уара сужьахуеит! Ҭабуп иҳәааит, мап мкыкәа сахьицныҟәаз (ари сгәанала аҩысҭааӡак иоуп, Ҭалеиран иаасҭа Напалион иоуп дыззаигәоугьы.
Уи 1812 шықәсазы Хыштәыла дақәлараны дшыҟазгьы идыруазар ҟаларын). Сара зны Ҵабал сцаны Қьалышьбеи дышҭахаз ала шәаџьҳәара
анызуаз, уа сахьлеиз Ҳасанбеи аҟамчы исхиҟьаз аҵыхәала иааигәарагьы сықәымлацызт. Сибрантә дааижьҭеигьы хара-харантә сивсуан.
Уажә изгәаӷьыз афранцыз ԥынҵаҭацәажәаҩ-ҵызҟьашәа иҟоу изеилукаауама – ақьачақь мӡандра ҳәа дсыхцәажәоит. Иара моу сара аурыс
адмирал дуӡӡа (Серебриаков иоуп сызҿу) сицны Дали Ҵабали сырҭыс-

478

ны Ҟәбинанӡа сцахьеит. Ҵоуп, усҟан ԥаса аасҭа аамҭақәа еиҳа рҽырԥсаххьан – аиҳарак 1837 шықәсазы аинрал Розен Ҵабал гьангьашрыла
инапаҿы ианааига инаркны…
Серебриаков ҳәа сызҿу адмирал шә-ҩык ауаа ицҽыжәын, убас
иӷәӷәаӡаз аӡә иакәын, аха са сицымцар ада ԥсыхәа ҟамлеит. Аа-мшы
амҩа ҳақәын иареи сареи. Иареи сареи зысҳәо, аҽқәа еивагылартә
иахьыҟаз иахьабалак иареи сареи ҳаивагылан (ԥаса Ҳасанбеи сҽыжәицахьан, аха уажә дырҩегьых сзықәтәаз Қьалышьбеи ду иҽыхәақәа руак
акәын), егьырҭ зегьы еицрыхәхәа иҳашьҭагылан…
Агаҿа инаркны нхыҵынӡа, Аԥсны агәы ҳалсны ҳахьцоз, иаҳбаз-иҳаҳаз дара реиҳагьы сара иџьасшьон, избан уҳәар, ԥаса санықьачақьуаз сықьачақьра сханагалацәан исызгәамҭоз рацәан, уажә зегь
ҿыцбараха избон… Аҟәа абааҭаҿы ҳақәҵит кәыркәа мза ашьыжьӡа.
Ҳаиԥхыҟәҟәа ҳашлеиуаз, Маҷара аԥсҭа ҳҭаланы, ажәытәӡатәи Маршьанаа рымҩа, Ар рымҩаду ала ҳамцакәа, такәы ҳласкьаны, Ҵҟыбын
(Аурымқәа Дранда зыхьӡырҵаз) ҳалсны, уантәи Чыжьаушьи Аӷшбнара-ахәқәеи ҳрықәсны, нас устәи Аԥианч ашьха-лаҟә ашьапаҿы ҳлеит. Абра апрапоршьчыкь ҳәа аурысқәа ачын зыжәҩа иқәырҵахьаз
Маршьан Зосҳанбеи дҳақәшәеит (уи саниба, ибжьы ныҵакны, иблақәа
цәыркшаԥаны, аха иаарлафшәа, уара ара уабаанагеи, абна улӡааитеи,
иҳәеит, аха саргьы шьҭа иуршәо сакәмызт). Устәи ҳҿылаҳхан, Мрамба абаа ҳазкылсит. Иара абраҟагьы адмирал дуӡӡа даараны дыҟоуп ҳәа заа згәызҽанырҵахьаз апрапоршьчик Маршьан Шьырынбеии
(ашьҭахь Лыхнытәи аизара ду иалахәыз) аштабс-капитан Маршьан
Баҭалбеии ҳԥылеит. Урҭк дара реиԥш ар-маҭәа исшәыз егьииз уҳәа,
сеилаҳәашьақәа зынӡаск оумашәа ирбаӡеит, аха сылаҿырымҭит – избанзар, иага иԥагьақәазаргьы, уажә азы даргьы саргьы еиҩаҳгоз рацәак егьыҟамызт. Иҟалап са санырба ирзааиз аамҭа «ссир» иахьынӡа
«шьҭнахыз» ӷәӷәала ирнырзар, иагьԥхаршьазар. Аллаҳ иоуп издыруа!
Урҭ Амтҟьалынӡа иҳацҽыжәны иҩеит. Баҭалбеи бжьышықәса зхыҵуаз
иҷкәын хәыҷгьы ҽы-маркаԥа дук иҵаԥаџьԥаџьуа дицын. Уи иҽыжәшьа,
иҟама, итапанча уҳәа, бџьарлагьы деибыҭаны иеилаҳәашьақәа, аӷбаҟаҵаҩ ауардын аниба ишџьеишьаз еиԥш, адмирал цәгьа илакәшьаны
дихәаԥшуан. Баҭалбеи «илашьапыфацәагь» иаргьы Мрамба инаркны
аинрал ицҽыжәызгьы ҳаргьы ишҳацыз иҳацӡан – ҳамҩа аанҵәаанӡа…
Унеихьоу сыздыруам аха, Мрамба џьара-џьара Мрамба шырҳәаҵәҟьо иҟоуп – иҭылашьцааӡа. Уантә ҳанықәҵ, Ҵабал зымҩа иааныжьны, Дал аԥсҭа ҳҭалеит, аҩмытҟьалк ахьеилало ҳазкылсит, ҳааҳәны

479

аӡы аԥшаҳәа ҳнавалан, Амтҟьал ду Кәыдры иахьалало ҳалбааит, арымарахь ҳаақәҵәиаан, Багада ацҳаҿы ҳаҩкылсит. Уи цәгьа иџьеишьеит
ҳазцыз адмирал ду – акыраамҭа дҽыжәыззала дахьгылаз дахәаԥшуан, нас игәы иамукәа дҽыжәҵын (убасҟан ишькыл скуеит ҳәа саргьы
сахьынҽыжәԥаз сшьап ихҳәацыз иахьагьы исыхьуеит), ацҳа дықәлан
ахы-аҵыхәа дцо-даауа акыр иҭиҵааит – иаҳҳәоз зегьы ицыз «аписар» аффаҳәа ақьаад ианиҵон. Ари ацҳа митәык инацәыхарамкәа,
аӡы аԥшаҳәаҿы «қәацәқәак» леилышьны, уахык ҳаԥхьеит. Адырҩаҽны ҳаиҭалҽыжәлахын, Лаҭа, Баҭалбеи иаҳҭынраҿы ҳҩеит. Аҳҭынра
уҳәеит ҳәа, зеиԥш ҳҭынроузеи – алакә аҿгьы уи аиԥш убашам… Ҳасас дгачамкны дахьԥшра издыруамызт… Уахыки-ҽнаки абраҟа ҳазҭаз
аԥшәма – Маршьан Баҭалбеи ду иҩнаҭа крыфаран, крыжәран. Сара
исзууазеи, аха адмирал Серебриаков даара дсас-дахь дуун. Ԥаса
ахыш ифҩы заҳауаз Маршьанаа дуқәа ԥыҭҩык уажә ари ихацкы камыршәуа ишивагьежьуаз убар укьатеиах ԥҵәарын – аиҳарак ахышқәа
рчын зыжәҩахырқәа ирықәызҵахьаз роуп урҭ, ҳәарас иаҭахузеи аха,
иара Баҭалбеигьы раԥхьа днаргыланы. Егьырҭ «Розен ауаҩ-казен» иага
«рҟар» хиҽхьазаргьы, агьааурқәа ҳамбароуп ҳәа ирҳәац рҳәон, иабрагьны абна илазгьы рацәаҩын…
Арҭ Лаҭатәи Амаршьанқәа ртәы сара еиҳа еиӷьны излаздыруа
Маҳмаҭқьари илоуп. Уии сареи еиҳа ҳаимадан, ишуасҳәахьоу еиԥш.
Маршьан Дарыҟәа иԥацәа ф-ҩык ыҟамзи нас: иара Баҭалбеи дназлоу, Хьымкәараса, Ешсоу, Шабаҭ, Адамыр, Маҳмаҭқьари ҳәа сызҿугьы
рашьа иакәымзи… Уи иан д-Чачԥҳан нас, Енџьы-ҳаным лакәымзи, сызлацәажәо аамҭаз Аԥсны аҳас иҟаз Аҳмыҭбеи Ачачба иаҳәшьа гәакьа…
Абри лхаҵа Хьымкәараса (абарҭ Дарыҟәа иԥацәа иреиуаз) даара уаҩ
нагак иакәымзи, Аԥсны аҳ бӷас даниоу, иашьцәагь иаргьы уи даара рхы
ишадырхәоз, иааиқәшәан даныԥсы, абри иԥҳәыс еиба, Енџьы-ҳаным
хәаша, дналышьҭагьежьны ԥҳәысс дигеит Амтҟьал инхоз Маршьан Бабышь – Ҵабалтәи Хьрыԥс-иԥацәа иреиуаз. Дара Хьрыԥсаа: Шьырынбеи, Османбеи, Сааҭбеи уҳәа быжьҩеишьцәа ыҟамзи. Убарҭ раҳәшьа ду
лакәымзи Рабиа-ҳанымгьы – Қьалышьбеи ду иаҳкәажә-ԥҳәыс. Иубоит
усгьы, акаҭа еиԥш, арҭ жәытәаахысгьы шаҟа еилысны иҟаз…
Дарыҟәараа еибахаз рҭаца Хьрыԥс-иԥацәа иреиуаз Бабышь данига ӷас дышьҭырхит; ҳашьа иакәын, ҳҭаца ихы дышԥадикылоз рымҳәеи,
арахь жәытә еиӷарақәакгьы рыбжьан. Иара Бабышь ҳәа ҳазҿу, Маршьанаа аӡәы диеиԥшымкәа, хырзаманӡак иакәымзи – дубахьазу сыздыруам, аха, уара дабоубахуаз… Уажәраанӡа ицәгьа-ибзиа жьрацәара-

480

ла иҳауаз аԥсҳа Аҳмыҭбеи ҳара ҳацкыс иара иакәын ҳабӷа зҭахыз,
уи дҳаӷахеит ҳәа ҳацәшәо ҳаҟаӡам, аха уажә ҿыц иуахаз ҳажәлантә,
ҳашьа «бзиахә» бӷас диоур ҳусқәа дрыцәгьаӡара иҟоуп рҳәан, Дарыҟәа
иԥацәа даара ихьымӡӷырымшьеи, даарагьы иҭыӡшәарымгеи. Акыс иԥсыз рашьа гәакьа Хьымкәараса иҭынхаз ани Маҳмаҭқьари ҟадыџь дара
рахь дықәымло, иабԥса иахь диасӡеит. Дцо-даауа ианшьа Аҳмыҭбеи
иабԥса Бабышьи цҳаражәҳәаҩыс дрыбжьалеит. Бабышь ара Аҟәа азааигәара аҳҭынра ҿыцгьы ҟаиҵеит, иахьа Бабышьира ҳәа шәзышьҭоу
ақыҭан. Маҳмаҭқьари «ладеи-ҩадеи иатәу» ҳәа шәа шәшихыччо дыҟамызт – даара ихшыҩ ҵарын, еиликаауазгьы рацәан – ҩ-мцакы дрыбжьахеит умҳәозар. Уи Аҟәа абааҭаҿы даацыԥхьаӡа зегь реиҳа иареи
сареи ҳаиқәшәон. Ианду Адианԥҳагьы цәгьа бзиа дибон иара. Ажәакала, ара ҳарҭ, ақьачақьцәа ҳасҩаҭаара иарҿиаз цқьа ухшыҩ азцап
ҳәа сгәы иаанагоит: Егрынтә ԥасашәа зны зҿааҳархаз азҩоуп уажәгьы
еихсыӷьрада «аусура» иаҿыз… Уи абарҭ рылоуп уахь Далҟа, Ҵабалҟа
ишҭаҳгалазгьы, алҵшәақәагьы цәгьамхеит ҳәа сыҟоуп, угәы иалсыргьы…
Адмирал Серебриаков иуаагьы иаргьы ҳсасцәаны ҳазҭаз Маршьан
Баҭалбеи Дарыҟәа-иԥацәа ҳәа изышьҭаз Амаршьанқәа иреиҳабыз
иакәымзи. Уи иԥацәа: Алмахсиҭ, Ардашьыл, Асҭамыр… ирацәаҩын урҭгьы. Арҭ аишьцәа рангьы д-Чачԥҳан. Раб Баҭалбеи ихы ныхҵәо уи данлышьҭаз, иашьа Ешсоугьы лара дигәаԥханы дшырзеимакырахаз, нас
Ешсоу итапанча анеибамга иҟалаз егьииз ҳәа, ажәабжьқәа уаҳахьеит
уеизгьы – дара роуп убри зыхҳәаау.
Дарыҟәа иԥацәеи Хьрыԥс иԥацәеи Ачачԥҳа лҵыхәала аимак ӷәӷәа
анроу, зегь реиҳа зыҽзрыцәгьаӡаз Алмахсиҭ иоуп. Аибашьрахь ианкылеибагагьы, раԥхьатәи реидыслараан (Араҿар зҭоу ианеиқәшәа) иашьа
Асҭамыр дҭахеит, аҩынтә раан еинышәарц рҭахушәа ҟаҵаны, Алмахсиҭ, Бабышь дхәны дахьышьҭаз Амтҟьал иҩны ианнеи (дызхәызгьы
дара ракәымзи) ишеицәажәоз, ихыза лхьаршәҭны, иаҳәа лымҩанҵаны
ихәамц ааихихӡеит. Бабышь ихашьа иуртә дзыҟамлеит. Иаразнак иара
уаҵәҟьа уи ишьа зуыз, дыхәны дышьҭеижьҭеи дааиԥырымшәаӡакәа идтәалаз ибзыцәашьа гәакьа Иаш Смаил иоуп. Рындәылҵымҭаз уи дхысын, Алмахсиҭ иашьеиҳаб Ардашьыл ахы иқәшәеит…
Абаагәара еиԥш, ахаҳәтә ҩын-ду изгылан Маршьан Бабышь, Амтҟьал
ацҳа уахьаақәсуа арыӷьарахьтәи аган аҿы раԥхьа уназыдгылоз иара
иаҳҭынра акәын. Ханхьыҵәцарак иаҟараз иҩны, Баҭалбеи иҩны ашьап
еиԥш, ихыжәжәараӡа, ажц ахиааны, аҵлақәа агәылиааны иахьагьы

481

игылоуп. Ахаҳә-баа иалхыз абри аҩны ахаҳәтә шә-ваз ихәны иҟаз
Ардашьыл (иара дқәыԥшӡан, шкәакәак, иблагәқәа ҭылашаауа – уара
уеиԥш исахьаркны исызҳәом аха…), ашьа зыхьтатаз инапала иахьааникылаз, амҳәыршьҭа еиԥш, иҿаҿаӡа ианымҵуа акыраамҭаӡа ианын,
иахьагьы ианыҵхьеит ҳәа сыҟам…
Ачачҳа Енџьы-ҳаным мрада-мзада длашо дҭацаны Маршьан Хьымкәараса иҩнаҭа даннанага, ачара ду анылзыруаз аҽны, Ҵабал Маршьанаа зегьы ыҟан. Дыҟан иара Бабышь мцурашагьы. Иара ихаҭа иоуп
ашьҭахь аҭаца иааҳгаз (Аҟәантә аҭаца данааргоз аҭацаагацәагьы дреиҳабын) шәылхаҩаны аӡы ахькалҭәо гәашәҭишь ҳәа (усҟан ус ҵасс
иҟахын) раԥхьа иразҳәазгьы. Ауха аӡы ахькалҭәаз ашьыжь инеины
иангәарҭа, аӡыршы иаблызшәа, ашьац ыҵҩааны иҟан, «ари бзиара
иазҳәам, амцаԥшь ҳалалҵараны дыҟоуп» зҳәазгьы иара Бабышь иоуп.
Иара иоуп Дарыҟәа иԥацәа иреиуаз Хьымкәараса даныԥсы, иаџьал шааихьаз мҩашьо, лара ԥҳәысс дызгазгьы (иабеидыруаз иара уи диццартә
еиԥш Аҟәа абааҭаҿы заа аусқәа шеиҿаҳкаахьаз). Ажәа узасыршьрызеи, абас Маршьанаа аишьцәа – Хьрыԥс иԥацәеи Дарыҟәа иԥацәеи –
ҳаӷеимшахарыла иааизыҟалеит, иара Бабышь ихаҭа иҿала ишиҳәахьаз
еиԥш, ауаа рыбжьыԥсааит, иаргьы дҭахеит. Уи заагьы ацәалашәара иоухьан умбои, егьимчмызт умҳәозар…
Бабышь ишьра еиҿызкааз Маршьан Алмахсиҭ – Далаа раҳ иакәын.
Ахышқәа рахь даниас зны апрапоршьчыкь ичын ирҭеит, нас агвардиатә полковник ичынгьы ижәҩа инықәырҵеит. Арҭ Дарыҟәа-иԥацәа
раб Баҭалбеи ду иакәзар, убри ҳазныз ашәышықәсазы, шәҭаарыхҩцәа
рҳәашьала, Аԥсны аҭаарых аҿы ицназгоз дыҟамызт. Уи еиуарыла ианеилахәха нахыс Аԥсны аҳ Аҳмыҭбеи ӷәӷәала дидгылеит (уаанӡа рылақәа
шҭибахуаз). Абарҭ рыбӷала акәымзи, ииашахаҭаны, Аҳмыҭбеи иусқәа
ари Кәыдырҭа илҭанакыз ажәлар рҿы изламҩаԥигаӡозгьы – ихаҭа уахь
дҭарыжьломызт аха… Баҭалбеи ду апрапоршьчыкь ичын, нас аштабс-капитан ичын иман (штаԥс-лаԥс ҳәа, изакәызеи ари ҳәа игәаԥхацәомызт
аха). Уи Ҟрымтәи аибашьраҿгьы аурысқәа дахьрыцеибашьыз аҳаҭыр
аҟнытә ҷыдала ахыш ҳәынҭқар имҭаны аҳамҭа ду – «бронзовая медаль
на Анненской ленте» ҳәа изышьҭоу инапаҿы идыркхьан, уажә иахьыҟоу
здырхуада…
Даҽа хәыҷык аҭаарыхқәа науасҳәап нас, салоугалеит уеизгьы. Анҭ
Далтәи Амаршьанқәа, Дарыҟәа-иԥацәа, Чачаа «рыҿкы» анрылаҳҵа
нахысгьы дара-дарагьы еиҿагылахьан. Раԥхьа ахыш еинрал Розен Ҵабал бџьармцалеи гызмалрылеи инапаҿы ианааигозгьы аишьцәа ҩ-џьа-

482

раны иашеит: Шабаҭи Ешсоуи ирхьыԥшызгьы даргьы «ахышрахь» аиасра мап ацәкны, абџьар шьҭыхны иабрагьуа абна илалеит. Хьымкәарасеи Баҭалбеии (абрыла Шабаҭ иашьцәа) ирыдгылозгьы даргьы Хыштәылахь гәык-ԥсыкала ҳшыҟоу ҳәа ҭоуба руит. Арҭ Кавказ
анаместник Воронцовгьы даргьы хаҭала еибадырит, еизааигәахеит.
Амала иара убри раԥхьаӡатәи (сыԥсымзар 1837 шықәсазоуп) Ҵабал
аҭарцәраан ахыш ҳәынҭқарра ацхыраара аҭараҿы арҭ ирбаз аџьабаа
уаҩҵас аиҳабыра ахьазхьамԥшыз (уи зегь реиҳа извырбо Аҳмыҭбеи
иоуп) даара игәныргеит, даарагьы иҭыӡшәаргеит. Аиҳаракгьы Баҭалбеи иоуп амца ацразҵаӡаз. Уи сашьцәа зегь раасҭа «зцәа зхыҵыз»
са соуп, арахь уаҩҵас уи гәарымҭеит, иамур еиҳагьы сладырҟәит
иҳәан, ажәлар еилаирҩынтит, дырҩегьых ахышқәа ирҿагыло иҟаиҵеит. Ианимыхәаӡа, иуҳәаз ҳаҳаит, ҳазыразуп ҳәа ахыш еиҳабыра ажәа
инырҵеит. Рыгәра иго-изымго, мчыла иҽыҟажаны данырнышәа, иара
ихьыԥшны иабрагьуа абна илазгьы еихьышәшәа-еиԥышәшәа илҵуа
иалагеит, иаргьы дшааи-шааиуаз, ирбжьаз ақәыџьма еиԥш, аӷьараҳәа ахышқәа ацхыраара рыҭо иҿааихеит – Дали Ҵабали шеибакәу
зегьы иара даҳынгьы длыҟарҵеит, иҳәатәада егьыҟамкәа. Наҟ-ааҟ
еиҿагылаз уи иашьцәа рыхәҩык рахьтә хҩык ҭахеит ахышқәеи дареи реибашьрақәа рҿы, руаӡәк дытҟәаны даарган абра Кьалашәыр
аӡиас амшын иахьалало абаа-ҭӡы иладыргыланы, иҩызцәагь иаргьы
аҟәҟәаҳәа иларгәыдҵаны иршьит (сара сыбла ишабоз), егьи, Ешсоу захьӡыз, усгьы кышьа имамкәа Кавказ Нхыҵҟа дабрагьуа дҭан,
уи ахышқәа ирыдгылоз рашьа Басланӷәыр ишьра еиҿызкааз ҳәа
дыԥхьаӡан, зегь реиҳагьы дшәарҭан…
Амчра зырҭаз Баҭалбеи рацәак инирԥшуамызт умҳәозар, даара игәы ҭынчмызт, чарҳәарак изырур ҳәа дшәон. Амала шьҭа иара
ишиҭахыҵәҟьаз адгьылқәа зегьы импыҵаикит, Марыхә ихыҵны Нхыҵҟа
ицоз акаҵәара-мҩақәа иара инапаҵаҟа иҟалеит – ида хлаԥшҩы дрымамкәа. Уажә уи амҩа аҿықәан инышәынҭра еилаԥыхха ишкажьу убоит, араб бызшәала аҩыра зныз иқьашана ахагыла-ԥҽыхак ааҳган абра
амузеи аҿы икҿаҳҵеит, изхәарҭагәышьоузеи акәымзар…
Ахышқәа рыдгылара мап ацәызкыз арҭ рашьа Маршьан Шабаҭ уаҩы
лашаӡак иакәын. Маҷк уи итәгьы науасҳәап. Уи мыцхәы игәаӷ икит ани
аинрал Розен мыжда, убри аҟнытә иаарласны диԥыригарц иҭахымхеи –
Хьымкәарасеи Баҭалбеии ирыдиҵеит дкны дизааргарц. Ахышқәа рчын
зыжәҩа иқәыз арҭ ауаа адҵа ироуз нармыгӡар ҟалозма-тәа: ар рыманы иҿҟьаса Шабаҭ илаишьҭалан (дахьыҟаз разҳәаз са соуп) дабрагьны

483

Џьгьарда уара уқыҭан (Маршьан Алымбеи, уара уабду иаб, иҩны акәын
иара тәарҭа-гыларҭас иахьимаз, нас Бақьҟан аҳаблан, Амҷы Баӷәаза
иҿы), Гәырчхь аҳаблан ҳәа иахьашьҭоу илеихьӡан, дԥах дҿаҳәаны, дырҳәынҷеит (иахьагьы адгьыл аӡа изқәаҭыԥ ануп убра, ашьац ааӡом). Дганы «аҭаҭын денгь» еиԥш Розен дирҭеит. Шабаҭ шықәсык инеиҳаны Қарҭ
Меҭехьтәи абахҭа дҭакын. Дрыбжьаз џьыршьеит, аха доурышьҭны данаагьы, еиҳагьы деицәаны иаӷацәа дырҿагылеит. Дарыҟәа-иԥа Маршьан
Шабаҭ шаҟа длашоз аҟарагьы дуаҩыџьбара-бааԥсӡан, адунеи аҿы акы
сацәшәоит ҳәа игәы иҭамызт, Шәықәран ахышқәа иҟарҵаз абааҿы
днеины имацара драбашьуан аԥсуа шәақьла; ак шыр егьи шьҭихуан.
«Иҩныҵҟа амца ҭоуп, амаҭаԥшь иӷроуп» рҳәон. Ашьҭахь имцар амуаны,
Ҵабалаа, Далаа мшын-нырцәҟа мҳаџьырра иандәықәлагьы, шәымцан,
шәхынҳәы ҳәа арҵәаа дыҳәҳәо, Багада амҩа ҭшәарраҿы рымҩа кны
ирҿагылазгьы иара иоуп! Мҳаџьырра ицоз дрыцымцакәа, дзеибашьыц
дырҿагылан дшеибашьуаз, иара иҩызцәа руаӡәк иабџьар иааҭҟьаз
машәырла ахы иаахан дарҭынчгәышьеит…
Уи уара мыцхәы бзиа иубаз ани Шьаруан ашәаҳәаҩ иеиԥш
шәаҳәаҩыкгьы аҭоурых ашәа данҵангьы абас ихиҳәааит, уазыӡырҩишь, цқьа исгәалашәом аха:
Ҩажәижәаба маҭаԥшь зыӷраз,
Мышк аҽны изыӷрыхны,
Кәыдры Амтҟьал иахьалало иалазыԥсаз,
Уара зхы уагаз амаџьар-мыждагьы,
Ихьӡыркны ишьҭырымхи,
Дарыҟәа-иԥа Шабаҭ ахаҵа!..
Шабаҭ хәаша иаркы-ирцә ҳәа ивагылаз иашьа Ешсоу иакәзар,
ишуасҳәахьоу еиԥш, Дал, Ҵабал ажәлар рхақәиҭтәразы хацәнамырха иқәԥоз уаҩын. Шамиль ҳәа ани Нхыҵ ажәлар бираҟс иркыз аимам
инаиб (иаанаго Анцәа идырп) Маҳмуҭ Емини иареи акырқәа еимадан,
еидтәалангьы еицәажәақәахьан. Урҭ излеибырҳәахьаз ала (ари амаӡа
са исмаҳауаз џьыршьон), ар ду еиҿкааны Ешсоу драԥызаран иҟан, убарҭ
уастәи ижәыланы, Ҟарачы рнапаҿы иааганы, арахь аахыҵҟа, Далҟа
иҭаланы, Аԥсны иалсуа ар рымҩа ахы иақәиҭтәны (Баҭалбеи дызхылаԥшуаз), Шамиль ҳәа изҿыз убри ауаҩ ду арахь дкылыргарц, абналара
иқәшәаргьы, мшынла имҩа аартхарц. (Знык аҟара снаиҿаԥшындаз ҳәа
сыҟан, аха уи арахь даазышьҭуадаз!)

484

Зыӡбахә уасҳәахьоу Маршьан Иашсоу, Ҟрымтәи аибашьра ашьҭахь
(1853 шықәсазы), аҳәынҭқар уаҭасҵом шиҳәахьазгьы, «уаҩ дызмаҭәаӡам абрагь» ҳәа ишишьҭаз мацара, уаҳа игәы ааизымԥсахӡакәа,
итәыла зымпыҵазхалаз ауаа даарнымшәаӡакәа, Ҭырқәтәылаҟа дықәҵны дцеит, дцаӡеит…
Абар иара убригьы изкны ажәытә шәаҳәаҩ аԥхьарца ианҵаны
ииҳәахьаз (сара урҭ гәынкыланы исымоуп ҳәа уаҩ игәы иаанагом аха):
…Иҽыхәа иаҵәа дызларабашьуаз,
Аԥырцәқәеи аҵыхәеи
Абзырбзан-мца изцәаблыз,
Дарыҟә а-иԥа Иашсоу ахаҵа!..
Иаҳәшьцәа ракәзар, абар рмыткәма:
Ухырхарҭа ҳамбо,
Уԥсырҭа ҳзымдыруа,
Ушԥаҳцәыӡи ҳара рыцҳақәа!..
Аҳмыҭбеи идгыланы ахышқәа ирыцхраауаз аишьцәа рахьтә аӡәы
диеиԥшымкәа гәымбыл-џьбараӡан Маршьан Хьымкәараса – Енџьы-ҳаным раԥхьатәи лхаҵа, Дарыҟәа-иԥацәа иреиуаз. Уи аҳәынҭқар ир
хамеигӡарала дрыцхраауан. Далаа, Ҵабалаа реиқәкразы иааилшоз
зегьы ҟаиҵон. Муравиов зыжәлаз аинрал, Дал ахы изымҩахо абӷа
ылаԥиҵәаӡарц азы, «ажәлар зегьы ҭцаны, рхыбрақәа амца иашәырга» ҳәа иҟаиҵаз априказгьы анагӡара иҽазҵәылхӡаны дашьҭан…
Абас Кәыдырҭа зегьы «аҩымсаг» ҭшьны ианҭдрыцқьаз ашьҭахь иара
уа хылаԥшҩыс дҟарҵеит, ажәлар рҭыԥқәа рахь ихынҳәуа иалагар иааимышьҭларц. Аха ихаҭа изамуит умҳәозар – иаалырҟьаны изцәырҵыз
«атыркьнеи» дыхәнаҵәеит. Уи ашьҭахьгьы егьырҭ зегьы ҷан-ҷаны еибадыркыз ирлахьынҵахаз удыруеит – аӷа игәырԥса ҳәа иаақәеибахит…
Угәы иамыхәазар ҟалап, аха, са иахьынӡаздыруа, иаармаҷӡан иуҳәозар, абасшәа иҟоуп арҭ уашьцәа рҭоурых…
1975 шықәса ҭагаланк азы уара абри засҳәо уқәыԥшӡаны Ҵабалҟа,
Далҟа раԥхьаӡакәны ажәытә уабдуцәа ахьҭнагаз адгьылқәа убарц
уанцаз, «бзиала уаабеит, дад», мамзаргьы «уаҳәшьа дукәыхшоуп» ҳәа
лнапы ыргьежьуа, аӡәыр агәашәаҿ дуԥылама? Аӡәымзар-аӡәы – сара
аӡәыр дысԥылазар уаргьы дуԥылеит! Саргьы зысҳәо, убасҟангьы мҩа-

485

нызас ишәыцыз са сакәын, уажә ихоуҵо сыздыруам акәымзар. Дугәалашәома ауаҩ-аԥшь ишәыцыз, Лаҭа ҳанҩеи, угәыԥшаа-хыԥшаауа
Маршьанаа рнышәынҭрақәа уанынархагыла, «уашьцәа аҳцәа гәхьааугома» ҳәа уҵәылхны алаф улзхыз – ашьҭахь Аҟәа ҳанааи, уи аҵыхәала
маҷк уларца-ҩарцеит – иахьахәҭаз «аҟаԥшьқәа» рҿы уцәгьа сҳәахьан
аҟнытә. Абри ауп сара аамҭас иааилакгьы санаалоит, ахаангьы сыԥсӡом
зысҳәогьы…
Уаргьы абга бжьараҳа ибжьоз уакәӡамызт – убасҟак «ажьаӷьырҩага» ушкылырхуазгьы, уара утәы умҳәар ууӡомызт, ес-иҟауҵалак, шәара
шәҳәашьала, формак азыԥшааны… Убасҟангьы, зегь акоуп, ажәытәтәи
уабдуцәа Маршьанаа угәы рзыбылны акыр ажәақәа еиҿартәны иаҳцәуҳәақәеит, иаҳцәукьыԥхьқәеит. Руак саргьы ҿырҳәала издыруеит. Уи
иахьатәи «Шьаруанкгьы» аԥхьарца ианҵаны ашәаны иҳәоит:
Уажә аабыкьоуп уахь санца…
Ушымцац еиӷьуп, ихаҵа,
Сымцаӡандаз уахь схаҭа,
Сҭамлаӡандаз Дал аԥсҭа,
Срықәымԥшӡандаз ақьаԥҭақәа.
Зегь гәырмаҷгоуп уа цәгьаӡа,
Зегь гәыҭшьаагоуп уа зынӡа,
Ҳҭоурых адаҟьа – рҽеишьа змам,
Убла ихгылоит лабҿаба,
Уамырҵәыуаргьы ауам…
«Ҳҭоурых адаҟьа рҽеишьа змам» ҳәа узҿу, сшыхәмар-хәмаруаз,
сара ажәытә қьачақьгьы сҿаҿаӡа агәҭаҵәҟьа санылеит. Иаахтны иуасҳәоит (изсеиҳәазеи уҳәозар, сумрҿыхандаз!) – саргьы, ҵабыргны,
Қьалышьбеи иԥацәа среиуоуп, сеилкаам акәымзар. Сафарбеигьы
иакәым, Асланбеигьы иакәым – сара соуп «заб дызшьыҵәҟьаз!» Уи ахаан уаҩы издырран дыҟам. Анцәа иҿаԥхьа иреиҳаӡоу аусӡбарҭаҿ зегь
ҳнеибагақәаанӡа, убасҟангьы еибгала салҵып ҳәа сгәыӷуеит. Избанзар,
саргьы аҭагылазаашьоуп зегь сзырҟаҵаз – сара истәымыз «ароль» сзырхәмарыз. Ааи-ааи, иџьоумшьаӡан! Нҵәара зқәым ари адрама ду иалоу
зегьы раасҭа са соуп амықәшәатә иақәшәаз, имԥсуа-имбзахо адунеи
иқәхаз, хәмаррала, қьачақьрыла исхызгоит ҳәа саҿуп акәымзар. Уажә
иара уигьы салхәдаартәит – счынуаҩхеит!..

486

Аҵыхәтәан иҳахьӡаз, уажә ааигәа аҷыхь бааԥс еиԥш дырҩегьых
иқәҵны ицаз, ани «аҟаԥшьқәа» раамҭа аангьы, саргьы сцәа ԥсахны,
сҟаԥшьыцӡа снарывагылеит. Иара уи аамҭа аагара иацхрааз аӡә иаҳасабалагьы даараӡа сыхьӡ-сыԥша шьҭыҵхьан… Аҟәа аҳцәа ржәытә
ҳҭынраҿы имармалташьха, иџьашьатәха иқәгылаз Қьалышьбеи иҳаҭгәыни ибаҟеи анықәыргоз, абааҭа аҭӡамц дуқәа лаӷәымла ианԥырыжәжәоз, срывагьежьуа, еиҳа аԥжәарҭақәа зламаншәалоу дзырбозгьы
сара сакәын – сеиԥш аӡәыр идыруазма нас уи!..
Иара Қьалышьбеи иҳаҭгәын амацара акәымкәа, ихаҭагьы дыҵҳәан
дкажьтәуп анырҳәа, иага умҳәан саҳ иакәымзи, маҷ-саҷ аџьабаа еидаҳбалахьазма, дызшьыз среиуазаргьы, сгәы изымбли, саалаган иԥсыбаҩ иҵхны хәҭа-хәҭала еиҿыршәшәаны, ааҵәа дук иҭасҵеит. Усҟан
сара «Тҟәарчал» захьӡу асасааирҭа ҿыц сыҩнан, уаҳа нхарҭа сымамызт. Иҵхны икажьтәуп зҳәаз идмырбакәа, маӡала убра иаазган акыраамҭа скаруаҭ аҵаҟа иҵәахны исыман. Ашьҭахь самырцәо, ԥхыӡ ҿаасҭас
иҟоу зегьы адзбало саналага, уахык ҵхыбжьон дырегьых маӡала иаазган, абра абааҭаҿы, ԥаса иахьжыз дук инацәыхарамкәа, аҭӡы авараҿы
иеиҭазжит, иахьыҟоу уаҩы изымдырыртә ихызҩеит. Иԥсыбаҩ ыҵҳәаны
икаҳажьзаргьы, абри еиԥш аҳ ду абра дшынхоз зныԥшыша, изеиԥшразаалак баҟак ҳаргылап, ма ӷәыцәмаҟьак кыдаҳҵап ҳәа сҽазҵәылхны
сашьҭалеит, аха уара ақьачақь уеивысшәа уҟоума, аҳцәа ҿааҳәыра
рмоуа иқәызгаз аамҭа ааижьҭеи акыр шааҵуа ухашҭма, уҽынкыл, уаргьы уахь урышьҭаҳҵарц уҭахымзар анырҳәа – сҽааныскылеит, исымчызи, иара усгьы амцхә сыҽхыстцәеит…

АҨБАТӘИ АХӘҬА
Баалоуаа рашҭа
Унапсыргәыҵа ианушәа Аҟәа зегьы уалаԥшуеит арантәи. Аҟәа моу,
уи акәша-мыкәшагьы, нас амшын агәахьгьы инахараны иубо рацәоуп…
Баалоуаа рашҭа ҳәа зсыхьӡырҵаз ажәытә араҟа Баалоуаа ахьынхоз аҟнытә ауп. Уажә урҭ рыӡбахә акәӡам сызлацәажәарц исҭаху. Са салацәажәоит, шәҟәык абӷьыцқәа аауртыр еиԥш, исынпыҟҟа
исну, аамҭа ахаҭа анапала исыннаҵаз – Лыхны Ашҭаҿтәи ахҭысқәа
ирыхҟьаз – 1866 шықәсазы иҟалаз аҭоурых ду. Иаразнакгьы иуасҳәоит
– ҳарҭ ашҭақәа: Лыхнытәи, Мықәтәи, Лӡаатәи, Гьечрыԥшьтәи, Гәыбаатәи,
Уақәымтәи, уимоу Аԥсны ага, ашьха иахьабалакгьы ҭыӡҭыԥцыԥхьаӡа,
жәлацыԥхьаӡа рашҭақәа шеибакәу зегьы наҟ-ааҟ ҳшеимадаз, ҳшеигәныҩуаз – цәеижьк шҳақәыз. Руак аҿы цәгьеи бзиеи иҟалоз – егьырҭгьы
ишаҳныруаз…
Убри аҽынгьы Лыхны ашҭаҿы иҟалаз арыцҳара, егьырҭ зегь реиԥш,
саргьы ӷәӷәала иснырит. Уахь ауаа амҩа иқәнаҵгьы ршьапышьҭыбжьқәа саҳауан, баҩ-баҩы сеиҿышәшәон, сда-сшьа сылԥсаауан – издыруан уа иҟалоз арахь са сахьгьы ахы шархоз, са сгәаҵәахгьы аҟама
алнамҳәар шамуаз…
Ажәа уасыршьрым, ҳҭоурыхҭҵааҩы ҟаимаҭ Гьаргь Аӡриа иҳәамҭақәа
шаҳаҭс иныҟаҵаны, салагап иаразнак ахҭысқәа ршьапы ахьыркыз аҟнытә. Лыхнытәи аизара ду ҳәа ҳазҿу аԥхьа, еиҳа иаармаҷны, Дәрыԥшь
Лакраа раҳҭны-шҭаҿ ауп ажәлар ахьеизаз. Уахь дҩеит ара Аҟәа аҳра
нкыланы итәаз аполковник Кониар (ари умбои арҭ ахьӡқәа саргьы

488

ишысҵаз). Уи ара са сҿгьы дхалахьан, оумашәа сбаны, ладеи-ҩадеи
дцо-даауа сеимидахьан, илахь инапы адкыланы агаҟа дыԥшуа, ашьхаҟа
дҩаԥшуа… Хыштәылан ҵыхәаԥҵәарада дәеиужьымзар иҳамоузеи,
аха ари аиԥш иҳараку, Анцәа изааигәоу шҭа ԥшӡа саагылазар сшьапы ықәсмыргылацт, иҳәеит. Днеиҳәҭҟәыҟәлан, инапгьы хьшәашәаӡа,
амаҭ ашҵа еиԥш, инасықәикит – адырдырҳәа сцәа насхыбзааит… Иара
идҵалагьы лбаа иҟаз архәҭақәа ԥыҭк абрахь иҩаргеит. Абраҟа аказармақәа ҟаҵаны ирыҩнарҵеит – уинахыс иааҳәит саргьы сыԥсҭазаара…
Ахаан имӷьо ахәра ҵаула ҳнызҵаз Лыхнытәи аизара ду ашҟа снаскьаанӡа, ажәа ахы умҳәакәа аҵыхәа узҳәом шырҳәо еиԥш, зны
абраҟа иааркьаҿӡаны уи зыхҟьаз, мзызс иаҵоу цәаҳәақәак, хыц-ҩыцк
сҳаскьынқәа рыла инаузеиҭасҳәап. Сҳаскьынқәа анысҳәа, иубома
ана ицәыббылӡа, аҽхыбаҩ еиԥш, сҳаскьынқәа згәылҩааны, ихаххала
икажьу атанк? Ажәытә ари аҩыза аибашьыга ҳарҭ адәқәа иаҳбахьазма!
Абри атанк ауп уара уаҳәшьаду лԥа хазына, абырфын-бӷьыц иаҩызаз
Џьамбул Џьапуа дызҭабылгәышьаз. Уи уажә ааигәатәи ҳаибашьра ҿыц
аан иҟалеит, дырҩегьых сыблит саргьы, аха, ишубо, ҩаԥхьа шьацла
сыхәрақәа сзыхҩозар ҳәа саҿуп, уимоу ицәыбблы икажьу атанкгьы
акыр исҵәахит – уи зынӡагьы ишыхҩатәымгьы, ҳаӷацәа иаҳзыруз ацәгьара наунагӡа уаҩы ихамышҭуа иаанхарц азыҳәа…
Ааи нас, ишысҳәаз еиԥш, зны маҷӡак ҳашьҭахьҟа ҳаанаскьап, нас
дырҩегьых ҳаԥхьаҟа ҳҿынаҳхахып.
Аԥсҳа Кьалышь иԥацәа иреиӷьыз Ҳасанбеи лаша, абра сара сынхыҵ
уахьынҭало, шьыжьык ицмҩалацәеи иареи Гәымантәи дшаауаз, ашәарах еиԥш ихаҩаны, иаӷацәа дыршьит. Дыршьит уи, дырҩегьых иҟалаз
аҭагылазаашьа ихы иархәаны, Аԥсны аҳра ааникылар ҳәа ишәаны.
Сара Баалоуаа рашҭа сҿоуп, иаҳҭынрахьы, Кьалашәырҟа дыргаанӡа,
арахь дхагаланы раԥхьа дахьырҵәыуазгьы. Аныхачаԥа иаҩызаз ари
ауаҩыхазына, игәышԥы ҟьаҟьаӡа ажәҩан иамҵакны, ихы хьыхәхәа
дахьышьҭаз дгьыли жәҩани ҳаихауазыруан. Кәыдры инаркны Гәымсҭанӡа, абри иубо адгьылқәа шеибакәу зегьы ԥаса изтәызгьы иара
иакәын. Аԥсны агәы ахьеисҵәҟьоз иара даҳын, аха иалоухи, даадырбуамызт, хҵареи-хыжьреи, амбатә изааргахьан, уажә зынӡагьы иааилгеит
– дԥырырхит наӡаӡа!
Уи илгеит, аха иара Аҳмыҭбеи ихаҭагьы шьҭа дабаҟаз… Уи ахышқәа
«рлыцәҳа» зыжәҵаны иқәихыз, наҟ-ааҟ еибаирфаз уара ужәлантәқәа
ракәзар, рхы ахьдырхара рзымдыруа, Дал, Ҵабал ду иахьабалак
рыжәларгьы даргьы дасу рашҭақәа ирҭагьежьуан, ԥыҭҩык иззымчҳакәа

489

зынхарақәа нзыжьыз рыда, егьырҭ дазусҭазаалак аӡәы мҳаџьырра ҳцароуп ҳәа иҿыҵиршәомызт. Ҳақәҵыр еиҳа еиӷьуп ҳәа наҟ Бзыԥынҟа моу,
арахьгьы зҽазҵәылхны иқәгылагәышьаз Маанаа роуп. Урҭгьы ацара
рҭахны акәӡамызт, аха аамҭала хеиқәырхашьак ҳзыҟаҵозар ҳәа игәаҟуан. Ҭырқәтәылаҟа ишыжәларкыз иқәҵны ицахьаз аублаа раҳ-рԥыза
Ҳаџьы-Бырзықь Қьарантыхә Маан Ҟамлаҭ имаҳә иакәын. Убри аҟнытә ҳаргьы уи ҳауа-ҳҭах ду ижәларгьы иаргьы дахьцаз ҳнышәнапқәа
аашьҭыхны, ҳашҳәыԥку ҳишьҭалар еиӷьуп, ара шьҭа бзазашьас иҳауа
егьыҟам ҳәа ргәы рмаҷны ицәажәон, изаҳауазгьы иҟарҵара рзымдыруа иарлакҩакуан.
Аҳ, анаџьалбеит, ари ҳара жәытәӡаахыс ԥсыуа шьала ирҵәыӷьаз
адәқәа, ашҭақәа заҟа ҳаиӷрыблаа ҳақәнаҵоз, заҟа ихырзаманха иаҳныруази – Аублатәылан, Гәыбаадәы инаркны иҭацәыз адәқәа, иқьаԥҭахаз ашҭақәа зегьы рыҵәаабжь ҳгәы иқәыҩуан, аха уи заҳауадаз. Маан
Ҟамлаҭ маӡала Сҭампыл дцангьы даахьан – имаҳә ихы дархәаны, уатәи
аиҳабыра рҿы днеины дрыҳәеит – астәи ауаа уахь излеигашаз аӷбақәа
рыла деиқәдыршәарцаз…
Зашҭақәа ԥшӡа-ԥшаӡаӡа хәажәбыцала, џьара-џьарагьы хаҳәгәарала ихкааз егьырҭ ҭауади-аамсҭеи иреиуаз Ӡаԥшьаа, Лакраа, Емхаа,
Иналаа, Жәанаа, Ҵышәаа, Ачааи Чачааи ртәы усгьы изҳәатәузеи, шеибакәу зегьы ааигәа-сигәа Аԥсны ишамбацыз ала еилагәжәажәон. Урҭ
рганахь аӡәырҩы рыжәҩа ачынқәа рықәҵаны ахышқәа ихырххьазаргьы, ирбон хырзаманк шырԥеиԥшыз. Анхаҩыжәлар ракәзар, раҳцәа ас
ианыҟала, дара рҭагылазаашьа зеиԥшрахаз уазхәыц…
Аԥсны-дгьыл ахы-аҵыхәа ахьынӡанаӡааӡо ҳарҭ зегьы шҭа-дус, ҳҭнықалақьс иҳамаз, акәара-кәараҳәа ҳгәы ахьеисуаз Аҟәа мчыла иахыланы, аԥшәмара аанкыланы итәеит ахышқәа. Адунеи ршазар аахыс
Аԥсны хьӡыс иамаз аахырхын, «Аҟәатәи аҟәша» ҳәа нахьӡырҵеит
– «Сухумский отдел» – дара рҳәашьала. Иаанагози ари? Ҳарҭ Аԥсныдгьыл-шҭақәа геи-шьхеи ирыбжьанакыз ҳаԥсабара зегьы наџьнатә
аахыс хьӡыс иамаз, ҳаидызкылоз ахьӡ дырҩашьеит, аҭоурых дуӡӡа
змоу жәларык шеибгоу раҳцәагь даргьы ахәура иҭарҵарц рҽазыркит.
Арахь ирарҳәо закәызеи? Шәара шәтәқәоуп, ахақәиҭра шәоурц азы,
шәаҳцәа рҿаԥхьа шәхы ҿышәхроуп, шәхахә-ԥса шәшәароуп, шәызқәаарыхуа адгьылқәа, шәашҭа-шәгәарақәа шеибакәу зегьы казенхароуп
(ари ажәагьы ахаан исмаҳацызт!), аҳәынҭқарра иазеиԥшхароуп, рҳәеит. Иаанаго сыздыруам, аха «ареформа» ҳәа изышьҭаз, дара ртәылан
1861 шықәса раахыс иаԥшьыргахьаз аус абрахьгьы аиҵхара, арласра

490

нап аларкит. Уи макьана шәара шәыԥсадгьыл аҿгьы ҽеила еиҿкаам,
излаҳаҳауала, ҳашәмырццакын, шәааҳԥеиԥш, азхәыцха ҳашәҭ ҳәа еибарӷьаҵәыӷьаҵәит ҳажәлар, аха ирҳәо заҳауадаз – ираҳарцгьы рҭахызма!
Аԥсны аҳра анаԥырырх (абри ашықәсгьы нбан еиқәаҵәала сгәы
иҭаҩуп – 1864 шықәса), иара ҳаҳгьы данахырга нахысгьы, иубац еицәа
убеит ҳәа, «Арра-жәлартә напхгара» ахьӡҵаны, Аԥсны зегьы аҵанакуа
Аҟәа еиҳабырашәа ак еиҿыркааит – дара ишрыхәашаз ала. Уи иалазгьы, иахагылазгьы наҟынтәи иаашьҭыз аруаа ракәын, аӡәык-ҩыџьак
аԥсуа ҭауади-аамсҭеи алашәазаргьы. Ари аиҳабыра ҿыц рнап аҵаҟа
иҟаз Аԥсны шеибакәу қыҭеи қалақьицыԥхьаӡа «аокругқәеи» «априставақәеи» ҳәа дара зышьҭаз рыла иша-шаны ишьақәдыргылеит. Иара
«Арра-жәлартә напхгара» захьӡыз аҟәша зегьы еиҳабыс дарҭеит Аԥсны игылаз ампыҵахалаҩцәа рыр акомандаҟаҵаҩ аинрал Шатил-иԥа.
Уи напынҵас иман Аҟәеи, Аԥсны агаҿа иаԥну ақыҭақәеи, ақалақьқәеи
рымацарагьы ракәымкәа, ҳтәыла иҵегьгьы наҟ ладеи-ҩадеи иҽагәылахаланы, шьҭарнахыс иахьабалак дара ишырҭаху амчра ркӡарц, шҭацыԥхьаӡа уаҩԥсык ражәа дзахымԥо, рҳәатәы ылнаго иҟарҵарц…
Ас еиҿкааз Аԥсны аиҳабыра ҿыц анхаҩыжәлар зназы ицәгьамкәа
ирыдыркылеит, иудыруазеи ибзиазаргьы ҳәа ргәы иаанагеит, уаанӡа
дасу раҳцәа рышҟа хатәгәаҳәарала нагатәыс ирымазгьы еиҳа иагхарызшәа рбеит. Иара раҳ ду Аҳмыҭбеи иг-иҿы иамырҳәакәа дкны данахыргозгьы аӡәгьы ҭыӡшәа шьҭимхит, уимоу иара аҳ ихаҭагьы иҽимырххацәеит. Дгылаҩцәас имаз ҭауади-аамсҭеи ракәзаргьы, уеизгьы-уеизгьы дабажәго ҳәагьы дызгоз уаҩ дырхьнымҳалеит, ргәынамӡарақәа
шмаҷмызгьы. Абри акәхап нас «дасу ианиашьа ихаҵашьоуп» зырҳәогьы, уаҳа сыздыруам…
Аҳратәра ахьаԥырырхыз бзиарак иазҳәоушәа анхаҩыжәлар азнаказ ироуз агәаанагара дук мырҵыкәа ишеижьагаз рбо иалагагәышьеит. Зегь раԥхьа иргыланы уажәшьҭарнахыс рҟыба-ӡыбақәа ирылҵны
еиҿкаашьа бзиак, ҭынч-бзазашьак роуаз џьыршьон…
Ус ҟалашьас иамахзи – иаагылазар ирҵасуи, ирқьабзуи, жьрацәарыла реибаркышьақәеи, руа-рҭахыра, раҳцәеи дареи гәыҳәԥыхшла реилахәышьақәеи уҳәа, ауразоуроу ртәык аиуа-зеиуоу ззымдырӡо шьоукы рлахьынҵа ӡбацәас иаҭаны ирхадыргылазар? Иидыруази нас ари
са саниба џьанаҭ-гәашә иҭалаз иеиԥшҵәҟьа игачамкыз, аха «ҽҭрас»
сҟазҵаз ани аполковник Кониар? Иара ижәлагьы шыҟоу умбои, ихаҭагьы дара ахышқәа дреиуамызт ҳәа сыҟоуп шьҭрала, «ҵла-гәаҩас» ды-

491

зҭиааз Анцәа идырп. Убас иҟаз роуп арахь аиҳарак иқәнагалаз. Урҭ
рхымҩаԥгашьа Қәҭешь итәаз агубернаторгьы рацәак игәамԥхозаарын, аха «иахьабалак ус ауп ҳшыҟоу, зус иазҟазоу ауаа ҳамам, иреиӷьу
абаҳԥшаари» иҳәозаарын – ашшцәа анизнеилак.
Ус ишыҟаз, Қарҭынтәи Аҟәа даарышьҭит даҽа еинралкгьы – Понсне зыжәлаз. Уара уазхәыц аригьы ижәла шыҟоу. Иарбан тәылоу, иарбан шҭоу дзааӡаз, дазусҭада, иидыруазеи ҳара ҳтәыҳәа? Иидыруагьы
ҳҭахымызт, ижәлагьы ҳашьҭамызт – ихаҭа дуаҩызҭгьы, аха аригьы
егьырҭ дреӷьымхеит…
Ари аинрал ԥан-цәгьа Аҟәа ҳаҳҭны-шҭаҿы дахьааиз, напынҵас ишимаз еиԥш, «комиссиа» ҳәа џьашьатәык еиҿикааит. Уи зназы хықәкыс
иамазгьы – заҳра иахырхыз Аҳмыҭбеи иаҳҭынрақәеи, иашҭа-гәарақәеи, иҵанакуаз иаҳҭнырԥарцәеи иаҳҭныҳәсақәеи, дызқәаарыхуаз
идгьылқәеи уҳәа, малс-шьалс, мазарас имаз-ихӡыз зегьы хыԥхьаӡарала иахьынӡаҟоу рышьақәыргылара акәын, нас иара аҳ ихшареи, иуа-иҭахыреи «ҳамҭа-ргәыбзыӷгақәак» рызшареи, уи анаҩс Аԥсны зегьы
иахьаҵанакуа анхацәа рыбзазашьа, «реиҿартәышьақәа», шҭацыԥхьаӡа
днарҭаҳауа, «рыԥсы» ахьҭаҵәҟьоу аилкаара…
Аинрал-маиор ҳәа изышьҭаз Понсне, абжьобжьик асахьақәа иҭаны,
дҩацә-ҩацәуа, абас иуаагь иаргьы Аԥсны ақыҭақәа ианрылаз, акырџьара анхацәеи дареи ишакәӡам еиҿанагалақәеит. Избанзар, рҵаашьақәа,
ркылԥш-кылӡырҩышьақәа, рхамакәачшьақәа убас иҟан…
Понсне напхгара зиҭоз «акомиссиа» дҵа ҷыдас иамаҵәҟьаз «анхаҩыжәлар рреформа» ҳәа изышьҭаз амҩаԥгаразы аусқәа заа рырманшәалара акәын. Ишааи-шааиуазгьы, уи ӷәӷәала нап аларкит. Понсне
икомиссиа иалаз ачынуаа зегь реиҳа дыԥсцәаҳаны дгьылгьы уаагьы
даҳзыҟалеит Череп-иԥа зыжәлаз ачынуаҩ гәымбылџьбара бааԥсы! Уи
анхаҩыжәлар рымацарагьы ракәымкәа, ҭауади-аамсҭеигьы дыргәаԥхомызт – дара жәытәӡа аахыс ирыҵакыз рыдгьылқәа, рашҭа ҭбааҭыцәқәа уажә тәымуаҩык ашәҟәы иҭаҩуа, изтәыҵәҟьоу рыгәхьаа мкыкәа,
дҵаа-ԥшаауа рынхацәа дахьрылаз азыҳәа… Убри аҟнытә урҭ Понсне
икомиссиа иалаз ауаа русура иаԥырхагамхар амуа иааҭагылеит – Аԥсны аҳ иҵакыз адгьылқәа рымҽхак ахьынӡаҟаз ииашаны ирҳәомызт,
имал «ахьҭаҵәахыз» ашҟа изымнеиратә идырҟьалон – изықәнамгозгьы
ракәӡамызт. Аиҳарак, ишуасҳәаз еиԥш, дыԥсцәаҳаны зегьы даҳзыҟалеит Черепов – ижәла ишаҳәо еиԥш, анард еиԥш ихы цәҳәантаԥсӡа,
ицқәа хаџьџьала…

492

Ҽнак уи Аацы ақыҭан, ажәлар иреизарҭоу дәы-ԥшьак аҿы дахьлеиз, дзацәажәоз анхацәа иреиҳәашаз раҳәаны даналга, уа «сҭаршынс»
(абри ажәа гәымхагьы дара иаҳзааргеит, «аамсҭа» ҳәа иҳамаз ахазына аҭыԥан) иалхны ирымаз Амаан ихы наиқәикын, тәамбашақәа,
ҽырхықәымҵарыла ус иҳәеит: «- Ааи, нас, ишеибаҳҳәаз ауп… уаҵә
ахәылԥазгьы сеиҭаахуеит, иахьа иақәымшәазгьы зегь сзеизга, амарџьа,
ҽеишәа ҳаицәажәароуп. Насгьы, уаҵәуха ара ԥхьатәыс исоургьы ҟалап, убри аҟнытә исыкәасыриаша ҳәса-хәыҷқәакгьы уажәнатә ирыдҵа
ҽеишәа рҽыркәабарц, ахәажәцәа зхоу аӡәгьы дрыларшәымзароуп!..»
«Ҳара ҳҿы ианакәызаалак ицқьам ԥҳәызба дыҟаӡам, аха урҭ уара узы
ишаны адәы иқәым!» – ҳәа аҭак ҟаиҵеит Амаангьы, иԥсахы ҩеибакны.
Абарҭ абас анеибырҳәоз иаҳауан уа иҟаз аҳ иԥа Гьаргь Ачачба (уи
дқәыԥшӡан, аха акомиссиа иалаз агьангьашқәа ажәлар рахь ианцоз,
ҳахьнеиуа ҳагәра еиҳа иргап ҳәа, мчыла дрыманы ицон). Уи уаҩы
ишимбац иааицәымыӷхан, Череп-иԥа дизыҭрысырц егьигымхо: «- Ҳара
ҳауаажәлар ас урацәажәар ҟалом, уххь згеит Черепов!» – ҳәа ҿааиҭит.
Череп-иԥа дааҽхырччан: «Иашьцылароуп, акультурахь икылҳгароуп»,
– иҳәан, уаҳа дацрамлацәакәа аҽыжәлара иҽыназикит.
Адырҩаҽны Череп ахӷьаш ари ақыҭан деиҭанаа, дазусҭзаалак аӡә
диԥымлеит, гәашәк уаҩы изааимыртит, шҭак дҭармыжьлеит. Ауха аҳәса-хәыҷқәа «зыкәарианы» уаҟа иԥхьарц згәы иҭаз ари ауаҩы хәымгаӡымга ҵхыбжьон, ицызгьы иаргьы рҽқәа ырхыԥхыԥуа, агәарԥ лақәа
аарышьклашуа, ихынҳәны Аҟәаҟа иааит. Ауха ара са сҿы игылаз ар
рмаӷазақәа рҿы дахьааиз (аракәын иаргьы зны-зынла ԥхьарҭас иахьимаз), дгәамҵ-хамҵуа, иара ус дшеилаҳәаз, имагә дуқәа ишьхазза данышьҭалоз, шәаагыл, аҵмыҳәҳәарахқәа, шәаргьы-саргьы иҳаибарбап апату-қәҵашьақәа зеиԥшроу – ишәсырдырп сара сазусҭоу!» ҳәа
дмақарны ииҳәаз ажәақәа иахьагьы сгәы иқәыҩуеит.
Череп-иԥа ихаҭа дрымбаӡаргьы, иажәа амацара раҳаргьы ирзымчҳауа иҟалеит ҳажәлар. Сара абри зҳәо Баалоуаа рашҭа сакәзаргьы,
ажәытә зны Диоскуриа ҳәа аурымқәа зышьҭаз Аҟәа азбжак шҭабгаз
еиԥш, наҟ сыҵабгар еиӷьасшьо аҟны снеит…
Ари Череп-иԥа диеицәамзар диеиӷьымхеит Бзыԥын шеибакәу
ақыҭақәа зегьы знапы ианырҵаз – Измаилов зыжәлазгьы. Уигьы жәлар
реизарак аҿы даннеи, – саншәазҵаауа шәыхҭарԥажәқәа шәхыхны аҭак
сышәҭала, – ҳәа рыдиҵеит ҳанхацәа, цас, иҵәылхны. Ари уаҩ изычҳауаз ак акәмызт. «Ҳара ҳахҭарԥақәа ахьаҳхаҳхуа аныхақәа рымҵа ауп…
Измаилов ҳәа уаҩ-ԥшьа макьана дҳзадыруам», – иаҳаз ажәа хьанҭа

493

днацралеит Мқан Кадыр. Ари аамысҭаҩ хазына Измаилов дахьиҿаԥаз
дахырҟьаны, дырбаандаҩны даарган, мышқәак абра са сҿы ддыргәаҟуан, нас лбааҟа диарган, абааҭа аҩныҵҟа иҟаз абахҭаҿы шықәсыбжак дырҳәацәо дҭакны дрыман. Гәыԥҩык уааишь-унеишь зарҳәоз
анхацәа «ареформа» ҳәа ирыларгалаз иаҵанакуа, изакәу еилыркаарц
иара абри Измаилов иҿы ҽнак рҽааибыҭан иахьлеизгьы, – изакәызеи
шәымбои, шәарҭ агаӡҳәыџьқәа, шәхы шәақәиҭаҳтәырцоуп, – ҳәа дырхыччеит.
Абас акәын иахьабалак хлаԥшцәас иртәан ирымаз ҿҭыӡәӡәаала анхаҩыжәлар ишрацәажәоз. Абарҭ абас ажәлар андыргәаҟуаз,
убри иахырҟьаны Лыхны ашҭаҿ аизара ду ҟамлар ада ԥсыхәа амамкәа ианыҟаз ашықәсан, цас иауазшәа, аарҩара бааԥсӡа ҟалеит, ҳарҭ
ашҭақәаҵәҟьа ҳаскьын ҳақәымкәа ҳацәҳәит, ҳшабеит… ачымазара бааԥсқәагьы ҵысит иахьабалак – ацәарԥшӡа ҳәа изышьҭоу азаарыкӡа…
Аарыхрақәа ԥхасҭахеит, аџьықәреи лапҟьак ҿамлеит, аӡахәақәаҵәҟьагьы рышьаҭақәа рҟынӡа иҵҩаарц егьрыгымхеит…
Абри аамҭа бааԥсы иақәшәеит Воронеж ҳәа иахьашьҭоу дгьыл ҵааршә харак аҿы иԥсыз Аҳмыҭбеи рыцҳа иԥсыбаҩ ааганы Мықә ашҭаҿы,
Анцәа иҳәарҭа ду аҩныҵҟа, Ачааи Чачааи рабшьҭра нышәынҭрақәа
рҿы ижра. Ари Аԥсны жәлар зегь реиԥш, дара Чачаа рҭаацәара ду аҩныҵҟагьы ажәытә хьаақәа, ажәытә хәра-ҭыԥқәа арҿыцит, ирхыргахьоу
агәаҟҵәаҟрақәа, азалымдарақәа рҟнытә иргәаланаршәақәаз рацәахеит…
Аҳ иԥсыбаҩ аагара иақәиҭызтәыз атәым аҳцәа рҽырхықәымҵан арҭ
ауаа ишрацәажәақәоз даара игәыԥжәаган. Аҽны даныржуаз ажәлар
реилаҩынтра ду ҵысырцгьы аԥсык аагхеит, усҟан раџьал Анцәа иахирԥагәышьеит умҳәозар.
Ишыдыдуа еиԥш қәа ауам, џьара маҵәык ҳзылаҟәыр иудыруазеи
ҳәа ҳашгәыӷуаз, ус даҽа «комиссиакгьы» аахт Қарҭынтә – Егры иреибаҳәа. Уи напхгаҩыс даман Сулҳан Баратов (Бараҭашвили заҭәазымшьаз) зыжәлаз, аруаа иреиуаз хаҵа цәыггара дук, убас Корганов
зыжәлаз даҽаӡәгьы – уигьы аруаа иреиуаз. Арҭгьы ҳарҭ адгьылқәа
«ҳазҵаара» акәын ӡбатәыс ирымаз. Уи анаҩс, дара рҳәашьала, «сословиала» ауаажәларра (анхаҩы-цқьақәа, анхацәа, аҭауадцәа, аамсҭцәа,
ахьыԥшцәа, ахашәалацәа, атәцәа, атәитәыхқәа уҳәа) реилазаашьақәа,
урҭ наҟ-ааҟ реилахәышьақәа уҳәа хәыц-бӷьыц зегь ҭырҵаарц, «ргәиргәаҵәеи» рыҵанӡа иҭаԥшырц раҳасабын. «Абри ҳусура ҳаналгалак,
рҳәеит урҭ, шәарҭ анхацәа хаҭала дасу шәхы шәақәиҭтәра нап алаҳку-

494

еит, аха зынӡаскҵәҟьа ахақәиҭра шәақәымгәыӷроуп – макьана шәаҳцәа шәшыртәу шәыҟазароуп, рымаҵ шыжәуц ижәулароуп… рҳәатәы
хазымҵо, рыцҳәа зҳәо, ԥаса аасҭагьы еиҳаны ауал-баџь шәықәаҳҵоит,
анаказаниагьы (изакә жәа-ҿаасҭоузеи!) шәақәҳаршәоит ҳәа имақарит.
Ари хырзаманха иззыҟалаз анхаҩыжәлар шҭацыԥхьаӡа инеидашшыло, дара-дара еизҵаауан: «Зҟнытә ҳхы ҳақәиҭыртәуада абарҭ,
насгьы дара азусҭцәада? Ҳаҳцәеи ҳареи ҳаизыҟазаашьа атәы ҳәа ирдыруазеи? Ииашоуп, ҳара ҳаҳцәа рымаҵ аауеит, аха ҳхы амаҵгьы ҳазааԥсоит, ҳадгьылқәагьы ҳрықәиҭуп – уи ҳаҳ итәызаргьы, ҳақәаарыхуеит, ҭагалан иара ԥыҭк иаҳҭозаргьы, ҳара ҳазхара ҳара иаҳзынхоит,
насгьы гәык-ԥсыкалоуп уи шыҟаҳҵо – аибааӡара ҳабжьоуп аҽакуп…»
Ҿыц иааз бараҭоваа «ркомиссиагьы» змааназ, анхацәа моу, сара
дгьыл-аӡакгьы еилыскааит: дасу раҳцәа рҟнытә «рхы иақәиҭтәуа»,
гызмалрыла ирыҵаланы, иреиӷьу рыдгьылқәа рымырхырц, «ахҿых-ԥса» дугьы ддыршәарц, иара убри алагьы џьара изымҵысуа еицәоу
ашьамҭлаҳәқәа рышьарҵарц – раҳцәа рхәура ҵабыргыхаҭаҵәҟьаны
иҭамлар амуа, дара рҳәашьала, «арендаторцәақәак», қьаранџьцәақәак
раҳасабала. Дара аҳцәа ҳәа ҳазҿугьы аҳрас ирылоу ҳәа егьыҟаӡамкәа
зегьы аҳәынҭқарра ду «амашьына» иахәланагалартә еиԥш – аибааӡара
егьи ҳәа жәытәӡаахыс ҳажәлар ирдыруаз аҵас-қьабзқәа акы аиуа-зеиуоугьы, гәеизыбылракгьы ыҟаӡамкәа – зегь рыԥсадгьыл аҿы исасцәаны, идыԥшылацәаны…
Усҟантәи аамҭазы Кавказ зегьы ахлаԥшҩыс Қарҭ итәаз Ермолов
иакәу, Воронцов иакәу сгәалашәом, анхацәа «рреформа» Аԥсны амҩаԥгаразы ус иҳәон: «хаҭала дасу раҳцәа рхьыԥшра аҵыхәа ԥҵәатәуп,
аха дара аҳцәа иахьа уажәраанӡа рынхацәа рҟнытә ирбоз абзабаа
ишалхәдаахаз анҳаҵырдыраалак аҭыӡшәа ӷәӷәа дырҵысыр ауеит, убри
аҟнытә даара маршәакрала иргәыбзыӷлатәуп, ишаҳҭаху ҳнапаҿы иааҳгаанӡа, џьара акала ихыхлатәуп…»
Ааи, дад, адгьыли аԥҳәыси роуп, рҳәоит, жәытәӡаахыс адунеи аҿы
иҟалахьоу арыцҳара дуқәа, аибашьрақәа зегьы зыхҟьоз. Уи ҵабыргуп
уҳәаратәгьы иҟоуп – жәынгьы-ҿангьы ҳара ҳауп, аиашазгьы, аиҳарак
наҟ-ааҟ ирзеимакыроу. Абраҟа зыӡбахә ҳамоу «ареформагьы» хықәкыла изаԥшьгаҵәҟьаз ахышқәа ртәыла дуӡӡа аҵаҟа хьаҳәа-ԥаҳәада ҳара
Ҳаԥсны-дгьылқәагьы ҟаларц азын акәын – уахьтәи ареформа арахьтәи
еиԥшуп, акагь еиҩыргом ҳәа ахьӡҵаны. Абри араҟа ҳара ҳҿы аиҳарак
ԥшьгаҩыси нагӡаҩыси иамаз аполковник Кониар мӡышәа иакәын. Уи
аԥсуаа раҳцәа «ҳамҭас» ираҳҭалаша шьақәыргылатәуп, хымԥада ироу-

495

лартә еиԥш, аха иара убри аамҭазгьы нахьхьи ҳара ҳтәылаҿтәи аҳцәеи
дареи уи аганахь зинла иаҳзеиҟаратәуам – уи хьымӡӷ духоит ҳара ҳзын
ҳәа, аԥсуа ҭауади-аамсҭеи ларҟәны дрыхцәажәон. Убри инаҽыҵгангьы,
анхацәа моу, дара ҭауади-аамсҭеигьы адгьыл зынӡагьы иақәиҭӡам иҳәо
далагеит. Исгәалашәоит, ҽнак дшаалац еиԥш, ԥшахьырсра абрахь данхала, ҿыц санибаз еиԥш, сџьашьо-слакәшьо, ладеи-ҩадеи дцо-даауа,
ибжьы рдуны ииҳәоз иажәақәа: «Аԥсны инхо дазусҭзаалак аӡәы адгьыл
дақәиҭымзароуп, шеибакәу зегьы аҳәынҭқарра анап аҵаҟа иҟалароуп,
иара ишаҭаху, иахәҭоуп ҳәа ишаԥхьаӡо иашалартә еиԥш – иреиҵаӡоу
адәҳәыԥш инаркны, абри ҳзықәгылоу адәеиужь ду аҟынӡа…»
Излауасҳәарызеи, сыҷкәын, сара арҭ ажәақәа заҟа сеилыршьааз,
сара сеиԥш, ҳарҭ наҟ-ааҟ еигәныҩыз Аԥсны-шҭақәа зегьы заҟа ихьааҳгаз, заҟа имцаха иҳацралаз!..
Анхацәа ԥсҭазаарас ирымаз рыдгьылқәа иахьрылхәдеитәуаз аҿгьы даанымгылакәа, ари Кониар ԥсцәеирымга, ареформа инадҳәаланы, неилыхк ҟамҵакәа Аԥсны жәлар зегьы уеизгьы-уеизгьы ауалшәара
рықәиҵарц иҽазикит. Абри аганахь уи раԥхьа еиҳабыс ара иҟаз, абри
аус амҩаԥгара знапы ианыз, ани ԥасашәа Шатил-иԥа ҳәа сызҿызгьы
диеиԥшымхеит. Шатил-иԥа иамур ҭауади-аамсҭеи ҳрылакьысрым, урҭ
ҳхы иархәаны атәылан аҭынчра шьақәҳархап иҳәон. Ари Кониар мцураша, зегь леилагәаны, иаахжәаӡаны далагеит. «Иҿыцу хырхарҭа бзиак
ауп ари» рҳәахын, жәпаҩыкгьы уи иплан иадгылеит.
Анс уҳәа, арс уҳәа, арҭ ирыӡбеит, ареформа ҳәа арахь амыждараз
иқәыргалаз аус пылҳаҭ рхы иархәаны, ҳанхацәа хьаҳәа-ԥаҳәада ауӷә
рықәырҵарц, раҳцәагьы изаҟаразаалак мчы рымамкәа иқәдырхарц.
Зҭагылазаашьа есааира ибааԥсхоз анхаҩыжәлар реиԥш дара аҳцәагьы, агәамҵ-хамҵра ду ишамҽханакуаз збаз «акомиссиаа» рус арласра
инахыццакӡеит. Астәи сахьԥшуаз избон урҭ Аҟәа абааҭа агәашәқәа ҽырххыла ишырҭала-шырҭыҵуаз, реиуалаҭыршьақәа…
Урҭ реиҳабы Бараҭов «иарӷьажәҩацәагь» иаргьы ԥшрак ҟамҵакәа
ақыҭақәа ирылалеит. Ҷыдала иара Бараҭов ихаҭа Аҟәа акәша-мыкәша, нас Абжьыуаа рганахь иҟаз ақыҭақәа рҿы «аус» амҩаԥгара ихы
иадиҵеит, ихаҭыԥуаа руаӡәк – Ҟорӷанов Ҵабалҟа дишьҭит, Черепов
ахӷьаш – уаанӡа Понсне икомиссиа аныҟазгьы уахь инапы ишаныз
еиԥш – Бзыԥтәи ақыҭақәа рахь ддәықәиҵеит. Уи уаҟа ацхыраара ирҭаларц рыдиҵеит Бзыԥын зегьы еиҳабыс иарҭахьаз Измаилови, «Жәлар
русӡбаҩцәа» хадара рзызуаз аамысҭа Маан Титуи, анхаҩ нага Ҳаг
Ҟамхәази.

496

Черепов раԥхьа иус нап аиркит Лӡаантә, Амзара адгьыл ԥшӡа аҟнытә.
Убра зыҽны днеиз инақәыршәаны Измаилов жәлар реизара еиҿикаахьан. Еизаз рҿаԥхьа дықәгыланы ажәа иҳәеит Черепов (ҭырџьманс
абраҟагьы уи дицын Қьалышьбеи ду анкьатәи иқьачақь). Уи иҳәеит, Кониар напхгаҩыс дызмоу Аԥсны, Аԥсны сҳәоу, Аҟәатәи аҟәша аиҳабыра
рыхьӡала дшааз, ҷыдала ареформа амҩаԥгаразы Кониар иҟаиҵаз адҵа
инақәыршәаны, аԥсуа нхаҩыжәлар раҳцәа рҟнытә рхы рақәиҭтәразы
раԥхьа иргыланы иҟаҵатәу, дасу ихахә-ԥса ԥара-шьарала шаҟа артәо,
уи аҳәынҭқарра ахарџьала акәымкәа, дасу шәахтәс иқәло хаҭала иара
ишишәалаша уҳәа, уаҩ ихаҿы изаамгоз мыхьтәс иҟаз зегьы еиҭарылеиҳәеит. Анхацәа рымацарагьы ракәымкәа, «ахашәалацәа» рыӡбахәқәакгьы еиҳа иналкааны инациҵеит, уи змааноугьы еилкаашьак
рзамҭо…
Араҟа еизаз анхацәа рахьтә қыҭацыԥхьаӡа рхаҭарнакцәа аӡәаӡәа
ажәа азҟазацәа ықәгыланы, Череп-иԥа ииҳәаз аҭакс ицәажәеит. Иара
урҭ ишәҳәо мцуп, шәҭагылазаашьа шыҟоу аҵабыргҵәҟьа ҳашәҳәом,
шәарҭ бзиа знаало уаам ҳәа ирҿаирхьит. Сара шәгәи-шәгәаҵәеи сҭаԥшны шәҭысҵаахьеит, шьҭа шәызласзымдыруа егьыҟаӡам, иҳәеит, шәыҳәсақәаҵәҟьагьы рыкәа сҭатәоушәа шеибакәу рыҵҩақәа зегьы здыруеит
ҳәа нацҵаны, шҳамс иҟоу зегьы ибз иқәҵаны, ишакәӡам дцәажәеит.
Убри анаҩс, Череп-иԥа шәаҳцәа ирыҵаку адгьылқәа ирықәиҭӡам
иҳәеит, уимоу урҭ бжаҩык рхаҭақәагьы зынӡагьы ҭауади-аамсҭеи иреиуаӡам, баша хылаԥшыҩцәоуп аҟароуп, иҳәан, иналкаан, иларҟәӡаны
дрыхцәажәеит Инал-Иԥацәа. Инал-Иԥа зыжәлоу, иҳәеит уи, зынӡагьы иҭауадцәаӡам, машәыршәа хлаԥшҩыс зны Бзыԥҭа иҟалаз рабдук,
аашьышь еиԥш данцәыцәы – ихала ихы аҳас иҟаиҵан, зегь уи акәу џьшьа
ҳҭауадцәоуп ҳәа иаақәгылеит. «Инал-Иԥа» ажәа ахаҭа иаанаго «ажьи»
ҳәоуп – жьи-хылҵшьҭроуп арҭ, ҭауадцәам аха ҳәа, убас ҿҭыӡәӡәаала
иимҳәаз иҟоузеи! Ус егьырҭ ахылҵшьҭра ду еиуаз ажәлақәагьы ибааԥсны дрыхцәажәеит. Изларҳәо ала, иубартә иҟан ари жәларрыҩныҵҟахьтә шьоук рыбз шиҵаз – мамзар арҭқәа иара ихы излаҭиҳәаарызи?..
Инал-Иԥацәа ираҳаз ажәа бааԥс рызхымго, иаразнак иара абра
иҭыӡшәаагап рҳәаргь зынӡа аиакәым алҵыр ҳәа ишәаны, рыц еихарӷәӷәа зназы ичҳаны, зегьы ишырбоз, ирхьыԥшызгьы даргьы аизара ааныжьны иқәҵит. Дук инымхакәа егьырҭ анхацәагьы, «рхақәиҭраз
хҿыхԥсас» иаҭахқәоу ҳәа ирарҳәаз ажәа хьанҭа иаагылазар рыԥсҭазаараҿ изыниахьоу арыцҳарақәа зегьы иреицәаны ишырзыҟалоз иацәымҩашьо идырны, иаахтынгьы мап шацәыркуа, уаҳа уи аҵыхәала уа-

497

гьҳашьҭамҵаан ҳәа Череп-иԥа инаиаҳәаны, рыҩныҟақәа рҿынархеит.
Ари збаз Череп-иԥа игәаӷ хышхыҵәаӡеит, дырҩегьых ишәсырбап сара
ҳәа дмақаруа, иара уа Амзара ажәытә бааҭаҿы иқәгылаз архәҭа ашҟа
ихы ирхеит, уаҟа еиҳабыс иҟаз иҿы днеины, иара уи уаанӡа ԥыҭҩык
анхацәа жьаны ирҿиххьаз ражәахәқәа, «рчанабақәа» ихы иархәаны,
иус наигӡарц азы…
Адунеи ршазар аахыс аԥсуа нхаҩыжәлар рабацәеи рабдуцәеи
зқәаарыхуаз, ршьа каҭәаны ирхьчоз ҳарҭ рыдгьыл-ԥшьақәа ас тәымуаак маанала, уигьы анамыхәа, аргама мчылаҵәҟьа ҳрымырхырц
ишаҿыз анырба – амцаԥшь ркӡеит, дара-дара рыҩныҵҟагьы аихарақәа
ахылҵит, дасу исызго ҳәа хыма-ԥсыма иааигәа-сигәа жәытәаахыс
ишьҭаз адгьылқәа, адәҳәыԥшқәа дрымҵасуа далагеит…
Ари хырзаманк ахь икылнагошәа анырба, ҽнак ақыҭақәа зегьы
рхаҭарнакцәа рхы леиларкын, гәыԥҩык ауаа ҟәыӷақәа, рҿахәы аҳәара
иазыманшәалахашаз алхны, Қарҭҟа, уа итәаз Кавказ зегьы ахлаԥшҩы
ду ишҟа ирышьҭырц рыӡбит. Уахь ицаран иҟаз еиҳабыс ацәажәаҩ ӷәӷәа
Шамы Осман дрырҭеит. Урҭ рыгәҭакы рҳәарц Аҟәа иахьааиз (арҭ ирывсны цашьа ыҟамызт уеизгьы) Кониари Череп-иԥеи аԥсеиҩынҵәараказ ирымуит – уахь шәцар ҟалом, ҳара ҳаума гәрамгацәас ишәымоу
рҳәан, ахәгьы-аҿгьы иқәырмыжьлеит…
Уи аамҭаз Ҭырқәтәылаҟа ҳақәҵып зҳәоз еиҳагьы ирацәаҩхо иалагеит. Ахышқәа ртәылеи Ҭырқәтәылеи наҟ-ааҟ ҿыц аҭыӡшәа рыбжьаларц
зҭахыз, нас уи зыфеида алзгарц иашьҭазгьы маҷҩымызт. Урҭ рахьтә аӡәырҩы англыз-францыз «кылԥш-кылӡырҩцәагьы» ирыдҳәалан.
Убарҭ дреиуашәа дыҟан Маан Кац иашьа – Маан Ҳасангьы. Уи маӡала
Баҭым дцаны, аҭырқә ԥашьацәа рымацарагьы ракәымкәа, Траԥезунд
итәаз афранцыз консулгьы диацәажәахьан, Аԥсны зҭашәаз арыцҳара
лгашьас иамоу азы…
Изларҳәоз ала, Амшын Еиқәа агаҿан имҩаԥысуаз ахҭысқәа афранцызцәагьы рыҽрыларгаларц рҭахын. Урҭ абрахь маӡала анџьнырцәа
аашьҭны, Ҟарс ҳәа иахьашьҭоу, нас Баназиди аҳәааҿы рбаахкырақәа
рырӷәӷәара рҽазыркит. Ари аиԥш ажәабжь сара ҽнак аӷба иаанагаз абжьобжьик исанаҳәеит – ирацәоуп сара ус ажәабжь ҿыцқәа сзаазгоз, арҭ
иуасҳәақәо аԥша исҿанагалан иуасҳәо џьумшьан, иара аԥша ахаҭагьы
нхыҵ-аахыҵынтә исзаанагоз маҷмызт аха…
Уи иалаҳхузеи – агәра уга-иумга, са сажәабжь насыгӡалап, салазгалазгьы уа уоуп, шьҭа сзаҟәыҵуам. Ажәакала, анҭ афранцызцәа гәҭакыс
ирымаз, Ҭрапезунд итәаз ахышқәа ргенералтә консулгьы идыруазаа-

498

рын, маӡала Маан Ҳасан дахьцоз, дахьаауаз дашьклаԥшуазаарын. Иара
Маан Ҳасан ҳәа узҿу, ҳара дахьынӡаҳдыруаз, ихьыԥшыз анхацәа зегьы
аамҭала Ҭырқәтәылаҟа ргара акәын игәҭакыз. Уи иаб иашьа Маан Ҟамлаҭгьы уи акәӡан усгьы даазқәылазк дмыцәа-дымтәа дзышьҭаӡаз…
Ажәакала, ҳаблақәа шааԥшуаз ҳажәлар ӡыблара бааԥсык ианамхәар
ада ԥсыхәа ыҟамкәа ҳааҭагылеит. Гәаҭеирахеит Бзыԥын иахьабалакгьы,
абжьыуааа рахь еиҳа иҭынчрашәа иҟан, анҭ ареформа-усқәагьы уахь
еиҳа иманшәалашәа имҩаԥысуан, аха уи еижьаган – Дали Ҵабали
ирҭагьежьуаз «амца» уахьтәи «аӷдаррақәагьы» ирыцрасхьан…
Ажәлар есааира ргәаӷ шеилашуаз збоз аполковник Кониар хыма-ԥсыма Бзыԥынҟа дыццакит. Лыхны дахьҩеиз уи иарҳәеит, дара
рҳәашьала, арирахьтәи «аокруг» иқәынхо жәлары зегьы уаҩы ишимбац
агәамҵ-хамҵра бааԥс иамҽханакны ишыҟоу, қыҭацыԥхьаӡа аизарақәа
шымҩаԥырго, иҟаҳҵаша-иаауша ҳәа шеибырҳәо, бџьарла аҽеибыҭарагьы ишаҿу. Маҷк ҭынчрашәа уажәазы иахьыҟоу Дәрыԥшь заҵәык ауп
ҳәагьы иарҳәеит. Иара уигьы зыбзоуроу уатәи аамсҭцәа Лакыр Смели Маан Соулаҳи роуп рҳәеит. Урҭ роуп, рҳәеит, хаала-мчыла ажәлар
еиқәкшәа измоу, урҭ дрыцхраауеит Маан Титугьы ҳәа нацырҵеит…
Кониар ицҽыжәызгьы иаргьы Дәрыԥшьҟа деихеит. Уа дахьҩеиз уаа-хышәҩык раҟара злахәыз аизара днахҭыгәлеит. Анхацәа рҿаԥхьа
дықәгыланы уи уаҟа дырҩегьых ииҳәац иҳәеит ауп – абар иара
ишиҳәаҵәҟьаз, иара ибызшәала абри асып-ҳаҟьа иануп, уаԥхьа:
Абри ҳәаны, ибжьы рдуны анхацәа днарықәымчны ирыдиҵеит Череп-иԥа иҳәатәы иацныҟәаны, иаареиҳәо зегьы ҟарҵаларц, ашәҟәы
ранҵаразы дзызразҵаауа шеибакәу зегьы мцрак аламкәа рҭак иарҳәаларц. Уи анаҩс уи иҳәеит, хаала ирымур, зегь акоуп, мчыла, бџьармцала рҳәатәаҿы иаарымгар шырымуа. Убраҟа убри ииҳәаз инацҵаны – ахашәалацәа шәалҵны шәаагылишь! – ҳәагьы нарыдиҵаӡеит,
уажәнатәгьы ашәҟәы иҭарҩырц азы. Ари даара иргәамԥхеит ажәлар.
Ԥыҭҩыкгьы иаразнак рабџьарқәа инарзыҭрысит. Уи збаз Кониар еиҳагьы иҽааирџьаџьаӡан, шәарҭ абас шәеилазырҩынтуа рыхьӡқәа мӡакәа
абыржәыҵәҟьа иҳашәҳәароуп, иҳәан, ажәлар рыршәара иҽазкны,

499

иалҵны игылахьаз хашәалакгьы имахцә данкны, имахәар хьжәаны
длаихеит.
Аԥсык аагхеит араҟа ашьакаҭәара ҟаларц, ақыҭа аиҳабыра ирулак
еиқәыргәеит акәымзар.
Кониар, ишыцәгьарахаӡоз аниба, хыма-ԥсыма дықәҵны дцеит. Уи
аамҭаз уи дзыхьчоз 15-ҩык раҟара асолдаҭцәа ицын, еиҳаны ар имазҭгьы бџьарла иҿагылаз анхацәа драбашьуан, ԥыҭҩыкгьы ҭҟәаны игон,
аха усҵәҟьа аҟаҵара зназы изымгәаӷьыргьы ҟаларын, избанзар, иахьабалак Аԥсны зегьы жәлар ршьапы иқәнаргылар алшон…
Дәрыԥшьынтә Кониар, агәаӷ бааԥс игәы иҭакны дцеит, уи аҟнытә
ажәлар рхы леиларкын, иҟарҵаша-ируша иалацәажәеит, ауаа рҭакразы Кониар «илыцәҳа» иман деиҭаар алшоит рҳәан, бџьарла ақәгылара
анаҭаххо азы ихианы иҟазарц еибырҳәеит, аиҿкааҩцәа алырхит, ӷәӷәала ргәырҽанырҵеит…
Дәрыԥшь анаҩсгьы егьырҭ ақыҭақәа рҿгьы ажәлар еидқәыланы ҭоуба руит, Кониари Череп-иԥеи рҳәатәы ҳшацымныҟәо, ианаҭаххагьы,
бџьарҭыхла ҳшырҿагыло ҳәа.
Ари заҳаз (имаҳар ҳәа ушәозу!) Кониар иаразнак Қәҭешь итәаз
агубернатор иахь ацҳаражәҳәаҩ дишьҭит – иаарласны ҩ-баталионки
ҩ-бзырбзанки сзаашәышьҭ, убарҭ рыда «апориадок» ҟаҵашьа сзаҭом
ҳәа.
Абри инашьҭарххны, Дәрыԥшь иаԥну Лыхнытәи аҳабла Аџьымҽыӷра
адәыԥшӡа аҿы, аџь ду амҵан еизеит дәрыԥшьаа, бгардәнаа, хәаԥаа
маҷҩымкәа. Арҭ зегьы ирҭаху, изеизаз еиликаарц Измаилов ҽырххыла
Маан Титу дҩаишьҭит. Уажә араҟа ари аизара напхгара арҭон Лакыр
Смели Маан Соулаҳи. Урҭ Измаилов изырцҳаит Аԥсны аҳ Аҳмыҭбеи,
анхаҩыжәларгьы даргьы зынӡа ирмазҵааӡакәа, Аԥсны дахьалырцаз
даара ишҳақмыз, уажә уи ихылҵшьҭра рлахьынҵагьы аӡбра дара ахьаладмырхәуа ишазыразым. Уи анаҩс, «шәхы ҿышәхроуп» ҳәа ирарҳәо
зынӡа ишақәшаҳаҭым. Убри инаҷыданы, хара зыдӡамкәа иҭакны ирымоу ауаа аурыжьырц. Мап анакәха, мчыла абахҭа иажәланы ишҭырго…
Ари заҳаз Измаил-иԥа, ишԥаҟасҵари, арҭ абахҭа иажәлар 50-ҩык
иреиҳам аруаа исымоу, изланыскыларызеи, ишәҭаху ҟашәҵа ҳәа абахҭа
ашә снапала иаартны абаандцәа аусыжьуама ҳәа Кониар иахь, Аҟәаҟа
ацҳаражәҳәаҩ дааишьҭит.
Уи инаишьҭарххны Аҟәа дааит Череп-иԥа ихаҭагьы. «Ажәлар
ахҿыхразы сзызразҵаауа изакәызаалак акы аҭак сырҭом, сус еиҵарҟьоит» ҳәа уигьы Кониар иҿы дашшит.

500

Арҭгьы леилатәан, Аҟәа абааҭаҿы иҳамоу ҳар хыԥхьаӡарала имаҷцәоуп, иагьԥсыҽуп, ирӷәӷәатәуп, егьырахьгьы иахьабалак ҳҽеибаҳҭароуп ҳәа рыӡбит. Ацхыраараз Қәҭешьынтә ар ӷәӷәа ҳзаарышьҭаанӡагьы ҽмыршьагала ҳаҽҳармашьцароуп, ахҿыхразы анхацәа рыҭҵаара,
насгьы уи иазку аусқәа рымҩаԥгара аамҭала иаанаҳкылароуп, рҳәеит.
Арҭ ас еибырҳәеит, аха ажәлар ргәашыра еиқәтәарак амамызт.
Бзыԥын ахы-аҵыхәа иахьабалакгьы қыҭацыԥхьаӡа аибыҳәара иаҿын,
хымԥада кәыркәа ду 25 рыҽны Лыхны Чачаа раҳҭны-шҭаҿы жәлар реизара ду шымҩаԥырго ҳәа.
Абри аҽноуп, ахеиҭаҳәараз Қарҭҟа ицарц Аҟәа иахьааиз, мап зцәыркыз Шамы Осман иҩызцәагь иаргьы хынҳәны раара анақәшәаз. Уик
ажәлар рыбӷа ааԥнаҵәаӡеит…
Ари аиԥш аҭагылазаашьа Бзыԥын мацара акәым иахьыҟалаз. Ҵабалгьы аҵкыс еицәахо иалагеит. Уа анхаҩыжәлар «ахҿыхраз» ашәҟәы
рҭаҩреи рыҭҵаареи знапы ианыз акапитан Шавро-иԥа дышзахәоз деиханы Аҟәаҟа дааит – макьана ҳалашәмырган абри аус, ажәлар даара
иӷыӷкны иҟоуп, ахьымӡӷ ҳгоит ҳәа Кониар иеиҳәарц…
Ус адырҩаҽынгьы Бзыԥынтә дкылыхх Аҟәа деиҭаахит аполковник
Измаил-иԥа, ажәлар уахгьы-ҽынгьы бџьарла аҽеиқәыршәара иаҿуп
иаҳҿагыларц, иҟаҳҵарызеи ҳәа.
Лада-ҩадантә арҭ иааз ирҳәаз аҵыхәала, Кониар игәы иҭеикит иара
абри аҽныҵәҟьа Лыхныҟа дцарц. Ҭырџьманс уахь дигарц диԥхьан иара
иҿы днеигеит «Ҭҟьацишьвили» ҳәа ажәла ҿыц шьҭызххьаз ани ақьачақь мыжда. Уи иеиҳәеит, лассы Лыхныҟа аизарахь амҩа ҳақәлоит, ухиаз ҳәа.
Кониар, иара убас игәы иҭеикит, уахь игарц аҳ иԥа Гьаргьи уи иаб
иашьа Алықьсандри. Зназы дзыхьчо аргьы рацәак ицымкәа дҩеирц. Уи
дгәыӷуан иаармарианы ажәлар снапаҿы иаазгап, исҭахугьы рыласыгӡап ҳәа, аха хазгьы хьаас иман еидыслара ӷәӷәак ҟаларгьы ар маҷцәаны иахьимаз, убри аҟнытә ауп заагьы Қәҭешьҟа, аинрал-губернатор
ишҟа адырра зыҟаиҵахьаз – ирласны ҩ-баталионк ар изаарышьҭырц.
Урҭ ааит ҳәа раҳар ажәлар рырҭаслымра мариахап ҳәа дазхәыцуан
– уажәнатәгьы убри аҩыза ауҳәан-сҳәан рылаҵазаргьы цәгьам ҳәа
дыҟан…
Кониар Лыхныҟа иццаран иҟазгьы иаргьы Аҳмыҭбеи дызланыҟәалоз ашхәа «Соук-су» захьӡыз ала Гәдоуҭа иҩеит. Урҭ уаҟа аказақцәа
гәыԥҩык ицны дырԥылеит Измаилов. Уи иаразнак аҿҿаҳәа даацәажәан,
Кониар иеиҳәеит Бзыԥын ақыҭақәа зегь рахьтә иааз анхаҩыжәлар

501

рхаҭарнакцәа, иара убас ҭауади-аамсҭеигьы маҷҩымкәа, Акәаскьамҵан
еизаны ишыҟоу. Кониар «урҭ дареи сареи ҳаицәажәарц ахьырҭаху еилкаа» ҳәа Маан Титу дырзишьҭит, иара ихаҭа зназы Лыхныҟа ихы ирхеит.
Дук мырҵыкәа уахь дишьҭаххны дҩеит Маан Титу, уи ажәлар уаҵәынӡа
ҳаиԥылара ахигааит ҳәа Кониар ишизаарыцҳаз иеиҳәеит, Кониаргьы
дааиԥхьхәыцаан – дақәшаҳаҭхеит.
Қьалышь ԥасатәи иқьачақь мыжда убри аҽны дкылԥш-кылӡырҩуа
ауаа дахьрылаз, иара убри аухаҵәҟьа бџьарла еибыҭаз анхацәа Кониар ицны иаазгьы иаргьы ԥхьара иахьаангыло ирықәланы ршьра ргәы
иҭоуп ҳәа иаҳаит. Абасгьы-абасгьы, иҟоу абри ауп ҳәа урҭ рымаӡажәа
Кониар ианиеиҳәа – ихеимҵеит, – «шут ты гороховый, мцуп иуҳәо,
уахьшәацәаз лаԥшҵашәарақәак уоуит ауп», – ҳәа дихыччеит.
Адырҩаҽны, кәыркәа ду 26 рҽны, Кониар даалаган «корнет» ҳәа
изышьҭаз Ачба Ҭолуԥар Акәасқьа амҵан еизан иҟаз ажәлар дырниҵеит,
уеизгьы-уеизгьы урҭ Лыхнашҭахь ииасырц, уа драцәажәарц. Ҭолуԥар
дахьнеиз ажәлар цәгьа игәамҵуан, лассы аимпрагьы ргәы ишҭамыз
мҩашьо, дасу рмакәан хәыҷқәа рымҩаныфақәа рҭаҵаны ирыман. Урҭ
напхгара риҭон Ӡаԥшь-иԥа Заурбақь. Уи Ешырантә иҽы иҵаԥаџьԥаџьуа
ара са сҟынгьы акырынтә даахьан. Дқәыԥшӡан, аха еилҟьаӡак иакәын.
Уажә ара Акәасқьа амҵан еизаз ажәлар ус еибырҳәозаарын: «Ажәала
Кониари ҳареи ҳзеилибакаарым – еиӷьхап, Лыхны аҳ иаҳҭынраҿы ҳаннеилак, иаразнак ҳнаижәлан дԥыраҳхыр…» Ачба Ҭолуԥар иаҳаз ажәабжь бжьырҟьаны иааигеит Кониар иҿы. Кониар, иаџьал шааигәахахьаз
мҩашьо, убригьы дазымӡырҩит: «Башоуп уи зегьы, ушәеит ауп уаргьы»
ҳәа днаихлафит.
Лыхныҟа иааз ажәлар еидҳәыԥа, Лыхны ашҭа ду аганқәа рахь, аиҳарак Ажа-ҵлақәа рымҵан иааилагылеит. Ҭауади-аамсҭеи рхылҵшьҭра
иеиуазгьы рацәаҩын, аха аиҳараҩык нхацәан. Еизаз зегьы абшьҭра-абшьҭрала, дасу хылҵшьҭрала дзеиуаз ала, рыҽшаны акәын ишгылазгьы:
ҭауади-аамсҭеи – хазы, анхацәа – зымҩа, ахьыԥшцәеи атәитәыхқәеи –
убас ҽа-ганкахьы…
Ажәлар зназы ҳәатә рымамкәа, рҟыт-ԥсыт бжьы мгаӡо, иԥшны еилагылан. Ус Кониар иадиутантцәагьы иаргьы, аҳ иԥа Гьаргь қәыԥши,
уи иаб иашьа Алықьсандри, аҭырџьман Ҭҟьацашьвили-қьачақь уҳәа,
жәларык ицҽыжәыз ицрыԥсса даакылсит.
Арҭ зназы, лахьхьи ажарымҵан еизан еилагылаз ажәлар рахь имнеикәа, аҩадахьҟа, ауахәама ааҵрахьшәа иааҽыжәҵит.
Ашоура бааԥсын аҽны, аха уаҩы изхымго…

Жәлар рҿахәеиҭаҳәаҩ
Хара шьҭтәыс ирымазшәа, иааиз аиҳабыра рацәажәаразы, ажәлар
ацҳаражәҳәацәа алырхит. Урҭ раԥхьа сара сдыргылеит. Ҳанеиқәшаҳаҭха, зегь ҳаиманы, аныха-баа амҵа аҟнытә арахь, ажарымҵан иԥшны
игылаз рышҟа ҳаиҭалеихит. Ҳахьааиз, Маршьан Шьырынбеи иааркьаҿны данцәажәа ашьҭахь, ажәа са исырҭеит. Сажәа ҭырџьманра азиуан
ани ақьачақь мцураша – уи сгәаԥхомызт, аха исурҟаҵози. Акыраамҭаӡа
сцәажәон – ҳҭоурых акырӡа сҽагәылахаланы сажәа ашьапы скит –
Қьалышьбеи ду иаахыс ҳзықәшәахьоу ак аансмыжьит, уажә иаҳзыҟалаз еилкаашьа шамамыз, иубахьоу еицәа убеит ҳәа, ҳа ҳзы ишхырзаманӡоу салацәажәеит. Ишеиҭеигоз Анцәа идырп, аха «Ҭҟьацишьвили»
ҳәа ажәла ҿыц шьҭызххьаз ақьачақь цәарӡга дҿараантәуа дансмыхәа,
Аҳ иԥа сышҟа дааскьан, ҭырџьманра иҽазикит, уи данӷьызкы – иаб
иашьа имидеит, ус дырҩегьых аханатә иаҿыз ацәарӡга деиҭалагеит…
Са сцәажәон ашҭа дуӡӡа моу, анҭыҵгьы хыцәхәыц ирацәаҩӡаны
еилагылаз ҳажәлар-гәышьа еиҳа рынаӡараӡа иҟоугьы исҳәо еилганы
ираҳартә – сыбжьы еиҵыхӡаны! Еихырсыӷьрак ныҟамҵаӡо, сажәа ҳәо
сышнеиуа, уажәы-уажә иаасымҩатәны, – исҳәо иашоума, шәыххьзгеит,
сажәа шәазыразума?.. Шәыгәҭыха сызҳәома?» – ҳәа ҿысҭуан. «Уиашоуп, уиашоуп!» ҳәа аӷу ааилдыргон, уи амч ҷыда ансыланаҵлак, дырҩегьых сажәа иацҵаны аҿынасырхахуан.
Убас-убас мацара, исҳәашаз ҳәаны санаалга, дырҩегьых хаз ҷыдала, жәлары зегьы рыхьӡала Кониар ицызгьы иаргьы срыҳәеит – Қарҭҟа,
Кавказ зегьы анаместныкь дуӡӡа ишҟа ахеиҭаҳәараз ацара ҳақәиҭыртәырц. Кониар аԥхьан исҳәаз сажәагьы, уажә сзыҳәазгьы, изаҟаразаалак акы ихахьы иааимгеит, – «Шәарҭ агәымхақәа, – ҳәа ҿааиҭит, –
ишәзызуа убри ауп, Қарҭ сеиҳабыра схаҭа срыҳәаны, шәшыжәларыку
зынӡа шәтәыла шәалцаны наҟ шәхысҵоит! Ааи-ааи, убри шәзызуеит
шәҽаанышәымкылар!» – абри аниҳәа, тәамбашақә длаҳақәымчӡан,
Черепов иҳәатәы ҳахымԥакәа «ахҿых-ԥса» ашәаразы иаҭаху «ҳчанабақәа» зегьы абыржәыҵәҟьа иҭара ҳалагарц лаҳадиҵеит, хаала ишәымур, зегь акоуп мчыла ишәҳарҟаҵоит ҳәагьы дҳақәмақарит.
Уи иажәа ҳәаны данаалга:
– Мап, ухацкы аполковник, ҳара шәҳәатәы ҳацныҟәаӡом… уаҳа
шәаҳзычҳауам… шәҳаӷрыӡаа!!! – арҵәаа ҩҭсыргеит, сыԥсахы еибакуа, – нет, полковник, нет, полковник! – ҳәа рбызшәалагьы ажәақәак
нацсҵеит. Нас дырҩегьых ажәлар схы нарықәскын: – Ус аума? Апол-

503

ковник ииҳәаз ҳазыразӡам – ус аума?! – Сеиҭанаразҵаагәышьахит. «Ус
ауп, ус ауп!» – ҳәа зегь неиԥхныҳәҳәеит. Абри ансаҳа, сзықәгылаз ашҭа
ҵәҩанҵәыҟа ажәҩан ахь сышьҭнахызшәа збеит, иара уи аамҭазгьы,
сгәы ҭыԥсаа-ҭыԥсаауа, тыша ҵамҵам-ҵалашәыра лашьцакгьы сыҩҭаԥшит – ацәалашәара бааԥсӡа соуит, аханатәгьы ишсоухьаз еиԥш…
– Абарҭ реиԥш иҟоу алахшақәа роуп шәарҭ зегь шәеилазырҩынтуа…
уажәнатәгьы ишәылган рҩызцәа ахьҭаку инаган иҭактәуп – еи, астража,
шәнарых арҭ наҟ! – дыҳәҳәаӡеит Кониар.
Убри ибжьы инақәыршәаны, ҩыџьа ахацәа ркьарахәқәа ааҭырԥаан,
«аҵықь, аҵықь!» ҳәа еиқәырццакны ихысит – уи зегь рзы игәҽанҵаган.
Жәлары зегьы рабџьарқәа аахадыршалеит – уаҩы ишимбац еилагәаҭеирахеит. Агәырқьҳәа Кониар ишҟа рҿанынарха, ҭауади-аамсҭеи
иреиуаз ԥыҭҩык ажәлари Кониари ааҟ-ааҟ иаарыбжьагылеит, – абааԥс, зынӡа ҳақәшәхуеит, иаашәычҳа! – ҳәа еибарҳәҳәо, аха шьҭа урҭ
ирҳәо заҳауадаз – Кониар инаижәлаӡеит. Уи дзыхьчоз асолдаҭ икәшаны даарыгәҭыларкын, ицызгьы иаргьы аҳҭны-ҩны ашҟа иаадырццакит.
Хыма-ԥсыма амардуан ду иҩхалан, ауадақәа руак аҿы рҽыҵәахны
иныҩнатәеит. Убри аамҭаз ахысбыжьқәа рацәаӡахеит. Ихысуаз руаӡәкгьы аҳцәа рхан днаҵагылан, – абахҭа иҭакны ишәымоу аушәмыжьыр
аҩны ҳбылуеит! – ҳәа ҿиҭит. Ари заҳаз Кониар, зназы ԥсеивгашьак
ҟаҳҵап иҳәан, даамлакҩакӡакәа, Измаилов идиҵеит абахҭа ацаԥхақәа
риҭарц. Уимоу аҟарулцәагьы зынӡа аҟарулра иаҟәышәх, ауаа реихсрагьы аҳаҳаи шәара шәҽазышәымкын иҳәеит. Абахҭа зыхьчоз аказақцәа,
ироуз адҵа рхы иархәаны, иаразнак абахҭа инаԥыреибаҳәан, Кониарраа рҽыҵәахны иахьыҟаз ахан ашҟа идәықәлеит.
Уи аамҭаз абџьар зкыз ажәлар ҩыџьараны рҽыршеит: бжаҩык
абахҭа аҟнытә иаауаз аказақцәа рымҩа иаԥырагыларц рҿынархеит
– урҭи дареи шынеиҿаҳаз еиԥшгьы аҟәҟәаҳәа наҟ-ааҟ инеиларҵеит. Егьырҭ хаҳәырҵәиаа ишиашаз ахан иажәлеит. Ҽеира шыҟамыз
збаз Кониари уи иҩызцәеи хыма-ԥсыма абраҟа рҽеиҭакны, ҳаҽҳзырҩашьозарҳәа, ԥсыуа маҭәала рҽеиларҳәеит. Иаарласынгьы Аҟәаҟа
амаӡа-шәҟәы рҩит, ашәарҭа ӷәӷәаӡа ҳзыҟалеит, иҳакәшеит, ацхыраара
ҳашәҭароуп ҳәа…
Абригь азмырхакәа, Кониар агызмал ус иӡбеит: ажәлар Аҳ иԥа
дшьушәа рыларҳәарц. Убри здырҵаз аҳҭынра абарҵахь иаадәылҵит
– рхы-ргәы иааҭасуа, шәеимпы абаақәа, шәыҩныҟақәа шәца, Аҳ иԥа
дшьуп ҳәа еибарӷызыӷызуа. Уи аҭакс ажәлар, митә ҟамлеит уи дшьызар,
иабгьы дшьуп аха ҳилаӡеит, рҳәеит. Ус рҳәеит аха, ахысра иааҟәыҵын,

504

зназы ргәырҽанҵаны, еишәара-еиҵараха шьҭахьҟа иаанаскьеит. Аха,
ари шымцыз анырдыр, еиҳагьы еицәаха ахысра иҩалагеит.
Аҳ иԥа Гьаргь, иага умҳәан дыҷкәынамзи, ари анизымчҳаӡа, аҳҭны-ҩны аԥенџьыр ааимиԥаан: – Иҟашәҵои уара, ҳзыншәырҵәозеи?!
– ҳәа нарықәҿиҭит. Аха уигьы акгьы иамыхәеит. Нас иаб иашьа Алықьсандргьы ҿиҭит, згәы шны иҟаз ажәлар аанкылашьак ҳазрыҭозар ҳәа.
Убригьы егьалымҵит.
– Са сцоит… са сдәылҵуеит ҳажәлар рышҟа, са иныскылоит… мамзар
ҳақәӡаауеит зынӡа! – ҳәа, арҵәаа дыҳәҳәаӡеит аҳ иԥа Гьаргь қәыԥш.
Аҳ, анаџьалбеит, ари ибжьы заҳаз ахаан ихашҭуа дыҟоума! Уи аарла
21 шықәса днарҭысхьан ауп (уара уҷкәын диқәлан, дад). Ибжьыҵәҟьа
цқьа имшәыцызт, аха уажә иааҭирҟьаз ибжьы зегь аргачамкит. Иаанкылаха рмаӡакәагьы, ашә еимԥаа, дхахаӡа абарҵахь даадәылҵит. Уи
инаишьҭаирххит Алықьсандргьы, идәылҵит егьырҭгьы – ақьачақь-ҭырџьман-цәыршәага дназлоу. Арҭ идәылҵыз збаз ажәлар, еиҳагьы
ӡхыҵраҵас еилацәқәырԥо аҳҭынра илажәлаӡеит. Амардуан илхеибаҳәалан, уажә иаадәылҵыз злааиз ашә ала наҟ илыҩнашылеит.
Адәны аказақ ирабашьуазгьы шьҭа нкылашьак рымаӡамкәа аибашьра иалашыҩкӡеит… Аказақ солдаҭцәа егьрылымшошәа анырба,
ирулак насҭха игылаз аҽҭра рыҽҭарыжьын, уахьынтә ахысра иалагеит.
Арҭ астәи аҽҭра ашьҭахьҟала инеины, амца ацрарҵеит. Аҽҭра абылра
ианалага, амца зкыз асолдаҭ еибарҳәҳәо идәылҟьҟьаны, зхы иахәоз
ԥыҭҩык зназы абаа-хыжәжәарахь еихеит, нас устәи ауахәама иҩналаны рҽырҵәахит…
Аказақ ирышьҭаз ҳауаажәлар ԥыҭҩык, уажә азы урҭ ҳаамҭа баша
ирықәҳарӡрым рҳәан, аҳҭны-ҩны знапаҿы иаазгарц ижәылоз рышҟа
иааибарҭрысит. Зашьа дзыцәҭахаз Шьмафи Елмурзеи Маанаа, акәусууҳәа еибарҳәҳәо, ҳашьа ишьа ҳамур ҳуам ҳәа, ихагаха ашҭа иҭагьежьуан. Зназы урҭ рыжьжьара иҽыназикит Маан Ҟазылбақь, аха уажә
азы иҭахаз раха уаҩы имамызт. Ус Емхаа Тҟәач ажәлар ибжьы ҩарылаиргеит: – Иԥҳәысымкәа ихаҵоу арахь шәсышьҭал! – абригь ааиҳәан,
аҳҭны-ҩны абарҵа аҟнытә ауадақәа рахь ихаз ашә аԥҽра далагеит. Уи
ҳааицхраан, ашә лҿаҳҳәан, иаарласны аҳҭны аԥхьатәи ауада ҳныҩнашылеит, уантә – аҩбатәи ауада, ус ашьҭаларҭа уада ҳәа иԥхьаӡаз ауада ашә ҳнадгылеит. Уа акәын Кониар ицызгьы иаргьы рҿыҵәахны
иахьыҩнатәаз. Абыржәыҵәҟьа ашә аашәырты, мамзар шәыԥсы шҭоу
аҩны шәалаҳбылуеит ҳәа аҿыҭра даҿын Емхы Тҟәач. Уаҩ ибжьы
анимырга, шәааии уара ара, иҳәан, шәақь-шьхәала ашә аԥҽра дала-

505

геит. Ашә убасҟак иӷәӷәан, «аларҭақәа» руак аарлаҳәа иааҭҳаршәеит. Емхы Тҟәач ишәақь убра илкылеикын, аҟәҟәаҳәа наҟ знык-ҩынтә
дааҩнахысит. Аподпоручик ҳәа зарҳәоз Сурикови Черепови рнапқәа
ирҩаханы, шәаагыл, ҳшәымшьын, ҳаҽшәаҳҭоит ҳәа рыбжьы дыргеит,
ҳарҭгьы ҳшәақьқәа уахь ирхха ҳгәыҳҽанны ишаҳкыз, урҭ аҩыџьагьы
ирулак абри акылҳара-ҭшәа рыҽкылырууааны, аҵиар лақәа реиԥш,
арахь рҽааҳарҭеит. Суриков ишьапы дшаақәгылаз еиԥш, сыхьча ҳәа
Маан Ельмурза ихәда днахьынԥашалеит (уаанӡагьы еибадыруан дара).
Зашьа ишьа зурц згәы иҭаз Ельмурза ари зназы даарыцҳеишьан (ҳара
ус ами ҳшыҟоу), диман наҟ иҿылеихеит, аха убри аимгеимцараз Ҟамлаҭ длаихьӡан, арахь длаимпыҵжәаны, иаҳәа лаиҟәниҳәеит. Уи аамҭаз,
ишьра даламыгӡакәа, наҟстәи Чыбзықь Тапаӷә аҵықь нҭирган – Суриков дааԥырихит. Череп-иԥа иакәзар абарҵаҿ дшаарымԥыхьашәаз
еиԥш аҳәала, ҟамала ирӷӷара иаҿын. Раԥхьа уи аҳәала дисит Ҷаны Зафас, нас – Маан Шьмаф. Изацәнымхартә ӷәӷәала ихәыз Черепов аҳәагыла еиԥш иҽрымпыҵжәаны, цәгьаԥсышьала амардуан данылбаа, уа
днаихьӡеит Қақәычал-иԥа Озбақь, уигьы иҟама ари игәаҵәа илалиҳәан
дааирҭынчӡеит, – «аԥсцәаҳажә уихәуп, уара агьааур!» – ҳәагьы ибжьы
лаиқәиргеит.
Егьырҭ ҳҩызцәа хыхь зыԥҽра иаҿыз ашә зынӡа иааҿырҳәан, Кониари, Измаило-иԥеи, Артиух-иԥеи, Ермолаи зыҩнатәаз ауада илыҩнашылеит. Уа раԥхьа Ҳанашә-иԥа Хакәыцә иҟамала иаразнак Измаилов
дишьит, нас – Артиухов дилгеит.
Кониар ауаџьаҟ дҭалан иҽиҵәахызаап. Ермола-иԥа зыжәлаз уи ихьчаҩ, ауаџьаҟ аҿышәҭ даԥырагыланы, Маан Тычеи уи иашьцәа аҩыџьеи
дрыҳәо далагеит, аполковник Кониар дрымшьырц, деиқәдырхарц, уи
азы аҳамҭа дуӡӡагьы шшәоуа шәдыруаз иҳәеит. Ари ас иҳәонаҵы, дааҩнашылеит Маан Ҟазылбақь, уи уаанӡагьы Ермола-иԥа изиухьаз ацәгьарақәа рзы игәаӷ иман, дшибаз еиԥш, аҵықь ҳәа днаиеихсит. Инаршә
хиамхакәа, Маанаа аишьцәа руаӡәк – Иақәыԥ захьӡыз – ахы иаахан
дахәит. Ҟазылбақь еиқәырццакны Ермолов деиҭанаиеихсын, иара
уаҵәҟьа дааилгеит. Ишьны икажьыз Ермола-иԥеи ихәыз Иақәыԥи наҟ
идәылыргеит. Иршьыз Ермола-иԥа иҭыԥан Маан Шьаҳан днеины ауаџьаҟ днаԥырагылан, даҳшьрым уара абри, аурыс ҳәынҭқар ишакәӡам
дҳаргәаар зынӡа ахырзаман ҳзыҟалоит ҳәа дааӷьаҵәыӷьаҵәит, аха
изаҳауадаз! Арахь иааҩналаз, бџьарда иҟаз нхаҩык – Џьыкыр Зафас
иоуп сымҩашьозар – «уи аҵкыс аҟама сыҭ, дызласшьыша уҟама сыҭ!»
– ҳәа дигәыдло далагеит, аха иимҭеит. Егьи зынӡа дижәлаӡеит – абџьар

506

сыҭ ҳәа. Арҭ еибарххонаҵы, аимгеимцара ихы иархәаны, Ҟалӷьы Ҳанашә шәақьла ауаџьаҟ дҭахысит. Уи инаишьҭарххны уахь апыҟҟа лҭиргеит Мқан Тагәгьы. Зшьапқәа зыҵаԥырҵәҵәаз Кониар, икәымжәы аԥшь
хәхәаӡа, ауаџьаҟ дҭыбганы агәараҳәа адашьма днықәҳаит. Маан Тычеи
Инал-Иԥа Татали уи дахькажьыз даҽа ҩынтәгьы иеихсит – уи ала дагьаадырҭынчӡеит.
Сара уи аамҭаз исзымчҳакәа адәахьы сдәылҵит. Имӡакәагьы иуасҳәоит, дад, сара аибашьраз акгьы сшаԥсамыз. «Уара цәажәармзар
уаҳа егьуламзар акәхарын» уҳәаргьы – цәажәаҩ бзиа шамахаӡамзар
деибшьҩы ӷәӷәаны дҟалахьеит ҳәа уаҳахьоума? Хаҵарас иҟоу иреиҳаугьы – ацәажәаҩ ажәала аибашьра изахырԥар, арыцҳара ажәлар изацәыхьчар ауп. Сара убригьы сылымшеит – исылшартәгьы ҭагылазаашьа
ыҟамызт, дад, аусқәа убранӡа инеихьан. Аха усгьы, схы иавзбо рацәоуп, аццакра зласыз ихысыз рымацара ракәымкәа, саргьы сцәажәараан аццакра сыласызар алшоит. Аха убригьы уажә сахьгәаҟуа исҳәоит
акәымзар – иҟалаша уаҩы изахырԥаӡом, дад – иҟалашаз ҟалеит ауп, уи
аҿаԥхьа зегь ҳамчыдахеит. Сара заа Анцәа згәызҽаниҵахьазгьы егьсылымшеит…
Аԥхьан ишысҳәаз еиԥш, аҳцәа рхан иҩнашуаз ашьаӡа-гәаӡа
алаԥшра уаҳа иансылымша, сыԥсы сыманы адәахьы сдәылҵит – уахь
ҽеирак збозшәа! Аҳ иԥа иакәын уажә аиҳарак гәҭыхас исымаз – уи
снаишьҭагьежьит. Ашҭаҿ иҟаз ахырзаман еиқәаҵәа аҩыза иуқәшәира
ибааит, дад – шьаҿацыԥхьаӡа ауаа шьны икажьын, ахәцәа рыӷызы-ӷызбжьы уқәнаргыломызт, еибашьуаз рыӷәи-ҵибжь акәзар имықәшәатәыцәгьан. Ашҭа ду акәакьқәа рҿы џьара шәақьла аҟәҟәаҳәа еиҿахысуан,
даҽаџьара аҳәаҭыхла еиҿагылан…
Абри аиԥш аан дызхәарҭоузеи ацәажәаҩы – иага дҟаза дузаргьы
– усҟан иара иаҟара имчыдоу адунеи аҿы уаҩ дыҟам, дад! Ахқәа исывыҟьҟьоз руак сааханы сагарц сҭахын, аха аԥсра уанеилаҳауа еиҳагьы
уааигәа иааиӡом – изакәызаалак ак саахомызт. Санԥшы, Аҳ иԥеи уи
иаб иашьа Алықьсандри ажа рымҵақәа рганахь снархьыԥшит – иаразнак уахь сыҭрысит! Урҭ ҳцәыршьыр акәын зынӡа еицәоу арыцҳара
дуӡӡаҵҟьа анҳзыҟалоз. Ишьны икажьыз асолдаҭ снархыкәша-аархыкәшо, сеиханы урҭ рышҟа анеира сшаҿыз збаз Маршьан Шьырынбеи
акәыкәыҳәа ибжьы насықәиргеит: «– Уахь уабацо, уршьуеит, ухынҳәы!»
Аҳ иԥеи уи иаб иашьеи рҳәынҷарц аказақ рыкәшеит – уаҳа рылымшошәа анырба, ма урҭ хәдықәҵас иаҳцәыргарц, нас аԥсеиқәырхараз
«иҳалахәаахәҭуа» иалагарц. Уа иҟалеит уаҩы ишимбац аиҿахысра

507

ӷәӷәа – са саанымгылакәа сеиханы уахь сышнеиц снеиуан, иуасымҳәеи,
мшәа, хы-иазымго сакәхеит! Сагьынкылсит – Аҳ иԥа снапқәа ааикәыршан дыскит. Дареи сареи иааҳахьӡаз ҳарԥар аибашьра адәы ҳақәганы, наҟ амҩаду ахь ҳкылыргеит. Алықьсандр иаразнак дҽыжәҵаны
Аацыҟа, иаҳҭынрахьы дыргеит, Аҳ иԥа уи дицымцеит, ара ааигәа сыҟазароуп иҳәан – Дәрыԥшьҟа, Лакыр Џьыгә иаҳҭынрахьы ихы ирхеит. Уи
сицҽыжәлеит саргьы…
***
Ишубаз еиԥш, абри ишьаарҵәыроу сажәабжь аҿы мшынушәа еилаҩынтуаз ажәлар рыгәҭа еиҳа иналукаауеит Маанаа рыҷкәынцәа –
аиҳарак Маан Ҟамлаҭи Маан Титуи. Иазусҭцәадаз арҭ? Иааркьаҿӡан
абра инбжьагалашәа иуасҳәап урҭгьы рхы-рҵыхәақәа. Избанзар, арҭ
ауаа зхылҵызгьы-даргьы «ҳаџьал» зрыцәгьаз ҳәа рзуҳәартә аҭоурых
аамҭа иҭанаргылаз иреиуоуп. Ус иҟалеит дареи ҳареи ҳлахьынҵа, иаҳаурызеи… ҳалагап раб иҟнытә – Маан Кац иҟнытә. Кац Қьалышьбеи иԥа
Асланбеи ихааӡалаз аамсҭауаҩын. Уи шыҟалаз ҳәа ирҳәо уи ауп – Қьалышьбеи раԥхьатәи иԥҳәыс Аӡаԥшьԥҳа Мариам лҟнытә ԥа дышиоуз
Аԥсны ахы-аҵыхәа игәырӷьаҿҳәашаха ианалаҩ, Бзыԥтәи аҳцәа иреиуаз, Хәаԥ инхоз Маан Ҳабыр иԥа, аамысҭа еилҟьа-еиламгыла Маан
Бежьа ишхәыҷыз шәарыцарантә иҳәынҷан иааигаз, иибжьаз, анап
иашьцылаз абнацә ҟата иманы Аҟәа Қьалышьбеи иаҳҭынгәара-шҭа
дҭалеит, иара убас ҳамҭас ԥа дзауыз аҳ изааигеит аҟарач ҽыжәлақәа
иреиуаз быжь ҽык. Арҭ аҽқәа зхылҵшьҭраҵәҟьоу ажәытәӡатәи аҳазар-ҽыжәлақәа роуп рҳәон. Аҭоурыхаҿ анкьа-бынкьаахыс еимадам
егьыҟаӡам. Ари алакә еиԥшыми нас, аха ҵабыргыҵәҟьан иҟалаз ауп…
Қьалышьбеи раԥхьаӡатәи иԥа хазына Асланбеи ааӡараҳәа Саӡтәылаҟа
данишьҭуаз аҽацә ҳамҭас игәараҭа иҭазгалаз Маан Бежьа иԥа-ҿыцирагьы хааӡалара дицрышьҭит. Ари асаби Маан Кац иакәын. Асаӡ ҭауадцәа
Самаӷьхәаа рҿы ааӡара иҟаз Асланбеии Маан Каци жәаф-жәаф шықәса анырхыҵ, аӡә дубар аӡә духашҭуа, ишәҭыкакаҷха еилаҳәаны, ҳамҭас
иҟоу зегьы рыцҵаны, изыхшаз рыҩнаҭақәа рахь идырхынҳәит. Убри
инаркны Маан Кац Қьалышьбеи ду иаҳҭынра иагәашьымхыз ахьырԥар
дырхыԥхьаӡалахеит, Асланбеи иакәзар, иара диашьахеит. Арҭ есымша
еицҽыжәлон, изықәтәазгьы анҭ аҳазар ҽыжәлақәа ракәын – аҳ дуӡӡа
Лоу ихаан еиԥш…
Ианакәызаалак згәы бжьажьо, илак-ҩакуа, ӡи-мцеи ирыбжьагылаз Қьалышьбеи ду иусқәа рҿы арҭ еихааӡалаз аиҩызцәа иахьабалак

508

рӷьажәҩара изыруан. Қьалышьбеи чарҳәарыла даныршь иҭыԥ ззеимакырахаз иԥацәа Асланбеии Сафарбеии реидысларақәа раан Маан
Кац ихы ныхҵәо Асланбеи дидгылан дықәԥон – ахышқәа ибаны
даанхомызт, ршьа имазар ижәуан… Уаҳа иззамуӡаз, заӷацәа егьзылдмыршаз Асланбеи-гәышьа аҵыхәтәан, уаҳа арахь ааи-мҩа имамкәа, наӡаӡа Константинопольҟа дықәҵны данцоз, Кацгьы диццоз
џьыршьон, аха «иҽахигеит». Ари оумашәа ирбеит ажәлар, аха иара
игәаӷьны уаҩ дызиацәажәомызт… Ашьҭахь-ашьҭахьқәа ишааиуаз,
Аԥсны аҳра Қьалышьбеи иԥа-иԥа Аҳмыҭбеи данахагыла, Кац уи ишҟа
диасны, рӷьажәҩара изуа днаивагылеит. Аҳмыҭбеии уи иаб иашьеиҵбы Ҳасанбеии реимакқәа рҿгьы иахьабалак иара Аҳмыҭбеи иахь иадицәылон. Аҳмыҭбеи цәгьала дызчычан дыҟаз Дал Маршьанааи Ҵабал Маршьанааи бааԥсыла Кац игәаӷ рыман, аха иҽриҭомызт. Ԥсҳәаа
ракәзар, аурыс аҳ ир рхьырԥшны, ҽыҳәҵәыла ирыжәлан Аҳмыҭбеии иареи ахьрабашьуаз азы, Кац дырбаны иаанхомызт – аԥсахҩы,
ачарҳәаҩы ҳәа ишьҭан, дызҿыз, «дызӡааԥшылоз» ҳәа егьрзеилкаауамызт. Мзымҭа аԥшаҳәаҿы инхоз Асаӡқәа ракәзаргьы, аурыс хәура
ҳҭазҵарц иаҿу дрыдгылан дҳабашьуеит ҳәа, Маан Кац дбаны иаанхомызт, Аублаа анракәхагьы, ижьы рымазар ирфо аҟынӡа дырцәымӷын,
аиҳарак урҭ раҳ Адагәа-иԥа Ҳаџьы Берзеқь… Аҳмыҭбеи Аԥсны аҳра
дазкны, раԥхьаӡа Петербургнтә дааганы, ар икәыршан Лыхны иабацәа раҳҭынраҿы дантәаз, Аҟәа абаа нкыланы измаз ҳауаажәлар
аинрал Горчаков ҵҩа змам ар ӷбала иӡхыганы данрабашь, уа дыриааины, Лыхныҟа иҿаныҩеихазгьы Маан Кац иакәын «амҩа изырбоз»
рҳәоит. Аҳмыҭбеи Лыхны иаҳҭынраҿы дзыхьчоз аказақцәа ықәҳцоит ҳәа, Асланбеии Ҳасанбеии рыдгылаҩцәа уажәы-уажәы аҳҭынра
иақәлон. Убас уаа-хынҩажәаҩык раҟара абаа иажәлеит, аха, уи анырзымга, мчыбжьык аахыс ауахәама аанкыланы иҩнатәан. Уахык убарҭ
рыцәа ԥсымҭаз маӡала ашә аӡәы ирзаартны аӷацәа лыбнеиҵан, зегь
ргәырҽанӡамкәа рыхәдақәа ԥыжәжәаны аказақцәа иршьит. Иршьыз
зегьы шамахамзар аамсҭеи-ҭауади рыҷкәынцәа ракәын. Уи ауха арҭ
дрылатәан, дара дрыдгыларц даазшәа дзырбахьаз Маан Кац. Зегь
ндырҵәеит, иара кьыс имамкәа далҵит. Уи шԥаҟалеи?..
Абригьы зынӡа ршьара иаақәнаҟьеит ажәлар… Аха иара агәхьаагьы икымызт. Арахь аурысқәа рҿагылара егьҳнаҭом ҳәа иаахтынгьы
егьиҳәомызт. Ус-ус дшааиуаз, аинрал-маиор ҳәа ачын дугьы урҭ рахьтә
ижәҩа инықәлеит, дызхааӡалаз, ешьа гәакьак иеиԥш изыҟаз Асланбеи
иакәзар дабаҟахыз, иаџьал дрыцәгьеит…

509

Ари сажәабжь кьаҿ зыхцәырызгаз Маан Ҟамлаҭи Маан Титуи, иара
убас Маан Албузи – Маан Кац иԥацәа ракәын. Арҭ раб ихьымӡӷ рызхгомызт, уи «дчарҳәаҩхазаргьы», ҳара ҳауаажәлар гәык-ԥсыкала ҳшырзыҟоу дҳарбоит ҳәа, мҳаџьырра иахьцазынтә иӡхыҵны, Аԥсны зымпыҵазхалаз «агьааурқәа» уажәы-уажә ирабашьуан, ишьаарҵәырахаз
Лыхнытәи аизара акәзар «алаӷәым» еиԥш иаҵаз, абасҟак «иԥызжәазгьы» аиҳарак дара роуп… Егьи, «Кац дызмыхәаз Уазбақь ахаҵа» ҳәа
иахьа уажәраанӡа ирҳәо ашәа зыхҳәаау Уазбақьгьы Кац имаҭа иакәын
(Албуз иԥа). Уи иабду Кац димыхәаҵҟәьеит, иҳәатәахьы дизиамгеит –
заӷацәа мышмыжда иҭазыргылоз иакәны даақәгылеит…
Чачаа раҳҭнышҭа ду
Анибарҵәара ашьҭахь ааҭынчрахеит, аха иуқәшәиира ишизҭынчрахаша! Иахьабалак еиԥхьытта аԥсцәа еилажьын. Урҭ бжаҩык макьана цқьагьы имыхьшәашәацызт. Иара аҳҭны-ҩынду ахьынеимоу ахыб,
аԥенџьырқәа, ашәқәа, абыркьылқәа уҳәа шеибакәу зегьы, аурҭ иаҟәыбазшәа, еилаҟәаҟәаса иҟан. Насҭха снапсрагәыҵақәа ирықәыргыланы
искыз аныха-баашгьы, еҵәала иҵрыбны исхыкыз ажәҩангьы, игәгәаӡа
харантә иааԥшуаз ашьхақәагьы, изакәызаалак ак рымчӡамкәа, цхыраарак рызсымҭаӡо, ус сҳашҳатәраха сышьҭагәышьан.
Аҽны иҟаз аҟыршоура бааԥс, аибашьра аҟыршоуреи иареи анеицыла, уахынла еиҳагьы ицәыҵаҟәыкырахаӡеит – иҟәызгаӡа, имҵысӡо
исхажьыз аҳауа сахәаҽуан. Аԥшатлакә бааԥс ашьҭахь ашәаԥыџьаԥ
еилаҟәыбаса ианеилажьу еиԥш, еилараа икажьыз аԥсцәа рнаҩсгьы,
иахьабалак, напышьашәала еилаз иааргаз ахаҳә-мҿыхә сыҿхысны
сыҟан. Аҳҭны-ҩны акәзар, иҩнаршьыз Кониари уи иҩызцәеи ршьаӡагәаӡа ҟыршфҩы азымчҳауа, абааш ишалхызгьы, ауасхырқәа инадыркны
ахаҳә-ҵәаҳәқәа рҟынӡа, аларқача ахьызшәа, «ацәа» иҭақыџь-қыџьуан. Ԥаса алҩа еишьылӡа изҭыҵуаз ауаџьаҟ ахгьы қәацәӡа ахыб
иахьахыҳәҳәоз, уажә адгьыл аҵахьтә иаауаз сгәынқьбжьы ҭыҩуан,
алҩа аҭыԥан, агәаҟратә доуҳа-ԥсыԥ фақьҵас иҭҟьаны ҵәҩанҵәыҟа
ажәҩан иалалон!..
Араҟа сара инасықәынҵәа ицеит аӷа ир иреиуаз асолдаҭцәеи афицарцәеи уаа-хынҩажәаҩык инареиҳаны, ирацәаҩуп ҳара ҳажәлар
рҵеицәа рахьтә иҭахазгьы – урҭ сара «сжьы» иамыкәкәааны, хыма-ԥсыма аҵх иалагӡаны, рыҩнқәа, рашҭақәа рҿы иахьнаргоз, ранацәа акәу-

510

сууҳәа еибарҳәҳәо рҵәыуара рҽазыркуамызт. Акызаҵәык ирҳәоз, –
«ҳаршьит, ҳаршьит!» – ҳәа акәын. Иахьабалакынтә, хәыҭхәыҭбыжьҵас,
саргьы исаҳауан убри – «ҳаршьит, ҳаршьит!» «Сыршьит, сыршьит, сыршьит!» – ҳәа сгәы сҭаҳәҳәон сара схаҭагьы, дара изҳәоз инарыцырӷызны, избанзар ари ала аибашьра шзеилымгоз здыруан. Ари ашьапы
акит ауп, шьҭа ианынҵәо, иахьынҵәо, ишынҵәогьы здырхуадаз – иҟалоит жәашықәсала, уимоу шәышықәсала ус ицаларгьы!..
Убри аҟнытә уаҩԥсык иаҳасабала саргьы суалуашон, анаџьалбеит,
иҟаларызеишь ҳәа сгәы ҭӡыӡаауа сыԥшын.
Дәрыԥшьҟа, Лакраа раҳҭынрахьы ицаз Аҳ иԥа мыцхәы сизхьаауан. Уи иаби, иабдуи, урҭ рашьцәеи рҭоурыхқәа сара рашҭа исзымдыруа иҟахызи… Рҵыхәтәа ҽеимхеит, уажәык зынӡа ихырзаманхаӡеит – зегь рыцәгьеи рыбзиеи Аҳ иԥа қәыԥш ижәҩахырқәа ирықәиҵар
акәхеит. Лакраа раҳҭынраҿы ауха еизаз ҭауади-аамсҭеи иреиуаз ауаа
хатәрақәа леилацәажәан, ус иагьырӡбеит: заҳра змырхыз, заҳратәрагьы хдырбгалаз аб иҭыԥан иԥа ԥсҳас дҟарҵарц. Убри аухаҵәҟьа иаргьы дақәдыршаҳаҭит. Иара убри аухаҵәҟьа, убра Лакраа раҳҭынраҿы,
аҳәса нап-ҟазацәа назыркын, иаразнак «аҳ ибираҟ» ԥшӡаӡа иқәҵаны,
иӡахны иаашьҭырхит. Ишаацәылашалак еиԥшгьы убри абираҟ ажәлар
зегьы аҵагыларцгьы нарабжьыргеит. Анаҩс ладеи-ҩадеи ирыларҳәеит
– бџьар зкыртә иҟоу зегьы уаҵәы-уаҵәашьҭахь иахымгакәа Аҟәа аӷа
импыҵхны агаразы ажәылара иазхиазарц, иара убас Лӡаа ду, Амзара
аҳаблан ажәытә бааҭа (анкьа аурымқәа, абырзенқәа рыр ахьгылаз)
иҭатәаз ахышқәа рыргьы ҭцаны рнапаҿы иааргарц – ирҳәеит уи даараӡа акыр шаҵанакуа, адагьы ԥсыхәа шыҟам, Аҟәа моу, иара Аԥсны
зегьы ахақәиҭтәразгьы…
… Ҽынла аҭакар иаршуаз сара, ахьшәашәаха соуаанӡа, иара ус
амца сӷырҟьа сышцоз, амра жжаӡа, аԥлакь шымшра ицаҳәцаҳәо ишны
еиҭаҩагылахуан. Ԥаса уи ашәахәақәа иреилаҳауаз, игәырӷьаҵәа
ирԥылоз, рыдагьы ԥсҭазаара змамыз, уажә уи раԥхьатәи ашәахәақәа
шынасхьыслак, зыхәра цәҟьарсҭа ҵаӷаӡоу ахә иеиԥш, иаразнак
ахьаа цәгьа снаҭон, исызхымго салагон. Ишабаны ицоз «сқьышәқәа»
еиҟәыжәжәа – «қәак ҳзаруы, зхьышьаргәыҵа ҳакәыхшоу Анцәа Дуӡӡа
суҳәоит… қәак ҳзару, қәак ҳзару» ҳәа сааҟәымҵӡакәа ажәҩан саҵаԥшуа сматанеиуан. Абар ҩымз раахыс убас сааиуан, аха аибашьра
ауха исхызгаз аҵхи ашьыжь сеиҭазԥылаз амши реиԥш иҟаз ҵхи-мши
ахаангьы исхызымгацызт, ахаангьы абасҵәҟьа цәыкәбарк ақәа сазгәаҟуа сҟамлацызт. Иаҳауеи шьыри, қәаршҩык леины исықәжьу зегьы

511

сықәнаҳәандаз, ҩаԥхьа сшьац қашә-қашәо иҩагылартә саӡәӡәонда
ҳәа сгәаҟуан, аха иабаҟаз!..
Ус, аамҭа абас жәхьан еиԥш иҩеихьан еиԥш, слымҳақәа ираҳауаз
схаҭагьы агәра сзымгартә, Дыдрыԥшь аганахь гәыргәырбжьык аԥсҭа
иааҭыҩит. Зны бзырбзанбжьыз џьысшьеит, ус ԥсҭҳәақәак аацәыреибаҳәан, шәанаџьалбеит, асҟаамҭа шәабаҟаз ҳәа сшырзыԥшыз, иццакы-ццакуа арахь рҿаархеит – урҭ еиқәаҵәа-шәытҳаӡа, ақәаршҩы
шрылажьу мҩашьо иҟан. Ԥша-хьшәашәакгьы, аҿыжә ҳәа, ишьқьыры-шьқьыруа, зны, ҭагаланушәа, зыбӷьы ҩахьаз ашәаԥыџьаԥи амхқәеи
инарылагьежьит, нас ишааиуаз аҽыларҟәӡаны, ишьны икажьыз
еиԥхьышьшьаауа инархагьежьит, уи инашьҭарххны, апыҟҟа ҳәа,
адыд-мацәыс ацны, ақәаршаҩы-лаӷырӡқәа рҿаархеит – аԥсабараз еилых ыҟаӡам, иазаап уи аҵәыуара аамҭа! Аԥсабара ду иахәҭакыз саргьы,
арҭ аҩымзкгьы исхызгахьаз агәаҟ-ҵәаҟрақәа зегьы аасзеизыкәкәан,
ҳагәнаҳа рықәшәааит абри аиԥш ахырзаман цәгьа ҳҭазыргылаз сҳәан,
сеиҵақьызқьызуа аҵәыуара сналагеит…
Абас, зыӷра сыҭшааз аԥсабареи сареи ҳаицҵәыуон акыраамҭа, аха
иахьынӡаҳҭахыз ҳгәы ҳазҟычуамызт, ҩаха-ҩымш ҳаҿызаргьы иҳазхомызт иаҳҵәыуаз. Аҵыхәтәан маҷк ҳҽанааиқәаҳк, Маанааи, Лакрааи,
Шьаҟрылааи иреиуаз хацәақәак арахь иааҭалан, иҵасым абаақәа ҳәа,
аԥсцәа сгәы-шҭа иқәхны аҳҭны-ҩны ҵаҟатәи абарҵаҿ реизакра иалагеит. Уи ианалга, иҭахазгьы шәаџьҳәаҩык дырҭахуп рҳәан, ауахәамаҿ
зҽыҵәахны иҟаз анҭ хац-ҩыцк иаанхаз аказақцәагьы ауаҩы дрынҵаны
арахь иааҭырган, згәы еилашуаз ҳарԥарцәа идмыршьыкәа, Бамборатәи
Чачаа раҳҭныра аҟынӡа иларгеит, уантәи шхәала Аҟәаҟа идәықәырҵеит. Оф гәышьа ҳәа саргьы саақәԥсычҳаит, Анцәа илԥха шәоуааит ҳәагьы саарықәныҳәеит ари аиԥш ауаҩра ду ҟазҵаз, аха макьана аԥсцәа
рыла иҭәыз аҳҭынра уаӷеимшхараха сгәы иқәгылан – адунеи аҿы арыцҳарақәа зегьы иреицәоу арыцҳара, аибашьра ҵыхәаԥҵәара шамам,
ииааиуа-еиҵеиуа ҳәа, дасу иара иитәым атәыла изтәу ишимаикуа, уи
цәгьамзар бзиа шахылымҿиаауа азы шаҳаҭра уа…
…Аацы, Анхәа, Ԥсырӡха, Гәыма, Иашҭхәа уҳәа ақыҭақәа рҟнытә
бџьарла еибыҭаз жәлар рҵеицәа Аҳ иԥа дрыгәҭыларгыла, аҳ ибираҟ
рхаргыла, ар рашәа ҳәо, еибашьра Аҟәаҟа амҩа иқәлеит. Ишнеиуаз,
зназы ақәаршҩы иараапкыз Гәымсҭа ианныҽԥынгыла, ԥхьаҟа изымцо иааннакылеит, аха нас ԥыҭҩык, Аҳ иԥеи дареи, ҽыла иҭалан ирулак ирит, егьырҭ, шьапыла иҟаз аршьаҟауаа аӡы аԥшаҳәа иаваланы,
аладантә аҩада иҩеины, иԥык-ԥышьҭуа Гәымаҟа рҿыҩархеит – астәи

512

ирызгьы, устәы ицазгьы уа ианҩеилак џьарак рҽеизыркырц, нас зегьы
Баалоуаа рашҭа иазкылсырц…
Иара абри аҽны, арҭ амҩа иқәлаанӡагьы, ԥыҭҩык ҳаибашьцәа Гәдоуҭа игылаз, «карательно-таможная застава» ҳәа дара ахышқәа зышьҭаз
«рааԥҭра» илақәлан, уа иҟаз асолдаҭцәа зегь рҟәаҟәеит, рџьаԥҳаны
рымырхит. Еиҳабыс урҭ ирымаз, Корзун зыжәлаз, убри аӡәзаҵәык аарлаҳәа иԥсы рцәигеит ауп. Иара убри ирыцәцаз иоуп, Аҟәа абааҭаҿы
даннеи, Бзыԥын ариабжьарак иааҟалаз ажәабжь хлымӡаахқәа зегьы
назгаз – Кониари Череп-иԥеи назлоу, Лыхны игылаз рыр зегь шындырҵәаз, уажә иаарласны Аҟәа иажәларц ргәы ишҭоу, ҿыц ԥсҳас иҟарҵарц
ирҭаху Аҳ иԥа дрыманы амҩа ишықәу…
Аҟәа абааҭа
Саннадгыла ажәытә баахкыра
Ажәытә ҵаулахьтә бжьык саҳаит…
Ажәытәӡа сара сшьапы зкыз, сагьзыргылаз аурымқәа роуп. Аԥсуаа
ианакәызаалакгьы абаагәарақәа рыкәыршаны рыҽҭахыркаацәомызт.
Урҭ адунеи ааршазар рыԥсадгьыл злакәыршаз чеиџьыкан, ламысын,
уаҩран, ианамуӡагь фырхаҵаран. Зыҽҭахызкаауаз ара аԥшәмара зкырц мчыла иаауаз ақәылацәа, амҵарсцәа ракәын…
Аурымқәа, абырзенқәа араҟа сара акыр шәышықәсақәа хеиқәырхарҭас срыман – Аԥсҳа Леон рҵыхәа ԥиҵәаанӡа.
Ус сшааи-шааиуаз, ажәохәтәи ашәышықәсазы, иааит аҭырқәцәа.
1451 шықәсазы Мурад-беи захьӡыз аҭырқә еибашьҩы драԥхьагыланы, 50-ӷба рызна бџьарла еиқәных иҟаз ар Аԥсны агаҿан иӡхыргеит,
ирацәаны ақыҭақәа ццышәыртәит, ауаа ндырҵәеит, итҟәаны иргеит.
Усҟантәи Аԥсҳа 30 000-ҩык еибашьышаз ар ықәиргылартә дыҟан, аха,
изыхҟьазаалак, деихәлахеит, егьизмырҽеит. 1578 шықәсазы аҭырқәцәа Аԥсны рымпыҵархалаӡеит, сара абаа-хырӷәӷәарҭа дугьы егьсылмыршакәа рнапаҿы сааргеит.
…Арҭ аҭырқәцәа ааиаанӡа сара абааҭа сгәарԥ аҿы ҩ-ҵеџьк ыҟан
– акы ажәытәӡатәи аурымқәа иржыз, аҩбатәи – абырзен-қәа. Измааноу сыздыруам аха, ес-иааилак иара иҵеџь ҿыц аҟаҵара дашьҭалон –
егьырҭ ирҭоу аӡы шҳамыркуп ҳәа дацәшәозшәа. Аҭырқәцәагьы лалаган
рхатә ҵеџь ҿыц ҟарҵеит. Уажә араҟа аԥшәмара зкыз ахышқәагьы рхатә

513

ҵеџь ржит. Абарҭ аҵеџьқәа рымацара рылагьы уаҩы ишьақәиргылар
алшон Аԥсны шаҟантә шаҟаҩы наӡаӡа иртәыртәырц рҽазыркхьаз. Урҭ
рхахьгьы иааиуамызт Аԥсны-дгьыл иахьабалак иара аԥсабара ахаҭа
амчала иҵхәраа иааиуаз аӡыхьқәа ирыцназго даҽа ӡыхьк ҵхышьа шамамыз – аӡыхьқәа ишырӡыхьыз Аԥсҳа иӡыхьқәа, урҭ иага аамҭа царгьы
ахаан ишҭамбоз…
Аҵеџьқәа рнаҩс, сара абаагәара сыҩныҵҟа иҟан ажәытәӡа аурымқәа
иҟарҵаз, ашьҭахь абырзенқәа рхы иадырхәоз Анцәаиҳәарҭа ныхабааш
хәыҷы. Аҭырқәцәа анааи уи аџьаама алырхит, уажә уара ари уҩымҭаҿы
узлацәажәо аамҭазы, уи дырҩегьых қьырсиан-нцәаиҳәарҭан иҟан…
Аҭырқәцәа рхаан аладахьтәи, еиҳа ихадаз сгәашә ду уахьнадгыло,
иҩаҳаракны, араб бызшәала, раб нбанла иҭырҿҿа ирдуны иснын абри
аиԥш аҩыра: «Алықьсандр Макьедонтәии аџьамқәа раҳ Дариеи ирыцназгоз, ҵыхәаԥҵәарада идуӡӡақәаз урҭ раҳҭынрақәа акала ирыҵамхоз аҳҭынрақәа змаз, аҳцәа ираҳыз, ԥшра-сахьалагьы мроушәа икаԥха-каҷҷоз, ирацәаӡаны ажәларқәа напхгара рызҭоз аҭырқә сулҭан
Дуӡӡа ихаан, иара уи имаҳә иаҳаҭыр аҟнытә еиҭарҿыцны ишьақәыргылоуп ахаан рбгашьа змам, қәылаҩык дызмаҭәам, Кавказ ашьхақәа
ирхаԥыруа Сунна захьӡу аԥсаатә иеиԥшу абри абааҭа-хырӷәӷәарҭа. Иа
аллаҳ-уҭаала зегьы зымчу иҳәааит уи ихьӡ-иԥша ахаан имеицакуа, ари
абааш-ҭыӡгәара еиҭарҿыцны ԥшәымас иеиҭаз иуа бзиахә, имаҳә лашара иакәзаргьы, дызхылаԥшуа ажәларгьы иаргьы есаашар ԥеиԥш бзиа
рымазарц, гәыхәтәыхьӡареи ҭынч-ԥсҭазаареи рыгымзарц…»
Уажә ари аҩыра абаҟахыз – уи 1877 шықәсазы Аԥсны аҭырқәа
ир ирымпыҵахалан ианыркыз, ашьҭахь ибналан ианцоз, Али-беи
захьӡыз, асулҭан иадиутантк икыджәан Стампылҟа игахьан, уа Ҭоԥан
ахан-хьыҵәцара амузеи еиҭеит, рҳәоит. Ишысҳәаз еиԥш – уажә араҟа
уигьы абаҟаз, аҭырқәцәагьы абаҟаз. Иаасыкәыршан ажра ҵаулақәа сывган, урҭ итҟа-тҟәо ӡытҟәала иҭәын, аӷа сышҟа иааира аруадаҩырц, ӷацәас иԥхьаӡазгьы – иааршазар аахыс ари адгьыл-ԥшьа Анцәа изаҭәеишьаз, иаԥшәмацәаз аԥсуаа ракәын…
Сара аханатәгьы ԥшь-кәакьк сыҭан ауп сышдыргылаз, сшеибакәу
кьырла, кәтаӷь-хӡыла еиқәҵаз ахаҳә-гәал салхын, сҿыгҳара ҩ-метрак
ижәпаны, шьҭынгыларалагьы хынтә уаҩышәара сеиҳан. Ҵаҟа мыцхәык
ирҵауланы «сԥашә» ыҵамызт, иара ус аԥслымӡ-дгьыл сықәгылан, аха
уахгьы-ҽынгьы исыдцәқәырԥалоз амшын сазҵымшәаауа сыӷәӷәан.
Скәакьқәа рыԥшьбагьы рҿы хаз-хазы хәба-хәба ҵкар змаз абастионқәа сыман – уаҟа акәын абзарбзанқәа ахьықәдыргылоз, уантә акәын

514

иара ус бџьарла ахысцәагьы ахьынтәԥшыхәуаз. Абас ала еибыҭаз сара,
иарбан ганзаалакгьы рыла сааигәара уаҩ дзааиуамызт. Сааигәара дзааиргьы, аӡытҟәа дзыруамызт, аӡытҟәа дзырӡаргьы – сыҭӡамц ҳарак
дуқәа дзырхаломызт, сгәашәқәа дзырҭаломызт…
Аԥсҳа Леон дуӡӡа ихаангьы сыҟамзи сара, аха уи рацәак са сыҩныҵҟа тәарҭа-гыларҭас, хыхьчарҭас иҟаимҵеит…
Сара аԥсуа аҳцәа еиҳа ԥшәымацәас сааныркыло ианалагаз Қьалышь иабацәеи иареи рхаан аахыс ауп, избанзар, урҭ аханатәгьы рцәа
иацәшәон, дара амчра рызҭоз аҭырқәцәагьы даргьы рхы рмыхьчар ауамызт, ртәылагьы аҳәаақәа еиҳа еиҵалахьан, мчхаралагьы ажәытәҵәҟьа
аиԥш иӷәӷәамызт…
…Араҟа амшын иахьаду сганахь сыҭӡы аҩныҵҟа иадгылан шеибакәу
зегьы имҿлыхыз, ҩбан еихагылаз ахьатә кәасқьа-чаԥа ду – збарҵа
еиужьқәа «ҳарџь-ԥсарџьха» оумашәа иссирны еиҿартәаз. Араҟа акәын
иахьыҟазгьы аҳ имал анаҩс, абырбзан хәшәы азаарыкӡа, дызлеибашьышаз иџьаԥҳаны зегьы. Урҭ адгьыл иҵаҵан иҟаҵаз аҵәахырҭақәа
рҿы иԥхьакын.
Аҵыхәтәантәи аԥсҳа Аҳымҭбеи иаби иабдуи аракәын аиҳарак хыхьчарҭас иахьрымаз. Иаргьы акырџьара иаҳҭынрақәа шыҟазгьы, бжеиҳан
ара даангылон. Иабдуцәа идыргылаз акәасқьа еиӷьаишьоз даҽа ҩнык
адунеи изаламызт.
Уажә уи аҩны иахын ахышқәа, ҷыдалагьы абыржә ҳазлацәажәо
аамҭазы, ԥшәымас ара иҽыҟаҵан дыҟан Қәҭешь итәаз аинрал-губернатор рӷьажәҩас имаз, фон Кульман зыжәлаз ачынуаҩ.
Ари ахлаҳәада Лыхнашҭа иҟалаз ахырзаман-цәгьа аӡбахә аниаҳа
уаҩы ишимбац дшәаҟьаӡеит, сыҭӡамцқәа ихы рниҟьарц егьигымхо,
дшаҟьшаҟьо сгәарԥ аҭагьежьра далагеит. Иаарласӡангьы Қәҭешьҟа, иеиҳаб дуӡӡа ишҟа канџьала ацҳаражәҳәаҩ ддәықәиҵеит – абасгьы-абасгьы, иҟалаз абри ауп, иаҳԥеиԥшугьы даара иҽеихом, шәышзахәо
ирласӡаны ар ҳзаашәмышьҭыр ҳәа…
Урҭ ихьӡаанӡа, уажә ара иҟаз (хыԥхьаӡарала иара ишиҳәоз
еиԥшҵәҟьа иагьмаҷцәамызт) ар рнапхгара зегьы иара ихаҭа ихы иадҵаны, ӷәӷәала аҽеибыҭара далагеит. Абастионқәа ҳәа аԥхьан сызҿыз ахысырҭақәа рҟны иқәгылаз абзырбзанқәа зегьы анҭырҟьарада ус рымамкәа ирхианы иаақәдыргылеит. Урҭ дасу рыхқәа хан ладеи-ҩадеинтә
Аҟәа иалалоз амҩадуқәа рышҟа. Хазы дара урҭ амҩадуқәа рахьтә еиҳа
ихадақәаз хԥа – руак Баалоу ашҭантә илбаагаз, аботаникатә баҳча ааигәара иахьаакылшәоз аҭшәарраҿы Леус захьӡыз акомандир ихысцәагь

515

иаргьы аԥыраиргылеит, егьырҭ – Абжьаҟәантә, Акаԥантә иаагаз амҩа,
Басла аӡиас ацҳа ахьху, иара ацҳа ахаҭагьы рыхьчарц, устәи иаауагьы
арахь иаармышьҭырц нарыдҵаны, ҟарулра иқәиргылеит. Убас Гәымсҭа
аганахьтә иаауаз рымҩагьы икит. Егьырахь, даҽа шьоукы, х-бзарбзанк
ыргәаргәалеиуа ирыман иҩеин, ауахәама аԥхьа рҽырхианы иаатәеит…
Абарҭқәа раамышьҭахь, мацәыс-еимҟьараҵас ирццакны, Баалоу
ашҭаҿ иҟаз, дара рҳәашьала, рлазаретқәеи рчымазцәеи – урҭ реиҳараҩык ашыӡ икны иагон – уаа-хәышәҩык иреиҵамкәа, ациганцәа хҵәаны ианеиҭаҵуа еиԥш, рҽуардынқәа рыла еибарҿыҿуа, зегь арахь илбааргеит. Урҭ бжаҩык амшын ихгылаз аӷбақәа рҿы иԥхьаркит, бжаҩык
са сахь иҭаргалеит, иаанхаз ара сынҭыҵ, абаӷәаза амаҵуцәа ирызкыз
ахыбра иҩнарҵеит, изыхьчашагьы нарыддыргылеит…
Ԥаса зны ахышқәа ара ианааи, уаанӡа гәата-бӷата инхоз аҭырқәцәа алеибаҳәа ишцоз еиԥш, Аҟәа иаланхоз, аиҳарак дара ахышқәа
ирхьыԥшыз ауааԥсырагьы гәыҭҟьа-ԥсыҭҟьаха, ҭаацәаныла, рхәыҷқәеи
дареи, рыҩнымаҭәақәа разқәынҵа, арахь са сышҟа иааит, аӡәырҩгьы
аканџьақәа ирҭаланы рҽырҵәахит – ажәакала, еилыхаран, анкьа зны
Мурван Ҟру Адагәа данҳақәлаз еиԥш. Усҟангьы сеилаԥырххаахьан…
Аҟәатәи, дара рҳәашьала, «акарантин-таможниатә контора» аиҳабы адҵа ҟаиҵеит – «аказен ԥареи, амҳәырқәеи, нас аԥара ҳасабтә ус
иадҳәалоу ақьаад-бӷьыцқәеи шеибакәу зегьы аибашьыга ӷбақәа рҿы
ирҵәахырц, егьырҭ аказен маҭәақәагьы арахь сара абааҭа сышҟа иҭагалан иԥхьаркырц. Иара убас фон Кульман иҩызцәа егьырҭ ачынуаагьы, хыма-ԥсыма арахь иара дзыҩназ Чачаа раҳҭны-кәасқьа ду ашҟа
ииасит…
Абарҭ аҽазыҟаҵарақәа рнаҩс, аполковник Кульман Аҟәа амшын
станциа аиҳабы, актәи аранг (иаанаго Анцәа идырп) иеиуаз акапитан
адҵа ииҭеит, «Воин» захьӡыз аӷбеи «Редут-кале» захьӡыз ашхәеи –
руак Ԥуҭҟа, егьи – Гаграҟа ишьҭырц, уантә ацхыраараз иаарышьҭырц
дзыҳәаз ар ҷыда раагаразы…
Арахь лбааҟа ас рыҽдырӷәӷәеит, аха Баалоуаа рашҭагьы ус зынӡа
ахы иақәиҭны иаанырмыжьит, уаҟагьы имаҷҩымкәа реибашьцәа рхианы идыргылеит – Лыхнынтә зҿааханы, Гәыма-дунтә амҩа иқәны иаауа, абџьар зку ажәлар, урҭ хыԥхьаӡарала 2000-ҩык иреиҵамызт
уеизгьы, арахь ианыҩхалалак амца рыжәырҵарц. Ус егьыҟалеит – Аҳ
иԥа қәыԥш дызман иаауаз ажәлар, ар рашәа ҳәо иагьаацәырҵит –
аҟәҟәаҳәа иларыларҵеит. Шьыбжьышьҭахь, асааҭ хԥа рзеиԥш иналагаз,
амра аҭашәамҭанӡа аибашьра цон абраҟа. Сара абааҭа сҟынтәгьы уахь

516

бзарбзанла ихысуан, аха урҭ ахқәа рацәак мчхарак рыман уанӡаҵәҟьа
изҩеиуамызт…
Ара иҟаз ахышқәа цҟьа-шәҟьа иқәҵаны, Баалоуаа рашҭа ахы
иақәиҭтәны, аԥхьан ирҳәоз ар рашәа еиҭа ирҿыцны иҳәо, Аҳ иԥа раԥхьа
дыргыланы, агәырқьҳәа ажәлар рҿаархеит. Иаҳауеи шьыри, абри
аамҭаз ари ашҭа шыҟалаз збалак адунеи дықәнаҵ ихашҭуама – аарҩара ихнаблаахьаз, иац иауз ақәаршаҩы маҷк зыԥсы ҭанаҵахьаз, аха ар
рмагә иакәаҳахьаз ашьац иаразнак аԥсы ҭало иалагеит уҳәарын. Сара
абаа-хаҳәҵәҟьагьы исныруан абрантә уи ус шакәыз. Заҟагьы исҭахызи, уажә сахьгылоунтә сеиҭаҵны, убри Баалоуаа рашҭа сыҽнакәыршан
ажәлар сыхьчарц, иааргаз Аԥсҳа қәыԥшгьы гәыхәтәыхьӡарак исҭарц. Усус сышнеиуа, иара Аԥсны зегьы сбаагәараха сҽакәсыршарц – избанзар,
аламыс, апату, ачеиџьыка ҳәа узҿу рыла шьҭа уи хьчашьа амамызт. «Шәхацкы ҳцааит, нан, бзиала шәаабеит» ҳәа Аԥсны сасыс иааилак знапы
ыргьежьны иԥылоз анацәа уажә иахьабалак рашҭақәа игәжәажәо ирҭан,
атәым рбаӷьи аҩнатә рбаӷьи дырҩегьых реибашьра иалҵуа рзымдыруа,
уахгьы-ҽынгьы игәаҭеиуан, рҵеицәа ирыхӡыӡаауа…
Анкьа Аԥсҳа Леон ир ахьазыҟаиҵалоз Баалоуаа рашҭа иара иаԥшәмаҵәҟьаз ршьапы анықәгыла, аҩада ҵәҩанҵәыҟа еиҳагьы аҽыҳаракны, иааиз, иазгәакьоу ауаа шьҭыхны ажәҩан иналанакит. Урҭ зегь уажә
ԥшырҭас иахьрымаз аӷа инап аҵаҟа иҟаз Аҟәа ашҟа акәын. Аҳ иԥа Гьаргь қәыԥш илаԥш еихмырсыӷь сара дсыхәаԥшуазшәа збон – «аӷа духьчоит акәу, сабдуцәа рнышәынҭрақәа ргәы иқәхәмаруа, ркәасқьа иҩнацәқәасуа…» Абасгьы аҽԥныҳәа сиҭозшәа саҳауан, аха иага сбаагәаразаргьы, исымчызи, аханатәгьы сара ус ислахьынҵагәышьан – мчыла
сызгаз иакәын схаҭагьы зыхьчара сылшоз, абџьар зку иоуп абџьар зхы
иазырхәо…
Уажә зегь реиҳа ихыдҵа-ӷәӷәаны Аҳ иԥа даазгоз ажәлар рхы иадырҵахьазгьы уи акәын – сара абааҭа дара рнапы иаку сакәны сыҟаҵара,
иԥсы-инха ахақәиҭра сыҭара. Сара ахақәиҭра сыҭара – Аҟәа моу, Аԥсны
зегьы ахақәиҭтәра акәны иахәаԥшуан. Ирдыруан знапы саку симпыҵхны сгара шҳаӷеимшхара усыз, иақәнымҵәар шамуаз, аха дазусҭазаалак
аӡә шьҭахьҟа ахьаҵра игәы иҭамызт – изықәгылаз рхатәы дгьыл рыцхраауан, рыԥсабарагьы иалшоз рыгнажьуамызт. Абар, аҵлақәа ԥҟаны
сыҭӡқәа излархалаша (уанӡа изааигәышьар) ахац-дуқәагьы дырмазеит…
Абаҩ-ҷыда ӷәӷәа ирылалаз рныруа, ргәашьамх еибаго, инеибарҵысын, зегь агәырқьҳәа Аҟәаҟа амҩа инықәлеит. Зназы ԥықәсылара рмоуӡакәа, Гәымаа рымҩала, ақалақь акалҭ аҟынӡа илбааит. Араҟа хџьа-

517

раны рыҽшаны, ахышқәа реибашьцәа бџьармцала иԥхьацо, аҩнқәа
рыҽрываӡо, агаҿахь рҿылархеит. Маҷ-маҷгьы еиҭаҵуа Аҟәа ампыҵахалара иаҿын – раԥхьа иргылангьы, ишысҳәахьоу еиԥш, са сҿынӡа
ирулак иааӡаны, са сгара акәын изыргәаҟуаз. Аха иалухи, аӷа бааԥсылаӡа иҽрыцәгьан дырҿагылеит. Ианеиҵаха жәантә раҟара иареи дареи
уаҩы ишимбац наҟ-ааҟ еижәылеит, аҵыхәтәан аԥсуаа хьамҵыр амугәышьеит…
Реидыслараан ирацәоуп амца зкыз ахыбрақәа, иахьабалак ақалақь
абылфҩы алышәшәо, алҩа алачны иҟан. Абзырбзанқәа ҿеихак ҟамҵа
ишхысыц ихысуан. Аӷбақәа рҟнытә, нас ара сара сҟнытә уажә ихысуан
хараӡа зхы наӡоз абзырбзанқәа. Урҭ Баалоу ашҭаҿ иҟаз ҳар, иахьатәи
ала иуҳәозар, рыштаб еилаԥырххаарц азы уахьгьы ихысуан. Уаҟа дара
идыргылахьаз ар рказармакгьы абзырбзан-хы анааха амца акын, алҩа
еилаҳанто ажәҩан иаҵачын…
…Схаҳәқәа хьыр-выр ишеиқәу еиԥш ауп ари иузеиҭасҳәо сажәабжь аиҿкаашьа шыҟоу – сажәақәа уаҩҵас рҭыԥаҿ игылам, шәара калам
зку шәҳәашьала, ҽеила исахьаркым, аха издыруеит «ирыбжьшьу акьыри акәтаӷь-хӡи» ахаан еидыхшьа рымамкәа (иага «лаӷәымла» иԥыржәаргьы) ишеиднакыло, уаргьы, ишыҟауҵац еиԥш, уԥсы нархоуҵар,
ицаҳә-цаҳәо иааурԥхар – наунагӡа ԥсра ақәымкәа, изаҳауа игәаҵан
инеиртә ишыҟало, наҟ-наҟ игыло абиԥарақәа рзгьы ихшыҩ-рҵага
дуны ишаанхо…
Шьҭа урзыӡырҩы анаҩстәи ахҭысқәа. Ара ақалақь агәҭан еибашьуаз хьаҵит, аха Акаԥантә, Абжьаҟәантә иаауаз ажәлар Басла ацҳа ахьху
ианааи, уа аҭабиа ҵаулақәа ҟаҵаны ирҭатәахьаз, аандақәа зыҽрываӡан
иҟаз Леус иеибашьцәеи дареи цәгьала еиҿаҳаит. Аибашьра аҽарҿыцит,
арахь иаауаз аԥсуа еибашьцәа хаха иааҟәымҵӡакәа ижәылон, аха арҭ
араҟа убасҟак рҽышьақәырӷәӷәан иҟан, аҭабиақәа рыҭцареи риааиреи
мариамхеит – иҭахазгьы рацәаҩхеит. Сара абааҭа сҟнытәгьы арирахьҟа
ихаз абзарбзанқәагьы амца ықәырҵаӡеит, ихысуан дырҩегьых амшын
ихгылаз аӷбақәа рҟнытәгьы – ианааилалашьцагьы амшын агәы алашарақәа хырҷҷало…
Иага рундаз ҳажәлар Аҟәа рнапаҿы ирзаамгеит, сара абааҭа сааигәарагьы ааишьа рзыҟамҵеит. Ауахәама аԥхьа игылаз ахышқәа, рыбзарбзанқәа ыргәаргәалеиуа, иаарыцрымҵӡо ишрышьҭахысуаз мацара,
ҩаԥхьа Баалоу ашҭахь ихаланы зегь рҽеидыркыло иалагеит. Убасҟан
ауп ирбарҭаны ианыҟалазгьы шаҟаҩ рыцәҭахаз, шаҟаҩ ахәрақәа роуз,
шаҟаҩ тҟәаны ирцәыргаз, шаҟаҩгьы хабарда ирцәыбжьаӡыз…

518

Ари еиҳагьы иԥсахеибаркыгахеит дара рзыҳәа. Ажәабжь раҳаит,
Амзаратәи абааҭа ҳгоит ҳәа уахь, Лӡааҟа ижәылазгьы акгьы шрылымшагәышьаз – уик зынӡа ршьара иаақәнаҟьаӡеит…
Иара абри аамҭаз Ҵабалаагьы, Аҟәа ҳнапаҿы иааҳгоит ҳәа
Бзыԥынтә иааз акгьы шрылымшаз анраҳа, цәгьа еилагәаҭеиуа иалагазаап, аха урҭгьы егьрылмыршакәа иааникылазаап, аурыс аҳ ир ирыдгылаз, ҳарнышәар еиҳа еиӷьуп, мамзар зегь ҳақәӡаауеит ҳәа маӡала ажәлар иразҳәоз, аха зҳәатәы харымҵаз апрапоршьчик Маршьан
Алмахсиҭ. Уи иеибашьцәа иманы Ҵабал абаахкыра аанкыланы ихьчо дҭатәеит, «апристав» ҳәа изышьҭаз ахылаԥшҩы иҩни уи ахьгылаз
ацуҭеи анҭыҵҟа иааныжьны.
Алмахсиҭ уаанӡагьы Аҟәа, ара, сара абааҭа сҿы даахьан, Бзыԥын, Чачаа рашҭаҿ иҟалаз шааиаҳаз еиԥш ауп Ҵабалҟа дхынҳәны, уахьынтә
ацхыраараз уаҩ дзымҵысуа аҟаҵара иҽаназикыз. Уи дидгылеит Ҵабалаа раҳцәа иреиуаз Маршьан Хьрыԥсгьы. Есаашар уигьы ируаа иманы
Ҵабал амҩа ҭшәаррақәа дырԥыратәан.
Маршьан Алмахсиҭ иара убас, ар рымҩаду аҿы игылаз, ҽыла иҟаз
аибашьцәа рыхәҭак, абас шәҩуаак рҟынӡагьы абаахырӷәӷәарҭа ахьчарахь ииаигеит. Абас ауп, аԥхьаншәа исҳәан еиԥш, ҳарҭ абаақәагьы
ҳшыҟоу – зыҽзырӷәӷәаз иоуп ҳазтәу, мап анакәха, еиҳагьы ҳԥырхагоуп
акәымзар, иаҳхьчо егьыҟам…
Маршьан Алмахсиҭ рӷьажәҩара изуа дивагылан иашьеиҵбы –
Маршьан Адамыр. Ари дқәыԥшын, ихәы-ижьы аарла иааинышәшәылон, аха дҭаҳа-ҭыӷьаӡа, иоура-иҭбаара наӡааӡаны, иашьцәа реиԥш маха-шьахала ӷәӷәаӡак иакәын. Иара иқәлацәа Маршьанаа рыҷкәынцәа
реиԥш, егьырҭгьы ихьыԥшыз рацәаҩын…
Арҭ араҟа ас рҽандырӷәӷәа, Лыхны иҟалаз ахҭысқәа ирыдгыларц
бџьаршьҭыхла зҽеидкылан иқәгылаз Ҵабалаагьы егьрылымшеит – абаахкырагьы иажәлеит иҳазгозар ҳәа, аха ихьамҵыр амуит. Амала ирылшаз уи ауп – араҟа абаа иҭази са сҿы Аҟәа абаа иҭази зеигәнымҩыртә
ирыбжьгаз амҩаду дара иркит.
Алмахсиҭ ахышқәа дрыдгыланы дызҿыз ҳәаҭыхлаҵәҟьа иаҿагылаз
Маршьан Шьырынбеи иоуп. Уи Лыхнытәи ашьаарҵәыра далҵны ара
Баалоуаа рашҭаҿ дшааиз еиԥш ииулак иҽкынҵа Ҵабалҟа дцеит. Уаҟа
иашьцәа ирҿагылаз ажәлар ааидикылан, ԥыҭҩык Ҵабал абаахкыра
иакәыршаны иргылеит, даҽа ԥыҭҩыкгьы абааҭа иҭоу бнало иалагар ирмышьҭырц, Ҕәарзаул ақыҭан амҩа иаԥыраиртәеит.

519

Ахышқәа рыр аиҳабы Маршьан Шьырынбеи ауаҩы диниҵеит, апристав иҩны шәаламкьысын ҳәа, аха Шьырынбеи мап икит. Уи зҿала
изынарыцҳазгьы Маршьан Ҟәышныҟәа иакәын. Шьырынбеи ус иеиҳәеит уи Ҟәышныҟәа, – «уажәраанӡа ҳанхацәа ыргәыбзыӷны ҳара
иаҳҿадыргылон… уажә иааҳәны дара ирыжәлоит… ишырҭаху иааныркылааит!..»
Ацәгьоуцәа ҳәа иԥхьаӡаны апристав иҩны аҵаҟа иҩнакны ирымаз ҵабалаа аурыжьит Шьырынбеи иуаа. Уи аҿгьы иаанымгылакәа,
Маршьан Ҟәышныҟәа иага дырҿаԥазаргьы, апристав иҩнгьы амца лацраҵаны ирблит. Нас шәақьла ихысуа абаахкыра иажәлеит. Абаа аҟнытәгьы бзырбзанла, шәақьла арҭ ирҿадырццеиуан…
Есыҽны Ҵабал абырбзан гәыргәырбжьы алыҩуан – ара Аҟәа игәыргәыруаз абзырзбзанқәеи дареи еиқәҿырҭуазшәа…
Маршьан Шьырынбеи акырынтә Маршьан Ҟәышныҟәа Мрамбатәи абаахкырахь, уи еиҳабыс иамаз ишҟа цҳаражәҳәара дишьҭхьан.
Раԥхьа уи – Алмахсиҭ иеибашьцәа иманы абаахкыра дҭыҵны зымҩа
дгылар, саргьы зымҩатәирахь сгылоит, мап анакәха, ауаа сзынкылом,
шәшықәырхуа жәдыруаз ҳәа рзынаицҳаит. Ари ажәа ирниҵаз аҭакс
абаахкыра аиҳабы «ҳара гәык-ԥсыкала иаҳзыҟоу ауаа чарҳәарыла
иаҳҭиӡом» ҳәа ааицҳаит.
Шьырынбеи уинахысгьы знык-ҩынтә абаахкыра шәҭыҵ ҳәа уа иҟаз
ар ауаа рниҵеит, Аҟәанӡагьы уаҩ дышәԥырхагамкәа шәнаскьаҳгоит,
амала Ҵабал шәалҵ ҳәа реиҳәеит. Уи аншәылымша, иҳәеит, мчыла абаахкыра шәымпыҵҳхыр акәхоит…
Дырҩегьых ари зҿала ирзицҳаз Маршьан Ҟәышныҟәа, уа дахьнеиз, иажәа ҳәаны данаалга, ҩ-сааҭк рыла ишәыжәлараны иҟоуп ҳәагьы
нациҵеит. Абаахкыра аиҳабы Шьырынбеи ирзааицҳаз зынӡагьы идимкылеит, уимоу ари аиԥш ажәа шԥасзааугаӡеи ҳәа, Ҟәышныҟәа илеигәыдҵан дишьырц егьааигымхеит…
Ажәлар гәынамӡара дула рықәгылара иаланагалаз ҭауади-аамсҭеи наҟ-ааҟ цәгьала еиҿанаргылеит, дара-дара рыбжьара аҳәоу
еиқәымшәара ҟалеит, афы зысны еиҟәнарԥаз аҵла еиԥш, наҟ-ааҟ
еиҩнашаӡеит. Маршьан Ҟазылбақь даара игәаԥхомызт Маршьан Шьырынбеи цәгьеи-бзиеи шеибакәу зегьы ихахьы иганы, Мрамба абаахкыра зкыз ирзицҳауаз ажәақәа. Уи аҟнытә, иара дзаԥызаран дыҟаз аибашьцәа иманы, наҟ арҭ дрылҵны иҿынеихеит. Маршьан Шьырынбеи,
уара уакәын сзықәгәыӷуаз, ус ҟаумҵан, ухынҳәы ҳәа ауаа ишьҭеиҵеит, аха уаҳа ара субараны уҟам ҳәа аҭак ииҭеит. Иаанхаз Шьырынбеи

520

иуаагь иаргьы абаахкыра ажәлара рҽаздырхиеит, дук мырҵыкәагьы
хаҳәырҵәиаа рҿынархеит, аха наҟстәи абзырбзан-мца анрыжәырҵа –
ихьамҵыр амуит. Аҽны ианааилалашьца хазы-хазы зегьы шьыжьынӡа
ҳәа рыҽԥхьаркит…
Адырҩаҽны, уи иақәзыршаҳаҭыз дҳаздыруам аха, уаҳа абаахкыра
ҳажәлом рҳәан, уи азы ршаҳаҭгак аҳасабала шасысгьы шьоук рырҭеит. Ус ҟарҵеит, аха Ҵабали Аҟәеи ирыбжьгаз амҩаду дара ишыркыц
иркын, иаԥырҵуамызт. Дук аамҵыцкәагьы, агәгәаҳәа еишьҭагыланы
Аҟәаҟа рҿаархеит…
Ара са сҿы, Чачаа раҳҭны-ҩны иҩнагьежьуа иҩнагылаз фон Кульман, Қәҭешь итәаз агубернатор аҵыхәтәантәи амшқәа рзы Аԥсны
иҟалаз ахҭыс бааԥсқәа рыӡбахә дырҩегьых иҿыцҳаҳараӡа изицҳахит. Агубернатор Свиатополк-Мирски уи аамҭаз дыҟамзаарын. Арратә
концелиариа напхгара аиҭон аполковник Кутаисов. Уи иаразнак адҵа
ҟаиҵеит Ԥуҭ абаахкыраҿы иҟаз ар Аҟәаҟа раагаразы астәи аӷбақәа
ларышьҭырц, Гагрантәгьы 400-ҩык аршьаҟауаа-ахысцәа Аҟәаҟа иааргарц. Уи анаҩс Қәҭешьынтә ҩ-ротакгьы сышьҭрыма ҳәа дҵаауан иара,
нас дырҩегьых даҽа ҩба ракәу, хԥа ракәу рота ирццакӡоу шьаҿала
Жәыргьыҭынтә Аҟәаҟа амҩа иқәиҵеит…
Кавказ ахлаԥшҩы, аҭауад Мирски дицны, Қәҭешь агуберниа еимданы, Боржоми ҳәа иахьашьҭоу аҭыԥан иҟаз иԥсшьарҭаҿ данааи, иарҳәеит Аԥсны иҟалаз ахлымӡаах аӡбахә. Уи хгарҭа имоуа даргәаҭеит – избанзар Кавказ иахьабалак ырҭаслымны иҳамоуп ҳәа дахыҽхәаны уажә
ааигәаӡа акәын аимператор ашәҟәы анизиҩхьаз, аимператори арратә
министри уажә ари ажәабжь анраҳалак заҟа изгәаашагьы дназхәыцит…
Қәҭешь агубернатор Аҟәантә изнаргаз ажәабжь шааиаҳаз еиԥш, адҵа
ҟаиҵеит жәлар рҭыӡшәа ахьбааԥсӡахаз Аԥсныҟа ишзахәо ирласӡаны
идәықәырҵарц аршьаҟауаатә дивизиақәа, иара убас ацәаҳәақәгыларатә баталионқәа рҟнытә жә-ротак асолдаҭцәа. Ҟәбина аганахьалагьы
200-ҩык аказақцәа ааргарц, иаарымҩатәны даҽа 200-300-ҩык Кавказ ашьхакаҵәарақәа рҿы ҳәаахьшьцәас идыргыларц – уахьынтә аԥсуаа рыцхраараз уаҩ дзымаарцаз…
Ирацәоуп убас Аԥсныҟа, ҷыдалагьы Аҟәаҟа иааргаз егьырҭ
архәҭақәагьы – Бзыԥ аӡиас ахахьы, Ҟәбина иаду аҳәаақәагьы ркӡеит…
Арҭ рырхәҭақәа Аԥсны иадыргалонаҵ, кәыркәа ду 28 рыҽны, аԥсуаа уаҩы ишимбац ргәаӷ еилашуа, Аҟәа ҳгоит ҳәа, аиҳарак са сышҟа
рхы рханы, еиҭажәылагәышьеит, акырџьарагьы аҩнқәа аанкыланы,
уа ирыҩнатәаны ихысуа иалагеит. Ахышқәа иахьабалак урҭ гәышԥы-

521

лаҵәҟьа ирыжәлон, ирацәаҩын наҟ-ааҟгьы ирыбжьыԥсаауаз. Аԥсуаа
иҭахоз ҭахон, аха иаанхаз аӡәгьы мариала иҽриҭомызт – хҩы заҵәык
рцәыртҟәеит акәымзар. Урҭ еидцала иаарган, абра са сҿы акыраамҭа
ражәа рҿырхуан, аха ирыхәоз ҳәа егьрарымҳәеит, нас инаган абаа
аҵаҟа иҭаркит.
Ажәылара иаҿыз аԥсуаа ирдыруан ахышқәа макьана дара ишырҭахыҵәҟьоу џьаԥҳаныла, ар рыла ишеиқәшәам, убри аҟнытә ауп,
ирыцхраашаз реибашьцәа аанӡа, ақалақь ҳазгозар ҳәа игәаҟ-ҵәаҟуа
ишжәылац изжәылагәышьоз…
Ара сара сҿы рыԥшь-бастионкгьы рҿы иқәгылаз агранатаршәыга
бзырбзанқәа ракәзар уажәык, иааиԥмырҟьаӡакәа, сара ахаҳә-баагәараҵәҟьа исзымчҳартә еибаргәыргәыруа, хаха абџьар кны ижәылоз аԥсуа хацәа рыжәпараҵәҟьа иарбаны ирылахысуан. Иреихсуан иара убас
зҽыԥхьакны ахыбрақәа ирыҩнатәазгьы лаԥшықәҵаны. Убри анаҩсгьы,
абзырбзанқәа зықәгылаз аӷбақәа ҩба – руак «Вепр» захьӡыз, егьи –
«Соук-су», агәылшьапқәа реиԥш, агаҿа лада-ҩада иаваныҟәо, ақалақь
алаларҭа мҩақәа рҿы иаацәырҵуаз аԥсуаа ахымца рыжәырҵон…
Абасҟак ахырзаман еиқәаҵәа шырҿагылазгьы, ажәылара иаҿыз
ажәлар хьаҵуамызт, урҭ ахышқәа зыҩназ аказармақәа, рынхарҭа-ҩнқәа,
Кониар иҩнгьы налаҵаны, зегьы ықәццышәаа ирблит. Хәыҷы-хәыҷлагьы, ҭымра-ҭымра еиҭаҵуа, са сышҟа ааскьара иаҿын. Сара хаҳәы хьшәашәак сажәа злазхарызеи, абри аамҭаз сҭагылазаашьа шыҟаз – заҟа
исҭахызи наҟ слеилыбга сцар, игәаҟуаз аԥсуа жәлар рхақәиҭра убри
алагьы сацхраарц!..
…Аҟәантә аҵыхәтәантәи ажәабжьқәа аманы Ԥуҭ инеизаап «Сестрица» захьӡыз ашхәа. Қәҭешь агубернатор Свиатопольск-Мирски арҭ
ажәабжь ҿыцқәа шааиаҳаз еиԥш, Кавказ ахлаԥшҩы усгьы изицҳазаап:
Аҟәа абжа шблу, уахгьы-ҽынгьы иааԥымҵәаӡакәа ажәылара иаҿу аԥсуаа дырҩегьых ацхыраара рызҭаша ауаа қыҭацыԥхьаӡа раара ишазыԥшу, дара рыр шмаҷцәоу, русқәа даара ишҽеим… Иара убас уи адҵа
шыҟаиҵаз, 39-тәи адивизиа иатәу егьырҭ аполкқәагьы Рҩан аӡиас аԥшаҳәала Қәҭешьҟа амҩа иқәҵазарц, аҭагылазаашьа зеиԥшроу гәаҭаны,
нас уантә урҭгьы Аҟәаҟа рҿыҩадырхарц. Убарҭ рнаҩс, Мирски иаҭахуп
ҳәа иԥхьаӡон, Қарҭ акәша-мыкәша игылаз артиллериатә дивизиақәа
ҩбагьы, зеиԥш ҟамло егьыҟам ҳәа, Қәҭешьҟа ииагазарц…
Аидара-мҩангага-ӷба «Воин» акомандир, аҩбатәи аранг змаз акапитан Ревуцки Ԥуҭынтә Кавказ ахлаԥшҩы ду иахь ателеграмма (аригьы
убасҟан зынӡа ҿыцӡа исаҳаз ажәоуп) ишьҭызаап – абасгьы-абасгьы,

522

Аҟәа амшын станциа аиҳабы исабжьигеит адесант сыдкыланы, Аҟәаҟа
амҩа рықәҵаразы ҳәа.
Иҵабыргынгьы, «Воин» захьӡыз убри аӷба Ԥуҭынтә иаанагаз армӡаа, ҵхыбжьон, абас асааҭ хԥа рзеиԥш (асааҭгьы уара иабоудыруеи
ҳәа сџьоумшьан – ара аҳҭны-ҩны аҭӡамц аҿы «ачыхә» гьало, уажәы-уажәы аҵәҵәа иасуа икнаҳауп уи), Аҟәа амшын аԥшаҳәаҿы иӡхыргеит.
Урҭ командирс дрыман Фульгин зыжәлаз аполковник. Арҭ ҩыџьараны
рҽааршан, хара-харала ақалақь иахыкәшан аԥсуаа амацәаз иҭаркырцгьы инақәыркит. Ргәы иҭаз еилызкааз ҳаибашьцәа арҭ аанаҳкылоит
ҳәа иаарылшоз зегьы ҟарҵагәышьон, аха, иаганарундазгьы, рымч мхо
иалагеит, избанзар рхыԥхьаӡарагьы маҷхеит. Хашҭшьа змам ауп ҳаибашьцәа руаӡәк, ихьӡ, ижәла иахьагьы уаҩы издыруам – жәаҩуаак аӷацәа икәшеит, иага еихсындаз, ахы иаахомызт, бџьармца дазгомызт. Уи
хықәкыла сара сахь джәылан даауан, анҭ ԥаса итҟәан арахь иааргахьаз
ахҩык рахьтә руаӡәк иара диашьа-гәакьазаргьы сеидроу. Ари ианимыхәаӡа, дызҳәынҷарц зҭахыз асолдаҭ ирыцхраарц даҽа хәҩуаакгьы
неиит, аха иҽриҭомызт. Ишьҭахьҟала ихыкәшаны аҳәала ихы еиҟәдырԥаанӡа, нкылашьак имамкәа хаҳәрҵәиаа драбашьуан…
Абас, абри иеиԥш акәын аԥсуаа зегьы Аҟәа ҳнапаҿы иааҳгоит, ҳаҳҭнықалақь аӷа импыҵаҳхуеит ҳәа ишгәаҟгәышьоз, аха аҵыхәтәан еиҭа
ихьамҵыр амуит…
Кавказ ахлаԥшҩы дуӡӡаҵәҟьагьы изымбатәбаран рҳәоит, аԥсуаа
раҳҭнықалақь заҟа рхы ақәырҵоз, заҟа рҽаҿыршьаауаз. Ас иеибашьуа
ҳарнымиацт, заа уаҩҵас иргәыбзыӷны ҳара иҳадгыло ишԥашәзыҟамҵеи
ҳәа аратәи ачынуаагьы ӷәӷәала дрықәӡбон, гәыбӷан риҭон уи…

Ашьхақәа раҳ
Гора сияет вечной славой…
Ю. Кузнецов
…Архақәа, адәқәа, ашҭақәа ыҟамкәа ашьхақәа зыҟалаӡом. Адәқәа
зегьы иреиҳау дәык шыҟоу еиԥш, ашьхақәагьы ирылҳәҳәоит дара
зегьы аҳас ирымоу шьхак – зегь еидызкыло, зегь ҭибаго иҟазҵо, изырԥшӡо, агәашьамх ду рыҵазҵо. Насгьы дара ашьха еибаркырақәа зегьы хьӡык-хьӡык рымоуп, урҭ ахьӡқәа рызҭазгьы дара наџьнатә аахыс
изышьхақәоу, зыԥсадгьыл иқәгылоу ажәлар роуп…

523

Сара Аԥснытәи ашьхақәа сраҳауп – Ерцахә-шьха сыхьӡуп, сыхьӡ сызҭазгьы, сзышьхоугьы аԥсуа жәлар роуп…
…Ихәыҷы-иду ашьхақәа зегьы шьхақәоуп – урҭ шьаҟьасҭастәуеит
ҳәа уалагар – аԥсабара ахаҭа иуананажьӡом…
…Сара сзаҳау Аԥснытәи ашьхақәа дара-дара дасу «раҳрақәа» рымоуп – рыхра-ӷьазӷьазқәа, рырҩаш-хыҽҽақәа, рӡиасқәа, рыдәҳәыԥшқәа,
рцыхаӡыхьқәа, рыбна-еишьылқәа, рыккара-еиужьқәа, ԥстәи-ԥсаатәи –
ҵҩа змам рбеиарақәа…
Сара аҳас сызмоу ашьхақәа реибаркышьа иеиԥшын аԥсуа жәларгьы
– жьрацәарыла, уаҩышьала, аамсҭашәала реиҿкаашьақәа – уи ала ианакәызаалак иагьыӷәӷәан, иагаҩ рықәларгьы, иагаҩ иага «аҩысҭаара»
рыҵаргаларгьы изыриааиӡомызт!
Уажә раҳрақәа, раамысҭашәарақәа, рынхаҩыцқьарақәа рыбла шааԥшуаз ирымпыҵӡаауашәа анырба – ес-иҟарҵалак ирмышьҭырц, еиҭадырхынҳәырц иақәыркгәышьеит, ажәала ианамыхәа, абџьар кны имеибашьыр амуагьы иааҭагылеит…
Зегь иреиӷьгәышьаз ачҳара акәын – аԥсуаа ианакәызаалак ражәа
иалоуп – «акыр зычҳаз акыр ибеит» ҳәа. Ачҳароуп ҳарҭ ашьхақәагьы
адунеи аҿы зегьы ирыцкны ҳазлаҿырԥшыгоу, аха уигьы есқьынагьҵәҟьа «аус» азуам – иҟалалоит ҳахрақәа кыдбга ианлеиуа, иаҳхыку
ажәҩан анеимаҵәо, ҳарҩаш-шьҭрақәа анеимаҳауа…
Ашьха еибаркырақәа еиҳа ирылҳәҳәо, дара зегьы еиҳа рыбзарӡы
зларҳәо адуқәа ыҟамызҭгьы – иаанхон акьаҿ-маҿқәа, ахәы-лаҟәқәа,
абахә гәард-мардқәа, урҭ шьхоуп ҳәа иузыԥхьаӡомызт…
Ус ауп ажәларгьы шыҟоу – еиҳа иӷәӷәоу, еиҳа иргәашьамху, хшыҩҭрас
ирымоу рылухыр, изықәгылоу адгьыл ршьапы иаҵухыр – иаанхаз
мчыдахоит, риааирагьы мариахоит, жәлары наӡоуп ҳәа рзуҳәартәгьы
изыҟалом…
Абри еилызкааз, имцаха изыцралаз ракәхап Лыхны ашҭаҿы аиакәым зымпыҵҟьазгьы. Сара еилыскаауеит урҭ – сара еилысымкаар
еилызкаауада. Цқьа уазхәыцыр, урҭ ззықәԥоз сара саҳрагьы аиқәырхара акәын…
Анаџьалбеит, иҟаларызеишь ҳәа, аҭыӡшәа-ӷәӷәа ахы ааҵысызар
аахыс сгәы ҭаӡыӡо агаҟа сыԥшуан, аҵыхәтәантәи амшқәа рзы уаҟа
имҩаԥысуаз ахҭысқәа зегьы гәыла-ԥсыла срылахәын. Аиҳарак сылаԥш
ззырхазгьы Аҳ иԥа қәыԥш иакәын. Уи ихдырбгалаз жәларык раҳра-шьха ду еиҭашьақәыргыланы, ақәцәа акьышә-кьышәраҿы дҩаганы, икәша-мыкәша, сара ашьхақәа сываӷӷа ишсывагылоу еиԥш, ҿыц рҽеидыр-

524

кыларц рҭахын, аха ари шьҭа рҽеишьа змамыз акәын – знык еилыбгаз
ашьха, иага идузаргьы, иԥҽыз аҵәца иаҩызоуп, еибгаӡа ианыҟаз еиԥш
ҿыц еидкылашьа амаӡам. Ус шакәызгьы, ажәлар гәыӷгәышьон, рықәԥарагьы мцурашахаҵәҟьап ҳәа иҟамызт, сгәыӷуан сара схаҭагьы…
Абар, сыԥшны избон, абџьар зкыз ажәлар Аҟәа ҳнапаҿы иааҳгоит ҳәа знык-ҩынтә ианжәыла, аха рымч мхакәа ианхьаҵ, ҩаԥхьа Баалоуаа рашҭаҿ рҽеидыркылеит. Арҭ раԥхьатәи ржәыларақәа лҵшәа
ҽеи анырмоу, Гәыма-хәыҷыҟа, Ачаа раҳҭынрахьы иганы иԥхьаркхьаз
Аҳ иԥа қәыԥш уажә ҿыц дыргәҭыларгыла, аҳ ибираҟ рхаргыла, афырхаҵара-гәышьҭыхгатә ашәақәа ҳәо, иҽырԥа-ҽырԥо, наҟстәи ахәызқәа иқәланы арахь рҿаархеит. Баалоуаа рашҭаҿы ианааи – Аҳ иԥа,
ԥсҳа-ҿыцк иаҳасабала дрыдыркылеит, неиҩымсрыда зегьы, аибашьра
ишарӷьазкхьазгьы, ршәақьқәа рыла ажәҩан ахь ихысуа, раҳәақәа ҭкәыцәааны иҳаракуа, «нагӡара иқәзааит Аԥсҳа!» ҳәа ҿыҭуа, гәахәара дула
иԥылеит. Иаргьы ахьышәҭҳәа, ишькыл акыхагьы уаҩы иамраӡакәа, дааҽыжәҵын, днышьамхнышгылан адгьыл дагәӡит. Ари убасҟак иӷәӷәаны
зегьы ирнырит, ҿык-бзык ала ҳәашьа амамкәа – еиҳа игәымбыл-џьбараз ахацәагьы рылабжышқәа ҩхаҟәҟәалеит. Аҽы ауаҩы дшаныруа
еиԥш, ианырит уи Баалоуаа рашҭагьы, ӷәӷәала иснырит саргьы, ирнырит ҳашьха-еибаркырақәа зегьы… Уимоу, лбаа игазго иҭажьыз амшын
дуӡӡагьы ианырит. Избанзар, амшынгьы сара сырҩашқәа рылоуп аԥсы
шҭоу – са сыҟамкәа амшынгьы зыҟалаӡом… Уи шьыжьык ишыцәаз
уахҭыгәланы ианурҿыхаз аахысгьы знымзар-зны «алацәа» неихьнамшьыцт. Иара убри уара ианубаз ашьыжьшаразоуп 2500 шықәса
раахыс раԥхьаӡакәны ианыцәазгьы. Разҟны уи уара уақәшәеит. Анцәа
иџьшьоуп иҿыхаанӡа хажәак – «Анцәа иумырӡын сыжәлар!» – рҳәара
уахьахьӡазгьы. Избанзар, шьҭа уи даҽа 2000–3000 шықәса ишыцәоу
уаҩ дзахҭыгәымлар алшоит. Насгьы уара узыхьӡаны иуҳәаз ажәақәа
ирыцназго иҟоузеи ауаҩы изыҳәа, аиҳарак иахьа ҿыц Иԥсадгьыли
ижәлари ашәарҭа бааԥсӡа ианҭагылоу аамҭазы…
…Аҳ иԥа қәыԥш Баалоу ашҭаҿ адгьыл дагәӡны даныҩагыла, иара
абраҵәҟьа уаанӡа иалырххьаз аиҳабыра – ԥшьҩык ҭауади-аамсҭеи
иреиуази ҩыџьа анхаҩыцқьақәа иреиуази – ажәлар ирыларҳәеит
иахьа инаркны Аԥсны аҳратәра ҿыц еиҭашьақәыргылоуп, ԥсҳасгьы
шарԥы-еҵәан иҩазыҵхахаз аҳ иԥа Гьаргь Ачачба дыԥхьаӡоуп ҳәа, аринахыс уи ихшыҩ-ажәоуп ҳагьзықәныҟәало ҳәа. Убра инацырҵеит –
Аҟәа абааҭаҿы, иабацәа раҳҭны-шҭаҿы ианнеилак, жәытәаахыс рҵас
ишалаз ала, иқәныҳәара ргәы ишҭаз, аха макьаназ уи шзалмыршахаз.

525

Анцәа иҳәозар, убригьы ҳахьӡап рҳәан, зны араҟа аӡәаӡәала, ражәақәа
ааркьаҿ-ркьаҿны, Аԥсҳа қәыԥш иқәныҳәара иналагеит. Иара дгылан
ақәасаб еиԥш дӡымк-ӡымкуа, днаԥш-ааԥшуа…
Абраҟа, абылфҩы зқәышәшәоз Баалоуаа рашҭаҿы, иааинырсланы
иҟарҵаз абри аизараҿы ицәажәоз руаӡәкгьы, саргьы иаасаҳартә, ибжьы
рдуны ус иажәа иналеиҵеит: – «…уара ԥшьыӡак уаныҟаз уаб ахышқәа
дыршьит, шьҭа фыӡак уанреиҳаха – ахышқәа рҿы уаб ишьаура улшеит!» – ари иҳәеит уи Лыхны иршьыз рзыҳәа, урҭ ршьра иара далархәны. Аҳ иԥа қәыԥш уи игәамԥхацәеит: «- Саб ахышқәа дрымшьӡеит…
Иҟалаз ахара зегьы схы иҭадырԥарц шәҭахымзар, ус шәымҳәан абаақәа!» – ҳәагьы дааӷьаҵәыӷьаҵәит. «Дарбан ухы иҭазырԥараны иҟоу,
ҳаҳра еиҭаҳаргьежьуазар, дарбан ҳара ҳус ҳара ҳада ӡбатәыс изаураны иҟоу» рҳәан, Аҳ иԥа ииҳәаз иажәақәа, мыцхәык ирыцрамлацәакәа,
инаиҿадырхьит иаб иашьа Алықьсандри егьырҭ ауаешьара еиуаз ауаа-хатәрақәа аӡәырҩи. Иаргьы уаҳа рылаҿимҭит. Ари дышқәыԥшызгьы,
сыжәлар ргәы иақәшәо ҟасҵап ҳәа аханатәгьы игәы иҭеикхьан, аха
дымҩашьогьы ибон аргама ианакәӡам аамҭазы ҩ-мцакы дышрыбжьахаз, гәыла-ԥсылагьы еиликаауан дара аԥсҳара ҳәа дыззыркуаз шьҭа
нарха змоу ак шакәмыз…Ари абжьарак Лыхны иабацәа раҳҭны-шҭаҿы
ихигаз ахлымӡаах еиқәаҵәеи уажә ара Аԥсны аҳҭны-қалақь Аҟәа аӷа
импыҵхны архынҳәразы ажәыларақәа раан иҭахазгьы, ихәугьы ргәаҟҵәаҟрақәа дызлаԥшуази, ԥхьаҟа ижәлар ԥеиԥшс ироураны иҟоуи ахьеидихәыцлоз – уаҩы ишимбац игәаҵанӡа уалуашарак дамҽханакны
даман, инимырԥшырц дшаҿызгьы… Схьаҵып иҳәаргьы, шьҭа хьаҵшьа
имамызт, абџьар кны еибашьуа срылагылан сеибашьып иҳәаргьы, акы,
уи хаир аланы ибомызт, ҩбагьы, ари ԥсабарала деибашьҩымызт. Ари,
ҵабыргыхаҭаны, сара сыбнақәа, сыдәҳәыԥшқәа, сцыхаӡыхьқәа ирааӡаз ақәасаб деиԥшын: дыԥшӡакәакәараӡа, цәеижьыла дҟәашәӡа, ибла
гәыҭбаақәа «иззы?» «избан?» ҳәа зҵаарала ихыхәхәо иҭәызшәа, хьаак
рхубаало, иҭшашаӡа… Ганкахьалагьы, ҿыц ашәаҳәара иалагаз аҟармаҵыс деиԥшхаҭан – иара уи дагьазшан, акы-ҩба гәҭыха-ашәа рҳәарагьы, ақьаад ранҵарагьы дахьӡахьан. Ари иреиҳаӡоу иара имаӡақәа
иреиуан – иареи арҿиара ианцәахәу ахьышьаргәыҵа дуӡӡеи рыда уаҳа
ԥсы зхоу уаҩгьы издыруамызт. Ари уажә иара инасыԥи инасыԥдареи
ракәхеит. Избанзар, зжьы далҵыз ауаа дыззыркуаз даҽакӡан, ари роуҳәаргьы рхахьгьы ирзаагомызт, иааиҵырхыр, зынӡа ианармыжьыргьы
ҟаларын – избанзар, изҭагылаз аамҭа аҟармаҵысқәа ираамҭамызт (иагьанбаҟалахьаз урҭ ираамҭаны). Абар, заҟа шықәса ҵуазеи Нхыҵ-аахыҵ

526

Кавказ амца ҭашуеижьҭеи – сареи сара исхыҳәҳәо Уаршәаҳәымҩеиҵәҟьагьы, уаҩ дахьзымнеиӡо ҳҳәишрақәа ирҭажьу анаҟәоуқәагьы
ӡыҭырц егьрыгымхо…
Арҭ уажә араҟа Аҳ иԥа қәыԥш Ԥсҳас уалҳхит ҳәа иаҳәаны, дгьыли-жәҩани шаҳаҭцәас иҟаҵаны иқәныҳәонаҵы, Баалоу ашҭа иазымкуа,
рхыԥхьаӡара есааирагьы иацло, абџьар зкыртә иҟаз рацәаҩӡаны Бзыԥи
Аҟәеи ирыԥныз ақыҭақәа рҟнытә аизара иаҿын. Урҭ иҟаԥшьыхәхәараӡа ишәыз, аҳәа-лакьыта асахьа зныз, анхаҩыжәлар рбираҟ ркын.
Изкызгьы Гәыматәи анхаҩы-цқьа – Аҩӡы Џьыргә иакәын. Уи сара ибзиаӡан дыздыруан – избанзар, дшәарыцаҩ ӷәӷәан, сымҵан изныкымкәа Ажәеиԥшьаа ддырчахьан. Ҭауади-аамсҭеи рбираҟ аханатә, нахьхьи Дәрыԥшь, Лакраа раҳҭынраҿы ианырӡах-нахысгьы изкыз Мқан
Басланӷәыр иоуп, аригьы зхыԥша ӷәӷәаӡаз аамсҭауаҩын…
…Аҟәа абааҭа агара, ицо-иаауа, амшын еиԥш ижәыло, ихьаҵуа, иалахәын ҩеижәи-жәеиза қыҭа – Калдахәара, Блабырхәа, Уаҭҳара, Хәаԥ,
Мгәыӡырхәа, Жәандәырԥшь, Емхы, Џьырхәа, Чырхәа, Дәрыԥшь, Аҷандара, Лыхны, Ҟәланырхәа, Аацы, Анхәа, Ԥсырӡха, Ешыра, Гәыма-ду, Гәыма-хәыҷы, Иашҭхәа, Ҵабал, Акаԥа, Абжьаҟәа уҳәа ирылҵыз ҭауади-аамсҭеи рхьырԥарцәеи анхаҩыжәлар рҵеицәеи.
Ҿыц аибашьра иазхианы итәаз арҭ, кәыркәа ду 29 руха, аибашьышьа
атәы здыруа, уаанӡа ахышқәа рҳәынҭқар ир ирылаз, ҭауади-аамсҭеи
иреиуаз афицарцәа алархәны имҩаԥыргаз аилацәажәараҿы, Аҟәа
агаразы ахсаала ҟарҵеит, гашьас иамоугьы шьақәдыргылеит. Ажәылара иалагараны иҟан ацәылашамҭаз – ижәылон хганк рыла. Ишазгәарҭаз ала, аибашьцәа рӷьырак ақалақь еиҳа ихадаз амҩаду ианыланы агәышшараҵәҟьа рнап аҿы иааргар акәын. Егьырҭ, аҩбатәи ахәҭа
ду иеиуаз, Гәымааи дареи еилахәны, Аҟәа абааҭа иажәланы иԥсы-инха
иргар акәын – урҭ роуп абаа-ҭӡамц излахыҵшаз ахац дуқәа зырмазеихьазгьы… Абжьаҟәааи, Акаԥааи уҳәа егьырҭгьы Баслаҭа шыҟоу ала
ижәылон…
Абри аҽныҵәҟьа инақәыршәаны, наҟ Бзыԥын ижәыларан иҟазгьы
Лӡаа ду иаԥну Амзара аҳаблаҿтәи абаахкыра ргарц рыдҵан…
Абарҭқәа рырманшәаларазы заа иалырххьан аибашьцәа
фатәы-жәтәыла еиқәзыршәалашаз, зегь раԥхьа иргыланы «ажьыӡа»
ылзхлашаз, ар рхәы-рыԥхь зырмазеилашаз аиҿкааҩцәа, ахәыҟаҵаҩцәа. Урҭ рахьтә ахаҵамԥҳәысра злаз аҭыԥҳацәагьы маҷҩымызт. Урҭ
уи амацарагьы акәымкәа, ахәцәа рыхәрақәа ҿарҳәон, аибашьра адәы
иқәган иаазгозгьы ирыцхраауан…

527

…Иџьашьатәуп аԥсҭазаара – сара адунеи иақәлоу, иагьашьагәыҭу
ашьхаҵәҟьагьы уи злашоу, маӡас иаҵоу иахьа уажәраанӡагьы исзеилымкаацт, еилыскаарангьы сыҟам. Убасоуп иара ауаҩгьы дызлашоу
шџьашьатәу – ганкахьала уи дыгәнаҳауп, дымчымхоуп, даҽа ганкахьала ак зҽаҵазмырхаӡо фырхаҵоуп, иага ҭагылазаашьа бааԥс иоургьы
агәкажьра иҽеиҭом, ихы даиааины, дызҭашәаз арыцҳара иҽахьалигара
дашьҭалоит. Ари збо ҳарҭ ашьхақәагьы, зегь ҳазшаз еиҳа ҳаизааигәоуп
азы, иналкааны ҳалԥха-ҳгәаԥха игҳажьуам…
Баалоуаа рашҭа еиужь ду аҿы абри ауха анаҟа-араҟа «адәҳәымцақәа» еиқәҵаны, гәыԥ-гәыԥла, қыҭа-қыҭала еилатәаз ажәларгьы уажә
ус акәын ишыҟаз – Аԥсҳа ҿыц дҳауит, шьҭа иҳабыргәузеи ҳәа, уаҳа еибашьрагьы рԥеиԥшӡамшәа, аӡәи-аӡәи хьӡибартәуа, еихлафуан. Уимоу
аӡәгьы иԥхьарца аацәыриган, Шьаруан ашәаҳәаҩ иеиԥш, игәышьҭыхгаз жәытәӡатә фырхаҵаратә ашәакгьы ациҳәеит.
Ари аамҭалатәи лахҿыхран, убри аҟнытә еиҳагьы илахьеиқәҵагагәышьан…
…Заҟа иуадаҩузеи, арахь уқәыԥшны, ԥсҭазааратә ԥышәа дук
умаӡамкәа, жәларык рразҟы, рынасыԥ аиқәырхара, иаалырҟьан, аџьалк
еиԥш, унапы иананыло – иҳаиҳәарЫзеи, иҿы иааҭшәарызеишь ҳәа
ианузыԥшу. Убри аҭагылазаашьа иман уажәы ҿыц Ԥсҳас ажәлар ирыларҳәаз аҳ иԥа Гьаргь мралашарагьы. Уи ибон абри ицоз ақәԥара ду
аҿы аидгылара аныҟамла зегь шбашахоз. Игәгьы азҭацәамызт уи аидгылара ҳәа ҳазҿу – аидгылара ҽеишәа изыҟалазҭгьы, Кавказ нхыҵ-аахыҵ ас ахьуазма? Ари аиԥш аҭагылазаашьа хырзаман цәгьа роуазма
иара зыԥсы дахылҵыз, анкьа зны ааӡабла Аԥсҳа Леон лаша еидикылаз
ижәлар гәакьа асҵәҟьа имеилыҩрызҭгьы?..
Шьҭа уаҩ дзырӷьацаша насыԥ лашак ахь акылсра уадаҩӡагәышьоуп, аха иудыруазеи дырҩегьых, имԥсыша аџьма амаҵә азылаҟәуеит
ҳәа, ажәлар зынӡа иҭазмырхаша «мҩахәасҭак» ԥшаашьа уаҩы изаҭар? Уи азы дырҩегьых еидгыларада егьзыҟалом, аиҳаракгьы абыржәтәи аимгеимцаразы. Ҳарҭ ашьхақәа ахәыҷы-аду ҳажәҩахырқәа
еидырӷәӷәала ҳаидгылашьа ҿырԥшыс иҟаиҵарц иҭахызшәагьы, Аԥсҳа
қәыԥш, дынкахәыцуа дахьтәаз дҩагылан, Ҵабал ду аганахь аԥшра далагеит. Ааи, аидгылара – уаҳа ԥсыхәажәла ыҟаӡам – уи аамҭа зынӡа
имцацзар, аԥсык иадамзаргьы инханы иҟазар… Раԥхьа иргылангьы
Дали, Ҵабали, Ԥсҳәи ирҭанхо ажәлар, ҷыдалагьы урҭ раҳцәа Маршьанаа (дара-дарагьы бааԥсыла ишеичдырчахьоугьы) рыбӷа имоукәа, урҭ
рнаҩс Егры аӡиас аахысгьы инхо абжьыуаа рахьтәгьы ҽеишәа адгыла-

528

ра анимоу – егьизырҽеиуам, убарҭи иареи еилибамкаакәа дунеи лашарак уаҩы ибараны дыҟам – аԥсаҭеи аџьыкаци ҳәа. Абри ауп изықәныҟәатәу, аха уи џьыкала ирҭихьазар, џьыкалагьы шьоукы иаархәахьазар, иага ашьа азкоуҭәаргьы, шьҭа иузырхынҳәуама? Аинышәара акәызҭгьы, ҵабыргны, еиӷьыз? Шьҭа уигьы абаҟоу – Лыхны ашҭаҿы ишьны,
аԥҳә нымҩақәа реиԥш ишьҭоу ршьа мукәа, ус иаанрыжьуама? Аҟәа
мчыла иаҳгоит ҳәа ҳаҿуп аха, шьҭа уи ҳалшаӡаргьы, ҳҽаҳзышьақәкуама уаҟа, бзиара ахылҵраны иҟоума? Аҳ, иараби, иараби, заҟа изҵаара хьанҭақәази Аԥсҳа қәыԥш ихы-игәы мацәысҵас иҭагьежьуаз, заҟа
иӷәӷәаны ианыруази ари дзықәгылаз адгьылгьы, заҟа ахьаа ду снаҭазеи
уахык ала илеимгәашла ицаз сара Ерцахә жәымҭа-ҟыргәгьы!
Ус акә, егьыс акә, аидгылара, аидгылара – уаҳа ҽа мҩак ыҟам, дырҩегьых игәы инҭиҳәааит Аԥсҳа қәыԥш, нас иаарццакынгьы иӡбоит, дышзахәо Ҵабалҟа ацҳаражәҳәаҩ дишьҭырц. Цҳаражәҳәаҩыс иалихызгьы
нхыҵ-аахыҵгьы иныҟәаҩы бааԥсыз, ҳарҭ ашьхақәагьы иҳазҟазаӡаз,
зҿаԥыцгьы ӷәӷәаӡаз Маан Ҳалыбеи ду иоуп. Дыззишьҭуазгьы Маршьан
Алмахсиҭ иоуп – Аҳ иԥеи Маршьан Алмахсиҭи агәыҳәԥыхш рыбжьан,
еихааӡалан, аҩеишьцәа гәакьақәа реиԥшгьы рыԥсы еилан. Уи ажәа
иниҵеит, усашьазар, иаарласӡаны Мрамба абаахкыра ахьчара уаҟәыҵны, наҟ уаԥырҵ, ҳгәы иҭоугьы абри ауп, уеизгьы-уеизгьы ушзахәо уҳадгыл ҳәа.
Маршьан Алмахсиҭ амалахазгьы идимкылеит Аҳ иԥа изынаицҳаз
ажәа – уара ухаҭа узҿқәоу урҟәаҵны, ушзахәо ирласӡаны арахь, Ҵабалҟа уиас, абаахкыра ҳәа узҿу аиҳабгьы ибзианы уидикылоит, гәыбӷан бааԥсык умоуратәгьы Қәҭешь аинрал-губернатор иҿы уӡбахәқәа
еиҭеиҳәоит, саргьы, ишудыруа, Кавказ анаместник хаҭала аӡы сӡааиххьеит, синаҭхьеит, уахьалагьы убӷа ҳарӷәӷәап. Мап анакәха, ҳәагьы
нациҵеит, уареи сареи иҳабжьоу агәыԥҳәыхш ԥхасҭоутәит ауп, наӡаӡа
ҳаилыӡааит, иаҳзеилоу ҳәа егьыҟам!..
Ари даара иажәа-хьанҭан. Аҳ иԥа уаанӡагьы бааԥсыла дзырлакҩакуаз игәҭыха уажәык еиҳагьы аҽарҵаулаӡеит – агәра игеит еидгылара
ҳәа иҽеиу егьшзыҟамлоз. Ара уажә дызгәҭылаку рыбжьарагьы иагаҩ
ргәы бжьажьо иҟоуп, гәык-ԥсыкала идгылошәа рҽыҟарҵозаргьы. Ҵабал
аганахь дзықәгәыӷуа ҳәа иаанхаз Маршьан Шьырынбеии, даҽа аӡәыкҩыџьак иара изгәакьоу иашьцәеи роуп. Урҭ Аҟәа агара хьаҳәа-ԥаҳәада
рыҽшаладырхәуа рҳәеит, реибашьцәагьы ԥшрак ҟамҵакәа иазырхианы иаақәдыргылеит. Маршьан Ешсоу дрыхьӡаргьы русқәа шԥаманшәалахарыз, аха уи дабаҟоу – уажәыгьы дабрагьуа нхыҵҟа дҭагәышьоуп…

529

Маршьан Шьырынбеи, Аҟәа агара иазԥҵәаз аамҭа иҽақәиршәарц,
еидикылаз ар иманы дшаауаз, абжьыуаа раҳцәа иреиуаз Чаабалырхәа
Беслан рымҩа даԥырагыланы иааникылеит. Уи Шьырынбеи ихы иҭагаланы иеиҳәо далагеит, абзыԥқәа Лыхны иҟарҵаз аццакра шхырзаману,
Аҟәа агара ҳәа уажә изҿугьы зынӡа ишҭархагоу, рхы рнапаҿы иааганы
ԥсыхәак аныҟарымҵа, аублаа ирыхьыз шрыхьуа, «ҳажәларгьы ҳрылгоит, ҳаргьы ҳҭахоит» – иҳәеит уи, иԥсахы еибакуа.
Чаабалырхәа Беслани уи иҩызцәақәаки уаанӡа Аҟәа агаразы Баалоуаа рашҭаҿтәи аилацәажәара иалахәын. Урҭ уаҟагьы ирҳәахьан,
Аҟәа мчыла агаразы изҿу ажәыларақәа ишырзыразым, дара злахәаԥушала, уи еиҳагьы ишхырҵәагоу, Кавказ ажәларқәа зегьы знапаҿы иаазгахьоу ахышқәа риааира шьҭа ишзалымшо, баша ҵҩа змам ауаа рыцәҭахар шалшо, иҭахахьоугьы шырацәаҩу, иаанхазгьы ықәымҵыр амуа
аҭагылазаашьа бааԥсӡа шроуа, уи шакәу Маршьан Алмахсиҭгьы ииҳәо
– аҽырмашьцара ада уажә азы ԥсыхәа шыҟам… Аҳ иԥа ихаҭагьы абарҭ
ргәаанагара акәын, ԥсаҭала иуҳәозар, аханатәгьы еиҳа дыззыразгәышьаз, аха иаахтны ҿыӷәӷәала дзадгыломызт – акы, абыржәыҵәҟьа,
Ԥсҳас уҟаҳҵеит ҳәа аҵыхәтәантәи згәыӷрақәа идзҳәалаз зегьы, уаргьы заб икәал иқәло аӡә уакәзаап, ҳара иаҳҿагыло роума узыдгыло
ҳәа ргәынхарақәа цәыррымгар ауамызт, уи еиҳагьы еиланарҩынтуан.
Ҩбагьы, шьҭа иҟалаша ҟалахьеит, уара иуҭаххеит ҳәа, даҽакала иаарласны ахырхарҭа аԥсахра ус имариоума – уи иаланагалаз асҟак ианырацәаҩу, асҟакгьы ргәы шны ианыҟоу, ашьа анкадыршхьоу, уара раԥхьа
идыргылазгьы асҟак уанқәыԥшу?..
Баалоуаа рашҭаҿтәи убри реилацәажәараан, Чаабалырхәа Беслани егьырҭ абжьыуаа раҳцәа иреиуаз аӡәырҩи иага рҳәандазгьы ишырымуаз, мчыла ирыдырҵеит Маршьан Шьырынбеи дзаԥызан даараны
дыҟаз Ҵабалаа реибашьцәа ирԥыланы, дара еидыркылашаз аибашьцәагьы даргьы убарҭ рыҽрымаданы, Баслаҭа шыҟоу ала Аҟәа агаразы
аицжәылара уеизгьы-уеизгьы рҽаладырхәырц. Убри ауп уажәы дырҩегьых Маршьан Шьырынбеи ҳазуцеибашьуам, уаргьы уҽаанкыл ҳәа арҭ
анааиԥыла, наҟ-ааҟ дара-дара еибашьырц егьрыгымхо, еиқәгәамҵуа,
еизыҭрысуа изеидхалазгьы…
Ашьха аҿы еилганы асҟак, ак аабжьамыжьӡакәа, аҭоурых иалацәажәо ианбаҟалахьаз, арҭ иаҳәақәо шеибакәу зегьы, амзақәаҵәҟьа
неиқәыԥхьаӡо, уара мчыла иурҳәацәоит акәымзар ҳәа ҽԥныҳәас иуоургьы агәхьаа шукым здыруеит. Избанзар, уара исхоуҵаз аԥсоуп уажә
сзырцәажәо, ҳазлацәажәогьы ҳзеиԥш ҭоурых ауп – Аԥсадгьыл аҭоурых,

530

ажәлар рҭоурых ҳәа хазы-хаз егьыҟаӡам, урҭ ԥашәк еицрымоуп, дгьылк
еицықәгылоуп…
Абар нас, анаҩстәи ахҭысқәа шыҟалазгьы. Кәыркәа ду 30 рыҽны,
ацәылашамҭаз Аҟәа ақалақь иалалан изгарц здыз аԥсуа еибашьцәа,
Баалоуаа рашҭа аҟнытә илбааны, аԥсҭа иҭысны, ар рашәа ҳәо, рҽеиҿкааны, шьаҿеиқәшәала агаҿахь рҿылархан, лбаа, аботанкиатә баҳча
аҟынӡа, зны ишаахьаз еиԥш, еиҭаахит. Уантә ԥшрак ҟамҵакәа хаҳәырҵәиаа раӷацәа ирыжәлеит – урҭ еилыцҟьааны рымҩа дрыцқьарц. Аха
ирҿагылаз даара рыҽдырӷәӷәахьан, аламалак риааира ауамызт. Урҭ
Аҟәа жәа-нызқьҩык инареиҳаны бџьарла еиқәных иҟаз, абзарбзанқәа
рацәаны измаз ар адыргалахьан. Убри адагьы, Егыр нырцә, Озургьеҭ ҳәа
иахьашьҭоу аҟәнытәгьы агырқәа иреиуаз ахысцәа рацәаҩӡангьы иааргахьан. Урҭгьы егьырҭгьы шырхыкәшоз анырба – аԥсуаа шәақь-ԥынҵала, ҟамала, аҳәала ижәыланы, напышьашәала аибашьра иалагеит, аха
дырҩегьых егьшрылымшагәышьоз анырба, абааҭа аҟнытә бзарбзанла
ишрышьклахысуаз мацара, ҩаԥхьа ихьаҵны аботаникатә баҳчахь иаар
акәхеит. Абра рхырӷәӷәарҭа ҟаҵаны рҽышьақәыркгәышьеит.
Кавказ анаместник аимператор Алықьсандыр Аҩбатәи ишҟа адырра
ҟаиҵеит абас:
Кәыркәа ду 30 рҽны, шьыбжьышьҭахь, аинрал Мирски дзаԥызаз
ахышқәа рыр уаҩы ишимбац ала рыҽрыцәгьаӡаны ақалақь амҩаду
хада кны итәаз аԥсуаа ирыжәлеит. Ԥшь-сааҭк наҟ-ааҟ еиҿахысуан.
Амшын ладагьы-ҩадагьы ихгылаз аӷбақәа рҟнытә акәын зынӡа инырҵәагаз абзарбзан-хқәа ахьаауаз. Аԥсуаа иҭахоз – ҭахон, иаанхазгьы
ԥсроуп усгьы иҟоу ҳәа, хьаҵрак ныҟамҵо ижәылагәышьон, аха, ианамыхәаӡа, рышьҭахьҟа еиҭахынҳәыр акәхеит.
Аҟәа абаа иажәлан изгараны иҟаз рҩызцәагьы инеираны ианыҟаз
аамҭа рҽахьӡаны изымнеит. Ианнеигьы, иҟаз аҭагылазаашьа анырба,

531

аибашьра рҽазымккәа, иаарццакны шьҭахьҟа ихынҳәит. Урҭ хадара
рзызуаз Гәымаа раҳ Ач Мажара иакәын. Уигьы Чаабалырхәа Беслан
ииҳәоз акәын уаанӡагь ииҳәоз – Аҟәа ҳгоит ҳәа ажәылара дазыразымызт, ахышқәа нышәашьак ҟаҵаны ҳарнышәар еиӷьуп ҳәа дықәгылан,
ианырмуӡа дааит, аха иҽшагирхаз ҩашьом. Иара Чаабалырхәа Беслангьы, Маршьан Шьырынбеии иареи нахьхьи акыр ианеиҿыха ашьҭахь,
деибашьуашәа ҟаҵаны дааит, аха иҟаиҵаз ҳәа егьыҟам, иамур еиҳагьы дырԥырхагахеит… Уи, Баалоу ашҭаҿ итәаз аԥсуа еибашьцәа реиҳабыра ушзахәо уааи ҳәа ианиԥхьагьы уахь дхамлакәа, аринахыс сара
ахышқәа рахь сшиасыз жәдыруаз ҳәа рзынаицҳаит.
Арҭ ас ианрыҵарк, Баслаҭа ахахьы ахәы-ҳаракыра аанкыланы итәаз
ҳаибашьцәагьы иҟарҵо иақәымшәо иқәхеит. Егьырахьгьы еиҿкаарак
змауыз егьырҭгьы «рус» ргәы ацәкаҳаит, иаарласынгьы рышьҭахьҟаа
ихьагәгәа идәықәлеит.
Урҭ анца ашьҭахьгьы, иара убри аҽны, дзаԥгылаз ҵабалаа реибашьцәа иманы ҩынтә-хынтә Аҟәа ҳгоит ҳәа джәылагәышьоит Маршьан
Шьырынбеи, аха, иага иҽиҟьандазгьы, егьилдмыршагәышьеит…
Сара Ерцахә-шьха, сӷьаҵәыӷьаҵәуа, ианакәызаалак исҳәац акәын,
сыбжьы фырҭынха Аԥсны зегьы иалыҩуа исҳәагәышьоз:
Рыцҳароуп, дадраа, шәмеидгылар,
Шәыгәра еибамгауа шәҟалар.
Шәыԥсадгьыл, шәшьамдгьыл Аԥсынтәыла
Аҿҳәара кьаҿхоит шәажәа меиқәшәар!..

АХԤАТӘИ АХӘҬА
Аҳ иԥа иуасиаҭ ажәа
Сарԥысраан шаҟаҩи сареи адуельқәа рахь ҳнеибаԥхьахьаз, Париж,
Лондон уҳәа, сахьцахьаз, сахьаахьаз, избаз-исаҳаз, шаҟаџьара шаҟа хҭыс
срықәшәахьаз рыӡбахә сҳәом – са сызлацәажәо сыжәлар рхьаауп, уимоу,
Кавказ зегь ахьааи агәырҩеи роуп…
…Аҟәа бзиа избон, аха зегь реиҳа сыԥсы аҿҳәаран сахьиз, сахьааӡаз Лыхнытәи ҳаҳҭынра. Абраҟа ауп, сан гәакьа иналывагыланы, саб
иашьа иԥҳацәа Алсабеҭи Мариами сара мыцхәы сыгәцаракны аҩреи
аԥхьареи ахьсдырҵоз. Аҟәа ҳаҳҭынраҿы саннеилакгьы, ани ақьачақь
ҳәа узҿу амӡандрагьы афранцыз бызшәеи аҭырқәшәеи сара иусырҵоит ҳәа сыхҭеикуан, арахь дааҟәымҵӡакәа «францыз бызшәас» дызлацәажәоз гыршәан. Сабду иаб қьачақьс имаз, кәрыжәаа ирықәлаз,
аха имажәӡоз ари ауаҩы-ччархә оумашәа дызбон, ихысҳәаарыз сыздыруамызт… Ас иҟаз рҵаҩыс дышԥасырҭоз (ԥаса акәзар, мап ахырымҳәааргьы ҟаларын аха, уажәы даҽа аамҭахахьан), афранцыз
бызшәеи аурыс бызшәеи бзианы исзырҵашаз арҵаҩцәа саб исзааигеит Петербургнтә – руаӡәк дхаҵарԥысын, егьи дыԥҳәызбан. Ахаҵа
доурыс-цқьан, аԥҳәызба лхаҭа дыфранцыз ҭыԥҳан, аурыс бызшәагьы
бзианы илдыруан. Уии саб иашьа иԥҳацәеи мыцхәы еизааигәахеит,
аиҳәшьцәа гәакьақәа реиԥш бзиа еибабеит…
Жәашықәса анысхыҵ саб, ԥаса сабду иаб Қьалышь лаша аурысқәа,
ма аҭырқәцәа иҽырзааигәеитәырц азы ишыҟаиҵалоз еиԥш, Қәҭешь
итәаз аинрал-губернатор, Гагарин зыжәлаз аҭауад ду, иҭаацәа рышҟа
«ааӡара» сишьҭит. Араҟагьы аурыс бызшәеи афранцыз бызшәеи бзианы издыруаз, ибзиаӡангьы исзырҵашаз ауаа сықәшәеит. Урҭ инарҷы-

533

даны, сара сзыҳәа Қәҭешь ақалақь раԥхьаӡа иаасыртыз дунеи дук
иаҩызахеит, усҟан смаҷын, инҭырҳәыцааны ҳҭоурыхқәа абаздыруаз,
аха сахьнеилак-сахьааилак VIII ашәышықәсаз ари ақалақь ашьапы
зкыз, Аԥсны ҟьаҟьа дуӡӡа иаҳҭнықалақьны иҟазҵаз Аԥсҳа Леон каԥха-каҷҷа ихыԥша сныруан. Иџьашьатәымзи нас, ажәытәӡа уи иаҳҭынра
ахьыҟаиҵаз аҭыԥ аҿыҵәҟьа, усҟан арирахь моу, Кавказ ааигәа-сигәагьы зханша зынӡагьы иҟамыз ауаа аҳра аанкыланы иахьтәаз, сара
Аԥсны ажәытәӡатәи аҳцәа ирхылҵшьҭроу ауаҩ қәыԥш уажә ссасха,
сдыԥшылаха, урҭ рҿы сахьыҟаз…
Сҵара иацсҵарц раԥхьа Қәҭешьынтә Қарҭҟа срышьҭит, усынтәи сиаргеит Петербургҟа – аурыс император иаҳҭынра ашҟа. Араҟа исылшоз
ала ибзианы схы аасырԥшит, ирацәаҩны аҩызцәа-ақәлацәа сырҳаит,
аҳәынҭқар ихьышьҭра еиуаз, изааигәаӡаз ауааи сареи ҳаибадырит.
Абар усҟан Пажтәи акорпус аҿы аҵара сзырҵоз арҵаҩцәа дуқәа руаӡәк исзиҳәаз:
Ҵабыргны, абас схәыцуан усҟан, даҽакалагьы хәыцшьа сымамызт.
Усҟантәи схәыцшьа акәын (гәаӷшақә ҳажәлар ишакәым ирызныҟәоз
чынуаақәак ирыхҟьаны, ашьҭахь акыр сгәаанагара аҽаԥсахзаргьы)
Лыхнытәи ахҭысқәа раангьы исхәыцшьаз. Ус акәын сшырдыруаз
аҳәынҭқар ичынуаагьы. Уи иабзоуроуп… Аха зны, уа снеиаанӡа, сызнысыз амҩа аханынтә маҷк унансырԥшылап.
Петербург сызҭаз аҵара саналга, 1863 шықәсазы, Кавказ зегьы арра-бџьармчқәа напхгара рызҭоз Воронцов иадиутантс сҟарҵеит, аподполковник ичын ҳаракгьы сыжәҩа инықәырҵеит.
Абраҟа сусқәа хар рымаӡамкәа иманшәаланы сшааиуаз ауп, 1864
шықәсазы, Аԥсуа аҳра шаԥырырхыз, сабгьы иаҳра шьҭеимҵар амуа дшааҭадыргылаз. Уи аимпериа иазеиӷьу ак акәзар, Урыстәыла аҳәынҭқар
дуӡӡа иажәа шԥеиҿасырхьуеи иҳәан, иаҳра ашьҭаҵара зынӡагьы мап
ацәимкӡеит, амала утәыла уалҵроуп анырҳәа, сара ара сыҟазаара уаҩы
иԥырхагам ҳәа дрықәшаҳаҭымхо далагеит. Ианимыхәаӡагьы, мчыла
дхырҵарц рыӡбит ацәгьахәшьадцәа (уаҳа аҽак узрызҳәом урҭ). Ҭхьына ақыҭан имаз иаҳҭынраҿы инкылсын, Нхыҵ-Кавказ зыжәлар ираԥгылан еибашьуаз Шамиль зны дышдырбаандаҩыз аиԥшҵәҟьа, саб
ар икәыршан ддырбаандаҩит. Акызаҵәык, Шамили иареи рырбаан-

534

даҩышьа злеиԥшымхаз, – саб «даныртҟәоз» изакәызаалак ҿагыларак
ҟаимҵеит, аԥшқа иеиԥш, илаӷырӡқәа хаҟәҟәала даадәылҵын, «сыжәга
иахьышәҭахыу» ҳәа иҽынариҭеит. Уаҳагьы иҟаиҵагәышьарызи – 60
шықәса зхыҵуаз, стәыла сзеиқәырхозар ҳәа уажәраанӡа ирыдгыланы еибашьуаз, ачын дугьы зырҭахьаз, аха уажә зџьабаақәа зегьы мцурашартәыз ауаҩы! Иара усгьы уи иаҳра анимпыҵырх-нахысгьы Ҭырқәтәылаҟа абналара игәы иҭоушәа, уахьынтә аӷбақәа раара маӡала
дазыԥшушәа дыдрыцәгьахьан…
Саб иҿгьы иаанымгылакәа, ҳарҭ уи ихшазгьы, жьрацәарала изааигәоугьы, Лыхны иҟалаз жәлар реизара ду заа згәы иҭакны еиҿызкааз
ҳреиуоуп ҳәа ҳазлаҿаԥырҽшаз ак шыҟаӡамызгьы, Аԥсны ҳалырцарц
иақәыркит. Сара, «бџьар икымзаргьы, интеллектла, хшыҩла аизара зҽалазырхәыз» ҳәа сыԥхьаӡаны, сентиабр 13, 1866 шықәсазы, адиутант
ичын сымхны, иара ус баша аршьаҟауаа сырхыԥхьаӡаланы, Қарҭынтә
Қәҭешьҟа сеиҭаиаргеит. Аҳәынҭқар уаҟагьы саанмыжькәа, Кавказ ааигәа-сигәа сыҟазаара дақәымшаҳаҭхакәа, Оренбург ҳәа иахьашьҭоу
атәылаҿацә ашҟа нхара дышьҭтәуп ҳәа адҵа ҟаиҵеит. Уи акәхеит –
апрель 26, 1867 шықәсазы, Оренбург игылаз аказакцәа рырхәҭа ашҟа
аррамаҵурахь срышьҭуашәа хьӡыс инаҭаны, уахь «сагьхырҵеит». Уантә,
ииун 8, 1871 шықәсазы, аштабс-капитан ичын шсымаз, Одесса арратә
округ ашҟа саарышьҭит.
Абас, заҳра иалхәдаартәыз сара, стәылахь схынҳәыр ҟамло, сгәыкы-ҵәыкуа, схы-сгәы иахьаҭахӡамыз «ӡыбнаҟа» снахыга-аахыго срыман ишықәыз, иаарласны разҟ хәыҷык насзылбааҷҷахит. Уи зыбзоуроу
– Лыхны иҟалаз ашьаарҵәыратә еидыслара зыхҟьази изхароуи рус
ҭҵааны ианалга, сара шьауӷа ахьсыдрымԥхьаӡалаз ауп – сыԥсадгьыл
ахь инеиԥынкылан сынхо-сынҵуа анеира азин шсырымҭазгьы, гәыбӷанк шсыдмыз анааԥш, ииун 17, 1875 шықәсазы, дырҩегьых Кавказ
ар иреиҳаӡоу ркомандаҟаҵаҩ иадиутантс саарышьҭит. Убри ашьҭахь
аамҭала Петербург инхоз ҳауа-ҳҭахы, ауаҩы лаша ду Дырмит Ачба иҿы
сшыҟаз, Анцәа исыцишаз сҟазшьа бзиа иабзоураны, «имԥсыша аџьма
амаҵә азылаҟәуеит» ҳәа, ҳаибадырит, бзиагьы ҳаибабеит (иареи сареи
ҳагьеиқәлацәан) абшьҭрала наҟ-наҟ Урыстәыла иаҳәынҭқархаран иҟаз
Алықьсандр Ахԥатәии сареи. Уи ибзоурала, иаб Алықьсандр Аҩбатәи
ифлигель-адиутантс сҟалеит, 1880 шықәса ианвар мзазы аҳ исвита
сахырԥхьаӡалеит. Хышықәса абраҟа сыҟан, аха Сыԥсадгьыл аҿы анхара сахьақәиҭмыз, ҳауаешьара зегьы чарҳәаҩцәоушәа «адамыӷ» раархан иахьыҟаз уахгьы-ҽынгьы ҭаха снаҭомызт, сахычмазааҩхо аҟынӡа,

535

сызлиааз суаажәлар гәхьааганы сыԥсӡо саналагагьы, «сгәамбзиара»
инаҽыҵганы, «схатәгәаԥхарала» смаҵура ааныжьны сыԥхьатәеит. Ус
шакәызгьы, аполк аԥызас сҟарҵеит, афлигель-адиутант ичынгьы шсымац исыманы иаанрыжьит.
Тәым бызшәала иуҳәозар, сара акариера ду ишакәхалак аҟаҵара
сашьҭамызт. Уи аиԥш агәҭакы сымазҭгьы, сеиԥш иманшәаланы ианиахьадаз, аха са сзышьҭаз стәыла иахьазааигәоу аҟазаара акәын. Убри
аҟнытә, усҟан акырӡа икҿаханы иҟаз Қәҭешьҟа сеиҭахынҳәыхит – иага
умҳәан, ажәытәӡа ҳаҳцәа ираҳҭынрамзи, убригьы маҷӡак сгәы абаауан…
Еимҟьарак шаасоулак, маӡа-аргама Қәҭешьынтә Аԥсныҟа саабжьысуан. Сыԥсы зыҿҳәараз суаажәлар снарылс-аарылсуа, снарыҿцәажәа-аарыҿцәажәо ус сшааиуаз, сыкәша-мыкәша дырҩегьых ицәырҵыз ауҳәан-сҳәанқәа (Ԥсҳас сыҟаҵара дырҩегьых ажәлар рҽазыркуашәа) ирыхҟьаны, ҿыц еиҭах Кавказ салҵны сымцар рымуит – Алықьсандр Ахԥатәи абрахь даан даныҟаҵәҟьаз инақәыршәаны. Уи еиҳагьы
игәыԥжәаган сара сзы. Хыламырҟәрак аҳасабалагьы, флигьель-адиутант ҳәа ахьӡ исхыз зынӡа мап ацәыскит, исҭахым, наҟ исхышәх ҳәа
ԥаса исҩызаз иара аимператор ихаҭа ихьӡала ашәҟәы аласҵеит, дырҩегьых, «сгәы бзиам» ахьӡҵангьы смаҵура шьҭасҵеит, ар рымаҭәа
сшәысымхызаргьы.
Аԥсны моу, Қырҭтәылагьы саанхар рымуа, Кавказ зынӡа сшьапы
налхны, сҿахьымааҳәра сеиҭазыршьҭуаз мзызс иаҵаҵәҟьаз схахьы
исзаагомызт – шьоук Ԥсҳас сыҟаҵара рҽазыркырҳәа иахьшәозгьы
башан. Иарбан ԥсҳараз шьҭа сыззыркран иҟаз, иара Аԥсны шеибакәу
аҳра-мчра цҟьашәҟьа ианықәырҵахьаз, аиуа-зеиуоугьы аныҟаӡамыз?
Абарҭ сыгәҭахәыцрақәа, сылакҩакрақәа раан зны сашьеиҵбы Арзаҟан изызыҩхьаз сысалам шәҟәыкгьы Қәҭешь арратә концелиариаҿы
гәрамгашақә иаацәырган инасҿаркхьан. Уи уа ишнанагаз, сашьа ицәызӷьычыз ҳәа егьҳзеилымкааит (иҟалап ани ақьачақь ԥсцәеирымга иакәзаргьы). Абар уи сышәҟә аҿы ҵабыргны сашьа изызыҩуаз, иара злаҩу
абызшәала, ахы инаркны акәымкәа, еиҳа хьаас исымаз атәы ахьысҳәо
аҟнытә иусырдырып:
Ҵабыргны абри анызыҩуаз, сгәыԥшқара сиааины, асаби дшымҵәыуара самхаҵәыуеит.
Аимператор изызҩыз ашәҟәы ус анысҵеит:
Гәык-ԥсыкала
исҭахыҵәҟьан аҳәынҭқарра аҿаԥхьа уеизгьы-уеизгьы акры схаразар
сыкнаҳан сыршьырц, аха аимператор иахь изҩыз ари сышәҟәы аҭак
иреиҳау аимператортә концелиариа аиҳабы, аинрал-адиутант Рихтер
ила исоуртә иҟаиҵеит…
Иҟасҵагәышьоз, «хырқьиара ицаз ҽадаиала дааргеит» ҳәа ҳажәлар
ирҳәоз ажәаԥҟа шиашаз ҽазныкгьы агәра згеит ауп. Сыц еихарӷәӷәаны
схьаа сычҳалар акәхеит, аха усгьы сҿи снапи еиқәыԥса тәашьа сымамызт; шьҭа иаахтны схы сахашшаауа акәымкәа, даҽа ҟазшьак ала схы
мҩаԥызгар акәхеит – амала дырҩегьых зегь реиҳа сзыргәаҭеиуаз: сабацәа харада ахара ирыду злархысхша амҩала…
Сшааи-шааиуазгьы, 1904 шықәсазы, бжьыҭарала, Қәҭешь агуберниа иаҵанакуаз ҭауади-аамсҭеи раԥхьагылаҩыс салырхит. Сгәы иагьҭаскит аҳәынҭқар «он может доказать своей службой полезность Отечеству» ҳәа исзааицҳаз аԥсҭазаараҿы исырҵабыргырц. Аха иалоухи,
аҩныҵҟатәи аусқәа рминистр Плеве ихы иаҭәеимшьеит скандидатура
ашьақәырӷәӷәаразы аҳәынҭқар ишҟа сышәҟәқәа рнагара. Убри алагьы
сааиҵеиҟьеит.
Ус, шықәсык аҟара ааҵуаны, 1905 шықәсазы, Урыстәыла ахыаҵыхәан иахьабалкгьы уаҩы ишимбац аилаҩынтрақәа ҟало иалагеит,
ареволиуциатә қәԥара ду ҵысит. Убри инақәыршәаны, сара азин соуит аумеиқәаҵәа зхызгахьоу Сыԥсадгьыл Аԥсынтәыла ашҟа схынҳәны,
ладагьы-ҩадагьы уи аҳәаақәа снарҭымыҳәҳәо, уаҳагьы цәгьак-бзиак
схы нарыламырхәӡо, сҟыт-ԥсытбжьы ыҟаӡамкәа сынхаларц. Ишакәхалак, ари иаразнак схы иасырхәагәышьеит – ҿыц зан дзыԥшааз асаби
иеиԥш, сгәи-сылаӷырӡи еилаҵәо, стәыла сахылагәышьеит; ҿыц иареи

537

сареи ҳмеишьцылар, ҿыц ҳаилибамкаар амуа. Аха ари уадаҩхаӡо иалагеит, избанзар араҟа сахьааиз убасҟак ачарҳәаҩцәеи «ақьачақьцәеи» рацәаҩхахьан, убасҟак ауаа рҽеиҭаркхьан, аҳауаҵәҟьа уаанӡа
избахьаз акәымкәа, сыԥсы сыхәлахо, схәаҽуа салагеит. Дырҩегьых
ахеиҭаҳәара ашҟа смиасыргьы амугәышьеит. Февраль мза 16, 1906
шықәсазы, Кавказ ахылаԥшҩы Воронцов-Дашков ишҟа ашәҟәы зҩит,
абас анҵаны:
Анышә ужыр анышә шаауаз здыруан, аха дырҩегьых саб дзыхҭнырҟьоз аусгьы сыриашарц (уи акәын ихадаразгьы) сеиҭашьҭалахит
– 1910 шықәсазы инеиҵыху сашшыбӷьыц-шәҟәы изысшьҭит Урыстәыла адәныҟатәи аусқәа рминистр Сазонов. Уи еиҳарак изҽыҵызгаз аамҭақәа маҷк рҽахьеиҭаркызи, насгьы «Исторические записки
об управлении Кавказом» зыхьӡны 1907 шықәсазы иҭыҵыз аҭоурых
шәҟәи роуп. Аминистр ихьӡала иаласҵаз сарзаҳал аҿы иасырбеит
абри адокумент ишазхьаԥштәу, уаҟа еиҳа ииашаны иаарԥшуп, сҳәеит,
аҵыхәтәантәи ашықәсқәа рзы саб ихымҩаԥгашьақәа зыхҟьаз аҭагылазаашьақәа мзызс ирыҵоу. Исҳәеит – урҭ рыхҟьа-ԥҟьақәа иара ихшазгьы ӷәӷәала ҳцәаҩа-ҳҟазшьа ишаныԥшыз, ҳаԥсҭазаара шаҿаҟәаз,
ҳлахьынҵақәа шарыцәгьаз. Залымдарра дууп, сҳәеит, саб абналара
игәы иҭоушәа чарҳәара изуны итәыла дахьахыргаз, ихшара изакәызаалак ҳхы зланыҟәаҳго, 283 нызқь десаҭын идгьылқәеи шеибакәу имали
аказен иахьарҭаз, уажә инышәынҭрахь сызлацаҵәҟьо сымамкәа, ифаетонқәеи иканџьақәеи дегьызмаха иахьеимырҵәаз, изаҭәоумшьаӡаша
ауаа иҽыхәақәа рыҵаԥаџьԥаџьуа иахьныҟәоу, уимоу иабџьарқәагьы
рыҟәныззала иахьрыҟәну…

538

Ари сашшыбӷьыц сышьҭижьҭеи рацәак аамҵыцкәа, Константинополь
итәаз Урыстәыла аконсул иҟнытә исзаарышьҭит Ҭырқәтәыла архьивқәа
реиҳабы Садер-Еден-беи ириҭаз қьаадбӷьыцк. Уи сара сашшыбӷьыц
аҿы саб дызласыриашоз «счанабақәа» зегьы ӷәӷәала ирҿагылон. Ақьаад-бӷьыц иаҳәон – саб, Аԥсны ԥасатәи аҳ, 1864 шықәсазы маӡала Ҭрапезунд днеизшәа, уантә Ҭырқәтәыла аиҳабыра иҽрымаданы, аԥсуаа
шыжәларку ихырҵәаны Ҭырқәтәылаҟа ргаразы ҵабыргны драцәажәазшәа, аха урҭ иажәа амалахазгьы ирыдрымкылакәа, уахьааз ушьҭахьҟа
ухынҳәны уца ҳәа иарҳәахызшәа… Иара убри Садер-Еден-беи иааишьҭыз иқьаад-бӷьыц аҿы излеиҳәоз ала, Ҭырқәтәыла архьив хадаҿы саб иусқәа рҵыхәала ирацәазаап абас (қьҭаԥ дук иагәыламӡо)
ишьҭоу адокументқәа. Ҭырқәтәыла адәныҟатәи аусқәа рминистр Рафаан-ԥашьа иакәзаргьы, ҷыдала ҳарҭ Аԥсны аҳ ихшаз зегьы иҳабжьигозаап, ҳус зынӡа еицәаҳамтәырц азы, акырӡа ишаҳзеиӷьу ҳҿы еихакны
ҭынч ҳаатәар…
Ари са сызлацәажәо ахҭысқәа раанӡагьы, саб ихҭигахьаз ухьаԥшны
уахәаԥшыр – иузымбатәбарамхарц залшом уи ауаҩ Кавказ еимакны
Урыстәылеи Ҭырқәтәылеи еиҳа ианӷыӷеибагоз, наҟ-ааҟ аҭыӷьқәа реиԥш
«ртәыҩақәа» харшаланы ианеиҿагылаз аамҭазы, изакә хаԥсыра-цәгьоу ихҭигаз. Даҽакы ҳаҟәыҵып, Омар-ԥашьа ир ду иманы еибашьра
Аԥсны даныӡхыҵыз амацарагьы абанӡанаӡои! Ари 1855 шықәса рзоуп. Усҟан Ҟарса ҳәа иахьашьҭоу аҭыԥан игылаз аҭырқәцәа рыр амчымхара иақәшәеит, ԥхьаҟа ижәылан изымеибашьуа рҭагылазаашьа
бааԥсӡахеит, – аурыс ҳәынҭқар иеибашьцәа ракәзар, Кавказ иахьабалак ақәҿиара дуқәа рго иалагеит. Уи аҟнытә урҭ ԥыхьа ирԥырҵхьазгьы
хьаҳәны рыдгылара рҽазыркит. Аиҵахара иалагаз аҭырқәцәа аханатә
аахысгьы хықәкы хадас ирымаз, аурысқәа Кавказ еиԥш иара Азиа зегьы азы «ҭыҩрас» иахьрымаз Қарҭ иақәланы, рнапаҿы аагара акәын.
Убри аҟнытә, арҭ даара иақәгәыӷуан ахырӷәӷәарҭа ҟаҵаны иахьрымаз
Ҟарс рымазкыз, ргәырҽанӡамкәа уаҟа ирхыкәшан амацәаз иҭазкыз
аинрал Муравиов ир наҟ ес-иҟарҵалак иаԥырцаны, Қарҭҟа рымҩа аадыртып ҳәа… Уи азы зегь раԥхьа иргыланы Қырҭтәыла мраҭашәаратәи
аганахьала адиверсиақәа мҩаԥгатәын. Уи нап арктәын Аԥсынтәылантә;
ари даара ишыманшәалоу азгәарҭахьан англыз-францызтә коалициа
ҳәа изышьҭаз аидгыла иалаз аҳәынҭқаррақәагьы. Аҭырқәцәа рыӷбақәа
Аҟәа раагара, уинахысгьы Кавказ иахьабалак русқәа рымҩаԥгаразы
араҟа рҽышьақәырӷәӷәара, Аԥсны агаҿан иҟаз абаахкырақәа зегьы хаала-мчыла раанкылара – ари аҵак дуӡӡа аман дара рзы. Уи аҿы ацхы-

539

раара ҳарҭап ҳәа аҭырқә командаҟаҵаҩцәа аиҳарак изықәгәыӷуазгьы
аԥсуа ҭауади-аамсҭеи раԥхьагылаҩцәа роуп. Убри инаҷыдангьы, астәи
Нхыҵҟа Шамиль ду ҳаҽимаҳдап ҳәа ргәы иҭан. «Амсылманцәа Реидгыла» ахьӡҵаны, Кавказ ажәларқәа зегьы џьарак еидкыланы, дырҩегьых
аурысқәа ирҿаҳаргылап ҳәа игәыӷуан. Абри рыгәҭак ду анагӡаразы,
ишысҳәаз еиԥш, зегь реиҳа иманшәалоу аҭыԥ ҳәа Аҟәа алырхит, избанзар, ара иҟан аӷба-ҭаларҭа бзиа, насгьы астәи гаҿала Егырнырцәҟа ар
зларгашаз амҩа…
Ажәакала, Ҟарс игылаз аҭырқәцәа рыр амацәаз иҭазкыз аурысқәа астәи илеины рыцҟьара амацара иазкымызт аҭырқәцәа Аҟәа
рҽышьақәырӷәӷәара. Англыз-ҭырқәатә коалициа хықәкыс иамацәҟьаз
алада-мрагылара Амшын Еиқәа аҿықәи Мраҭашәара Кавказ зегьи
рнап аҵаҟа иааганы, Англиа азы арра-стратегиатә плацдарм аҟаҵара, убри ахархәарала Урыстәыла иҵегьгьы иӷәӷәаны излаҿагылаша
аусқәа реиҵхара акәын. Уи ус шакәу арҵабыргуан Аҟәа иӡхыргаз ар
– 30 нызқьҩык инареиҳаны – рхыԥхьаӡарагьы. Абасҟак идууыз абри
аекспедициатә корпус уаанӡа напхгаҩыс иамаз англыз еинрал Вивиан иҭыԥан дахадыргылеит сардар-екрем (аинралисимус) Омер-ԥашьа.
Уи асулҭан иҟнытә ҷыдала напынҵас иман Кавказ «анаҟә еиԥш иахаҳаз» аурысқәа рыр ду иаҿагылаз аҭырқәцәа рырхәҭақәа шеибакәу
зегьы ржәыларақәа изеиԥш напхгара риҭаларц. Омер-ԥашьа Аҟәа дааит «Циклоп» захьӡыз еибашьыга-ӷбала. Уи ицын «Аштаб цырцыр» ҳәа
изышьҭаз аҟнытә ар-рнапхгаҩцәа дуқәа. Убарҭ рхыԥхьаӡараҿы иҟан
европатәи афицарцәа (англызцәа, афранцызцәа, анемеццәа, аполиакцәа уҳәа егьырҭгьы). Аҟәа иааит иара убас еиуеиԥшым аранг иаҵанакуаз даҽа 25 ӷба, урҭ рахьтә 5 англыз ӷбақәан.
Омер-ԥашьа напхгара зиҭоз ар рҿы иналкаау аҭыԥ ааникылон
аинрал фергат-ԥашьа, Пруссиатәи абарон Штеин, аштаб аиҳабыс
дҟарҵеит Искандер-ԥашьа, Англиа акомиссарс – аполковник Симонс,
аекспедициатә корпус аштаб хада аҟны англыз-бжьаҟазаҩцәақәас иалырхит Лонгтворди Олифанти. Арахь Анаԥантәи дышзахәоз иҽкынҵаны дааит агерцог Генри Инукестильски – усҟан Англиа арратә усқәа напхгара рызҭоз. Иара Омер-ԥашьа ихаҭа милаҭла австриауаҩын.
Аԥсуа жәлари урҭ ирыжьрацәароу аедыгьа жәла-хылҵшьҭрақәеи
(ачерқьезқәа ҳәа иааизакны изышьҭаз), Кавказ зымпыҵазхалаӡарц
иаҿыз аурысқәа ирҿаргыланы, Ҭырқәтәыла аиааира аргараҿы араҟа
еиҳа ацхыраара ҳауп ҳәоуп Омер-ԥашьа (Қарҭ агараҿы еиҳа иааигәаз
Қәҭешь алымхыкәа), Аҟәа залихыз. Арҭ рыр ара ишааӡхыргаз еиԥш

540

русқәа рымҩаԥгара инахыццакит. Зегь раԥхьа иргыланы, ауаа ҳҳәатәы
иацныҟәо иҳаршәап рҳәан, Аҟәеи Аҟәа акәша-мыкәшеи ақыҭақәа –
Ешыра, Гәыма, Абжьаҟәа уҳәа – лашәагаҵас иҩарылалан еимырҵәеит.
Уахьнеилак аҭырқә асқьарцәеи Варнантә ӷбала иааргаз зқьыла аидарамҩангага-ҽқәеи еиԥхыҟәҟәа иаауԥылон.
Абасҟак «заб игәы» зманы иааз арҭ ауаа, ашьҭахь Аҟәа аанырмыжьыр ада ԥсыхәа рымамкәа еибарс иалҵны ианцоз, абаа аҩныҵҟа
иҟаз ҳжәытә ҳҭынра дырхәашаӡеит, уа иҭагылаз ахыбрақәа рыбжак рыблит, иара убас Аҟәа иалагылаз аказен-ҩнқәа ццышәыртәит, идырҳәит,
еимырҵәеит! Акарантин-таможниа анапхгаҩцәа зыҩназ ахыбрақәагьы
еилаҟәаҟәаса иқәырҵеит…
Бамборатәи саб иаҳҭынреи уи злакәыршаз абаагәареи ракәзаргьы, бзырбзанла еихсны еилаԥырххааит! Ажәакала, ҳтәыла-ҿацә зегьы
аумеиқәаҵәа азааргеит. Иахьцоз, ҳашьҭа ихылан иаауа аурысқәа ирмыхәап ҳәа, ҳӡиасқәа ирхыз ацҳақәа зегьы ԥырҽҽит, ирблит! Ишлеиуаз, Самырзаҟан ианҩалала – уи зынӡа иаақәырхӡеит! Аԥсны ари ахәҭа
иара усгьы аҭырқә ԥашьацәа иртәуп, иқәынхо ажәларгьы аринахыс
аҭырқә сулҭан инап аҵаҟа иҟоуп ҳәа заагьы иазырҳәахьан, убри аҟнытә иҩалаган, қыҭацыԥхьаӡа, ҩнаҭацыԥхьаӡа ар рхәы-рыԥхь иазкыу
«ажьыӡа» алхразы жәык-жәык аларҵарц уалны ирықәырҵеит…
Араҟа шеибакәу жәлары зегьы аурысқәа рҿаргылараҿы ацхыраара рырҭарц, аҭырқәцәа рҳәатә ашҟа хаала-мчыла ииаргаз ҭауади-аамсҭеи иреиуоуп Гыди Мажареи Чачаа, Маан Каци Жәраб Чхәатуеи. Сара
саб иашьа Алықьсандыргьы зназы иага «дкәараҵазаргьы», аԥашьа
ҳәа ахьӡ ихҵаны, Аԥсны зегьы «напхгаҩыс» дарҭеит, «зхатә гәаанагара бзиа змоу» ҳәагьы дрыԥхьаӡахит. Уаанӡа аурысқәа ирыдгылоз саб
иашьа арҭ иеигӡо иҟахызма, аха дзырҭахыз, Аԥсны далымцакәа дзаанрыжьыз, аиҳарак ҳаҳҭынра ду иаҵанакуаз, ладеи-ҩадеи иахьԥшыз
ауаа рхыхраҿы рхы дадырхәарц ауп. Маан Ҳасан аниакәхагьы, аҭырқәцәа заагьы Аҟәа «еиҳабыс» дарҭахьан. Уи наҟ-ааҟ абжьаҟазаразы амушир Селим-ԥашьа илагер ашҟагьы дцахьан. Маан Кацгьы Самырзаҟан
аԥашьа ҳәа дҟарҵахьан. Самырзаҟан усгьы Омер-ԥашьа Ҭырқәтәыла
«иаԥашьалықьуп» азиҳәахьан.
Омер-ԥашьа данаауаз дицны дааит сабду иашьа Асланбеи иҷкәын –
Инал Ачачба. Уи иаби иабдуи ршьаура даргәаҟуан. Иара итәала Аԥсны
ахақәиҭра амҭакәа шьҭахьҟа схынҳәуам ҳәа игәы иҭан…
Омер-ԥашьа азнаказ иҽырӷәӷәаӡаны Аҟәа данааи, иара ишҟа аиасра
игәы иҭеикит амчхара ду змаз аполковник Дырмит Ачачбагьы. Уи аиҳа-

541

раӡак Инал иаара дыхнахит, агәыӷрагьы иоуит Аԥсны алахьынҵа џьара
акаҿы ирызкылгарызшәа. Акырӡа дшыбжьажьозгьы, арҭ дрыдгылеит
абжьыуаа раҳ Гьыргәал Ачачбагьы. Арҭ ас рҟазшьақәа шыҟаз аниаҳа,
Омер-ԥашьа «иписарцәа» ирыдиҵеит рҩыџьагьы хаз-хазы ашәҟәқәа
рзырҩырц – аурысқәа зхы иархәаны шәаҳрақәа шәымазкуаз шәашьа
Аҳмыҭбеи Ачачба Аԥсны шәалицахьан, шьҭа иара ихаҭа данықәҳца,
ишәылшоит шәхынҳәны шәаҳҭны-дгьылқәа шәырхыларц, шәара шәгәы ишаҭахугьы шәусқәа мҩаԥыжәгаларц ҳәа. Ари ас зыҟаиҵоз саби
дареи реизыҟазаашьа еиҳагьы еицәеитәырц, зынӡа еичирчарц ауп.
Гәыриатәи аполк ҳәа изышьҭаз анапхгаҩы, уаанӡа иаркы-ирцә ҳәа
аурысқәа ирыдгыланы еибашьуаз Дырмит Ачачба, ари ашәҟәы аниоу,
уи иаҵаз агьангьашра еиликааит. Аҭакгьы ус Омер-ԥашьа изааицҳаит:
«Аамҭалатәи алаԥшхырԥагақәа ирылшом ауаҩ иаша, ихатә гәаанагарақәа иманы, игәҭакы нагӡо дызну имҩа иацәхырҟьара. Шәара арахь
шәыӡхыҵра хықәкыс иамоуи сара аԥсуа-цқьак схықәки амалахазгьы
еиқәшәом, убри аҟнытә ҳарҭ ҳаицәтәымуп. Сара изҩаҿкы-бааԥсу ҿырԥшыкгьы ихнахуа уаҩым. Ҳәарас иаҭахыузеи, шәара уаҳа наҭахымкәа шәгәы иахәашт, иагьсымашәырҽхәашт аибашьрақәа рҿы исымоу
сԥышәеи сдырреи аарҳәны, уаанӡа зеибашьратә иааирақәа срылахәыз
ирҿасыргылар, сабџьар дара ирықәскыр, аха уи изалымшо усуп. Ианакәызаалак, иахьакәызаалак, ихьымӡӷ дууп ҳәа иԥхьаӡоуп чарҳәара
рзуны ухатә бираҟқәа рыцәхьаҵра, ууаажәлар рцәыбналара…» Абыржә абри ануасҳәогьы, заҟа сара сзын игәырԥсаҳәагоузеи Дырмит ду
абарҭ иажәақәа. Уи хырҽхәарамкәа ҳарҭ Ачачбақәа абшьҭрала иҳауз,
Анцәа иҳациҵаз ҳиашареи ҳаамысҭашәареи дахьрыцәхьамҵыз еиҳау
фырхаҵарак ыҟам сара сзыҳәа!
Дырмит ду Омер-ԥашьа иниҵаз ажәа аҭакс ас еиԥш анааицҳа, иумуӡозар рҳәан, Аҟәагьы налаҵаны, Гәымсҭеи Кәыдри ирыбжьанакыз, уаанӡа иара иитәыз, аҳас дызмаз идгьылқәа, шьҭа наӡаӡа уара урақәиҭуп
ҳәа, дара анаауаз иааргаз Асланбеи иԥа Инал ирҭахит – иара уи акәу
џьушьап хьаа дус имаз…
Омер-ԥашьа 25 ӷба инареиҳаны иӡхигаз иеибашьцәа Аԥсны анрымпыҵархалоз, саб ҳшынҭаацәоу зегьы ҳиманы Гыртәылаҟа, сабду
(сан лаб) Гьыргәал Адиан ишҟа ҳаигеит. Аҭырқәцәа рыр рҿагылара
рылымшакәа аурысқәа анхьаҵуаз Дырмит Ачачба иан аҭакәажәи уи
иуа-иҭахцәеи ҽыԥхьакра дара ахьцоз иргеит. Иаргьы уи даара ҳаҭыр
ду ақәиҵеит, ихы ныхҵәогьы дрыдгыланы деибашьуан, ҳашҟа уиас ҳәа
аӡәырҩы ишиабжьыргозгьы…

542

Аҵыхәтәан аусқәа убранӡа инеит – саб Гыртәылантә дааны Омерԥашьа димацәажәар амуа. Уи иара иаӷацәа еиҳагьы рхы иадырхәеит,
иаӷацәа анракәха, урҭ ианакәызаалакгьы ирацәаҩын. «Ари шәымбои
чарҳәара шаҳзиуз, дааны маӡала Омер-ԥашьа динышәарц диацәажәеит» ҳәа иаразнак, ишыҟарҵалацыз еиԥш, ауҳәан-сҳәан амҵәыжәҩақәа
аҭаны идырԥрит. Иара уа Гыртәылан саб зҿы ҳиманы дыҟаз ҳауацәагьы
ӷәӷәалаӡа изгәааит, ҷыдалагьы аҳкәажә Екатерина Дадианԥҳаи иареи
убри аҵыхәала ишакәӡам еиванагалеит. Абраҟагьы уаҩы дизеилымкааит саб, уахьгьы-арахьгьы иара дызҿыҵәҟьаз, иҽыргаӡа-ҽырҟәышны,
ҽмыршьагала ампыҵахалаҩцәа рабашьра акәын. Ара Аҟәа дахьааиз
аҭырқәцәа дрыдгылошәа ҟаҵаны, наҟ-ааҟ еичдырчахьаз, ҷан-ҷаны
еибафоз аӡәырҩгьы еидикылеит, апартиақәа еимирпит, зегьы иара
иҳәатәы иацныҟәартә ҭоуба дируит. Урҭ зегьы аҭырқәцәа идмырдырӡакәа маанала дырҩегьых Урыстәыла иацхраауа иҟаиҵеит
Аԥсны мацара акәымкәа, иара Мраҭашәаратәи Кавказ зегьы
ахьынӡанаӡааӡоз иҟалаз аҭагылазаашьа бааԥсӡа аан, деимҿзырххоз,
наҟ-ааҟ иқәыӷәӷәоз шьардаӡа ишырацәазгьы, саб аханатә иааникылоз апозициа дацәхьамҵит. Уи позициас имаз, абар Кавказ усҟантәи
ахлаԥшҩы Муравиовгьы ишеиликаауаз:
Абас, ҳабду иаб Қьалышьбеи лаша иеиԥшҵәҟьа, наҟ-ааҟ цәгьала
арҭ аҩҳәынҭқаррак дрыбжьаханы дыҟан саб. Арахь иара ижәлар рыҩныҵҟагьы шаҟаҩы игәра рымгодаз!
Аҭырқәцәа рахь иадицәылозшәа иагаҩы иага рыла ицәгьа рҳәозаргьы, Урыстәыла еиҭаз ацхыраара шеиҳаз, диаша-диашам, уахь
еиҳа ԥсеиқәырхарҭак уаҩы иԥшаар алшоит ҳәа шиԥхьаӡоз ҩашьара
ақәым. Уи ус шакәу Ҟрымтәи аибашьраангьы ибзианы иааирԥшхьан.
Усҟан Кавказ ахылаԥшҩыс иҟаз аграф Воронцов даара ҳаҭырла саб
«ихымҩаԥгашьа бзиа» дазыҟан. Аиҳарак уи ахәшьара ҳарак аиҭеит
саб, ианаҭахха, аурысқәа рыр ҩаԥхьа Аԥсны ԥырхага рымамкәа ралгара ахьеиҿикааз, аимператор ихаҭа иакәзаргьы «был очень доволен порядком, каким совершено очищчение русских крепостей в Абхазии…»
Убасҟантәи илшамҭа дуқәа рзоуп Николаи Актәи саб ҳамҭас иԥшьоу
Алықьсандр Невтәи иорден зииҭазгьы. Абар уи иазкыз ақәҵараҿы аим-

543

ператор ианиҵаз иажәақәа:
Иара убри Ҟрымтәи аибашьраан саб аҭырқәцәа русқәа рымҩаԥгараҿы ӷәӷәала дырԥырхагахеит – Аԥсны агәашашараҿтәи ақыҭақәеи,
убас Дали Ҵабали, насгьы Нхыҵ Кавказ аешьаратә жәларқәеи, аиҳарак аедыгьа жәларқәа рҟынтә аҭырқәцәа рыр злахадырҭәаашаз арԥар
реизгараҿы, убри иазкны Қобулеҭҟа иршьҭхьаз аҿаргьы ырхынҳәны
иааигеит. Иара убас Мусҭафа-ԥашьа Самырзаҟан игарц игәы ианҭаз,
абџьар раҵаргыларазы Нхыҵынтә дзыԥхьан иааигахьаз ашьхаруаагьы реимырпра илшеит саб. Омер-ԥашьа Гыртәыла инапаҿы иааигарц
ир ду иманы иҿанынеихозгьы саб, 25 нызқь мааҭ аԥара рыхшәааны,
ашьхаруаа рарԥар мышьҭыкәа иааникылеит, дижьа-диргәыбзыӷ, иара
аҭырқә рыр рԥыза ду ихьыԥшыз ашьхаруаа рҵеицәа рнапала ауаа реимҵәарагьы даҟәихит…
Иара убас саб илиршеит иаб иашьа иԥа (Асланбеи иԥа) Инал деибга-деизҩыда Аԥсны далҵны дцартә аҟаҵара.
Абарҭқәа зегьы уаҩ агәра идыргоит саб, иара ихатә гәҭакы иага
имаӡазаргьы, Урыстәыла ацхыраара ду шеиҭоз, аха зегь акоуп,
ишысҳәахьоу аиԥш, инагӡаны урҭгьы егьырҭгьы игәра ргомызт.
Аурыс аҳ ичынуаа ирдыруан, саб дара ирзеицәоу аҟаҵара амҩа
даныларгьы дызларԥырхагахашаз шырацәаз. Абар иара убри азгьы
Муравиов (Асланбеи Аԥсны далазмыргылоз) ииҳәоз:
Абри азын ауп уи усҟан иаҳра иахыхра изахымццакуаз, дара
рҳәашьала,

544

Саб Аԥсны дахьаҳыз анаҩсгьы, чынла деинрал-леитенантын, деинрал-адиутантын, убри аҟнытә Гәыриатәи ар ҳәа изышьҭаз ԥызас иара
дарҭап ҳәагьы дгәыӷуан, убригьы маанала ихы иархәаны иԥсадгьыл
ахақәиҭтәра дацхраарц. Аха иара иҭыԥан ари архәҭа ду иара иаӷахаз,
агырқәа раҳҭынра жьрацәарыла иазааигәаз, Багратион-Мухрански данахадыргыла, цәгьала игәы иалсит. Ддыԥшылаха иҭаацәагьы иаргьы
дахьыҟаз ҩнаҭак аҟнытә, Жәыргьыҭ зынӡа далҵны, Қәҭешьҟа аиасра
игәы иҭеикит. Аха убригьы дақәиҭырымтәит. Саб уаанӡа иара иуааитәхьаз, еинралцәан иҟаиҵахьаз, ибзоурала ибеиахаз иарӷьажәҩацәақәакгьы, аӷба анӡааҟәрыло аҳәынаԥқәа шбнало еиԥш, иԥырҵхьан…
Зегь рыла уаҩы ибартә иҟан Кавказ ахылаԥшҩы Аԥсуа аҳра шьҭа
зынӡа иаԥырихырц игәы ишҭаз, аха макьана рацәакгьы дшахымццакуаз. Иара аимператор Алықьсандр Аҩбатәи ихаҭагьы «еиҳа еиӷьу аамҭа
ааиаанӡа ҳааԥшып» имҳәахьази, саб ихымҩаԥгашьақәа ҽеим ҳәа анизынарыцҳа. Урыстәыла усҟантәи ар рминистр Долгоруков иакәзаргьы,
аимператор ииҳәаз «расшифровка» азуны, абар, саб «ихымҩаԥгашьа»
изахыццактәым ҳәа ииԥхьаӡозгьы:
Убри аамҭазы аҳәаанырцәтәи, аиҳарак Константинопольтәи агазеҭқәа ааҟәымҵӡакәа саб иҭыӡшәа иалацәажәон, уии аурысқәеи еичдырчарц ирҿыҵымҳәацәоз егьыҟам, ҩашьара ақәмызт аҭырқәцәа саб
наунагӡа дара рышҟа ииагара ишашьҭаз, аха иара убри аамҭазгьы
игәра шырымгоз. Ус шакәызгьы, урҭ «иргәыбзыӷразы» иаарылшоз зегь
ҟарҵон. Амушир Мусҭафа-ԥашьагьы, хьаҳәа-ԥаҳәада уанҳадгыла адунеи зегьы ҳамҭас ишуаҳҭо ҳәа, саб «дақәиргәыӷхьан».
Кавказ ахылаԥшҩы иакәзар, саб аурысқәа чарҳәара рзуны, маӡала
аҭырқәцәа рахь диасу-дмиасу аилкаара дшашьҭаӡаз дашьҭан, аха уи
злашьақәирӷәӷәашаз ҳәа егьимԥыхьашәомызт.
Омер-ԥашьа иара ишҟа ихьеирҳәырц ииҭахыз саб имацара иакәмызт, еиҳа иналукаашаз Гыртәылеи Гәыриеи руаа-ҟәыӷақәа рхыхрагьы
иҽазҵәылхӡаны дашьҭан, ҷыдалагьы «длеишәарыцон» саб иаӷаханы
иҟаз, Гыртәыла уажә напхгаҩыс иамаз аҳкәажә Екатерина Адианԥҳа,
аҭауад Гьаргь Џьаиани иԥҳа лакәзар, – ԥҳәысс дигарц иҭахыушәа ажәа
лниҵеит. Ирацәоуп уи абас ихы иаирхәоз, Урыстәыла иаҿагыланы еибашьуаз аҳәынҭқаррақәа, ҷыдалагьы Англиа напынҵақәас ирнаҭаз
хьаҳәа-ԥаҳәада рынагӡаразы. Уи дахьаҿыз Кавказ Мраҭашәараҿтәи

545

атәылақәа рҿы мацарагьы акәмызт – Мрагылара Кавказ ашьха иаԥныз
атәылақәа, иара убас Даӷьсҭани Азербаиџьани рышҟагьы ирацәаҩны
аҭырқә, англыз емисарцәа дәықәиҵон, уаҟа «Урыстәыла иаҿагыланы
иԥшьоу аибашьразы» ауаажәлар рыҩныҵҟа агитациақәа мҩаԥыргаларц. Убас Нхыҵ ҳашьцәа ашәуаа рышҟагьы дишьҭит аҭырқә ԥашьацәа
иреиуаз аӡәы, ҩыџьа аҳәаанырцәтәи афицарцәа – англызки францызки – иара убас 40-ҩык аҭырқәцәа ицҵаны. Урҭ Магомед-Амин идырҵеит аҭырқә Сулҭан иаҳҭынраҿы имаҵ ауразы ашәуа рԥар-лыԥшаахқәа еидикыларц, урҭ Константинопольҟа рдәықәҵаразы Аҟәаҟа иаарышьҭырц…
Анс уҳәа арс уҳәа, Омер-ԥашьа хықәкыс аиҳарак имаз, абас ргәыбзыӷрала, маанала Кавказ ажәларқәа иара ишҟа риагара акәын. Иара
убри алагьы напхгара зиҭоз ар рацәак «ԥсыҭбара» рмоукәа аибашьраҿ
даиааирц. Кавказ иналукааӡашаз ауаа рхыхразы акы данамеигӡаӡоз
ауп уи Шамиль амаршал ичын (ҭырқә бызшәала «мушир» ҳәа изышьҭоу)
анииҭазгьы, Муҳаммед-Емин иакәзар, Шамиль иҵанакуаз адгьылқәа
инадыркны, Шаԥсыӷааи Наҭыӷәааи рҟынӡа, адыгьа хылҵшьҭра еиуоу
ажәларқәа зегьы «напхгаҩыс» дриҭеит. Нас даалаган, иара убри Муҳаммед-Емин адҵа ҷыда иҭаны дишьҭит аибӷаа рҩадахьҟа инхоз жәлары
зегьы, Шәантәыла шыҟоу ихыҵны, Ҟабардаҟа икылсырц, урҭ раахыҵ
инхо ракәзар, Аҟәа еизигарц – нас днараԥхьагыланы, аурысқәа ирымпыҵахалан ирку Гыртәыла дажәларц. Лассы Қәҭешь сҟалоит, иҳәон уи,
анаҩс Қарҭ агарагьы рацәак ахсырҵуам – уа иҟоу аурыс еинралцәа
«рҭыҩра» цҟьа-шәҟьа иқәсҵоит!.. Уи Кавказ ажәларқәа рхылҵшьҭрақәа
рахьтә идгыланы ицеибашьышаз рхыԥхьаӡара ҩеижәа-ҩеижәижәаба нызқьыҩк еиҵамкәа иҟалап ҳәа дақәгәыӷуан, аха аусқәа иара
игәы ишаанагоз еиԥш иманшәаламхеит. Ажәларқәа ҳәа дызҿыз игәра
рымго, мап ицәыркуа иалагеит. Убас, англыз-францыз еимиссарцәа
зцны ашәуаа рҿы инеиз аҭырқә ԥашьа Аҟәаҟа идәықәаҳҵаша арԥарцәа алԥшаан иҳашәҭароуп ҳәа анрыдиҵа – мап ркит. Урҭ реиԥш егьырахьгьы инаҿаршәны мап зкуаз рацәаҩхеит. Убасҟак аҵыхәтәантәи
аибашьра аҭырқәцәа рымчхара дуӡӡоуп ҳәа уаанӡа иҟаз агәаанагара
аԥсаххьан. Урҭ аубыхқәа зықәдыргәыӷхьаз ахақәиҭрагьы абаҟаз, ҵҩа
змам амал шәзааҳгоит, ԥара-шьарала шәеиқәҳаршәоит ҳәа ирарҳәозгьы абаҟахыз – зегь шеижьагаз ааԥшхьан.
Иаарласны иара Муҳаммед-Емин ихаҭагьы, аҭырқәцәа ирыдгыланы
аибашьразы, ажәларқәа рҵеицәа реизгара мап ацәикуа далагеит, ҵоуп
уи Ахан-иԥа ҳәа изышьҭаз Сефербеи иара иаҵкыс аԥыжәара ахьриҭоз

546

акәын ихы зыхирҟьоз аха… Уи ибон иахьабалак анхаҩыжәлар реиԥш
дара ҭауади-аамсҭеигьы ргәынамӡара амҽхак есааира ишдухоз. Аиҳарак уи ӷәӷәахо иалагеит Ҟрымтәи аибашьраан, амиуридцәа ҳамбааит
зҳәоз рацәаҩны ицәырҵуа иалагеит. Убри ауп зегь раԥхьа иргылангьы Аҟәа иӡхыргаз адесант даҽа ҩеижәа нызқьҩык ҽыла иҟоу аибашьцәа рыла ихадырҭәаарц планс ирымаз зырцәхыбгалазгьы. Анаиб
Муҳаммед-Емин «аидгылақәа» рдесант Аҟәа ишааӡхыҵлак ҩынҩажәа
нызқьҩык аҽцәа рыцеибашьра иазхианы иаарывасыргылоит ҳәа
изықәиргәыӷхьазгьы абаҟахыз. Ахан-иԥа Сефербеи иакәзар, аублаа
рҿы акгьы анилымша, аԥсуаа ҳадгыло иҟасҵап ҳәа ара дааит, аха англызцәа рмаҟахы иадҿаҳәалан ирымаз, русқәа рҿы аханатәгьы рхы
иадырхәоз, абџьарс иркыз ари «афырхаҵа» дызлиааз ашьхаруаа рмилаҭтә ҟазшьа аиуа-зеиуоу ҳәа егьиларшәымызт аҟнытә, араҟагьы акгьы изеиҿымкааит. Уи ицызгьы иаргьы Аҟәа ҳбааҭа инҭыҳәҳәаны џьара
изымнеиуа ишҭатәаз, аҭырқәцәа ақәҵра анрықәшәа – зынӡа «аӡы» аарыҵабаӡеит…
Ҳажәлар зҽеибаркны иааз ампыҵахалаҩцәа цәымӷрала ишырзыҟаз аиҳараӡак иааԥшит Омер-ԥашьа, 1855 шықәса октиабр мзазы,
Аҟәантә ир драԥхьагыланы Гыртәыла аҳәаахь иҿанылеиха. Уи иргьы
иаргьы, хынҩажәижәаба верс ахьыбжьоу Егрынӡа, ҩеижәамш инареиҳаны амҩа дықәхеит. Аҟәа данықәҵуазгьы ир рыхәҭак аанижьит, зеиԥшҟамло егьыҟам, сышьҭахьҟа сыбӷа дырӷәӷәап, ахьаҵра сықәшәаргьы еиҳа сманшәалахап ҳәа дазхәыцны. Абри аамҭазы англыз газеҭқәа
еицҿакны рдаҟьақәа ирныз, абра Аԥснынтә иаиуыз корреспонденциак ус аҳәон: Аратәи аԥсуаа аҭырқәцәа рбаны иаанхом, ишырцәымӷыу
лакҩакра зҭахым ауп. Урҭ ҳара иҳацхраа уаҟәыҵ, еиҳагьы иаҳԥырхагахеит: Егрыҟа ҳазлацашаз ацҳақәа зегьы дырбгеит, цасҳәа амҩақәа
ԥхасҭартәит. Иаарласны мариала ҳахьнеишаз, амбатәӡа амҩа ҳақәхеит! Еиҳабырас ирымоу ракәзаргьы, аргама иаахтны ирҳәоит, егьырӡом,
Урыстәыла еиҳа ргәы шазыбылуа, иагьшадгыло, аҭырқәцәеи ҳареи
ҳаӡхыҵра зынӡа рхы рыхнахуоуп ишыҟоу…». Абар даҽа документкгьы
иаҳәоз: «Аԥсуаа рыбжьара дырҩегьых ицәырҵит агентцәа, урҭ маӡала
ауаа ирабжьыргоит аҭырқәцәа ирыцхрааларц, ҽыла аибашьцәа реиԥш,
иара ус аршьаҟауаа рылагьы еиқәдыршәарц, Нхыҵынтәгьы рашьцәа
ааганы Аҟәа рҽеидыркыларц. Уи азы аҳамҭа дуқәа рзыԥҵәоушәагьы
шрарҳәо, аха рыгәра шырымго…». Инаҵшьны иазгәарҭоит иара убас,
Аԥсни Гыртәылеи рыжәларқәа аҭырқәцәа рхыҵәаӡарц иахьаҿу дара
рзы зынӡа ишхырзаманӡоу, убри аҟнытә аҭырқә асқьарцәа рбаны иша-

547

анымхо.
Ирацәаҩхеит, ампыҵахалаҩцәа рықәцараҿы, абџьар кны аурысқәа
ацхыраара рыҭо инарывагылазгьы. Аҭырқәцәа ирҿагылараны иҟаз
Гәыриатәи архәҭа инацлеит Аҟәа еиҿыркааз аршьаҟауааи иара убас
ҽыла иҟаз аибашьцәеи маҷҩымкәа. Урҭ рахьтә самырзаҟанаа рымацара хәышә-ҩык иреиҳан. Арҭ рыбжьара ирацәаҩын ҭауади-аамсҭеи
рхылҵшьҭра иеиуаз ахьырԥарцәа, аха аиҳараҩык нхацәан.
Абарҭ зегьы аҭырқәцәа идмырдырӡакәа реиҿкаара аиҳараӡак изыбзоураз саб иакәын. Уи азы усҟан, ишысҳәахьоу еиԥш, Аԥшьа Алықьсандр Невтәи иорден ианаршьеит.
Амҩан иааимԥыхьашәоз нырҵәо, иқәхуа, ҳуахәамақәа рбго, астәи
аурҭ бааԥс еиԥш илеиуаз Омер-ԥашьа иҿагыланы, Егры нырцә, Рыхәтәи
абаа хырӷәӷәарҭаҿы иҟалаз ашьаарҵәыратә еибашьра зегьы напхгара
азҭоз Гәыриатәи ар рԥыза Дырмит Ачачба иакәзар, илиршаз иабзоуроу
рацәоуп аӷа иаанкылараҿы. Абратәи аибашьраҿы хьыӡла-ԥшала дҭахеит Шәлиман Ажәанба,
агазеҭқәа ишырныз иуҳәозар…
Абар акьыԥхь аҿы ишихцәажәоз иара Дырмитгьы:
Абри аибашьраҿы далкаахеит иара убас Сааҭбеи Ачачбагьы.
Уи ианашьан аԥшьбатәи астепен еиуоу Анна Ҟрымтәи луорден. Аибашьра ахьӡала Анна ллента змоу аџьазтә медал ианашьан аибашьҩы
ӷәӷәа Маршьан Бабышьгьы. Аибашьраҿы далкаахеит Жәраб Ачба, уи
«за отличие против турок» аподпоручик ичын ижәҩа иқәырҵеит, Гьыргәал Ачачба иакәзаргьы убас ҳамҭала дырҩычеит.
Саб иашьа гәакьа, ԥхьатәара ицахьаз аротмистр Кәаҵиа Ачачба,
Ҟрымтәи аибашьра аахыс гәрамгас дҟаҵаны дахьцалак ишьклаԥшуа,
иҭакыу диеиԥшха, арахь аара дақәиҭымкәа Иарославль ақалақь аҿы
дшыҟазгьы,
Саб иашьа зыхсаала ҟаиҵаз абри аибашьратә план аурыс ҳәынҭқар
ианиоу – ԥшрак ҟамҵакәа Кавказ ахылаԥшҩы изааишьҭит. Ари ахсаала

548

рхы иахьадырхәуаз иабзоуроу рацәоуп, азныказ Гыртәыла рцәигазаргьы, Омер-ԥашьа даҵарханы, Кавказ иқәцараҿы.
Имаҷҩымызт, ирҭахы-ирҭахым, Омер-ԥашьа идгыланы еибашьуаз, иара данаҵаха, ара аангылашьа змоукәа дахьцоз иццазгьы. Абри
ашьҭахь аурысқәа рымчра акыр идырӷәӷәеит, Аԥсны моу, иахьабалак
Кавказ Амшын Еиқәа агаҿаҟны, аха ишааи-шааиуаз, шьҭа усҵәҟьа
шәарҭа ыҟам ҳәа иԥхьаӡаны, уаанӡа Кавказ аахыҵ иааргахьаз рыр
рхыԥхьаӡара дырмаҷит. Аҟәа анакәха – еиҳагьы еиҵартәит.
Омер-ԥашьа ир иманы Аԥсны даныӡхыҵыз аамҭазы Кавказ ицоз
арҭ аибашьрақәа Урыстәылазгьы, иара Ҭырқәтәыла ахаҭазгьы, аҵабырг уҳәозар, рацәак рыҵаркӡомызт, избанзар, урҭ реимак-дуҵәҟьа
еибашьрыла иахьырӡбоз Балкантәи адгьылбжьахабжаҿы акәын. Уа
изықәнибарҵәозгьы Босфор абжьаларҭахь акылсреи Константинополь
дасу инапахьы аагареи роуп. Омер-ԥашьа аурысқәа Аԥсны данықәырца
аҳ Алықьсандр Аҩбатәи Кавказ ахлаԥшҩы, аҭауад дуӡӡа ҳәа изышьҭаз
Михаил Николаи-иԥа ус изааицҳаит:
Убри Балкантәи адгьылбжьахабжаҿы еиҳа ихадароу ҳәа ирԥхьаӡоз риааира агаразы ара Кавказтәигьы аумаӡа аҵанакуан, цхыраагӡак аҳасабала акәын ишахәаԥшуазгьы. Ус егьыҟалеит
– араҟа Кавказ русқәа анцәгьамха, Балкантәи адгьылбжьахабжаҿы еибашьуаз аурысқәа рыр уаҟагьы хьӡы-ԥшала аиааира рго рҿынархеит…
Ус иаалырҟьаны, ргәырҽанӡамкәа, арирахь ашәарҭа ӷәӷәа еиҭаҟалахит – Кавказ аҩада-мраҭашәара аганахьала аҭырқәцәа ажәылара рҽазыркит. Аҭырқәцәа усҟантәи аамҭазы Урыстәыла аасҭа акырӡа амшын
ар-рфлот мчқәа рыла иӷәӷәан, убри иахҟьаны аурысқәа араҟа амшын
иаԥныз рхырӷәӷәарҭақәа рҿы амчымхара бааԥс иааҭагылеит. Акыс
Анаԥа, Новороссиск, Тҟәаԥс, Ԥуҭ уҳәа иахьабалак рыр дырмаҷхьан.
Аԥхьан ишысҳәаз еиԥш, Аҟәа акәзар уи еиҳагьы еиҵартәхьан. Аҭырқәцәа аибашьыга ӷбақәа рыла ажәылара ргәы иҭоуп ҳәа анраҳа, арҭ
ақалақьқәа ирыланхоз ауааԥсыра рыҩныҵҟа уаҩы ишимбац ахынҭаҩынҭа бааԥс ҵысит. Зегьы иреицәахеит Аҟәа аҭагылазаашьа. Аханатәгьы еилкаан, амшын-флот аганахьала зымчхара акырӡа еиҳаз аҭырқәцәа арирахь реибашьра ҿыц еиҳа ихадароу ржәыларақәа рхы ркырц
шырҭахыз Кавказ Амшын Еиқәа аԥшаҳәа илаваршәны, аиҳаракгьы
Аԥсны мраҭашәаратәи аган иларкны – зегь реиҳа амчымхара ахьыҟазгьы уирахь акәын…
Аурысқәа мшынла аибашьраҿы ӷбала ишыԥсыҽыз еиԥш, уажә арирахь агаҿа зладырӷәӷәашаз аибашьцәа рылагьы даара ихьысҳан. Аҟәа

549

сабацәа раҳҭынраҿы (Суӷәым-Кале – «Аԥслымӡра илагылоу абаа» ҳәа
аҭырқәцәа зышьҭаз), ҳбаагәараҭа ду дырҩегьых аамҭа мыжда иааҭагылахит. Ажәлар хыма-ԥсыма Аҟәа иалҵны ааигәа-сигәа ақыҭақәа рахь
рхы ԥхьаркырц еихеит. Араҟа иҟаз ар рхыԥхьаӡара зынӡа ишмаҷызгьы,
урҭ рнапхгаҩцәа аӷа данжәылалк мариала ақалақь имҭакәа иҿагыларц
рабжьыргеит. Иамыхәаӡакәа иҟаларгьы Ҵабалҟа ихьаҵны аԥсҭа гәаҩа
рҽарҭарц – уахь усгьы уаанӡа аурыс иҿагылаз ҳажәлар абжеиҳараҩык
мҳаџьырра иҭганы иагахьан, ирԥырхагадаз…
Иааркьаҿны иуҳәозар, аҭырқәцәа Балкани Азиа Маҷи рҿы излашыҩкны излаз реибашьрақәа рҟны иаҵахаӡо ианалага, иаалырҟьаны арирахь Кавказ агаҿахь, ҷыдалагьы аӷа ихыкәшаразы еиҳа
иманшәалоу аҭыԥ ҳәа Аԥсны ԥхьаӡаны – аладантә аҩада реибашьыга
ӷбақәа еишьҭаргыланы рҿаадырхеит. Аԥсны мацара акәымкәа, Аахыҵ
Кавказ ажәларқәа зегьы дырҩегьых ахырзаман цәгьа рԥеиԥшха, рхы
ахьдырхара рзымдыруа, еибаргәаҭеиуа иааилахеит.
Агаҿа иаваршәны иаауаз аҭырқә ӷбақәа реибашьра ашьапы
ркит Баҭым ааигәара. – Сыԥса ҳәа ажәытәӡа аԥсҳацәа рхаан аԥсуаа
изыхьӡырҵахьаз аӡиас хәыҷы амшын иахьналалоунтәи. Урҭ абраҟа
игылаз аурыс ҳәаахьшьцәа рхыбрақәа бзырбзанла иреихсны иқәырццышәааит. Аԥхьа Ԥуҭынтә, нас Уачамчырантә, аҿыҭцәа «ҽырххыла»
Аҟәа ажәабжь рыманы иааит – абасгьы-абасгьы, аҭырқә ӷбақәа ҭымраҭымра еиҭаҵуа, иаарымҩатәны ага иаԥну ҳқыҭақәа ирылахысуа арахь
амҩа иқәуп ҳәа, дара зегьы хадара рзызуагьы Аҳмед-ԥашьа иоуп ҳәа.
Абри иааргаз ажәабжь хырзаман инашьҭарххны, хәылԥазык 6-ҭырқәа
ӷба дуӡӡақәак, амшынҳәақәа реиԥш еиԥхыҟәҟәа, Кьалашәыр аганахь
иаацәырҵит. Урҭ араҟа хысра ҟамҵакәа, хара-харала Аҟәа иавашьшь,
аҩада рҿыҩархеит…
Абас аргама ду аибашьраз ҽҟьарҭас зегь реиҳа илаԥшықәырҵаз
ҭыԥхеит ҳ-Аԥсынтәыла, ҷыдалагьы Аҟәа. Арҭ ааит араҟа адесант ӡхыргарц, нас Кавказ атәылаҿацәқәа зегьы рҿы мсылман зхылаҳәоу аӡәыр
дыҟазар зегьы дара рышҟа ииаганы, абџьар дыркны, ҿыц аурысқәа
ирҿаргыланы идыреибашьырц. Абри гәҭакыс иҟаҵаны араҟа ҩаԥхьа
афронт ҿыц хдыртлеит.
Зназы «ҿымҭ» Аҟәа иавашьшь ицаз анҭ аӷбақәа руак, 1866 шықәсазы иҟалаз Лыхнытәи ахҭысқәа рышьҭахь, «шәарҭ алахшақәа, сеиҭашыхынҳәуа жәдыруаз!» ҳәа аурысқәа ирықәмақарны, ибналаны Ҭырқәтәылаҟа ицахьаз Маан Уазбақь иҩызцәеи иареи ҭазаарын. Ирацәаҩын
егьырҭ аӷбақәагьы ирҭаз мҳаџьыраа – ҿыц ҳаԥсадгьыл ҳархынҳәуеит ҳәа

550

абџьар кны иааз. Убарҭ дырҩегьых дрылазаарын жәашықәса уажә аԥхьа,
Омер-ԥашьа даныӡхыҵ ицны иаахьаз, саб зыԥсы еиқәырханы шьҭахьҟа
ирхынҳәхьаз Қьалышьбеи имаҭа – Инал рыцҳагьы.
Аҟәа имӡхыҵкәа зназы аҩада ицаз аӷбақәа руак – Маан Уазбақь
дызҭаз – Лӡаа ду аԥшаҳәа азааигәара, алашьцара аҽалакны, уахык
ашьшьыҳәа аҟәара иааҿықәгылеит. Уаҟа Уазбақь иарӷьажәҩацәагь иаргьы ааҭыҵын, Амзара иҟоу ажәытә баахырӷәӷәарҭаҿы инеины,
«урядник земской стражи» ҳәа аурысқәа «амаҵура ҿыц» иахадыргылахьаз Маан Хьрыԥс дрыԥшаан, уи маӡала дрыманы шьҭахьҟа рыӷбахь
еиҭаахит – Гусеин-ԥашьа дидырбарц, диадырцәажәарц. Ара дахьааргаз
уи, аԥашьа иҿаԥхьа иаразнак дамк-амшьҭӡакәа, – «шәҵаа-ԥшаауа, цхыраарак аԥсуаа иҳарҭап ҳәа баша шәагьақәымгәыӷын… Урҭ ижәбахьоу
ракәӡам шьҭа, избанзар реиҳараҩӡак аурысқәа ишрыдгылара ирыдгылаӡахьеит, уаҳа даҽаџьара рхьарҳәрагьы залшом…» – ҳәа ҿааиҭит. Ус
иагьыҟалацәҟьахьан ҵабыргынгьы – уаанӡатәи ахҭысқәа зыԥсы рцәынхаз ҳажәлар аҭырқәцәагьы хаир шрыламыз бзианы иԥыршәахьан, ианамуӡах ҳәа, аурысқәа рыҽраарбны, бзазашьак рхы иааҭашәа иааигәышьон. Амала, ҳәарас иаҭахузеи, адәныҟала ирындмырԥшуазаргьы,
ажәытә гәаӷ згәы иҭакны измазгьы рацәаҩын. Убарҭ дреиуан ирацәаҩны зашьцәа-зҭахцәа мҳаџьырра изцәагаз Маан Хьрыԥсгьы. Иаахҵәаны
иуҳәозаргьы, Маанаа раҟара аханатәгьы, ирҭахы-ирҭахым, аҭырқәцәа
рахь иадызцәылоз даҽа аԥсуа ҭауад-аамсҭа хылҵшьҭражәларк узыԥшаауам. Имариамызт уажәыгьы урҭ ршьа злаз Маан Хьрыԥс аӷбаҿы
днеины адмирал Гусеин-ԥашьа иацәажәара ахьигәаӷьызгьы…
Хьрыԥс ирабжьигаз дақәшаҳаҭхеит аԥашьа. Уи ириҭаз адҵала рҿылархан, Гәдоуҭа ааигәара, Маан Уазбақьи, Маан Ҟамлаҭи, Лакыр Кәаџьи
назлоу ҩынҩажәаҩык мҳаџьыраа аӷба иааҭыҵын, жәашықәса раахыс
ирымбацыз рыԥсадгьыл ршьапы нықәдыргылеит. Бџьарла еиқәных
иҟаз арҭ, изҭыҵыз аӷбахьтә «трышә-еибадырга» шьҭыбжьык раҳаанӡа
зназы, изакәызаалак ак рҽазымккәа, еиқәыӡырҩуа, рыҽша-ҽшаны
абна чықьрақәа рахь рҽынаԥхьарк-ааԥхьаркит…
Адырҩаҽны арҭ рханшашьҭыбыжь заҳаз, ааигәа-сигәатәи ақыҭақәа
рхаҭарнакцәа еигәныҩны, хыма-ԥсыма Лыхны ҳашҭаҿы, иҟаҳҵарызеи
ҳәа, рхы неиларкырц еиҭеизагәышьахит. Ҽырххыла уахь длеит Бзыԥын
моу, Аԥсны зегьы ҳаҭыр ду зқәыз Дәрыԥшьаа раҳ-раамсҭа Лакыр Хәсин.
Уи аратәи аизараҿы днықәгыланы убас иҳәеит: «– Аҳаҳаи амарџьақәа,
ишәасҳәарызеи абаақәа! Сацәымҩашьо сгәы исыҵанаҳәоит, Ҳаԥсны
зеибакәу адырҩегьых ашәарҭа уаӷеимшхара ишааҭадыргылахыз, иа-

551

гьҭахоит уи – аокруг аначальник абыржәыҵәҟьа Аҟәантә абрахь ҳзыхьчаша ар дрыԥхьаны иааимгар. Ҳарҭ ҳазхиоуп, ҳҭаацәарақәа ашьхақәа
рахь иԥхьакны, аурысқәа ҳрывагыланы, ҿыц иаихыз аҭырқәцәа ҳрабашьырц… амала, ишыжәдыруа, жәашықәса уажә аԥхьа, абра Лыхны
иҟалаз аҭыӡшәа бааԥс ҳахырҟьаны, изхароугьы изхарамгьы ҳлеилакны, акәҷышь злаҳшьыҵәҟьо чақык ҳамамкәа, иҳаҟәныз ҳабџьар зегьы
ҳаҟәнырххьеит. Иаҳкуа бџьар ҳмоур, Аҟәантә цхыраарагьы уаҩ дмаар,
ҳарҭ иага ҳҽаҳҟьаргьы, нап ҭацәыла иаҳурҟаҵозеи, дырҩегьых аҭырқәцәа рымч ҳанышәар акәхоит… Убри аҟнытә, сшәыҳәоит уеизгьы-уеизгьы абарҭ сажәақәа иахьахәҭоу инаганы, изыхәҭоу идшәырҳарц, шәышзахәогьы ишәырласырц – аԥшыха ҳамаӡам!...»
Абри ҳәаны данаалга, аурысшәа цәгьамкәа издыруаз Инал-Иԥа Антон ҷыдала диҳәеит, ҽырххыла абыржәыҵәҟьа дцаны, абарҭ иажәақәа
аурысшәахь еиҭаганы, Пицундатәи аокруг ҳәа изышьҭаз аначальник,
амаиор Гаевски иеиҳәарц. Иага дааиҵанарӷәӷәазаргьы, Аинал-иԥа
ус егьыҟаиҵеит – дук мырҵыкәагьы Гаевски ихаҭа диманы дааит
иԥшны Лыхны ҳашҭаҿы игылаз ажәлар рҿы. Аха уи аҽыжәҵхагьы
иамраӡакәа, убри аимгеимцараҵәҟьа инақәыршәаны, Бамбора зҽадызхалаз аҭырқә-еибашьыга ӷба аҟнытә зҿаадырхаз абзырбзан-хы,
иубац еицәа убеит ҳәа, ҳжәытә шҭа ду агәҭаҵәҟьа иҩҭаҳаит! Зшьапы
ашькыл акылххагьы змаӡацыз Гаевски, ари шааибаз еиԥш, хыма-ԥсыма деиҭаҩҽыжәлан, хыма-ԥсыма дышзахәоз дыбналаны дцеит. Уи
дшаақәҵыз еиԥш, жәларык аибашьцәа ицны даакылсит Маан Уазбақь.
Уаанӡагьы ашәарҭа бааԥс ҳҭагылоуп зҳәоз Лакыр Хәсин арҭ шааибаз
еиԥш, рыгәҭакы бааԥс исзацәыхьчозар ҳәа, ус ҿааиҭит: «- Уазбақь!
Иууазеи, абааԥсы, уеиҭаахма?! Иҳахьқәахьоу узымдыруеи! Иарбан
ҿыц хырзаманс ҳазлаурԥшырц иуҭаху? Иазымхаӡои, уара, уанаџьалбеит, гаӡарыла ҳшьа иаҳкашәырҭәахьоу?! Ҳара амалагьы аарла ҳаԥсы
ҭакны ҳааиуеит, уажә ҿыц уаргьы уеиҭаҳзацлахма? Уҽыжәҵны ишааҳауҳәара: узаазеи Аԥсныҟа, иуҭахыузеи?» Уазбақь ус аҭак ҟаиҵеит:
«- Хәсин бзиахә! Уаҳԥырхагамхан! Уара иузымдыруа уҟаларым ҳара
ҳзааз – абшьҭрала иаҳтәу ҳаԥсадгьыл Аԥсынтәыла ҳара ишаҳҭаху иҟалароуп, ҳазхырцаз ҳхьышьҭра ҳаиҭақәлароуп, уаҳа ԥсыхәа-жәла ҳаман
ҳаҟаӡам! Уаҳԥырхагамхан! Сара сакәзар, иубац Маан Уазбақь соуп,
сахьаазгьы стәылан ауп, уаҩытәыҩса шьҭа сизықәцарангьы дыҟам!..»
Арҭ ииҳәаз иажәақәа ирҵабыргырц шиҭаху мҩашьо, уи даақәгьежьаан, Маан Ҟамлаҭ инапы ианиҵеит – Лакраа, Ӡаԥшьаа, Жәанаа
уҳәа иреиуоу гәыԥҩык ааидкыланы, Бамбора иӡхгылоу аӷбаҿы ина-

552

ганы, аԥашьеи дареи еиирцәажәарц. Уи ус егьыҟаиҵеит. Урҭ ахьлеиз,
абраҟагьы зегь раԥхьа иажәа ахы икит уахь ирыццаз Лакыр Хәсин.
– …Шәарҭ аҭырқә ԥадишьаҳ ихаҭарнакцәа злашәакәу ала, цәгьа
ҳшәықәгәыӷуеит шәҳалакьысрым ҳәа, гәыбӷанк ҳахҭнышәҟьарым ҳәа,
иахьа ҳарҭ Аԥсны еиҳабырас иаҳхагылоугьы шәышҟа ҳаиасызшәа
гәҩарас ҳадшәыркырм ҳәа…
Ари иажәа алгаха имҭакәа, аԥашьа бџьар зкыртә иҟоу зегьы абыржәыҵәҟьа абџьар шаны ирышәҭа, нас иҳадымгыло дареи ҳареи
ҳаицәажәап ҳәа адҵа ҟаиҵеит. Ари заҳаз Лакыр Хәсин еиҳагьы днеицрашәеит, дырҩегьых усгьы иҳәагәышьахит: «– Мап, дад, уабџьар ҳара
ҳзаҵагылом, аллаҳ илԥха ҳаманы ҳуҳәоит уи ҳацәухьчарц!..»
Лакыр Хәсин ииҳәаз еиланагаӡеит Маан Ҟамлаҭи Маан Уазбақьи,
урҭ ирыцны Ҭырқәтәылантә иааз Лакыр Беслани, шьҭрала иаубыхыз,
Шараҭлыхә зыжәлаз даҽа аамысҭа уаҩыки, убас шеибакәу егьырҭ рҩызцәагьы. Избанзар, урҭ аҭырқә ԥашьа дақәдыргәыӷхьан Аԥсны ҳаннеилак хьаҳәа-ԥаҳәада ажәлар шҳадгыло ҳдыруеит, ҳзықәгәыӷуа ауааи
ҳареи ҳҽеимаҳдахьеит, иҳацхраауеит ҳәа.
Арҭ ацҳаражәҳәаҩцәеи аԥашьеи ражәа еибамккәа арахь аӷба ианааҭыҵгьы, дырҩегьых Маанаагьы даргьы шеицыз, Лыхны ҳашҭаҿы
иԥшны игылаз ажәлар рҿы еиҭаахит. Араҟа дырҩегьых Маан Уазбақь
дгәамҵ-хамҵуа ус иҳәеит: «– Лакыр Хәсин «бзиахә» аӷбаҿ дахьлаҳгаз,
аԥашьа иеиҳәаз иажәақәа рыла Аԥсны аҵыхәажә зынӡа далгеит ҳәа
ишәыԥхьаӡа, дырҩегьых шәарҭ зхацкы сцаша ҳауаажәлар рҽеишьак
ашәымҭозар – аԥашьа иажәа шәадгыланы хеиқәырхашьак ҟашәымҵозар! Аԥашьа абџьар кны шәанивамгыла, иҳәатәы шәанацымныҟәа, иеибашьыга ӷбақәа рыфбагьы рҟнытә ҳқыҭақәа рылахысра далагоит, иара
убри алагьы шәкәакәылах ыҟаӡамкәа иаақәихуеит!..» Абраҟа иажәа
инациҵеит, ажәлар ишаны ирырҭарц иааргаз абџьар ахәҭа дук Англиа
ишаанашьҭыз, аламалакала аусқәа шыҟам…
Уазбақь ишьҭахь амца аркӡаны дцәажәеит Маан Ҟамлаҭ. Уи Аԥсны аурысқәа алӡаан имцар ада ԥсыхәа рымаӡам, ҳҿагылара рылшом,
аҭырқәцәа рышҟа шәиасыр шеиӷьу жәдыруаз, уаҳагьы хеиқәырхашьа
шәымаӡам ҳәа «дрылабжьеит». Уи уақәымгәыӷын ҳәа аҭак анирҭа, иаасҭаххар хымш рыла даҽа жәохә ӷба рызна Ҭырқәтәылантә ар ӡхызгоит, нас шәоурыс, Аԥсны моу, Кавказ зынӡа далӡаан дшымцо збап ҳәа
дмақарит.
Ари ас иага амыҭҳагәыс иҳәандазгьы, абџьар аҵагылара уаҩ дақәшаҳаҭымхеит. Иара убри аухаҵәҟьа аҭырқәцәа, ҵхыбжьон, фы-ӷбак

553

ирҭаз адесант маӡала Гәдоуҭа иӡхыргеит. Изларҳәоз ала, урҭ хыԥхьаӡарала уаа-ҩнызқьҩык ыҟан, хә-нызқьҩык иреиҵамызт зҳәогьы ыҟоуп,
аха уи иашамзар ҟалап. Дара зегьы реиҳараҩык 1864-1866 шықәсақәа раан мҳаџьырра иагаз иреиуан. Урҭ арыцҳақәа гәыбӷансгьы
ируҭози – шәыԥсадгьыл шәызҳархынҳәуеит, шәаргьы наӡаӡа шьҭа уа
ишышәҭахыу шәынхо-шәынҵуа шәҟалап анырҳәа, ирарҳәаз хаҵаны, хаҳәырҵәиаа аибашьра иазхианы иаагәышьеит. Урҭ рыԥсадгьыл
гәхьааган шаҟа игәыкуаз аҭырқә еиҳабырагьы ибзианы ирдыруан –
убри аҟнытә аурыси дареи реибашьраҿы дырҩегьых рхы иадырхәарц
рыӡбит. Маан Ҟамлаҭ иакәзар, шәшысымжьо шәымбои, шьҭа ҳахьааз
ҳаԥсадгьыл ҳалҵны шьаҿак џьара ҳцараны ҳаҟам иҳәан, иажәақәа
рыгәра ргарц азы, абарҭ амшқәа ирылагӡаны, ҷыдала ауаа шьҭны, Ҭырқәтәылантә хыма-ԥсыма иԥҳәыси иан аҭакәажәи арахь иааигеит. Урҭ
раагаразы уахь иишьҭуазгьы иреиҳәахьан, уа шәахьнеиуагьы ҳажәлар
ирашәҳәа, иаарласны Аԥсны ахы ишақәиҭаҳтәуа, уажәнатәгьы аурыс
далҵны ацара дшалагахьоу ҳәа…
Абас дара ртәала русқәа цәгьамкәа ианеиҿыркаа, уаанӡа аӷба аҟнытә адҵақәа ҟазҵоз аԥашьагьы шьҭа арахь иӷба дааҭыҵуа далагеит.
Ҽнак уи Гәдоуҭа ажәлар ааизиган, Урыстәыла иаҿагыланы ақәԥарахь
иназԥхьоз аҭырқә фирман рылеиҳәеит. Уаҟа абас ихатә ажәақәагьы
нациҵеит: «– Иахьарнахыс Аԥсны-дгьылқәа шеибакәу аҭырқә-мчра
анап аҵаҟа иҟалоит, Аҟәа иртәахоит аҭырқә еиҳабыра».
Арҭ анаауаз иааргаз ахәаџьацәагьы, иара абраҵәҟьа рықьҭаԥқәа
аацәырырган Ҭырқәтәыла асулҭан дуӡӡа игәрагара жәлары зегьы
адрыԥхьало иалагеит…
Абарҭ амшқәа ирылагӡаны Маан Уазбақь, Ҭырқәтәылантә иааргаз мҳаџьыраа драԥхьагыланы, дзықәтәаз иҽеиқәа-цыҩцыҩ аӷәра
аужьӡаны, дышьҭхысаа, дгәаҟ-ҵәаҟуа, дшаҵәышаҵәуа, Ԥсырӡха, Анхәа, Аацы уҳәа ақыҭақәа дрылан, шәанаџьалбеит, ацәа шәалҵ, аурыс
ҳазфаз шәиԥырҵ, аҭырқәа шәидгыла, уи иаарласӡаны Амшын Еиқәа
агаҿа иаԥну атәылақәа зегьы иара ишитәхо жәдыруаз ҳәа «арҵәаа»
«дрылаҳәҳәо». Уи иара ихаҭагьы агәра игаҵәҟьон ус акәхоит ҳәа.
Абри ауаҩ гәымбылџьбара иҩызцәагьы иаргьы, ҵабыргны, иаарыцҳаумшьарц залшом рыхгьы зықәдыршәаз, рыжәларгьы зҭадыргылаз ахамышҭыхә уаназхәыцлак. Арахь арыцҳараҵәҟьа зыхҟьоз, ажәытә шьаҭа
ахьыҵаҵәҟьаз дара ирбарҭамызт…

***
Аҟәа ақалақьуаа, ага аԥшаҳәа иавашьшь ҽнак зны аҩада ицаз аӷбақәа рацәак рыгәхьаа мкыкәа, аиҳаракгьы аурыс-чынуаа, рыҳәсақәеи дареи ҭаацәала, есыхәылԥаз ишыҟарҵалацыз еиԥш, гәата-бӷата,
алаф еибыҳәо, ԥшахьк нарҿарсуа амшын аԥшаҳәаҿы ишылеиҩеиуаз,
ианԥшы – урҭ аӷбақәа еиҭахынҳәны, агаҿа зынӡа рҽазааигәатәны ишаауаз рылаԥш иааҵашәеит. Уи алагьы ргәырӷьара аҵыхәа ааԥҵәеит…
Лӡаа ду «ахлаԥшҩы» иакәзаргьы, лыхнынтә деиханы ишьҭахьҟа
данца, хыма-ԥсыма ирхәҭа иманы дкылсын, Ԥсырӡха ааигәара ахырӷәӷәарҭа аҟаҵара иаҽазикит, аха уаҟа ахәы-ҳаракқәа зегьы раанкылара иахьӡахьаз Маан Уазбақь иеибашьцәа дшырмыхәоз аниба – деиҭахьамҵыр амуит. Уазбақь иеибашьцәа Ԥсырӡхатәи аныхабаагьы
иҩназ аԥшьацәа дәылцаны, дара неины иҩнатәеит.
Аурыс еинрал Кравченко, Гәымсҭа иаԥну ҳқыҭақәа ирыланхоз
ажәлар зегьы Маан Уазбақь идгыланы Аҟәаҟа жәылара рҿаарымхарц
азы, ирласны Гәымсҭа аӡиас ахықә илаваҵаны ахырӷәӷәарҭа ҟаҵатәуп,
убри алагьы мҳаџьырааи аҭырқәцәеи Аҟәаҟа рымҩа ԥҵәатәуп ҳәа
адҵа ҟаиҵеит.
Арҭ араҟа ас еилыхонаҵы, лахьхьи Уачамчыра, аҭырқәцәа рыӷбақәа
рҟнытә ақалақь иалахысит, иаарласны Аҟәа, нас иара Гәымсҭа ахықә
лада-ҩадеи иахьабалак абзырбзан-хқәа амцаԥшь ықәырҵо рҿаархеит.
Абзырбзан-хқәа злаҳауаз Аҟәа аҩнқәа рыбжеиҳарак амца рыцралан
абылра иалагеит…
Абзырбзан-хқәа злаҳауаз Аҟәа, амш аилашәшәымҭа инақәыршәаны,
лада-ҩадантә икылеибаҳәа, абас хә-нызқьҩык иреиҵамкәа амҳаџьырқәа иреиуази урҭ ирыдгылоз ҳашьцәеи ҩалалеит. Егьырахь – Ҵабалҟа
амҩа ахьбжьагалоу Маҷара аԥсҭалагьы, аа-нызқьҩык раҟара мшынла
иӡхыргаз аибашьцәа рыманы инеит – Аҟәа иалырцоз аурыс еибашьцәа Дал, Ҵабалҟа изымцо рымҩа ркырцаз. Гәымсҭа нырцә-аарцә иаԥныз ақыҭақәа ирыланхоз ажәлар ракәзар, шамахамзар зегьы Маанаа
рышҟа ииасит – ирыдымгыларгьы руамызт.
Ианаамҭаз аҽырӷәӷәаразын аусқәа ззеиҿымкааз аинрал Кравченко,
уажә аԥсуа мҳаџьырқәа ирыдгылозгьы даргьы асҟак иҟарҵаз ажәылара ӷәӷәа игәы имнаҟьаӡеит, ир адҵагьы риҭеит ишзахәо Аҟәа ааныжьны
иалҵырц. Асолдаҭцәа ирҭахымызт ақалақь мариала алҵра, иҳахьчоит
ҳаԥсы-ҳанха рҳәеит, аха уаҳа иажәа дахымԥеит. Урҭ, аиашазгьы, џьаԥҳаныла, фатәы-жәтәыла уҳәа ицәгьамкәа еиқәшәан, ҵабыргны ақалақь
рыхьчартә иҟан, аха амҳаџьыр десант рхыԥхьаӡара ҵҩа амамкәа ира-

555

цәаӡоуп ҳәа Кравченко иԥшыхәцәа изааргоз ажәабжьқәа деиларԥсаӡеит. Арахь ҵабыргыҵәҟьан иуҳәозар, аҭырқә десант рхыԥхьаӡара
усҟакҵәҟьагьы ирацәамзаарын – урҭ зны ана иаацәырҟьо, ҽазны ара
иаахәыҵҟьо… аӷбақәа ракәзар, инеиҭаҵ-ааиҭаҵуа, зны ара, ҽазны ана,
рыбзарбзан ҭырҟьашьақәа рыла, мбатәӡа ирацәоушәа уаҩ агәаанагара
иоуртә аҭагылазаашьа ҟарҵон ауп. Дара аԥсуа мҳаџьырқәа аиҳараӡак
ирыдгылазгьы Маанаа уаанӡа, амҳаџьырра ҟалаанӡагьы, ирхьыԥшыз
анхаҩыжәлар рҵеицәа роуп, ҭауади-аамсҭеи ирыхшазгьы шмаҷҩымызгьы…
Абас шакәызгьы, аҭырқә ԥашьа Бамборантә дҩеины Аҟәа даныӡхыҵ,
Гәдоуҭантә арахь амҩа иқәырҵаз абжаҩыкгьы имбеит. Урҭ уаҟа абџьар
шаарырҭаз еиԥшҵәҟьа, арахь иаауашәа ҟаҵаны, рыҩныҟақәа еимпызаап. Ари еилызкааз аԥашьа дхагахарц иақәикит, иаразнак Маан Ҟамлаҭ диԥхьан дааиган, абыржәыҵәҟьа Лыхны уцаны, абџьар зышәҭазгьы, изышәымҭазгьы, шеибакәу зегьы «уаԥцаны» иаауцароуп ҳәа адҵа
ииҭеит. Ҟамлаҭ иаахҵәаны иҳәеит, иага зундазгьы ԥсыхәа сызрымҭеит,
урҭ Аҟәаҟәа аара рҭахым ҳәа. Ус зегь аӡәк иеиԥш ишҳәыԥку имаауазар, иҳәеит иара аԥашьагьы, ҭыӡҭыԥцыԥхьаӡа аӡәаӡәа арԥыс уеизгьы-уеизгьы ҳацеибашьразы иаарышьҭааит, мап анакәха, аурыс гьааурқәа рабашьра ҳааҟәыҵны, уахь ҳҩеины, рыбжаҩык аҳәажә еиԥш
рыхәдақәа ԥыжәжәаны иаҳшьуеит, иаанхазгьы Ҭырқәтәылаҟа иганы
ҳхәура иҭаҳҵоит…
Аҭырқә ԥашьа абас «згәы ҭиҟьаз» ҳхьырԥар рацәаҩны абџьар иаҵагылагәышьеит, урҭ мчылаҵәҟьа, еиҳа иахьшәарҭаз раԥхьа иргыланы,
ахы иаҿакны, ажәыларақәа рахь инарго иалагеит. Насгьы, аурысқәагьы
аурысқәа роуп, аха изеибадыршьуазгьы рашьцәа гәакьақәа ракәхеит.
Ари хырзаман цәгьахеит наҟ-ааҟгьы дара зегьы рзыҳәа!
Ус аҭырқәцәа Гагреи Адлери х-нызқьҩык рҟынӡа адесант ӡхыргеит
ҳәа жәлары иаарылаҩит. Уа игылаз аинрал Шелковников ир егьрылымшакәа хыма-ԥсыма еиханы Шәачаҟа иҩаскьазаап. Шәача усгьы дара
иртәыртәхьан – иабаҟахыз арирахьтәи асаӡ-аԥсуаа раҳ лаша Алыбеи
Шәачагьы уи ижәларгьы!..
Абас аҭырқә еибашьцәа азнаказ иааирала ржәыларақәа мҩаԥыргазаргьы, дара шақәгәыӷуаз еиԥшҵәҟьа жәлары зегьы, Кавказ зегьы
амҽханакыртә еиԥш, Урыстәыла аҿаргылара рылымшеит. Ас дара акырынтә ргәы иажьақәахьан – уажә еиҭарыхьхит.
Даҽа ганкахьалагьы, аурысқәа мариала Аҟәа ааныжьны иахьалҵыз
Гыртәыла иқәынхоз ажәларгьы бааԥсыла ргәы канажьит, амалагьы урҭ

556

уҳәан-сҳәанны ираҳахьан, дара «зышәшьыра» рҽыҵакны иааиуаз аурыс ир Қәҭешь агуберниа зегьы иалганы, Сурам ашьхакаҵәарақәа рахь
ииаргарц ргәы иҭоуп ҳәа. Уи убасҟак аимараҭааи, гәриааи, дара агырқәеи агәыҭҟьа-ԥсыҭҟьара рзаанагеит, рхаҭарнакцәа аашьҭыхны, рҽеибаркны, агубернатор иҿы икылсны, ҳхы злаҳахьчаша абџьар ҳашәҭ ҳәа
еибарӷьаҵәыӷьаҵәуа имыҳәар амуа.
Мшын-нырцә Константинополь акәзар, аҵыхәтәантәи аамҭақәа рзы
Аԥсны имҩаԥысуаз ахҭысқәа рыӡбахә анраҳа – иагарааны иаҳҳәахьазаргьы, Кавказ зегьы иаарласӡаны ҳнапаҿы иҟалоит, уа иқәынхо жәлары зегьы ҳара ҳашҟа аиасра иаҿуп ҳәа, уаҩы ишимбац амыргәырӷьа
рхы иҭалеит. Изларҳәоз ала, «рықәҿиара дуқәа» ҽыҵгас иныҟаҵаны,
Ҭырқәтәыла асулҭан Абдул Ҳамид Аҩбатәи «Зиааира алымшаӡо» ҳәа
атитул ҿыц ихала ихы иаиҭазаап, Шевқьеҭ-ԥашьа зыжәлаз иара ир рнапхгаҩцәа руаӡәкгьы «хьӡи-ԥшеи дуӡӡа змоу ар рԥыза» ҳәа диԥхьаӡахзаап. Убарҭқәа инарҷыданы, рышәҟәыҩҩцәа руаӡәк «Сухум-кале ампыҵахалара» захьӡыз драмак «ааидырцәаблагәын», хыма-ԥсыма раҳҭнықалақь Анкара атеатр «Гедин» асценаҿы иқәдыргылазаап. Асулҭан
ихаҭа иуадалықь-ҳәсақәа иманы днеины уи дахәаԥшызаап…
Ари ажәабжь, арирахь, Урыстәыла аимпериа аҳҭнықалақь Петербург аҳ иаҳҭынраҿы ианраҳа, ус иахыччазаап: «Иаарласны османаа
рсулҭан ихы иахиҵаз ахьӡ ду наҟ еиҭахихыр акәхоит, «Гедин» атеатр
аҿгьы «Сухум-кале аҵахара, аҭырқәцәа уантә рыбналара» захьӡу адрама ықәыргылатәыс ироуеит!..»
Абас ҳҭоурых иадҳәалоу, шанас иумаҳара егьыҟам. Ари, ҵабыргны,
ҵыхәаԥҵәара змам драма дууп…
Дара иага уи харҵарц рҭахымзаргьы, аҭырқәцәа знык Аҟәа ҳазгар,
Кавказ зегьы ҳадымгылар ԥсыхәа амамкәа иҟалоит ҳәа изықәгәыӷуаз
еиҭахыбгалахит – Ҟрымтәи аибашьраан Омер-ԥашьа ишихьыз еиԥш…
Амала, ҵабыргны, Маанаа ирхьыԥшызгьы даргьы рыцырхырааны,
урҭ азнаказы еимгеимцарак ала ирыӡбит Аԥснытәи риааира ԥшрак
ҟамҵакәа иҵегьгьы амҽхак дырҭбаарц, убри ҳасабс иҟаҵаны, дырҩегьых аӷбақәа рыла Аҟәаҟа амҩа иқәырҵеит бџьарлеи џьаԥҳанылеи
зда царҭа амамкәа еиқәыршәаз, инеиԥынкыланы аибашьра иазхиаз
аруаа рацәаҩны. Урҭ еиҳабыс дрырҭеит Фазлы-ԥашьа, асулҭан ҷыдалатәи инапынҵа змаз, насгьы «аллаҳ дхазҵоз зегьы» зҳәатәы иацзырныҟәоз». Уи ара дшааиз еиԥш, Амшын Еиқәа мрагыларатәи аԥшаҳәа
иаванхоз ажәлар рыҩныҵҟа амсылманра зланы иҟаз зегьы ирызкыз
апрокламациа даԥхьеит. Уи иаҳәон – аԥадишьаҳ иаҳра днахагылазар

557

аахысгьы Кавказ геи-шьхеи иаарыбжьанакыз мсылман зхылаҳәоу зегьы гәцаракны ишимоу, урҭ аурысқәа ирыхҟьаны излашәаз арыцҳара
иахьацәигара дшашьҭоу, убри анизалыршаша аамҭа дахгәаҟуа дшазыԥшыз, абар иагьахьааиз шьҭа уи аимгеимцара, убри аҟнытә даргьы,
рҿи-рнапи еиқәҵа имтәакәа, агәырқьҳәа ишидгылаша…
Кавказ зегьы анҭырқәртәлак, иара Кавказ шеибакәу зегьы иаҳҭнықалақьны иҟарҵарц ргәы изызҭаз Аҟәа уажәнатә комендантс дарҭеит Нузирв-ԥашьа ҳәа мықәшәатәыцәгьак. Уигьы адҵа иман хьаҳәа-ԥаҳәада
шәҳадгыл ҳәа аԥсуа жәлар зегьы «абыкь» дасны ирылеиҳәарц. Аҟәа
даарышьҭран дыҟан ԥашьас араҟа иҟарҵашаз даҽаӡәгьы. Убас аӷбақәа
руак иаҭаны арахь амҩа иқәырҵеит русқәа рырҽеиразы ирыхәашаз
ҩ-нызқь цыра инареиҳаны аҭырқә фес-хылԥа ҟаԥшьқәагьы, аринахыс
аԥсуаа рыхҭарԥақәеи рхылԥа-қәацәқәеи наҟ инкажьны, абарҭ рхарҵалароуп, ишԥсылманцәогьы рдыруазароуп ҳәа…
Жәытәаахыс сабацәеи сабдуцәеи раҳҭынра ахьыҟаз Аҟәа абааҭаҿгьы абзырбзан ҿыцқәа ықәдыргылеит – араҟа наӡаӡа рҽышьақәдырӷәӷәарц азы.
Лада ицо, ҩада иҩеиуа, амшын ихыгьежьыло ихыз реибашьыга
ӷбақәа ракәзар, Адлер иларкны Уачамчыранӡа, амшын иаԥныз ақыҭақәа
рылахысра ишаҿӡаз иаҿын…
Иара убри аамҭазгьы, аҭырқә еиҳабыра, аллаҳ имаҵуцәа ҳәа
изышьҭаз рхәаџьацәа ааганы иахьабалак Аԥсны иахдырҵәаӡарц
иақәыркит. Убас еиҳа амсылманра «ахькәадоу» ҳәа ирԥхьаӡоз Уачамчыра днаган ддыртәеит «кази» ҳәа изышьҭоу «адоуҳа амаҵзуҩы»,
уи есаашар, шьыжьи-хәылԥази, амра агыламҭеи аҭашәамҭеи иҽынарықәыршәаны, ибжьы ҟуҟууа ихарууаланы, аллаҳ иахьтә цҳаражәҳәара ҟаҵо, аламазкрахь жәлары зегьы дрыԥхьон…
Абас маанас иҟоу зегьы рхы иархәаны, уахгьы-ҽынгьы ауаа рхы
иҭаргалон дара рҵасқәа, рқьабзқәа, иааҟәымҵӡакәа рлымҳа иҭарҳәон
шәҳадгыл ҳәа. Урҭ ак шәыгҳажьуам, уимоу шәыԥсадгьыл Аԥсынтәыла
аҳәаақәагьы, анкьа аԥсҳа Леон ду ихаанеиԥш, аҩада Анаԥанӡа иҳарҭбаауеит, аладагьы ажәытә иахьыҟазынӡа ҳарлахоит рҳәон, адунеи аҿы
иахьабалак аҭырқәцәа аиааира агара ишаҿу ала ауҳәан-сҳәан ҿыцқәа
гәарарҵон, ҷыдала асулҭан идҵала Аԥсныҟа иааргеит хыԥхьаӡарала
ирацәаны «коран» ҳәа изышьҭоу рыԥшьаҩыра-шәҟәқәагьы. Уи қыҭацыԥхьаӡа ишаны ауаа ирыларҵеит…
Ус дырҩегьых ажәабжьны иаарылаҩит Кьерч, Севастополь, Одесса, уимоу Қарҭгьы аҭырқәцәа рыр рнапаҿы иааргазшәа, уаҟагьы иаа-

558

нымгылакәа, ԥықәсыларакгьы нармоуӡакәа, иааира-мацарала адгьыл
«иқәмацәысуа», абар шьҭа, Урыстәыла агәы ахьеисуа Москванӡагьы
инеирц егьрыгымшәа!..
Арахь уи аамҭаз дара аиҳарак изҿыз жәынгьы-ҿангьы аума иақәшәан
иҟаз ҳаҳҭнықалақь аимҵәара акәын. Аҟәа ааныжьны иалҵыз Кравченко ир Ҵабалҟа иҭаларц еиханы ицон, аха урҭ уахьгьы рымҩақәа шкыз
рыздырӡомызт. Хьчаҩ дрымаӡамкәа Аҟәа иалахаз ажәлар ракәзаргьы,
рхәыҷқәагьы даргьы еибарӷьаҵәыӷьаҵәуа цәгьала еилахеит…
Аҭырқәцәа Аҟәа анрымпыҵархала адырҩаҽныҵҟәьа рыӷбақәа рыла
Уачамчырагьы хәышә-ҩык инареиҳаны амҳаџьыр десант ӡхыргеит –
урҭ рахьтә Гәдоуҭантә иааргазгьы рацәаҩын.
Араҟа Аҟәа ажәлар ырҭаслымны, Ҭырқәтәыла ашҟоуп ҳахьыҟоу,
Урыстәыла наӡаӡа ҳалҵуеит ҳәа аргама иддырҳәарц иалагеит, аха ааигәа-сигәатәи ақыҭақәа рҟнытә еизыргаз шеибакәу зегьы еицҿакны ари
мап анацәырк, – иршьуаз ршьит, иаанхаз рытҟәеит, иара ҳақалақь ахаҭа
ццышәыртәит, адгьыл иаҟаратәны «ирчалтит», еимадырҩызааит!..
Аинрал Кравченко Аҟәа иалигаз ир Кьалашәыри Кәыдри рыԥшаҳәақәа рҿынӡа ииулак илеигеит ауп, уантә Ҵабалҟа рхы изырхозар
ҳәа, аха уахьгьы егьанилымша, Кәыдры арыӷьарахьтәи аԥшаҳәа заҵәык
аанкыланы, убра рҽышьақәдырӷәӷәашәа руит. Урҭ рыцхырааразы Алхазов ԥызас дызмаз Қәҭешьтәи ар-хәҭа аладантә аҩада аҿыҩадырхеит.
Ҵабалҟа шыҟоу ҳҩеины, ашьха каҵәарақәа ирхыҵны иаауа амҩақәа
ҳзаркуазар ҳәа арахь иццакит аинрал Бабич напхгара зиҭоз, Ҟәбантәи
аобласт аҿынтә иааргахьаз архәҭагьы, Шәачантәгьы ир иманы арахь
амҩа дықәлеит, уаанӡа ихьаҵны иҩаскьахьаз аполковник Шелковниковгьы. Аха арҭ ирызмырласит…
Кравченко ир-хәҭақәа ракәзар, Аҟәа шрымпыҵаӡыз еиԥш, арахьгьы
шьхамҩала иандәықәла, ирзынхазгьы рцәыӡуа, еиԥхьытта ихьаҵны
ацара иаҿын, акыс ҿыц лымҳаҭасны ироуит – аҭырқәцәа дырҩегьых
ар ӷәӷәа Уачамчыра иӡхыргеит ҳәа. Ас анраҳа, Кравченко ир еиханы
Ҵабалҟа, Багада ацҳа-мҩа шыҟоу рҿыҩархеит. Аа-саџьанк иҳаракыз,
Кәыдры еилацәқәырԥо изҵыҩрны ицоз, ҩ-қдык мышә-ӡарҵәила рхирҵыхәеи кыдҿаҳәаланы цҳас иахьхыз ари ажәытә мҩа-ҭшәа бааԥс
ақәсра агәаӷьра уадаҩӡахеит, арахь уи аамҭаз ақәа кыдҵәаны илеиуан. Усгьы ирулак, ирышьҭалан иаауаз амҳаџьыри аҭырқә еибашьцәеи
рыхьӡаанӡа, наҟ ирит, ишырыз еиԥшҵәҟьа иара ацҳагьы бзырбзанла
еихсны иԥыххааса иқәырҵеит, ирыблит. Нас еиханы Џьгьардаҟа шыҟоу
идәықәлеит. Уа ааигәа Арыҩҭа ҳәа иахьашьҭоу аҳаблан ианнеи маҷк

559

рыԥсы ааиҭаркын, астәи ҳазцозар ҳәа, Уақәымҟа амҩа иқәлеит – уеизгьы уа акәын иахьабалакынтә «зҽеиззыркәкәаз» аурыс рырхәҭақәа
зегьы рыштаб хада ахьыҟазгьы.
Уи аамҭазы Аҭара ақыҭан иҟаз Алхазов ирхәҭагьы, Кәыдры алада
аԥшаҳәа иаваланы, Аӡҩыбжьаҟа рҿылархеит. Абра иахьааиз амҳаџьыр
еибашьцәеи дареи еиҿаҳан, уаҩы ишимбац аибашьра ҟалеит. Араҟа
дҭахеит Қәҭешьтәи аршьаҟауаа (аиҳарак агырқәеи ақырҭқәеи рыла
ишьақәгылаз) рырхәҭа акомандир, мҳаџьыраа рахьтәгьы дҭахагәышьеит Едирбеи Ацанба. Ари даараӡа изықәгәыӷуаз еибашьҩын,
иҭахара амҳаџьырцәа цәгьа ргәы ҿнакааит азнак азы, аха, ирыцәҭахаз рфырхаҵа иара абраҵәҟьа анышә днамаданы, ԥхьаҟа ржәылара
еиԥмырҟьакәа ишнеиц инеиуан. Рыҽдырӷәӷәеит аурыс еибашьцәагьы,
иласкьацыԥхьаӡа есааира ирыдгылоз рхыԥхьаӡара иацлон… Амҳаџьырқәа рымч мхошәа анырба, асулҭан ишҟа адырра ҟазҵашаз ацҳаражәҳәаҩ дрышьҭит – абасгьы-абасгьы, ҳҭагылазаашьа цәгьахаӡеит,
иаарласны ԥсыхәак анҳашәымҭа, ҳабџьар шьҭаҵаны ҳарҭ зегьы аурысцәа рышҟа аиасра ҳақәшәоит ҳәа…
Аҭырқә еибашьцәа ркомандаҟаҵаҩцәа, аиҳарак амшын ихгылаз рыӷбақәа рахьтә ахысра азырханы ишыҟаз, аԥсуаа асулҭан ишҟа
иҟарҵаз аультиматум аӡбахә анраҳа – Аҟәеи Уачамчыреи ҿыц аа-нызқьҩык инареиҳаны адесант ӡхыргеит. Урҭ рыбжеиҳараҩык арабцәеи
аҭырқәцәеи ракәын. Уаанӡа бжеиҳан иахьабалак раԥхьа иргыланы
идыреибашьуаз аԥсуа мҳаџьырқәеи аратәи ҳажәлар рҵеицәеи ракәын.
Арҭ адесант ҿыц ӡхыргонаҵы, «Ингәыртәи» ҳәа изышьҭаз, еиҳа ихадараз аурыс рырхәҭақәа Уачамчыра ааигәара, Мыркәыла ақыҭан рҽеидыркылеит. Урҭ зегьы напхгаҩыс дрырҭеит аинрал Алхазов. Иаарласынгьы арҭ Ԥақәашьҟа рҿылархан, аруаа рбызшәала иуҳәозар, еиҳа
иманшәалаз апозициақәа аанкыланы итәеит.
Аҭырқәцәа рыр «Самырзаҟантәи априставство» ҳәа аурысқәа
зышьҭаз Уақәым ақыҭа агәы ашҟа акылсразы бааԥсылаӡа ижәылон. Урҭ
уи рызгар – Самырзаҟан рнап аҵаҟа иҟалон, нас Гыртәылагьы иргаз акы
еиԥшхон. Иара убри аамҭазы амҳаџьыр еибашьцәа, Аалӡга нырцәҟа
ирны, Гәыԥи Тҟәарчали ирылалеит, аратәи ауааԥсыра абџьар рыҭаны, дара ирыдгыланы еибашьыртә иҟарҵеит. Аха дук мырҵыкәа арахь
ирыжәлеит Алхазов иеибашьцәа, акыраамҭатәи реиҿахысра ашьҭахь,
урҭ Тҟәарчал ақыҭа аҭырқә еибашьцәа алцаны рнапаҿы иааргеит, иццышәтәараха егьырблит. Ари ашьҭахь, Ԥақәашь ааигәара, Аалӡга ирны,
Мықәи иара убри Аалӡгеи ирыбжьанакыз адгьылқәа ирықәынхоз, аҭы-

560

рқәцәа рахь «иадызцәылоз» ҳажәлар ахамышҭыхә цәгьа рзаарцеит.
Убасҟан Мықә ақыҭаҿтәи аидысларақәа руак аан аурысқәа дрытҟәеит
ҳаибашьцәа ԥызара рызҭоз Маршьан Хьрыԥс – «чрезвычайно влиятельная личность по эту сторону Кодора» ҳәа изышьҭаз аҭауад лаша.
Аҭырқәцәа ирыдгыланы иахьеибашьуаз азы аӡәырҩы анахьдырхәы
ашьҭахь, аинрал Алхазов аҭыӡшәа ӷәӷәа ҟазҵаз ажәлар рҿаԥхьа днықәгыланы рҽеиқәыркырц анрылеиҳәа, цәгьам-бзиам уи иажәа иазааины,
абас уаа ҩышәи ҩынҩажәаҩык раҟара Гәыԥаа, Ԥадгәаа, Тҟәарчалаа
«рых қьан ақәҵо» рҽаадырҭынчгәышьеит…
Аҭырқәцәа ас араҟа рҭагылазаашьа анмықәшәатәыцәгьаха, Баҭымынтә дырҩегьых рыӷбақәа рыла хыма-ԥсыма арахь иааганы, Уачамчыра ҿыц ар еиҭаӡхыргеит. Абраҟа урҭ мыцхәы иацԥыҳәаӡаны рхырӷәӷәарҭақәа ҟарҵеит: аҭабиақәа ржит, хаҳә-мҿыҳәла амҩақәа ржәагәеит, ахысразы иманшәалахап ҳәа, шәақь-хыҭҟьарак ахьанӡанаӡоунӡа
абнақәа дырхит. Хаха-хымш Уачамыра акәша-мыкәша аиҿахысрақәа
цон. Аибашьра иалахәын ирацәаҩны џьгьардаа, иалыраа, мыркәылаа…
Адмирал Фазлы-ԥашьа «Маҳмудиа» захьӡыз иеибашьыга кәалӡы-ӷба аҟнытә дааҟәымҵӡакәа аурыс ры рхырӷәӷәарҭақәа дрылахысуан, даргьы аҭак ҟарҵон – жәохә бзырбзан-хы раҟарагьы зықәшәаз
рыӷбақәа руак амца акит, уи иҭаз аибашьцәа ҭыҵны ирулак аҟәара
рҽықәрыжьит. Урҭгьы егьырҭгьы аурысқәа рхыкәшаны ирытҟәошәа
анырба, рхырӷәӷәарҭақәеи рҭабиақәеи ааныжьны, хыма-ԥсыма Уачамчыра иалҵит. Ианцоз ирыцәҭахаз ауаа рыԥсыбаҩқәа, реибашьыгақәа,
рџьаԥҳаны рзымгакәа иахьабалак еиԥхьытта икажьын…
Убасҟан аинрал Свиатопол-Мирски Кавказ ахлаԥшҩы ихьӡала абри
аиԥш ателеграмма ишьҭит:
Аҭырқәцәа ирыдгыланы ирыцмеибашьыр ада ԥсыхәажәла змауз
абжьыуаа аӡәырҩы рабџьар шьҭарҵар акәхеит. Иреиӷьӡаз рҵеицәа
рацәаҩны иҭахеит, иаанхаз рыԥсы рыманы рқыҭақәа, рҳаблақәа рахь
идәықәлеит, аха, мап, дадагьа, шәабџьар шьҭыхны, шәара иаажәгаз
аҭырқәцәа Аԥсны шәара иалышәцароуп рҳәан, арҭгьы раԥхьа иргыланы идыреибашьуа иалагеит…
Ари аиԥш ахырзаман аныҟала, иага имақар-чақарзаргьы, аҭырқәцәа рҳәатәы егьылнамго иааҟалеит. Ари збаз Шевқьеҭ-ԥашьа адҵа
ҟаиҵеит, абџьар шаны изаҳҭаз зегьы рабџьарқәа дырхынҳәааит ҳәа.
Аха абыжьуаа ари мап ацәыркит. Абри аҵыхәала ажәлар абџьар дыркны аурысқәа ирҿагылартә иҟазҵаз Маан Ҟамлаҭ аҭырқәцәа гәрамгас

561

дыркит, аԥашьа ари ҳиԥсахит ҳәа ақәиҵеит. Арахь дара зегьы реиҳа
изықәгәыӷуаз Маршьан Хьрыԥсгьы аурысқәа дытҟәаны дрыман, аха
убригьы «ихатәгәаԥхарала» иҽриҭазар ҟалап ҳәа ацәалашәара роуит…
Аҭырқәцәа рахь дзымцо, араҟагьы дзаанымгыло, зыԥсҭазаара
ашәарҭа ӷәӷәа иҭагылаз Маан Ҟамлаҭ хеиқәырхашьак злаҟаиҵашаз
џьара акы ихәыцыр акәын: ес-иҟаиҵалак, аԥашьа уеизгьы-уеизгьы аԥсуаа зегьы хырҵәаны Ҭырқәтәылаҟа ргара дақәиршаҳаҭит. Аԥсны аурыс импыҵхны ҳнапаҿы иаҳзаамгазаргьы, иҳәеит уи, асынтәи асулҭан
ир злахаирҭәааша аибашьцәа заманахәқәа изнаҳгар, иҳалымшаз ҳанажьны, даараӡа гәахәа дус иҟаиҵап… Даҽа ԥыҭрак ашьҭахьгьы, еиҳа
еиӷьны ҳҽазыҟаҵаны, ҳаиҭааӡхыҵыр – Кавказгьы казказуа иааҳрыцқьап, ишаҳҭаху гәата-бӷатагьы ҳанхап…
Арҭ абас наҟ-ааҟ ианеиқәшаҳаҭха, аԥашьа ихьӡала иаразнак
«аҿыҭцәа» нарылаҵаны, ажәлар ирыларҳәеит шәшызынтәаку зегьы
Ҭырқәтәылаҟа шәаҳгоит, шәҽеибышәҭала ҳәа. Иубац еицәа еиҭоубеит ҳәа, ари заҳаз ирзымбатәбарахеит. «Иаҳзыжәуа закәызеи уара?!
Шәарҭ шәыԥсадгьыл аҿы уаҩ дышәԥырхагамхо, анкьа шәшыҟаз еиԥш
шәыдгьылқәа шәрақәиҭны шәынҳархоит, Сибраҟа акәзааит, Ҭырқәтәылаҟа акәзааит, хҭынҟьак шәыҭан уаҩы шәизахымго наӡаӡа шәҭынчхап,
ахақәиҭра нагӡа шәоуп ҳәа ҳақәшәыргәыӷит, уажә шәааҳәны даҽак
ҳадыжәгалоит… Ҳарҭ аурысқәеи ҳареи хар ҳамаӡамкәа ҳаинышәаны
ҳаҟан, шәажәа хаҵаны, ҳшәыдгыланы ҳаибашьызаргьы, зегь раԥхьа
иргыланы ҳхызхыз, 1864–1867 шықәсақәа рзы мҳаџьырра иагаз
шәашьцәеи шәуацәа-шәҭахцәеи хынҳарҳәуеит ҳәа иҳашәҳәаз ауп. Ари
зегьы анмцха, шьҭа ҳаушьыргьы, аԥашьа ухаҵкы, уажәа ҳацныҟәараны
ҳаҟам, шьаҿакгьы дазусҭазаалак аӡәы итәыла дшалымҵуа жәдыруаз!..»
Арҭ ражәа аҭакс аԥашьа ус иҳәеит: «– Аурысқәа шәарҭ зегь
шәшыжәларыку шәықәхра ргәы иҭоижьҭеи акрааҵуеит. Убри азы
имшәа-имырҳа закәанла рхы иадырхәашаз аҽыҵга рҭахын. Шьҭа уи
ишырҭахыз еиԥшҵәҟьа ироуит – ҳара шәҳадгыланы шәахьрабашьыз
шәахырҟьаны шәықәырхӡарц иҟоуп! Убри аҟнытә, ишәабжьызгоит,
шәхьаҳә-хьачарақәа шәаарҟәаҵны, шәшызынтәыку зегьы Османтәылаҟа ҳаццара шәазыразхарц – уаҳа ԥсыхәажәла шәыман шәыҟаӡам!..».
Аԥашьа ирџьбараӡан ииҳәаз урҭ иажәақәа анрылаҿырымҭ, амсылман-дин хаҵара злаз рымацара ргара иҽазикит – ус хар змамшәа иҟаз
бзыԥаа ракәын, еиҳа ақьырсианра злаз абжьыуааи, Дал-Ҵабали, Самырзаҟани рқыҭақәа рахь дырҩегьых Маан Ҟамлаҭ ҽырххыла ддәықәырҵеит – Ҭырқәтәылаҟа ақәҵра неилых ҟамҵакәа жәлары зегьы адиԥхьа-

562

ларц. Ақьырсиан дин жәытәӡаахыс еиҳа иацныҟәоз, аха ажәохәтәи
ашәышықәсақәа раахыс аҭырқәцәа амсылманрахь ииаргахьаз,
ашьҭахь 1810 шықәса аахыс, хаала-мчыла, ишыҟалазаалак, дырҩегьых
сабацәеи сабдуцәеи рыбзоурала маҷ-маҷ, ақьырсианра иазыхынҳәыз
аԥсуаа имсылмантәылоу Ҭырқәтәылаҟа ацара рақәыршаҳаҭра даараӡа
ихьанҭаз усын, аха Маан Ҟамлаҭ аума зыԥсхакыз, аумагьы злаз уаҩын.
Уи иҽқәа неиҭныԥсахло, ҽнакала хәба-фба қыҭа еимырҟьаны дрылсуан. Ицҽыжәызгьы иаргьы Константинопольынтә абыржәыҵәҟьа даҽа
ҩеижәижәаба нызқьҩык аибашьцәа ӡхыҵит, ирҳәо шәацымныҟәар
уама ҟалараны иҟоуп ҳәа ауаа рхы ҭырҟьон. Арахь аҭырқә ир ҳәа
шьҭа Аԥсны инхан иҟаҵәҟьаз жәаба-жәаҩа нызқьҩык иреиҳамызт –
ашәҭыц иаҩызоу ҳтәыла азы уигьы маҷызма аха!.. Амала, аԥхьан џьара
ишысҳәахьоу еиԥш, ирацәаӡоуп ҳәа агәаанагара уаҩы иоуртә аҭагылазаашьа аҟаҵаразы дара «ҟазацәа» дуқәан. Еиҳа рышьҭыбжь ӷәӷәаӡахарц, амшын ихгылаз ркәалӡы-ӷбақәа рҟынтә бзырбзанла зны агаҿахь
ихысуан, даҽазных наҟ ихьаҳәны амшын агәахьы ирышьҭуан рыбзырбзан-хқәа. Ари аиԥш аџьашьатә уаҩы имбацызт, егьимаҳацызт, аха дара
убри иаҿын. Ҵабыргынгьы, уи оумашәа игәыҭҟьаганы бжьы-бааԥсӡак,
џьаҳаным иҭыҩуашәа, иахылҵуан. Ус адесант џьара иӡхыргозаргьы,
аумеиқәаҵәа рымшха, аҵх иалагәаны акәын ишыӡхыргоз – ҿыц ар ду
ааргеит ҳәа уаҩ агәаанагара иоуртә еиԥш. Нас аҵх иалагәан иӡхыргаз
ар ашамҭаз дырҩегьых маӡала аӷбақәа ирҭартәаны, даҽаџьара, даҽа
ҟәараӡхықәк аҿы иӡхыргахуан – дырҩегьых уаҟа ар ҿыц ааргазшәа
ауаа агәаанагара роурц азы. Абри иаҿын. Даҽа зныхгьы ҩба-хԥа ӷба
уахынла амшын агәахьы ицаны, нас ашамҭаз арахь иааны – ҵабыргыҵәҟьаны Ҭырқәтәылантә ҿыц ар аарышьҭҵәҟьазшәа, иаалырҟьаны,
агәыргәыр рыхга, ахысра еиҭалагахуан, арҭ аԥсуаа рыцхырааразы,
иаҭаххаргьы уахь ргаразы, ҷыдала асулҭан ихаҭа иааишьҭит ҳәагьы
ауҳәан-сҳәанқәа еиҭагәарарҵахуан…
Абас «ртеатр ду» асценаҿы ақьачақьра иаҿын аҭырқәцәа, избанзар шьҭа уаҳа Аԥсны рнапаҿы ишырзаамгоз рбон, иӡхыргаз адесантгьы џьаԥҳаныла ҿыц еиқәдыршәартәгьы рышьҭахьҟа цхыраарак иазыԥшымызт. Арахь аԥсуа жәлар ҳадгылап ҳәа ирымаз ргәыӷрақәагьы
зынӡа иаарымпыҵаӡӡеит. Иаарласынгьы Аԥсны иалымҵыр ада ԥсыхәа
рымамкәа иааҭагылеит…
Ус иаалырҟьаны Шевқьеҭ-ԥашьа Лакыр Хәсин иҭаацәагьы иаргьы
сышҟа иааироуп ҳәа адҵа ҟаиҵеит. Ахачҳара ӷәӷәа змаз ауаҩ гәеилыҷҷа Хәсин иаразнак идырит аԥашьа дызиԥхьаз, усгьы ижәлар ргәы-

563

рҽаниҵеит: «Аҳаҳаи амарџьақәа, уазусҭзаалак аӡәы Ҭырқәтәылаҟа
ацара уҽазумкыроуп… шәеидҳәыԥланы џьарак шәмеизакәа, зегьы
шәыҩнқәа шәырхыз, шәашҭақәа шәырԥырымҵыкәа ишәыхьчала. Саргьы шьаҿак ҟасҵом сгәарԥ сҭыҵны…» Ари ас ргәырҽаниҵаанӡа Маан
Ҟамлаҭ дахьӡахьан, хаала-мчыла ирацәаҩны Ҭырқәтәылаҟа ацара
иақәыршаҳаҭны, аӷбақәа рахь рнагара. Ацара зҭахымыз, арахь аҭырқәцәа рҿагылара, ма рыцеибашьра шьҭак иаазлымшаӡоз аӡәырыҩгьы
аҿаҩақәа, абнақәа рахь ибналаны рҽырҵәахгәышьеит. Урҭ кны иааҳгоит ҳәа, алашәарыцақәа реиԥш, иҿҟьаса асқьар рышьҭан…
Ихала данымнеиӡа, Лакыр Хәсин иԥҳәысгьы иаргьы ырбаандаҩны мчыла Шевқьеҭ-ԥашьа иӷба дҭымҳәҳәаӡо дахьҭатәаз изнаргеит.
Арҭ уахь инаргаанӡа Хәсин бзиа дахьӡеит уеизгьы, Инал-Иԥа Кәаҵиа
цҳаражәҳәаҩыс дҟаҵаны, аполковник Шелковников адырра иҭара,
– абасгьы-абасгьы, абаақәа, аҭырқәцәа лабахылаҵәҟьа ҳажәлар Ҭырқәтәылаҟа рхырҵәара нап аларкырц ргәы иҭоуп, абыржәыҵәҟьа рырхәҭақәа ахьгылоу ргәырҽанӡамкәа шәрыжәлартә аҭагылазаашьа ыҟоуп, иаашәырласыр – уи алагьы жәларык ҳаԥсы еиқәшәырхарц шәылшоит, шәаргьы шәусқәа маншәалахоит ҳәа.
Лакыр Хәсин ҭаацәала дырбаандаҩны данырга ашьҭахь, асаӡқәа
раҳ Гьеч Рашьыҭгьы убасҵәҟьа мчыла дырбаандаҩны Шевқьеҭ-ԥашьа
дизнаргеит…
Абас аҭырқәцәа, ихәу агәылшьап аԥсымҭаз еиҳагьы асаса еихҳәаны, исымԥыхьашәо зегьы лбааздоит ҳәа ишалаго еиԥшҵәҟьа акәын
рхымҩаԥгашьа шыҟаз. Арахь хазгьы идыреибашьырц иааргаз мҳаџьыраагьы даргьы ӷәӷәала еиванагалеит. Избанзар, урҭ ацәымҩашьо ирдырит ишыржьаз, дара ирыхҟьаны араҟа рыжәларгьы ҿыц изҭадыргылаз
агәаҟра ду рызхымго, ихьаацәгьаха иаарзыҟалеит. Ас зегь анырзеилала, аҵыхәтәан иӷьаҵәыӷьаҵәуа аԥашьа ихаҭа иҳәо иалагеит – абарҭқәа
зегьы ҳабла иахьамбо Ҭырқәтәылаҟа ҳархынҳәны ҳаиҭажәга, амала
уахь ҳашьцәа арантә ҿыц рхырҵәара шәҽазышәымкын, ажәлар ҳҿазыргылаз ҳәа ишәыԥхьаӡо ауаа ршьрагьы шәгәы иҭашәымкын ҳәа…
Дыршьырц, ма Ҭырқәтәылаҟа деиҭахыргарц, чарҳәарыла дырбаандаҩны аԥашьа иҿы инаргаз Гьеч Рашьыҭ жәлар рҿахәы иҳәеит абас:
– Аԥашьа ухаҵкы! Ҳара ахаангьы ҳхаҿы иаҳзаагомызт ҳажәлар
ргәырҩа, рылаӷырӡ абасҵәҟьа ҳалаԥшуеит ҳәа. Шәарҭ ижәбоит Аԥсны
уаҳа аԥсы зҭамло аԥсхыхра ишаҿу… Ҳара уахь Ҭырқәтәылаҟа ихшәырҵәахьоу, ҳаџьал мыжда ус иаҵанакны, акрааҵуеит ҳаԥсадгьыл Аԥснытәыла ҳацәыӡижьҭеи, Анцәа заҵәыкгьы иоуп издыруа уиаахыс шаҟа

564

гәаҟ-ҵәаҟра, шаҟа џьамыӷәа цәгьа ҳхаагахьоу!.. Аха, убас ҳшыҟоугьы,
маҷӡак ҳгәы злаҳҟычуаз, ҳашьҭахьҟа иаанхаз ҳашьцәеи ҳаҳәшьцәеи,
ҳауаажәлар шеибакәу зегьы шԥаԥсри, Аԥсны инхаз ахыц-ҩыцк џьара маҵәык шԥарзыламҟәри ҳәа акәын. Иахьа шьҭа уаҩ дацәымҩашьо
ибартә иҟоуп, арахь иӡхыжәгаз ар Аԥсны рнапаҿы аагара шрылымшо,
ҳаргьы, иубац еицәа убеит ҳәа, баша шәус ҳшалашәҟьашьыз. Уи иахҟьаны, ҳарҭ ҳзықәшәахьоугьы азымхакәа, ҳауаажәлар аурыс иҿаԥхьа хырқьиашьа рымамкәа, гәыбӷан ду роуртә аҭагылазаашьа уаӷеимшхара
раҳҭеит. Шьҭа ишԥарыԥсыхәо урҭ? Рхы злаҿырхрызеи?! Ҿыц мчыла
ихырҵәаны Ҭырқәтәылаҟа иаҳгоит ҳәа шәызҿу ракәзар, рхахәы кыдхуа,
ргәы иааҭасуа иахьҵәыуо ҳазларыцхраарызеи, уа иахьнажәго ԥсҭазаарас шәареи ҳареи ираҳҭозеи – рышәи злаҳхаагарызеи? Ахҭынҟьа
иҳарҭо ҳзычҳауама, иаҳзыхгома? Шәарҭ шәакәзар, Анцәа иҿаԥхьа
шәызҵымӡаауа агәнаҳа ду ҿыц шәеиҭазаҵалозеи?!.»
Ҩ-мцакы ирыбжьахаз ҳажәлар ас ианыӷьаҵәыӷьаҵәуаз, дырҩегьых
ԥеиԥшмыжда ианааҭагыла – Егыр нырцәтәи ҳауацәа бзиахәқәа ҩаԥхьа
рынасыԥ иакыхит. Дырҩегьых ҿыц иҟалеит дара рзы еиҳа аурыс дырзылԥхартә еиԥш аҭагылазаашьа. Уазхәыцҵәҟьаргьы, сабду иаб ихаан
зхы ҵысыз аус хәымга акәын ҳажәлар уажәгьы бзазашьа рызымҭоз,
инзырҵәоз, иқәызхуаз!..
Аԥсны ахақәиҭра аҳҭоит ҳәа иааз мҳаџьырааи аҭырқәцәеи дара-дара еиҿагыло, цәгьала ишеилахаз збаз Егрытәи архәҭақәа, аиҳарак агырцәа рыла еиҿкааз, агәырқьҳәа иҵысны рҿаархан, Кәыдрынӡа
иҩеит, устәи Аӡҩыбжьеи Аҭареи иҩарылалеит. Шәача игылаз, аинрал
Бабичи аполковник Шелковникови напхгара зырҭоз архәҭақәагьы
арахь рҿаархеит. Егрынтә иаауазгьы арҭгьы наҟ-ааҟ еигәныҩны ауп
ас ршьаҿақәа шеицеихыргазгьы – аԥсуа мҳаџьырқәеи аҭырқәцәеи
рыбжьацаланы индырҵәарц. Егрынтә иаауаз рацәак ԥықәсылара
рмоукәа Кәыдрынӡа иҩеит, аха Шәачантә зҿаазхаз аурысқәа рырхәҭақәа рымҩа мариамхеит: урҭ ӷәӷәала ирҿагылеит асаӡқәеи, аедыгьқәеи, Ҭырқәтәылантә иааз дара амҳаџьырқәеи. Урҭ рҽеимадан
арирахь, аиҳарак Адлер, Гагра, Бзыԥ аӡиас ахықәан, нас Амзара, Гәдоуҭа уҳәа иахьабалак рхырӷәӷәарҭақәа ҟарҵахьан. Рхыԥхьаӡарагьы
рацәан – Адлер мацара зқьи ҩышәҩык инареиҳаны мҳаџьыраа иреиуоу аибашьцәа ӡхыргахьан…
Арҭ Шәачантә иаауаз аурысқәа ирҿагыланы ӷәӷәала аибашьра ду
ҭарҵеит. Егьаарышьҭуамызт – «Аҭауад дуӡӡа Константин» захьӡыз, алеитенант (ашьҭахь абратәи «ифырхаҵарақәа» рзы хьӡи-ԥшеи змоу адми-

565

рал ҳәа ирԥхьаӡаз) Макаров командирс дызмаз аибашьыга ӷба маазҭгьы. Уи амшын аԥшаҳәа аҽазааигәатәны убри аиԥш хысрак ҩҭанаҵеит,
аха аиԥш збахьадаз! Ари ас ацхыраара ӷәӷәа аныҟанаҵа, аурысқәа дук
мырҵыкәа ашьхақәа ирхыҵны, хаҳәырҵәиаа Гагра иажәланы рнапаҿы
иааргеит. Абри аҽны Амзаратәи ахырӷәӷәарҭагьы иажәлеит аурысқәа.
Урҭ аҭырқәцәа аратәи рыр цҟьашәҟьа иқәҵаны, Ҭырқәтәылаҟа иргарц
абаа иҭакны ирымаз уаа-зқьҩык ҳажәлар аурыжьит…
Аурыс еибашьцәа астәи ишлеиуаз, Гәдоуҭа игылаз аҭырқәцәа рхырӷәӷәарҭагьы хагәха иагәыдлеит. Аҭырқәцәа егьшрылымшоз анырба –
Аҟәаҟа еихеит. Ауха Макаров иӷбала дрышьҭалан дахьцоз агаҿа иаԥныз
ақыҭақәа рҿы иахьабалак алашарақәа жжаӡа аҵх лашьца иалибаауазаарын – уи ихьаҵны астәи ицоз аҭырқәцәа амҩан амца зыцраҵаны
ирбылуаз ҳқыҭақәа ракәын…
Аҭырқәцәеи мҳаџьырааи ирышьҭалан иаауаз Шелковников ир иманы Лыхнынӡа дҩеит. Наполеон зны Москва анигаз еиԥш, уи ҳжәытә шҭа
ду ладеи-ҩадеи дҭагьежьны иангәеиҭа, ара зназы ир рыԥсы ааиҭаркырц адҵа риҭеит (урҭ рыхәҭакгьы данаауаз Гәдоуҭа инижьзаап, аха Гәдоуҭа ақалақь ҳәа егьыҟамкәа аҭырқәцәа иқәццышәаа ирбылхьан).
Абри аамҭаз аҭырқәцәа, Баҭымынтә ацхыраара ҿыц ироуз рхы
иархәаны, Аҟәа акәша-мыкәша – Баалоуаа рашҭа назлоу, ахәқәа зегьы аанкыланы, алаҳәақәа реиԥш иԥшыхәуа, ргәырҽанҵаны инарықәтәахьан. Убас рхырӷәӷәарҭа ҟарҵахьан Кьалашәыр аӡиас ахықәангьы. Шьҭа егьырахь акгьы анырзмырҽеи, ҳаԥсы-ҳанха Аҟәа ҳахьчароуп
ҳәа ргәы иҭакны, лшарас иаарымаз зегьы уи иазыркит…
Ус Шәачантә зыр зманы иаауаз аинрал Бабич (Марыхә шыҟоу дхыҵны) Аҟәа аҩадахьҟа, Гәымсҭа ахықәанӡа дааскьеит. Аполковник Шелковников иргьы Аҟәа мраҭашәаратәи аганахь ала иаацәырҵит…
Абас урҭ ладагьы-ҩадагьы Аҟәа инахыкәшан, аҭырқәцәа амшын аганахь заҵәык ада царҭа рымамкәа, наҟ-ааҟ амацәаз иааҭаркит.
Ҩаха-ҩымш Аҟәа ҳгоит ҳәа аурысқәа ирыдгылоз ҳауаажәларгьы
даргьы хаҳәырҵәиаа ажәылара иаҿын – 1866 шықәсазтәи Лыхнытәи
ахҭысқәа раан, сара Ԥсҳас сҟарҵарц срыманы ианаауаз еиԥшҵәҟьа.
Ажәыларақәа зегьы напхгара риҭон аинрал Бабич. Макаров иӷба «Аҭауад дуӡӡа Константин» акәзар, амшын агәаҟынтә Аҟәа ҳбааҭа инеиԥынкыланы абзырбзан хқәа агәыднаҵон. Уа иқәгылаз аҭырқәцәа
рыбзырбзанқәагьы «ҿеихак» ҟамҵакәа аҭак ҟарҵон. Аӷбеи дареи реиҿахысраан Комаров иӷба аҟнытә иҭдырҟьаз абзырбзан-хқәа заахаз,
«Ассири – Шевкьеҭ» захьӡыз аҭырқәа ӷба ду ӡааҟәрылеит. Ақалақь иа-

566

лаҳауаз абзарбзан-хқәа ирыхҟьаны ирацәаны аҩнқәа амца рыцралеит,
иахьабалак Аҟәа абылфҩы алышәшәо, алҩа хатәалеит. Ажәлар ахыҵны аԥсҭақәа рахь ибналеит. Дара аҭырқә еибашьцәагьы рацәаҩӡаны
хыма-ԥсыма Баалоуаа рашҭахь ихалеит. Уаҟа, уаа ҩышәҩык зымҵаӡоз
аџь-ҵла дуӡӡа амҵан, напыццакыла «ақьалақәа» еилышьны иаадыргылан, рнапхгаҩцәа ныҵадыртәеит…
Дук мырҵыкәа иара убраҵәҟьагьы аурысқәа рышьҭахьҟала ианрыжәла, дырҩегьых хыма-ԥсыма алаӷьа иҭаланы, рыҽкынҵа арахь
идәықәлеит. Агаҿахь ианкылс, ирыцәҭахозгьы, ихәны иаанхозгьы рыгәхьаа мкыкәа, ҳаԥсы ҳзеиқәырхозар ҳәа, амшын рҽалажьны, уа иӡхгылаз ашхәақәа, анышь хәыҷқәа ирҭалон…
Аурысқәа мчыбжьык ахы-аҵыхәала Аҟәа зегьы ахы иақәиҭыртәит,
аха шьҭа ақалақь ҳәа ззуҳәашаз егьыҟамызт – иахьабалак ҩнышьаҭарагә ыҟамкәа еилаԥыхха иблын, ашәаԥыџьаԥ еилараа икажьын…
Абас ахамышҭыхә цәгьа Ҳаԥсадгьыл иазаазгаз аҭырқә експедициатә корпус адивизиатә иеинрал Фазлы-ԥашьа, зыԥсы нхаз еибашьцәа
иманы, Ҭырқәтәыла аҳҭнықалақь Анкараҟа ихы ирхеит. Уи уа дахьнеиз
«ифырхаҵаразы» иҭабуп ҳәа иарымҳәакәа дыҟам!..
Убасҟантәи аибашьраан Фазлы-ԥашьа иргьы иаргьы Аҟәа далзмыжьуаз, амацәаз иҭакны измаз рахьынтә еиҳа иалкаахеит, исыдгылап
ҳәа уаанӡа иара дзықәгәыӷуаз, Қәҭешьтәи аршьаҟауааи аҽыбӷа-ҟаза
еибашьцәеи. Урҭ рыбжеиҳараҩӡак, ишысҳәахьоу еиԥш, агырқәаеи ақырҭқәеи рыла ишьақәгылан.
Аҭырқәцәа рықәцараҿы аурысқәа ирыдгыланы еибашьуаз аԥсуа
ҭауади-аамсҭеи рахьтә афырхаҵара ду аадырԥшит ҳәа иԥхьаӡахеит
Гьыргәал Ачачбеи Маршьан Алмахсиҭи, иара убас Емхаа Батеи Иуана
Ачачбеи, Маршьан Ҟазылбақьи Жәаны Салумани, Ач Дауҭи, хьӡи-ԥшеи
зчаԥаз иреиуахеит Маршьан Мсаусҭи, Ач Ҟазылбақьи, Ӡаԥшь-иԥа Емелиани – Кәыдры нырцә-аарцә иаԥныз анхаҩыжәлар реидкылараҿы
џьабаа ӷәӷәа збаз.
Самырзаҟанаа рахьтә иалкаахеит Кәаџьи Чагәи Маанаа, Расҭеи Чагәи Емхаа…
Ахьӡырҳәагақәа иреиуаны ирыԥхьаӡеит сара саб иашьа Алықьсандыр Ачачбеи Ҭхьынаа раҳ Ӡаԥшь-иԥа Заурбақьи…
Шәачантә зыр зманы иаауаз Шелковников амшцәгьақәа ирыхҟьаны
зԥан цәгьахаӡаз Цандрыԥшь аӡиас иргьы иаргьы рырраҿы ацхыраара ду ҟарҵеит Цандрыԥшьаа. Аҭауад Инал-Иԥа Кәаҵиа уаҟа аурыс ры

567

заагьы дырԥыланы иреиҳәеит, аҭырқәцәа мшыннырцәҟа згара иақәыркыз ауаа амшын агаҿахь мчыла реизгара ишаҿу, рқыҭақәа шырбылуа,
агәаҟра ӷәӷәаӡа ишҭагылоу – ҳаԥсы иахьӡандаз ҳәа ишырзыԥшу, Бзыԥ
нырцә инхо ажәлар зегьы дара ишрыдгыло… Калдахәарантәи арахь
ҽырххыла дҩеит уаҟа сҭаршынс иҟарҵахьаз Ҵышә Ҳаруын. Дааит уи
аҭамзаара даҳәарцы. Иаарышьҭит Лхаа рхаҭарнакцәагьы – Хьықә Дауҭи Ԥлыиа Ҳасани. Жәлар рыхьӡала урҭ аполковник Шекловников ус
иарҳәеит: «- Ажәлар рхы рақәиҭтәразы уаауазар – бзиала уаабеит, уласы, ус акәымкәа рахьырхәразы, ма рыдгьылқәа рымхразы уаауазар –
умыццакын, даҽа хәышықәса рышьҭахь уааргьы ауеит…»
Ус акәым, сыззаауа анаҟә еиԥш ишәхаҳаз аҭырқәцәа рықәцаразоуп
ҳәа аҭак анраҳа, агәырқьҳәа, шамахамзар уаҩ даанымхакәа, аурысқәа
рышҟа ииасит. Амҩан иахьабалак урҭ ирыцхраауан, ацҳақәа ахьԥҽыз
ирыцхырҵон, рыҽқәа рырҭон, реидарақәа зларгаша уардынла еиқәдыршәон, ар рхәы-рыԥхь дырмазеиуан, ҳәсала-хацәала «ҳаиқәзырхо
ааит» ҳәа игәырӷьаҵәа ирԥылон. Уимоу ирацәаҩын уаанӡа шәҳацеибашьы ҳәа аҭырқәцәа ирырҭахьаз рабџьарқәа ырхынҳәны аурысқәа
ирызҭозгьы. Ашьҭахь аинрал Кравченко гәадурала рыӡбахә иҳәон
Багада ацҳа ианықәсуаз аԥсуаа ахәцәа рыргараҿы, ҽыла, уардынла
ҳаиқәыршәо, шаҟа иҳацхраауаз ҳәа. Убас акәхеит Самырзаҟангьы…
Аурысқәа абас рыр ӷәӷәа анаа – аҭырқәцәа иӡхыргаз мҳаџьыраагьы-даргьы ауамеиқәаҵәа иақәшәеит. Уи ауп наҟ-ааҟ дара-дара зеиҿагылазгьы, еилыргашьа рымамкәа зынӡа русқәа зеилаԥаҭазгьы. Абаҩхатәрадақәа еиҿыркааз ари «адрама» Анкаратәи атеатр «Гьедин» аҿы
зны еиларҟыбҭәаны иқәдыргылаз адрама аҵкысгьы еицәан – ахаан
ҳага ԥшаҳәа иамбацыз траги-комедиан. Нхыҵ-Аахыҵынтә ирацәаҩӡан
уи иаланагалаз, еиуеиԥшымкәа арольқәа змаз, еиуеиԥшымкәагьы
«ихәмаруаз». Зегьы иреицәаз «ароль» зырҭаз, зегь реиҳагьы аџьамыӷәа цәгьа иҭагылаз ҳажәлар рхи рыхшареи роуп…
Афырҭын цәгьа, мамзаргьы аӡхыҵра бааԥс ашьҭахь еиԥш, Аԥсны
ахы-аҵыхәа зегьы аарҳәны ишьҭан. Акәасқьақәа, аԥацхақәа бжакы
рхыбқәа ҭаҟәаҟәа еилаԥыҽҽын, бжак зынӡа иблын, иахьабалак амӡырхақәа рҿы аҟәардәқәа, аишәақәа, асаанқәа, аҵәцақәа еиԥхьытта икаԥсан, ркәадырқәа шрықәыз аҽқәа, агәыжьқәа шьны ана-ара ашҭақәа
рынҭыҵ икажьын, ауаа рыԥсыбаҩқәа, алақәа аархаабыцуа, адәы
ицәыжьлан…

568

Аҭырқәцәа Ҭырқәтәылантә еибашьра иааргаз ҳуаажәлар, рыԥсы
рқьышә иқәкны, ҩаԥхьа аӷбақәа рышҟа иццакгәышьон, ирацәаҩхеит
дырҩегьых урҭ ирхьыԥшыз руацәа-рҭахцәагьы – ҿыц мҳаџьырра зхы
зырхаз. Ирацәаҩхеит аҭырқәцәа мчыла зықәцара иахьӡазгьы…
Ирацәаӡоуп, аҭырқәцәа хыма-ԥсыма Аԥсны иалҵны рыӷбақәа
рышҟа ианыццакуаз, ҳаӷа имыхәап ҳәа, индырҵәаз арахә-ашәахә,
ашьамаҟа, аԥсаса – урҭ Ҭырқәтәылаҟа шәахьцо ижәгар ҟалоит ҳәа
ижьаны агаҿахь ауаа иркылдыргаз ракәын. Мыцхәы ирацәан акамбашьқәа. Анкьаӡа зны иҟалаз адунеизегьтәи аӡхыҵраан, аԥаимбар
Нои, ԥстәи-ԥссатәи, ԥсы зхоу зегьы ракака рыжәла мыӡырц иӷба ианҭеигалозгьы, акамбашь рыцҳа ицәаанхан, ихьӡ ҳәаны ҿыҭуа, иӡсаны аӷба
иашьҭалахьан, убри алагьы, иара ахала ахы иахәаны, ажәла мырӡкәа
еиқәнархахьан. Аԥсуа нхаҩы мыцхәы изааигәаз, хныҟәгагас имаз ари
аҳаиуан ҳалал, ажәлаҵәҟьагьы Аԥсны зынӡа ианаҳхып ҳәа, уажә аҭырқәцәа индырҵәаӡеит. Уимоу аӡыхьқәа, аҵеиџьқәаҵәҟьа уаҩы имыхәо
иҟалап ҳәа, алақәа, ацыгәқәа шьны ирӡаарыжьлон. Убас Аҟәа ҳбааҭаҿы
аҭоурых ду змаз ҳӡыхтарҭақәа, ҳҵеиџьқәа ала-ԥсхаԥсқәа рҭарыжьит.
Иара Аҟәа ахаҭа шеибакәу зегьы мчыла зцәа ԥырҽыз аԥҳәызба шәырҭаҭа илеиԥшын: «ахахәы» еилажәжәан, «ашәҵатәы» кәыжәкәыжәын,
аԥшшәахәы еицакын…
Араҟа ас еибашьырҭаха ианыҟала заа иалҵны ицаз, аҿаҩақәа, абнақәа, аҳаԥқәа рахь зҽызҵәахыз зқьы-ҩнызқь ҭаацәара амлакра, ачымазара, агәырҩа цәгьа ирыхҟьаны ԥсышьа цәгьа роуит…
Аибашьраҿы иҭахеит ирацәаҩӡаны ҳарԥарцәа. Иҭахеит мҳаџьыраа
рҵеицәа. Урҭ ӡәырҩы рыԥсыбаҩқәа ара иаанмыжькәа (акыр ирзеимакырахеит уи), ҿыц мҳаџьырра ицоз ирыманы Ҭырқәтәыла иӡхыҵит.
Еимырҵәаз ран леиԥш, урҭ рыманы уа ианнеи, Кавказ иқәырцахьаз
жәлары зегьы еизаны, рхы-ргәы иааҭасуа ирҵәыуит-ирхьит, рнапы
иқәҵаны инаганы, Сҭампыл ааигәара, сабду иашьа Асланбеи дахьжыз
анышәынҭра авараҿы рызқәаҭыԥ ылырхит.
Мбатәшәа иубаша, абарҭ арԥарцәа рыԥсыбаҩқәа Ҭырқәтәылаҟа
изларгаз аӷбагьы аԥсҳа Қьалышь анкьа зны ҳамҭас аҭырқә сулҭан
ииҭахьаз аӷбоуп. Уи уажәраанӡа иҵәахны иахьрымаз здырхуада. Иара
убри аӷбоуп ашьҭахь ҿыц ихҵәаны ицоз ргаразы дырҩегьых иаахыз.
Убри аӷба иҭалеит Кавказ зегьы рҵыхәтәанынӡа еибашьуаз, амалахазгьы заӷацәа иаарнымшәаӡаз далааи ҵабалааи рацәаҩӡаны.
Урҭ реиҳараҩык хәыҷи-дуи Маршьанаа рҭаацәарақәа ракәын. Аӷба
амҩа ишықәыз амшын агәаҿы – уахьгьы-арахьгьы дгьыл ахьум-

569

баӡоз аҭыԥан – иԥхасҭахеит (ус ахьыртә заа цас ишьақәырҟьахьан
ҳәоуп ирҳәо). Амшын акәзар, уаҩы ишимбац еилацәқәырԥон. Аӷба
аӡааҟәрылара иалагеит; аӡы ҭалеит, амазгәыҭ хжәаны амшын иалаҳаит. Убри амазгәыҭ иахьынҳаланы, хаԥсырацәгьала зыԥсы еиқәзырхазгьы, ԥсеиқәырхашьас ироуыз – разҟны, абраҟа имҩасуаз бырзен
ӷбак аҟнытә игәарҭан, рыӷбахь ирулак иҭагаланы, Ҭырқәтәыла агаҿахь
иӡхыргеит ауп. Ашьҭахь убарҭ ирхылҵыз роуп иахьа Хьрыԥс-иԥацәа,
Ҭаԥшь-иԥацәа, Қәыџь-иԥацәа ҳәа Ҭырқәтәыла, Шьамтәыла, Иорданиа
уҳәа атәылақәа иԥсаҟьаны ирылаԥсоу Маршьанаа…
***
1866 шықәсазтәи ахҭысқәа рышьҭахь зтәыла иалцан иҟаз сара,
сахьыҟазаалак газеҭс сзыԥхьалак хырзаманын ажәабжьс ирнысхуаз.

Абас иуаӷеимшхараз ажәабжьқәа саҳацыԥхьаӡа сда-сшьа сылԥсаауан, сҽысшьындаз сгәахәуа, хгарҭа смоуа адунеи цәгьала сықәхон.
Уаха шаанӡа хаҭала исхызгаз ахҭысқәагьы срылан, урҭ сахьаха сыбла
ихыҵуамызт. Измааноу сыздыруам, еиҳа иналкааны еиҭасгәалашәон,
Лыхнытәи аизара ашьҭахь, Аҟәа ҳгоит ҳәа ажәылараан Баалоуаа
рашҭаҿы ҳаныҟазтәи аамҭа – аиҳарак аҵыхәтәантәи аимгеимцарақәа.
Усҟан иага умҳәан сыҷкәынамзи, усҟакҵәҟьа схы-сгәахьы исзаамгозар
акәхарын, мамзар изакәытә гәаҟра ӷәӷәази ҳазҭагылаз! Хара тәылак
аҿы сахьыҟаз есымша исгәалашәон Аҟәа гашьа амоукәа цәгьала ҳанеилахаӡа, Маршьан Алмахсиҭгьы ҳзықәгәыӷшаз акгьы анҳзааимыцҳа,
сара урҭгьы егьырҭгьы зҿыз зынӡа срыцәтәымха, шаҟа сзаҵәха срылахаз… Аԥхыӡ еиԥш исгәалашәон, Аҟәа шырзымгоз анырба, ажәылара
напхгара азҭоз ҳаруаа, ҳфицарцәа шаҟа еиҿыхоз, шаҟа аимак ӷәӷәа
роуыз. Аҵыхәтәан урҭ ирыӡбоит дырҩегьых абжьыуаа рышҟа ирулак
ацҳаражәҳәаҩцәа рышьҭырц, – устәи шәҽеидкыланы шәҿыҩашәха,
шәҳадгыл, мамзар Аԥсны зынӡа ишықәӡаауа жәдыруаз ҳәа. Абжьыуаа
раҳцәа ирацәажәарц уахь ирышьҭит Маан Уазбақьи Ӡаԥшь-иԥа Учанеи,
Жәаны Са-лумани.
Амҩақәа зегьы кын, урҭ уахь цашьас иҟарҵаз сыздыруам аха,
иахьлеиз ражәа абжьыуаа аиҳараҩык ирыдрымкылеит, шәҭыӡшәа ахы
аншәырҵысуаз ҳара шәҳазҵаама, уажә Аҟәагьы аншәымпыҵԥышша
шәааит, шьҭа ҳазлашәыхәап зышәгәахәуазеи ҳәа рыԥсахы ԥыжәжәо
ицәажәеит. Ԥыҭҩык ргәы иамукәа ацхыраара аҟаҵаразы ибжьажьо
ишалагазгьы, зынӡа ахәгьы-аҿгьы иқәимыргылеит абжьыуаа раҳ Гьыргәал Ачачба. Уи, Маршьан Алмахсиҭ иеиԥш, аҵыхәтәантәи аамҭақәа
рзы аурысқәа рахь иадцәыланы, рҿагылара ҳаҟәыҵып, ҳажәлар ахьеиқәаҳархаша ҳазхәыцыр еиҳа еиӷьуп ҳәа рабжьигеит, аха иҳәатәы
заҳауадаз, наҟ-ааҟ еибаргәааны еиԥырҵит.
Ҵабыргны, урҭ ирҳәоз иашан, убас аурысқәа аханатәгьы саб дрыдымгылазҭгьы, Маршьан Алмахсиҭгьы, иаб Баҭалбеи дышрыдгылахьаз
еиԥш, дара рахь дмиасызҭгьы, саргьы Лыхны аибаҟәаҟәара аныҟала, зназы ажәлар ныскыларц саламгазҭгьы, Дәрыԥшьҟа, лакраа
раҳҭынрахьы сцаны, уантә Аҟәаҟа, Кәльман ишҟа – «иртҟәаз аӡәы
сиҩызоуп, сҿышәх» – ҳәа ашәҟәы смышьҭызҭгьы, уаанӡагьы – «сыкәша-мыкәша имҩаԥысуа ахҭысқәа сгәаԥхом» ҳәа шысҳәахьаз аурыс
реиҳабыра ирмаҳацкәа, аҭыӡшәа еиҿызкааз среиуаны срыԥхьаӡазҭ-

571

гьы – Аԥсны инхазгьы уаҩ дыҟамкәа, аубыхқәа реиԥш, зегьы ҳшыжәларыку мҳаџьырра ацара ҳақәшәон. Иара усгьы арҭ ахҭысқәа шаҟаҩ
рықәыӡыда!..
…Исгәалашәоит, Абжьаҟәааи Абжьыуааи ҳадымгылеит, Далҟагьы
Маршьан Алмахсиҭ даҳԥырхагахеит акәымзар, Аҟәа ҳгон, Аԥсны зегьы
ахы иақәиҭаҳтәуан ҳәа шаҟа игәамҵны шьоук цәажәоз, аха уи усҟан
егьызлымҵуаз усын. Избанзар, ҳара Баалоуаа рашҭа ҳаибаргәаҟуа
ҳақәнаҵы, Аҟәа ҳбааҭа аҿаԥхьа иааины игылахьан аинрал-адмирал
ибираҟ зхагылаз, «Тигр» захьӡыз аурыс еибашьыга ӷба ду. Уи иаанагеит, дырҩегьых дара рбызшәала иаҳҳәозар, «Великий князь Константин
Николаевичи царский наследник Николай Алексеевичи».
Урҭ, уаанӡа араҟа иаахьаз Кавказ ахылаԥшҩы иеиԥш, рыӷба ишааҭыҵыз еиԥш ԥшрак ҟамҵакәа, аурыс еибашьцәа рыр-хәҭақәа ахьгылаз иахьабалак рпозициақәа инарылс-аарылсны игәарҭеит. Уи ашьҭахь,
амшын ихгылаз аӷбақәа рҿгьы инеины, уатәи амшынуаа-аибашьцәа
ахьынӡазыҟаҵаз лабҿаба рыблала ирбеит-ираҳаит. Дара убра рнеира
инақәыршәаҵәҟьангьы, урҭ аӷбақәа руак («Воин» захьӡыз) ԥшьынҩажәа
ҽи фышәҩык асолдаҭцәеи ҭаргалеит. Аҟәа шьҭа уаҩы ирҭомызт – рҽаздырхион Гәдоуҭа адесант рыӡхгара. Адырҩаҽны, ҵабыргны, Ԥсырӡхеи
Гәдоуҭеи иагьыӡхыргеит аа-баталионк аруаа, аполковник Бибиков
напхгара зиҭоз, аҿаҩа-дгьылқәа рҿгьы инаргеит бзырбзанла ахысра
иазҟазаз дивизиак аибашьцәа. Урҭ инарышьҭарххны дырҩегьых Ԥсырӡха, ажәытә аԥсҳацәа раҳҭынра ахьыҟаз аҿаԥхьаҵәҟьа иӡхыргеит
«Гәыриатәи аршьаҟауаа рдружина» ҳәа изышьҭаз, аиҳарак агырқәа
рыла ишьақәгылаз хә-баталионк. Урҭ напхгара риҭон аинрал Левашов
зыжәлаз. Адырхаҽны Гәдоуҭа дааит аҭауад Мирски. Араҟа иӡхыҵыз адесант ирҿагыланы ирабашьуа ҳәа рацәак уаҩ дзыҟамлеит. Ирабашьит
ҳәагьы, асҟатәи ар рҿы ирылшагәышьози – ма изакәытә абџьарзи урҭ
иркыз, изакәытә бзарбзанқәази ирымаз!
Мирски ас ҿагылара ӷәӷәак ҟазҵо ыҟамшәа аниба, даақәгьежьаан
(Анхәеи, Ԥсырӡхеи, Ешыреи аламкәа), Бзыԥын иаҵанакуаз рхаҭарнакцәа («рысҭаршынцәа») зегьы Гәдоуҭа еизигеит. Урҭ ирыдиҵеит аӡыблара еиԥш ауааԥсыра еилагьежьуаз ажәлар шьақәыркырц, дазусҭзаалак
аӡәы иҽимырҵысырц.
Абри ашьҭахь «Елизаветинский полк» ҳәа изышьҭази бзарбзанла
еибыҭаз ҩ-баталионки Лыхныҟа рҿыҩадырхеит – уа ҳаҳҭынра ашҭаҿы
ишьны икажьыз Кониар иуаагьы иаргьы хьӡы-ԥшала рыжра мҩаԥыргарц. Уи анаҩс ахара зду зегьы ахьдырхәырц. Ашьҭахь Мирски иеиҳа-

572

быра ус иагьырзицҳаит: «Вчера похоронил с почестями мертвых и сжег
дома в Соук-су».
Арҭ араҟа абас русқәа ианрылга, ар Гәдоуҭаҟа ирхынҳәны еиҭааргахит. Араҟа еиҭеизыргеит ҳқыҭақәа «рысҭаршынцәа». Аҟәеи Абжьаҟәеи
ирыҵанакуаз ақыҭақәа ишрыдырҵахьаз еиԥш, арҭгьы рҿаԥхьа дҵаны иқәдыргылеит «ма шәшыжәларку ҳҳәатәы шәахымԥо шәыҽшәырҭаслымроуп, мап анакәха, еибашьрыла шәықәаҳхыроуп» ҳәа. Бзыԥаа
арҭ ас рҳәаанӡагьы «ҳшәабашьуам уаҳа, ҳабџьар шьҭаҳҵоит… хҭынҟьас
иҳашәҭалакгьы ҳазыразуп» ҳәа ражәа аарыцҳагәышьахьан. Уажә
«асҭаршынцәагьы» ирҳәаз уи ауп. Арҭ ас рҽандырмашьца, Мирски, ҳара
ҳтәы иакӡеит иҳәан, иҽрыцәгьаӡаны, ус акәзар аҭыӡшәа ахы зырҵысыз,
аизара ду еиҿызкааз азусҭцәоу ҳаҳәаны, рызегьы шәнапала иааганы
иҳашәҭароуп, убри анаҩс, ҳбаахкырақәеи ҳусҳәарҭақәеи рҿы еимырҵәаз ҳмал зегьы шәыргьежьыроуп ҳәа рыдиҵеит. Атаможникцәа рҟны
еимырҵәаз амал иҟаҳҵалак иҳархынҳәуеит, аҭыӡшәа зырҵысыз, аизара
ду еиҿызкааз ҳәа шәа шәызҿу рыԥшаареи раагареи шәаҳзақәыргәыӷуам, иазусҭцәоугьы ҳаздыруам, рҳәеит. Мирски арҭ ас шырҳәоз идыруан,
уи акәын ииҭахызгьы. Абри ҿарԥас иныҟаиҵан, заа игәы ишҭеикхьаз
еиԥш, зегьы рабџьар «рыҟәныхра» днахыццакит. Жәлары зегьы иаарыларҳәеит рабџьар шьҭарҵарц. Дазусҭзаалак забџьар цәырзымгаз Аԥсны дшалаҳцо идыруаз ҳәагьы имақарит. Ажәлар абригьы иаҿагылар
шалшоз зыхшыҩ азызшьҭхьаз Мирски Адлери Гагреи рыбжьара игылаз
ар Бзыԥ нырцәҟа риагара дазхәыцхьан. Иара убас уахь иааигарц иӡбхьан Севастопольтәи аполк абаталиони хышәҩык аказақцәеи, Константиновскнтәи даҽа ҩ-баталионкгьы урҭ инарыцырҵарц, уи анаҩс Аԥсны аҳәаақәа ирыдыргаларц Ҟәбина аобласт аначальник аҭыԥантәи ар
рганхьала ихаҭыԥуаҩыс иҟаз аинрал Геиман напхгара зиҭоз ар рҟнытә
даҽа хә-баталионкгьы. Урҭ уажәнатәгьы Санчара шыҟоу акаҵәарақәа
ирхыҵны аара иалагахьан. Зегь раԥхьа иргылангьы дара Дал-Ҵабалҟа
иҭаланы ауаа рырҭаслымра хықәкыс ирыман. Уаанӡагьы уи аиԥш «аус
бзиахә» Кавказ ахлаԥшҩы ихаҭагьы Мирски иабжьеигахьан:
Ус Лыхни уи акәша-мыкәшатәи, егьырҭ ҳқыҭақәеи рҿы ажәлар
абџьар шьҭаҵара иалагеит. Мирски араҟа ихаҭыԥан иаанижьуаз аполковник Бибиков иҟаиҵашақәа наиаҳәаны, Ԥсырӡхаҟа, аинрал Левашов

573

ир иманы дахьгылаз ашҟа длеит. Уи анапынҵа ииҭеит Анхәеи, Ԥсырӡхеи, Ешыреи ирыланхо ауааԥсыра иргаз амал архынҳәреи Лыхнытәи
аизара аиҿкааҩцәа рцәыргареи анхаҩыжәлар ирыдиҵарц. Ари ас
аныҟаиҵа, егьырахь иахьабалак еиԥш, араҟагьы ажәлар мап ркит. Мап
анырк, абџьар дыршьҭаҵарахь дниасит. Ашьҭахь иара – Кавказ ахлаԥшҩы иахь адырра ҟаиҵон.
Убри аамҭаз Аҟәа иӡхыҵит Константиновскынтәи иааргаз ҩ-баталионк ар. Иара убас Бамбора иааит Севастопольтәи абаталионқәеи
аказақцәеи. Иаарласны Гәыма иналалараны иҟан шьхала амҩа иқәыз
Геиман иргьы. Убри данаауа аҽны инақәыршәаны инҵәон Анхәааи,
Ԥсырӡхааи, Ешырааи абџьаршьҭаҵаразы ҿҳәарас ирызԥырҵәахьаз
аамҭа. «В случае неисполнения того приказа, Мирский грозит «Показать пример над теми деревнями и страшно наказать».
Абџьаршьҭаҵаразы абарҭ ахқыҭак ирымаз убри аҿҳәара анынҵәоз
аҽныҵәҟьа, аполковник Разумихин напхгара зиҭоз х-коллоннак ар
Гәдоуҭантә Ԥсырӡхаҟа рҿаадырхеит, урҭ «ршьаҿақәа» рҽынарықәыршәаны уахь амҩа иқәлеит Левашов иргьы. Абарҭ аколоннақәа зегьы
зныкҟьарала, убарҭ ҳахқыҭакгьы аарыгәҭылакны, инархыкәшаны, дара-дара рҽеимаданы амацәаз иҭаркыр акәын.
Аколоннақәа зегьы рыгәҭа зпозициақәа ыҟаз аинрал Левашов, ауаа
абџьар шьҭаҵара иақәшаҳаҭхар, абџьар аизгарҭа иазалхыз аҭыԥаҿ
данҩеилак, ир ааникыларц адҵа иман. Анхәааи, Ԥсырӡхааи, Ешырааи
рабџьар шьҭарҵо ианалага – уи уаҟа иҭыԥ дахымскәа иҽагьааникылеит. Ашьҭахь абарҭ ақыҭақәа рахь ирышьҭит зхыԥхьаӡара еиҳа имаҷыз
аколоннақәа, уаҟа урҭ ирԥылеит бџьар зкымыз ауаа.
Аполковник Бибиков напхгара зиҭоз архәҭақәа Бзыԥ аӡиас иаԥныз
егьырҭ ҳқыҭақәа рышҟа иҩеит. Иахьабалак жәлары зегьы Гәдоуҭаҟа,
Пицундаҟа, ирзалхыз аҭыԥқәа рахь икылсны, рабџьар шьҭарҵагәышьон
– ар рнеира иазымԥшкәа. Иҟан абџьаршьҭаҵара иацәыбналозгьы. Урҭ
аиҳарак Ԥсҳәыҟа ихаланы, уинахысгьы рхы ахьдырхара рзымдыруа,
Маршьан-шҭаҿы рҽеидыркылагәышьон…
Абасала, Бзыԥ иаҵанакуаз ауааԥсыра зегьы рабџьар рыҟәнырхит.
Ари аиԥш ахырзаман цәгьа, Аԥсны жәытәӡаахыс иага мыҟәмабара

574

ахҭнагахьазаргьы, ахаан иақәымшәацызт. Ари ахьымӡӷ ду рызхымго,
жәлары зегьы ргәы иҭауазыруа еицҵәыуон. Ирыцҵәыуон раҳцәагьы,
рыԥсабарагьы…
Арҭ аџьамыӷәа цәгьа иҭазыргылаз ачынуаа, Бзыԥынҟа абас русқәа
ианрылга, Аҟәа аокруг ҳәа изышьҭаз иларкны Кәыдрынӡа инхоз ҳауаажәлар нап рыларкит.
Кавказ ахлаԥшҩы блеихмырсыӷь ари дашьклаԥшуан, «покончить
раз навсегда» ҳәагьы адҵа ҟаиҵахьан. Уи иаанагон даҽакгьы:
Мирски, уи дақәшаҳаҭханы, ир Маҷареи Кьалашәыри
ирхымгакәа иааникылеит. Геиман ир Гәымсҭа ишыҟац иҟан, уахьынтә
«даушла» зегьы рцәа иҭарӡыӡо.
Абгалаҳара, Амхьал, Ҕьарзаул ақыҭақәа рабџьар шьҭарҵеит.
Маршьан Алмахсиҭ изларабжьигаз ала, ҵабалаагьы рацәаҩны абџьар
шьҭаҵара иақәшаҳаҭхеит – шьҭа уаҳагьы ԥсыхәа рыманы иҟаӡамызт.
Аурысқәа, абри «аус» ианналага инаркны, зынӡа 63 қыҭа ирыланхоз
ҳажәлар рабџьар «рыҟәнырхит».
1866 шықәса нанҳәамза анҵәамҭазы, Аԥснынтә иаҳаз ажәабжь деигәырӷьаны, Урыстәыла аимператор Алықьсандр Аҩбатәи, – «радуюсь
лучшими известиями из Абхазии» ҳәа ааицҳауан.
Бзыԥын қыҭак аанмыжькәа зегь рабџьар анрышьҭадырҵа, «Аԥсуа отриад» ҳәа изышьҭаз ар, шьҭа иаҭахым ҳәа азыԥхьаӡаны, уи иалаз зегьы рыҩныҟақәа реимырпра иалагеит. Урҭ Аԥсны иалганы амҩа

575

рықәҵаразы аплан шьақәдыргылеит. Аҭоурых шәҟәқәа ишырҳәо ала,
Миркси ус иҳәон: «Они будут там полезны до окончании суда
над главными виновниками и поимки беглецов».
Кавказ ахылаԥшҩы идҵала Аҟәа иаԥҵан ацәгьауысҭҵаара иазкыз
ҩ-комиссиак. Урҭ руак зызкызгьы – Лыхнытәи аизара иалахәыз азусҭцәоу, насгьы ахара ахьынӡарыду шьақәыргыланы, урҭ рахьтә еиҳа ихадараз аиҿкааҩцәа «полевой суд» ҳәа изышьҭаз ашьауӷа раҭара акәын.
Ааҩык абри ашьауӷа здырԥхьаӡалаз бналеит. Иркыз хҩык – Шьаҟрыл
Наурызи, Ӡаԥшь-иԥа Учанеи, Ԥлиа Мсаусҭи Қарҭҟа, Метехьтәи абахҭахь
иганы иҭаркит, «каждый в отдельной камере». Арҭ аныргоз дырбаандаҩны уахь дганы дҭаркит сара саб иашьа Алықьсандргьы.
«Полевой суд» иарҭеит жәохәҩык. Урҭ рахьтә хҩык – Маан Ҟазылбақьи, Ҟалӷьы Ҳанашәи, Қақәчал-иԥа Мзауҷи, Аҟәа ҳбааҭа авараҿы,
амшын ахықәаҿы инаганы, уаа-зқьҩык ишырбоз икыдҵан иршьит.
Аизара иалахәыз даҽа ҩеижәаҩык, Аԥсны иалцаны, рҿахьымааҳәра
ихырҵеит, иршьит. Урҭ рлахьынҵақәа срылацәажәап уҳәар – иреиҳаӡоу
шәҟәыкгьы ианӡалашам!..
***
Уажә абра ибжьагалашәа, иааркьаҿӡан исҳәарц исҭаху – аибашьра ззеиӷьу ҳәа адунеи аҿы жәлар ыҟаӡам. Уи зхысҳәаауа, 18-тәи
ашәышықәсазы Ҭаман адгьылбжьахаҿы инхеит Некрасов зыжәлаз аӡәы
хадас дызмаз, зхы иақәиҭыз аказақцәа. Урҭ есааира иҿион, рхыԥхьаӡара иацлон; азахәқәеи дареи ажьрацәара ду рыбжьалеит, еиуацәахеит.
Ус баша қьафшақә, рыбжьара наҟ-ааҟ қәыларақәак ҟарымҵозар, еимак
рымамызт. Уажә аҵыхәтәан ари ашәышықәсак Кавказ ицоз аибашьра
урҭгьы аибарфаҩцәа иаларгалан, еичдырчан, рҭагылазаашьа дрыцәгьаӡеит. Ҳара ҳажәлар реиԥш, зқьҩыла аҭаацәарақәа хҵәаны аҳәаанырцәҟа ацара иаҿын. Уимоу Урыстәыла ацентртә губерниақәа рҟнытә

576

ажәлар ахыҵны Америкаҟа амҩа иқәлеит, еиӷьу ԥсҭазаарак ҳзыԥшаауазар ҳәа…
Абар, иааиџьумшьартә, «смирись Кавказ, идет Ермолов» ҳәа зыбжьы
зыргахьаз Пушкин иҩымҭак аҿы, уаанӡагьы Оренбургтәи агуберниаҿы
иҟалахьаз хҭыск дшалацәажәо:
Аԥсны иҟалаз ахлымӡаах хҭысқәа рыхҟьа-ԥҟьақәа, рыӡбахәқәа
заҳахьаз, ирылааӡаз, хаҭалагьы акырџьара лабҿаба ирылаԥшхьаз, зхызгәы мацәысҵас иҭагьежьхьаз сара, аҵыхәтәаны залымдаррала еиҳагьы еицәаз аҭагылазаашьа зауз ҳажәлар Аԥсҳара сазыркуа ианалага,
ԥсҭазаарас исоуыз зеиԥшрахаз шәара шәазхәыц…
Иахьа шьоукы ирҳәозар ҟалоит ихатәы бызшәала дзыҩуамызт,
ҳлитература ашьапы изымкит ҳәа. Исымазма сара уи аиԥш аҭагылазаашьа? Иҟалоит ирҳәозар иара убасгьы, аԥсуа аҳцәа жәытәаахысгьы
аҩыра аԥырымҵеит, агәхьаагьы рымкит ҳәа. Усҟа иркын агәхьаа, аԥсуаа, шамхамзар адунеи аҿы уаҩы ианимаӡамызгьы рхатә ҩыра рыман,
аха шьаарҵәырала иаауа рҭоурых-мҩаҿы ирцәыӡит. Мшәан иҟами, анбан акәым, шьаҭанкыла аԥсабара ианыӡааз ажәларқәа!..
Тәым нбанла, аха схатәы бызшәала сара знык-ҩынтә сҽанысшәеит сыгәҭыхақәа рыҩра, аха ауҳәан-сҳәанқәеи аҟыба-ӡыбақәеи ирыгәҭылагылаз сара, уи рацәак сгәахәтәы сахьнагӡомызт, еиҳа имазеиз, еиҳа алитературатә традициақәа змаз (аҭоурых аҿы акырџьара

577

ишыҟалахьоу еиԥш) абызшәақәа схы иархәаны суаз-ажәақәа рҳәара
салагеит – гәыла-ԥсыла, ламысла изакәызаалак еицакрак сымаӡамкәа,
сыԥсадгьыли сыжәлари рзы сшыҟац сыҟаны, саԥсыуа хаҭацқьаны. Ус
наӡаӡа сагьаанхеит Анцәа дуӡӡа имчала! Егьырахь, схаҭа разҟыла сшеиқәымшәаз, сқәыԥшраан сыԥсы зыҿҳәараз лареи сареи лахьынҵала
ҳшеинасыԥымхаз, урҭқәа зыхҟьаз уҳәа ртәы иара усгьы схы иаҭәашьаны сызлалацәажәарызи, ма ҿык-бзыкала еиҭаҳәашьа амоума!..
…Стәыла салцан сахьыҟазынтә, сажәымҭыҽха Аԥсны сахьааизгьы,
аҩадахьҟа џьара ишысҳәхьоу еиԥш, залымдаррамзар егьсымбо салагеит. Араҟа аԥыжәара рыман уаанӡа саб ацәыслампыр еиԥш дҵызжаауаз, аурысқәа урыдгылоит ҳәа дыхҭакны иблақәа ҭызхуаз, амҳаџьырраҵәҟьагьы (ицошәа зҽыҟаҵаны) зыԥсажәқәа ацәынзырхаз агызмалцәа, ақьачақьцәа, саб иҽыхәақәа зҵаԥаџьԥаџьуа иныҟәоз, дегьызмаха
еимырҵәаз ҳаҩнымаҭәақәа зыҩны иҩнагылаз, ҳцәашәҵатәы маҭәақәа
зшәыз, ҳмал иалачоз, зыжәлар ирзеицәоу ада ирзеиӷьу ак ҟазымҵаӡоз,
ауаа-ҳәашгашқәа, аԥсықымқымцәа…
Саб иԥсыбаҩ Воронежынтә иааганы Мықә ауахәама аҩныҵҟа ианаҳжнахыс, иҳаҭгәын снапы нықәсшьларц азы, лассы-лассы сцо-саауа
сахьыбжьазгьы избоз-исаҳауаз рацәан. Сгәы иахәартә ицәажәоз ыҟан,
аха исгәамԥхашақәа зҳәозгьы маҷҩымызт, урҭ «аамҭа ҿыц» рыжәҩа
ҭнаҟьахьан…
Аҳәаанырцә акәзар агазеҭқәа саби, саб ихылҵшьҭреи, инеидкыланы
ҳажәлар зегьы рзы аиакәым-бааԥс рнырҵон. Аҳра змырхыз жәларык
ирҵеиз сара,Стәыла аҩныҵҟагьы анҭыҵгьы ицәырҵуаз ҳаӷацәа ҿыцқәа
ҿаԥысҽлар акәхеит. Схынҳәны Аԥсныҟа саанӡагьы, Кавказ еиԥш, егьырахь аҳәаанырцә иҭыҵуаз агазеҭқәа рдаҟьақәа рҿгьы исылшоз ала
сықәгылон…
Араҟа Аԥсынгьы ҳажәлари урҭ раҳцәеи рзы абааԥсы зҳәоз ҿаԥысҽуеит ҳәа салагагәышьеит. Убас ҽнак слымҳа иааҭасит – Гәдоуҭа иаԥну
ҳқыҭақәа зегьы агрономс ирырҭаз, Ефимов зыжәлаз хамхаԥагьак, Лыхны еизарак аҿы, ԥасатәи ҳаҳҭны-ҩны абаашьапы ашҟа ихы нарханы
ииҳәаз: «– Арҭ абаа-хыжәжәарахқәа злеибарку ахаҳәқәа, иҳәеит уи,
ажәлар рыжәҩала иаагоуп, убри аҟнытә, уажәы иахәҭаҵәҟьоу, шәабацәа убас аџьамыӷәа цәгьа иҭаргылан измаз аҳ ихылҵшьҭра иаҵанакуа
зегьы ааганы, абраҟа, рыԥсы шҭоу, убарҭ абаа-хаҳәқәа ирыҵажызар
акәын…»
Ари иажәа-хәаԥсақәа ззырхаз саби, саб иашьцәеи, ҳара урҭ ирыхшази ҳакәын. Исаҳахьаз акы еиԥшымкәа ари сгәы ԥнажәеит!

578

Анцәа иџьшьаны, ҳажәлар ари «агитатор» иеиԥш игәымбылџьбарам,
иагьгаӡам акәымзар, ҵабыргны, инаҳашьҭагьежьны, абыржәыҵәҟьа
ҳахәдацәа ҳанкны ҳнаганы, ҳаԥсы шҭоу абаа ҳагьаҵарымжуази –
иҟаҳҵарангьы иҟахызи!
Ари ауаҩ хҭыԥшша иабеидыруаз сара сабацәеи урҭ напхгара зырҭоз ажәлари иреизыҟазаашьақәаз. Уи аԥсуа жәлари урҭ ирхыргахьоу
рҭоурыхи рыхә ишьон Урыстәылатәи абаршьчинеи уи иаҵагылаз абатракцәеи ирыдкыланы. Урыстәылан абатракцәа жәҩала ахаҳәаагара
мацараҿы иаанрыжьуамызт раҳцәа, иаарысуа рҟәаҟәагьы ацәа ахырҳәон. Аԥсынтәылан ажәлар рыԥсҭазаара аиҿкаашьа зынӡа даҽакала иҟан. Зегьы нхон-инҵуан ирымаз-ирыхӡыз рызхартә еиԥш, иҟамызт аӷарцәагьы атәцәагьы. Аамсҭцәеи анхацәеи ҳаҭырла еицынхон,
гәыҳәԥыхшла аибааӡара рыбжьан, пату рықәеибаҵон… Абар зны сара
слымҳа ишаҳауаз ар иреиуаз даҽа чынуаҩыкгьы «Шәарҭ шәабатәи ҭауадцәоу, шәынхацәеи шәареи шәеидтәалан креицышәфозар, еишәа-чарак шәеицахатәозар, шәызлеиԥшымҳәа егьыҟамзар» ҳәа аҽԥныҳәа
аныҟаиҵа, нхаҩык – «ааи, иҳәеит, уара уиашоуп, ухаҵкы аиҳабы, ҳара
анхаҩыжәлар ҳаҭауадцәеи ҳареи еиԥшымра ҳамаӡам. Ҳаҭауадцәа
Анцәа дыргәалашәалоит, убри аҟнытә ирдыруеит, уи даргьы-ҳаргьы
ҳаиԥшны ҩба-ҩба напи, ҩба-ҩба шьапи, ҩба-ҩба блеи, ԥынҵак-ԥынҵаки, ҿыки-бзыки ҳаманы ҳшишаз. Анцәа ҳаиԥшимтәырц иҭахызҭгьы, ауаҩытәыҩса ибызшәала ицәажәаларын ҭауади-аамысҭеи заҵәык, урҭ
ԥшьба-ԥшьба бла рымазаарын, ҩба-ҩба рҭыԥан, убас иҵегьы, ҳара
ҳакәзар, рахәҵас ҳхәааларын, лаҵас ҳшларын, ҳәаҵас ҳӷәырларын,
ҳагьныҟәаларын ԥшьынаԥха!.. Аха мап, ҳара ҳазлеиԥшым егьыҟаӡам,
ҳаҭауадцәа бзиа ҳарбоит иашьеиҵбацәақәак реиԥш…».
Аурыс еиҳабыра Аԥсны анексиа аназыру ашьҭахь (аԥхьан зыӡбахә
сымаз аҭыԥантәи асоциалтә еизыҟазаашьақәа ахьырзымдыруаз аҟнытә), 1861 шықәсазтәи ареформа ҵаҵӷәыс иныҟаҵаны, анхацәа «рхы
иақәиҭыртәырц» ианалага, иҟалеит анхацәеи дара ҭауади-аамсҭеи
рҽеидкыланы абџьаршьҭыхла Лыхнытәи рықәгылара ду. Уи ҽыҵгас иамаз зегь раԥхьа иргыланы қәнамгарыла анхаҩыжәлар иахьрызныҟәаз,
дара ҭауади-аамсҭеигьы ахьатәарымбаз ахьымӡӷшьароуп. «Иарбану, рҳәеит анхацәа, зыҟнытә ҳхы ҳақәиҭыртәраны иҟоу, ҳара усгьы
хьаҳәа-ԥаҳәада зхы иақәиҭу жәларупеи!..»
Абри иахҟьаны иҟалаз арыцҳара дуқәа рышьҭахь абасҟак аамҭа
шцахьазгьы, дырҩегьых иҿыцҳҳараӡа исаҳауаз, избоз азалымдаррақәа сзымычҳакәа, сабацәа рҭоурых сахашшаауа, ҿыц знап аҵаҟа

579

ҳҟалаз аҳәынҭқарра аҿаԥхьа «ахырқьиара» салагагәышьеит, аха уи
шьҭа изакәызаалак лҵшәак амамызт…
Ус, аҽнышьыбжьон ажәҩан каххаа ишыҟоу идыдыр еиԥш, даҽа
хырзаманк ааҳалаҩит – Урыстәылан аҳ дахырҳәеит! Акыр шықәса
раахыс наҟ-ааҟ еиҿагылаз апартиақәа рахьтә абольшевиктә партиа
ҳәа изышьҭаз, бџьаршьҭыхрала аусқәа еиҿкааны, аиааира агазаап.
Ишьақәдыргылеит аамҭалатәи аиҳабыра. Иаарласынгьы ари, уаанӡа
Урыстәыла аимпериа ду ахьынӡа-наӡааӡо иаҵанакуаз атәылақәа рҿы,
иахьабалак ахынҭа-ҩынҭарақәа ахылҿиаауа иалагеит. Қырҭтәылагьы
асоциал-демократцәа ҳәа изышьҭоу шьоукы «ҳтәыла иахьа уажәраанӡа
изҭаз ахәура иҭаҳхроуп, уи аамҭа ааит» ҳәа еибарҳәҳәо иҩагылеит. Дырҩегьых устәи арахь «фырҭынк» аҿаанамхашеи… Ҳарҭ, зымч ӷәӷәалаӡа
изшәахьоу, шьҭа иҳалуршагәышьози – ҳхы абаҳархоз, ишԥаҟаҳҵоз?
Дырҩегьых гәаҭеираха иҳасит. Арахь ажәытәтәиқәа ҳахьтә инхада?
Дырҩегьых саб иашьа Алықьсандр иоуп иаарылҟьо ҳәа иҟоу, нас Џьота
Ачачбеи, Асҭамыр Инал-Иԥеи. Убас Ачааи, Чачааии, Маршьанааи, Емхааи уҳәа аӡәык-ҩыџьак рыҷкәынцәагьы. Абарҭ зегьы ахра еиԥш дҩарылҳәҳәо дҩагылагәышьеит Маршьан Таташь. Ари ҳара дҳаҳәшьаԥан.
Аиашазы, дгәеизырҳаган. Даара згәаҵәа еилгоз, зхи-зыхшыҩи ҵарыз,
аԥсуа гәаӷь ду зызҭаз уаҩын. Таташь дынҽыжәлан Џьгьардантә Аҟәа са
сҿы, ма Дранда, Ҵҟәыргьыл ҳәа иахьашьҭоу аҳаблан саб иашьа Алықьсандр иҿы даауан. Дҳаҵҳаҵо, деилыхха-еилыхха дҽыжәҵны Аҟәа
сынхарҭаҿ сбарҵа данааҵагылалакгьы, мҵәыжәҩада сԥыруа ажәҩан
салаларц егьсыгымхо, сааԥсарақәа зегьы схаиршҭуан. Ҳаԥсадгьыли
ҳажәлари рлахьынҵа ҳахьалацәажәоз иара уи иазхәыцшьа даараӡа
исгәаԥхон, аха шьҭатәи ҳԥеиԥш зеиԥшрахашаз иаргьы саргьы иҳаздыруамызт…
Урыстәылан иҟалаз ҳәа иааҩыз ажәабжь зынӡа ҳшьара ҳаақәнаҟьаӡеит. Ега умҳәан, хаҭала ибзианы иаҳдыруаз (Таташьгьы
знык-ҩынтә иара иҿы дцахьан, наҟ-ааҟ аҳамҭақәа еимырдахьан), аурыс ҳәынҭқар дахырхит – Аԥсны аҳра ҳәа егьыҟам, ицҟьа-шәҟьа иалгеижьҭеи акрааҵуеит. Ганкахьалагьы сгәы иаахәеит, Аԥсны моу, иара
ҳ-Кавказ зегьы аумеиқәаҵәа иҭазыргылахьаз аиҳабыра рчынуаа абас
рыҿҳәара ахьааз, аха даҽа ганкахьала, цәгьа-цәгьала ҳарҭ инхаз
ахыц-ҩыцк макьана ҳаҭыр хәыҷык ҳақәшәа ҳааиуан, шьҭа ҳажәларгьы ҳаргьы мҩас илаҳхуазеи, ҳхы абаҳархо? Аԥсны иахагылоу аурыс
еиҳабыра ракәзар, дара раҳ иахаиргылаз роуп, шьҭа бӷас ирымоузеи!
Қырҭтәылатәи асоциал-демократцәа анракәхагьы аҿыҭра иалагахьеит,

580

Аԥсынгьы арахь иналаҵаны, Қырҭтәыла шеибакәу зегьы зыҟоу ақырҭқәа ҳзоуп, егьырҭ зегьы шәҳамбааит ҳәа…
…Уҳадгылоу-уҳадымгылоу ҳәа ауаа снырҵо иалагеит саргьы. Уаб
иашьа Алықьсандри Маршьан Таташьи уара уажәа шхарҵо ҳдыруеит,
урҭгьы азааг – Қырҭтәылатәи асоциал-демократцәа иҳадгылааит рҳәеит. Алықьсандр игәаанагара бзианы издыруан – уи, уаҳа ԥсыхәа злаҳамам ала,дырҩегьых Урыстәылан иааиз аамҭа ҳҽанрааланы, автономиак (уи закәу иаргьы цқьа издыруамызт аха) аҳасабала уахь ҳалаланы,
бзазашьак ҳхы иаҳҭароуп, иҳәеит. Таташь иакәзар, зны асоциал-демократцәа ҳәа ицәырҵыз «ҳашьцәа бзиахәқәа» ҳхы иархәаны, абра
иаҳхагылоу (шьҭа дара аурысқәагьы ирҭахым), ҳаԥсы зфахьоу, ҳажәлар
ықәызххьоу аиҳабыра ықәҳцап, нас иҟало аабап, иҳәеит. Сара урҭгьы
егьырҭгьы срыбжьаҟазаҩхеит – ҳмыццакып, аццакра иҳазнауқәахьоу
жәдыруеит ҳәа сцәажәагәышьахит…
Ус ишааиуаз, урҭ ақырҭ-демократцәа рагьентцәагь даргьы арахь
рҿаархо иалагаӡеит. Ишакәӡам рхыԥша ааҩуа иалагеит иара убас Урыстәыла аиааира згаз абольшевикцәагьы. Урҭ ирҳәо закәызеи? Ҭауади-аамсҭеи иреиуоу дазусҭзаалак аӡә дҳамбароуп, ахәыҷы инаиркны аду
иҟынӡа зегьы шьаҭанкыла инырҵәалатәуп, иқәхтәуп, рҳәеит. Уи ашьапы
ркит Урыстәыла аҳ Николаи ихаҭа иҭаацәагьы иаргьы рныхрала. Петербург ақалақь «амилициа» ҳәа зыхьӡырҵаз ажандарм гьежьуа иалазаап,
иаарымԥыхьашәо – «унапсыргәыҵа ҳарбеишь» ҳәа инаидыххыло, нас
«унапы амса ыҵаӡам, ус анакәха, ҭауади-аамсҭеи уреиуоуп» ҳәа, иара
уаҵәҟьа инаигәыдҵан дыршьуазаап, ма деиқәԥах дганы дҭаркуазаап!
Зхы изахәаз хыма-ԥсыма амшын ахь ирулак икылсны, аӷбақәа ирҭаланы, ртәыла иалҵны ацара иаҿызаап – ҳара изныкымкәа мҳаџьырра
ацара шҳақәшәалоз еиԥшҵәҟьа… Петербург сара хаҭала издыруа аӡәырыҩгьы ршьхьазаап, иҭаркхьазаап, ибналан ацара иаҿугьы ыҟазаап!..
«Иауауеи гәышьаӡа» ҳәа сгәы сынҭауазырит, арахьгьы усҵәҟьа
иалагар, уи азҩа-ҿкы ҵысыр, аҵла иалҟьаз амаҭ ицҳаит ҳәа, ҳажәла
ыҟаӡамкәа иааҳалгаӡашт – дырҩегьых анхаҩыжәлари ҳареи ҳаичырчара иалагашт. Зны иҳаларгалаз, ҳагьықәызхыз «ареформа» аан еиԥш
– ари шәымбои, шәызмырӷьацо абарҭ роуп, шәзыԥшузеи, иқәшәх наҟ
ҳәа нацәақәкыла, цәҟьараҵас, ҳаддырбо иалагашт. Абар уажәнатәгьы
«нхаҩымзар, усуҩымзар аӡәы аԥыжәара имоуроуп» ҳәа еибарҳәҳәо
рҿыҭбжьқәа ахьааҩуа…
Ус рацәак мҵыцкәа, Аҟәа аҩныҵҟа ахаан исымбацыз ауаа цәырҟьа-цәырасуа иалагеит. Иагьанбааи, шәанаџьалбеит, аԥхьан «аӡхыҵра»

581

ҳәа сызҿыз, иагьанбаҳаҵаҵәеи! Уи ааит, аха уажә иахьынтәааз аладантә акәӡам – аҩадантә ауп. Изакәи, мшәа, ақалақь аҩныҵҟа иахьабалак аҭыӡқәа ирыднарҷаблаз ақьаад-бӷьыцқәа ирнугьы? «Да здравствует революция!» «Пролетарий всех стран соединяйтесь!» Иахьабалак икнаҳауп иара убас абираҟ ҟаԥшьқәа. Абираҟ «ашьа» ахьыкәкәо
иҟаԥшьны избахьадаз! Икыдызҵада арҭ аҩырақәа, икназҳада арҭ абираҟқәа? Иагьанбахьӡеи! Мамзаргьы сара ацәа салаханы сыҟазу, ианаамҭаз исызгәамҭоу!
Ус дырҩегьых са сышҟагьы еиқәырццак-еиқәырццакны, аӡәаӡәала,
ҩыџьа-ҩыџьала ауаа мҩахыҵуа иалагеит – аиҳараҩык ҭауади-аамсҭеи иреиуоу, аха иааиуаз анхацәагьы маҷҩымызт. Зегьы еилыркаарц
рҭахын иҟалаз аҭагылазаашьазы сгәы иаанагоз, иҟан Қырҭтәылантә
исҭаауазгьы, Гыртәылантә иаауазгьы.
Ара ҳа ҳҿы ҭауади-аамсҭеи рхылҵшьҭрақәа аиҳарак ргәы змырҭынчуаз са схаҭа сгәы змырҭынчуаз акәын – ҩеижәа шықәса раахыс
ҳарҭ ҳцәымӷра ажәлар идзыркуаз «аҭамӷьар асыҩцәа» шьҭак зынӡа
ирысакьаҳәамҭахаӡашт, ақьачақьцәа рус ҩ-напыкла иркӡашт, ҳаԥсы
зларцәынҳархарызеи? Ҳара абыргцәа егьҳаурым, аха аҿар иҳаҵагыланы иҟоу ишԥарыԥысхәо, ирлахьынҵахозеи? Аиҳаракгьы аҳәсахәыҷқәа, ҳахьшьеиҵбацәа? Заҟа дгәаҭеиуазеи Петербург ииз, аимператорцәа раҳҭынра иааӡаз, уажә арахь иқәҵны иааз сашьа иԥҳа Мери
хаҿымра – ус ауп саб иашьа-иԥа Саша (Алықьсандр) дышлышьҭоу.
Ҳара дахьҳаҳәшьоу азы исҳәом, мраҵас дкаԥха-каҷҷаҵәҟьоит уи, лхылҿы гәыкы мра хаҭаҵәҟьоуп! Уи лсахьа бзиангьы иҭихит Алықьсандр.
Мери лықәлацәеи лареи раԥхьаҟа рразҟы зеиԥшрахозеи, уажәнатә
ҵмыҳәҳәарс иҟоу зегьы алаф рарҳәар цәгьа ирымбо иалагахьазар?
Жәаха са сҿы лҩызцәеи лареи аныҟаз даара срылабжьеит, шәгәы шәмышьҭын, ишыдыдуа еиԥш қәа ауам ҳәа расҳәеит, аха сара иразҳәоз
схаҭа сгәы зеиԥшроу рзымдыруа иҟоума урҭ агәеилыҷҷақәа! Константинопольҟа ҳцар здыруада еиҳа еиӷьзар ҳәа ицәажәон – уи ҿыц
мҳаџьырран! Иацәсыршәеит исылшоз ала, аҳаҳаи амарџьа, ус акы
шәгәы зынӡагьы иҭамшәаӡароуп ҳәа сагьынарықәцәҟьеит. Иамуӡакәа
иҟалозар – Парижҟоуп шәахьцо ҳәа рабжьызгеит, сара Париж бзианы
излаздыруаз ала, сызгәакьацәақәак радресқәагьы рысҭеит…
Сара хаҭала зегь реиҳа сзыцәшәоз – ара иахьа уажәраанӡа еиҳабырас Аԥсны иахагылаз аурыс чынуаа, Урыстәыла аҳ дахырхзар,
шьҭа уи ибӷа ҳәа егьрымамзар… арахь дара аламала «рмаҵурақәа»

582

шьҭарымҵар, урҭ ықәцатәуп ҳәа уажәнатә зыбжьы зырго ақырҭуа социал-демократцәа рҿаархар, дара ирыдгыло Урыстәылатәи асоциал-демократцәагьы ацхыраара раҳҭоит ҳәа рҽазыркыр, арахь хазы
абольшевикцәа урҭгьы егьырҭгьы ракәым, шәзыдгылаша ҳара ҳауп
ҳәа ианжәылалак – дырҩегьых аҩсҭаагьы изеилмырго апылҳаҭҵәҟьа
ҟалашт, шьаарҵәырадагьы изеилгашам. Акоммунистцәа анхацәа роуп
амҩа зыҭатәу ҳәа ҿырҭуеит, уажәнатәгьы ара ҳа ҳҿгьы дара ирыхәаша
қьачақьцәақәак «рҽыжәҵара» рҽазыркхьеит… Урҭ абџьарс рнапаҿы
иҟарҵашт. Уи абџьар зегь раԥхьа иргыланы ҳара изқәыркыц ҳакәхап
изқәыркуа. Ҭауади-аамсҭеи ирыхшазгьы даргьы раҟара, ажәытәӡатәи
Аԥсҳацәа раахыс, зыԥсадгьыли зыжәлари ирықәӡхьоу уаҩ дыҟаӡам.
Избанзар, жәытәӡаахыс ҵыхәаԥҵәара змамыз аибашьрақәа раангьы
ар рԥызацәас иалырхуаз дара ракәын, иреиӷьӡоу, реиҳа иазыҟаҵоу аибашьцәа ҳәа иҽыжәлозгьы дара ракәын – аԥхьа инеиуаз, аԥхьа иҭахозгьы дара ракәын. Иара ус аилаҩеиласрақәа, «ахаҳә» леирақәа раангьы еиҳа иалаӡуаз дара ракәын. Хшаҭара захьӡугьы рыздырӡомызт. Ус
иҟалеит аҵыхәтәантәи аамҭақәа рзгьы. Еиҳа зҭагылазаашьа дырцәгьаз
ҭауади-аамсҭеи ирхьыԥшыз анхаҩыжәларгьы дара ирықәӡит…
Уажә иаанхазгьы наҟ-ааҟ дырҩегьых ашәарҭа ӷәӷәа рышәхымс
еиҭаалагылахит.
Абарҭ азҵаарақәа сгәаҟ-ҵәаҟуа сышрызхәыцуаз, жәлар реизара ду
ҟалараны иҟоуп ҳәа аасаҳаит. Ари ианакәызаалак ҳгәы кыдызххьаз,
акырынтәгьы ҳақәызххьаз акәын. Ҳаиҭалагахма сҳәан, бааԥсыла иаасцәымӷхеит. Аизара еиҿызкаауа азусҭцәоугьы, урҭ хықәкыс ирымоугьы
уаҩы издыруамызт. Ажәа снырҵеит, сара уеизгьы-уеизгьы сыҟазарц
шырҭахыу ала. Мап зласҳәарызи, усгьы сымнеикәа реизара ишаламгоз
здыруан.
Иааит ус уи аизара ҳәа изҿыз ҿҳәарас иамаз амшгьы. Ари аҽны
Аҟәа амҩадуқәа ирнымӡало лада-ҩадантә ауаа рацәаҩӡаны еизеит – ҽыла, шьапыла, аиҳарак ҽыла иҟаз ракәын зегьы. Ас ааигәа Аҟәа
ажәлар меизацызт.
Зегь реиҳа са сзыцәшәоз – асоциал-демократцәа ҳәа зхы зыԥхьаӡоз
аменшевикцәа иаарласны убриаҟара аус руит араҟа, жәлар реизара
зынӡа дара ртәы ашҟа ииаганы, ишакәым аурыс еиҳабыреи ҳареи
ҳаиҿарыжьыр алшо!
Аизара ахьымҩаԥыргоз ԥаса атаможниа ахьыҟаз ахыбраҿ акәын.
Уаҟа иреиҳаз ауада ҭбаа-ҭыцә ду иазымкуа уаала ипеипеиуа иҭәын,
ирацәаҩӡан адәахь иавагылазгьы.

583

Уаала хыцәхәыц иҭәыз ауада ашәхымс сагьынхыҵит – агәырқьҳәа
жәлары зегьы насхаҵгылеит. Сара уи аиԥш аҳаҭырқәҵара, егьырахь
иага сыгзаргьы, ианакәызаалак салхәдаагәышьамызт, аха асҵәҟьа
жәлары зегьы рыбзиабара снырыртә аҭагылазаашьа смоуижьҭеи акрааҵуан – уи сааршанхеит, маҷкгьы сгәысҽаннаҵеит. Асоциал-демократцәа ракәзар, «феодалк» асҟак ажәлар ҳаҭырқәҵарала иахьсхаҵгылаз
рацәак иргәаԥхарымызт, Урыстәылатәи аиҳабыра сыԥсадгьыл аҿы
дгьыл ҽыҭк сымамкәа ишсымырххьазгьы, аха уажә араҟа «долой князя!» ҳәа рызҿыҭуамызт.
Снеира иазԥшыз ажәлар рҿаԥхьа снықәгыланы иаразнак ирасҳәеит
Урыстәылан иҟалаз аиҭакрақәа рыӡбахә, ҳара макьана мҩас иалҳхуа
шаҳзымдыруа, ҳшымццакыша…
Қарҭынтә иааз асоциал-демократцәа ашьҭахь ус уҳәан-сҳәанны
ирыларҵеит – сара абраҟа сықәгылараан ажәлар ирыдсныҳәалазшәа
Урыстәылан аҳ дахьахырҳәаз, шьҭа уи иабзоураны ахақәиҭра ахьааигәахо… Уи исҳәаз сажәа «черносотенцы» ҳәа дара зышьҭаз «арусофилцәа» (урҭгьы уажә ус рыхьӡ зҳәоз дара роуп) иргәамԥхазшәа. Сара уи
агәхьаагьы мкыкәа, ҳашьцәа еиҳабацәа (Қарҭтәи асоциал-демократцәа роуп изҿыз) шәрыдгыла, ахақәиҭра нагӡа аагараҿы шәеицықәԥа
– ари згәамԥхо Москваҟа шәыхшыҩ шкыду здыруеит, аха еиӷьуп зегьы
Қарҭҟа шәеицыԥшлар сҳәахызшәа…
Аизараҿ сара раԥхьа сажәа ашьапы аныск исҳәаз рацәак уаҳа егьацымҵакәа, ажәлар шәус шәара ижәдыруеит, абзиара шәзеиӷьасшьоит
ҳәа нараҳәаны, сышьҭахьҟа схынҳәит ауп.
Са санца сышьҭахь, аизара мҩаԥызгоз иажәа имԥааны, ҭамӷьар
асҩык дықәгылазаап. Уи иҳәазаап Урыстәыла аамҭалатәи аиҳабыра
рышҟа ирышьҭыша арезолиуциа (уи закәу здырхуадаз) шышьақәдыргылаз. Уи аԥхьара далагазаап. Уаҟа «контрибуциада», «анексиада аҭынчра» уҳәа, ахаан уаҩ имаҳацыз ажәақәа рацәаны иалазаарын.
Ажәлар изакәызаалак ак рзеилымкаакәа, ргәы намӡа, рхы намӡа, ус
еимпгәышьеит.
Рацәак хара имгакәагьы, Урыстәыла еиҿыркааз убри аамҭалатәи
аиҳабыра иаԥнаҵеит иара анап аҵаҟа иҟалашаз Аахыҵ Кавказтәи иҷыдоу Акомитет. Уи инашьҭарххны ара, Аҟәа, ҳара ҳҿы дырҩегьых ажәлар
реизара ду мҩаԥганы иалырхит убри акомитет Аԥснытәи аиҳабыра –
Ауаажәларратә шәарҭадара Акомитет, уи напхгаҩыс дарҭеит саб иашьа
Алықьсандр, амилициа ҳәа изышьҭаз, иахьатәи ала иуҳәозар, Аԥсны
аҩныҵҟатәи аусқәа рминистрс дшьақәдырӷәӷәеит Маршьан Таташь.

584

Ари, иуҳәар алшоит, ҭауади-аамсҭеи рахьтә аҵыхәтәанӡатәи фырхаҵа
дуӡӡан ҳәа. Убасҟак аԥсуа гәаӷь изҭан, убасҟак ижәлари иԥсадгьыли
рзы иԥсы нҭыркәкәаа иҭихуан…
Иахьагьы ахә нагӡаны изшьахьада нас Маршьан Таташьи саб иашьа
Алықьсандри – Нхыҵ-Кавказтәи ҳашьцәагь ҳаргьы ҳаилахәны ҳзеиԥш
ҳәынҭқарра ҿыц аиҿкаара аҽазышәараҿы уҳәарыма, аменшевикцәа ҳәа Аԥсны иахаҳаз (Џьуӷьели аԥсцәеирымага дзаԥызаз) рықәцараҿ уҳәарыма… дырҩегьых Ҭырқәтәылантә ҳашьцәа ааганы, Аԥсны
ахақәиҭтәразы изҿыз рықәԥара ду аҿы уҳәарыма – ирбаз аџьабаа?..
Аҵыхәтәан ҳаԥсадгьыл Аԥсны дырҩегьых иазыҟалаз арыцҳарақәеи
азалымдарақәеи сахьырхаанхаз акәхап саргьы саџьал зырааигәаз,
дара абарҭ ахҭысқәа анымҩаԥысуаз – 1918 шықәса ҭагалан мзазы,
анаҩс иҟаларызеишь, ҳажәлар ирԥеиԥшхарызеишь ҳәа сышгәаҟуаз
мацара, сыԥсҭазаара салҵгәышьеит. Сызқәаҭыԥ ылырхит Мықә ауахәама аҩныҵҟа, саб ивараҿы.
Абас хырзаман цәгьас иҟоу зегьы срылаԥшны, џьамыӷәас иҟоу зегьы сыхҭысны, наӡаӡа сдунеи сыԥсахгәышьеит. Маҷӡак ахраҭаҿы сгәы
збаауа – сыԥсҭазаара салҵаанӡа, сыжәлар схы нарықәкны, аҳаҳаи
амарџьақәа, иааиз аамҭа даара ишәарҭоу аамҭоуп, шәаԥхьаҟа шәгәышәҽаныз ҳәа суасиаҭ аҳәара сахьахьӡаз, сыԥсҭазаара саналҵ
ашьҭахь акәзаргьы, сызҭахыз, ибзианы сеилызкаауаз ауаа аӡәымкәа,
иҩыџьамкәа иахьцәырҵыз ауп. Урҭ сшәаџь иашаны иахьыҟарҵаз ауп.
Абар уи иара злаҩу абызшәала:
Ари сымацара исызкым, ари зыԥсадгьыли зыжәлари ажәытәӡаӡа
инаркны иахьа уажәраанӡа зхы-зыԥсы рықәызҵахьоу аԥсуа ҵеицәа
зегьы ирызкуп. Абас акәын дшыҟаз уара уԥа заҵәгьы, уи иҩызцәагьы,
абас ауп ишыҟоу иахьатәи ахьӡырҳәагақәагьы…

585

Абри ауп ҟазшьас имаз сара саб иашьеиҵбы Кәаҵиагьы. Уи Сибраҟа
ихҵан иҟаз, Маршьанаа ираҳәшьаԥаз, сабду иашьа Ҳасанбеи Ачачба
дхынҳәны данаа, ҳаби Ҳасанбеии реиҿагыларақәа раан, Ҳасанбеи
еиҳа диашоуп ҳәа дидгылеит. Ашьҭахь аурыс ҳратәра-мчра Кавказ
имҩаԥнагоз аполитика иаҿагылоз аӡә иаҳасабала ихаҭагьы «ддырӡит», аха уахь Урыстәылаҟа дахьахгаз аҭаацәара далалеит, ихылҵыз
аҵеигьы – Алықьсандр Ачачба ҳәа ихьӡи ижәлеи еидкыланы ирҳәо,
раԥхьаӡатәи аԥсыуа сахьаҭыхҩы дуӡӡахеит. Сара ҳлитература ашьапы
зкыз ҳәа лахьынҵала сыԥхьаӡамхазаргьы, иара ҳсахьаҭыхра ауасхыр
азышьҭазҵаз иакәны наунагӡа даанхеит. Иаб Кәаҵиа Ачачба аниакәхагьы, академик Услар дицырхырааны, раԥхьаӡатәи аԥсуа нбанқәа
рыҟаҵара еиҿызкаауаз, раԥхьаӡатәи аԥсуа интеллигентцәа дуқәа иреиуаз иакәын – дахьыҟазаалак иԥсадгьыли ижәлари игәбылра ду рыдын, ихы-игәы иҭыҵәомызт…
…Ҳарҭ, Ачбеи-Чачбеи, Маршьани-Ӡаԥшьи уҳәа, ҳшеибакәу зегьы
ҳаҩнаҭақәа рҭоурых – Аԥсынтәыла аҭоурых дуӡӡа ауп. Уи уаҩытәыҩса
аҵәаӷәа нахьшьны ашәҟәы изаныхуа иҟам.
Агәаԥшь змам аҵла ҵларас иалоузеи! Ахәарш зыӷраланы згәаԥшь
рфаз аҵлақәа ԥеиԥш цәгьа рымоуп. Ҳаӷацәа жәынгьы-ҿангьы изышьҭаз
ҳмилаҭ иргәаԥшьыз ауаа рықәхра акәын. Ирылдыршазгьы рацәоуп, аха
дырҩегьых, Анцәа хьышьаргәыҵа дуӡӡа ибзоурала, ҳдоуҳа еиқәхеит,
дара ишырҭахыз еиԥшҵәҟьа ҳаԥсы рызҭымхит. Егьырахь, ара дыҟоума,
Ҭырқәтәыла дыҟоума, ҳажәлар иреиуоу ирацәаҩӡаны, милаҭтә ҷыдарак рнымԥшӡо, иформаданы, рхатә хаҿра рымамкәа, рҟазшьа, руаҩра
еицазкыз, ҳазшаз иҿаԥхьа иҟарҵаз агәнаҳара ду дара рыламыс иамазааит…
Аҵыхәтәан дырҩегьых гәҽанҵага-уасиаҭ ажәак аҳасабала ишәасҳәо
уи ауп. Аԥсны жәытәӡаахыс иқьырсиан-тәылан. Ақьырсианра аҭыԥан
аҭырқәцәа арахь, сабдуцәа рхы иархәаны, амсылманра анықәыргала,
ақьырсианра бжьаӡуа иалагеит. Уи шьҭахьҟа ахьышьҭрахь архынҳәра,
иага џьамыӷәацәгьала иҟалазаргьы, дырҩегьых сабдуцәа рыла иалагеит. Дара ирыбзоуроуп (иара убригьы шыҟалазаалак) Аԥсны Урыстәыла
аҽазааигәатәрагьы. Ари лахьынҵоуп. Иахьа уи шәхаршҭны, мамзаргьы
жәытә гәаӷк рҵысны (гьангьашқәак рҳәатәы хаҵаны), ганха ҽак ашҟа
шәдәықәлар – хаир злоу акахьы шәкылымсыр алшоит. Иубац еицәа
убеит ҳәа, еиҳагьы ихырзаманӡоу уадаҩрақәак шәеиҭарықәшәаргьы
ҟалоит.
Аҳаҳи амарџьақәа, шәгәышәҽаныз!..

Асланбеи иԥа-иԥа
– Диашоуп сабду иашьа иԥа-иԥа – ҳдоуҳа ахаангьы иӡуам, иага аҽеиҭанакыргьы…
– Изҳәо уарбан?
– Асланбеи иԥа-иԥа соуп.
– Иԥа-иԥа?
– Ааи. Асалнбеи иԥа – Инал-Иԥа.
– Уаб Инал ихьӡызма?
– Ааи, Гьачаа драҳәшьаԥан… Гьачрыԥшьоуп дахьииз, дахьааӡазгьы.
Ҳабду Аԥсны дықәымҵыр амуа мыш-мыжда данҭадыргыла, ихи-ихшареи иманы Сҭампылҟа дааит. Уи нахысгьы Аԥсны ахақәиҭтәраз даацыԥхьаӡа сабгьы дааигалон…
– Ҵаара ԥхашьарам, уара иухьӡуи, иахьсзымдыруа саҭоумҵан?
– Иалудыраагәышьои, иуазҳәодаз? Ҳара «ҳцәа» убриаҟара идрыцәгьахьеит, ҳаздыруагьы ҳаӡбахә рыԥсы иахырзаан ирҳәаӡом… Шәлиман сыхьӡуп сара – Сулеиман-ԥашьа ҭырқәшәала, ус ауп сшырдыруа
Ҭырқәтәылан иахьабалакгьы – «сҭырқә» еинралуп шьҭа. Сиит 1838
шықәсазы Константинополь – ус иашьҭан усҟан Сҭампыл, ажәытә бырзен-хьӡы рымԥсахцызт… Саб сшыхәыҷыз аррамаҵзура сазикит (иаргьы
аруаа дреиуан, Аԥсны еибашьхьаз Омар-ԥашьа ир рҿы дафицарын),
иреиҳау арратә занааҭ ала Лондон аҵара салиргеит. Сышқәыԥшызгьы, арра-еибашьратә стратегк иаҳасабала сыӡбахә бзианы игартә
сҽыҟасҵеит. Криттәи аибашьраан акәзар, ар рԥызак иаҳасабала изгаз
аиааира сыхьӡ-сыԥша цәгьа ҳаракы ишьҭнахит, асулҭан ихаҭа аџьшьара ду сиҭартә еиԥш… Ашьҭахьгьы, сшааи-шааиуаз, сҵарадырра иацсҵо
мацара, Константинопольтәи арратә ҵараиурҭа школ аҟны спрофессорхеит, ар рзанааҭ наукала аҿар идсырҵон, уи анаҩс ари уара иузааигәоу алитературагьы иахсыжьуан, акыр шықәсагьы убри аҵараиурҭа
напхгара асҭон… Аибашьратә теоретикк иаҳасабалагьы исылсыршаз
маҷым, акыр аусумҭа-хатәрақәагьы аԥысҵеит – сџьабаа рацәоуп Ҭырқәтәыла арратә школа Европатәи арратә ҵараиурҭақәа рсистема иазааигәаны аиҿкаараҿы. Арра-еибашьратә теоретикк иаҳасабала снап
иҵсыжьыз сусумҭақәа рнаҩсгьы, иаԥысҵеит х-томк иҟоу азеиԥш ҭоурыхи аҭырқә бызшәа аграмматикеи…
Избоит – уажә абри анысҳәа, ушааԥышәырччаз. Хьаа-ԥышәырччароуп уи. Рыцҳароуп, ҳәарас иаҭахузеи, зыжәлар рлахьынҵа абриаҟара
иазықәԥоз, иахгәаҟуаз аԥсуа аҳцәа ирхылҵшьҭроу сара, тәымбызшәак

587

аграмматика ахьышьақәсыргылоз, стратегк иаҳасабалагьы аҭырқәа
ир рырӷәӷәара сахьаҿыз. Сара сеиԥш ус шаҟаҩы ҳауаажәлар аҭырқәа-«ӡӷьду» иаанахәазеи – шьҭа иамзхуадаз?!
«Зхы ныхҵәо» Аҭырқә ҳәынҭқарра арӷәӷәара иашьҭаз среиухеит
саргьы – жәытәӡаахыс Аԥсуа ҳәынҭқарра аԥҵаҩцәеи аиҿкааҩцәеи
рхьышьҭра иеиуаз!.. Ҳлахьынҵа убра ҳкылнагеит. Кавказынтә ихҵәаны
Ҭырқәтәыла инанагаз адыгьаа, ҟабардаа, аублаа уҳәа егьырҭгьы аӡәырҩы реиԥш, саргьы асулҭан Абдул-Азиз иахҳәаразы еиҿкааз ақәԥара
ду аӡыблара салашәеит. Ар рԥызак иаҳасабалагьы салахәын, акырынтә
аиааирақәагьы згахьан, 1876 шықәсазы асербцәа рабашьраан, хадасгьы саҭан Босниеи Герцоговинеи иҟаз аҭырқәцәа рыр. 1877 шықәсазы Урыстәыла аимпериа арду Дунаи иӡхыҵны Болгариа аҭырқәцәа
рҟынтә ахақәиҭтәраз ианҭала, 35-нызқьҩык ар сыманы Дедегач ҳәа
иахьашьҭоу сыӡхыҵит.
Напхгара зысҭоз ар ирылаз кавказаа хыԥхьаӡарала ҩ-нызқьҩык
иреиҳан. Урҭ зегь аԥсуааи аедыгьақәеи ирхылҵшьҭраз ракәын. Раԥхьа
иаҳгаз аиааирақәа иреиҳан Есқьи-Зегра амҵан аурыс еинрал Гурко дзаԥхьагылаз ар раҵархара. Уи ашьҭахь сара Дунаитәи ар рнапхгаҩыс сҟарҵеит. Ҭагалан мза 1877 шықәсазы Меҳмед Али-ԥашьа
дамхны, аурысқәа ирҿагылаз, хыԥхьаӡарала зқьҩык иҟаз аҭырқә-ры
рзеиԥш напхгаҩыс сшьақәдырӷәӷәеит. Анаҩстәи ҳаибашьрақәа раан,
аурысқәа рыр ааха ӷәӷәақәа шраҳҭазгьы, ҳаҵахеит. Асулҭан Абдул-Ҳамид, гәрамгарҭас сҟаҵаны, ари санаимыжьит – 15 шықәса сықәҵаны
сҭеикит, аха уаанӡатәи сылшамҭақәа азгәаҭаны, насгьы исхашшаауаз
ражәа хаҵаны, шықәсык ааҵуаны соуижьит…
Сара «иубо», санмаҷыз инаркны, сабду Асланбеи хьыӡкамшәа иааиҳәоз зегьы гәныскылон. Зегь реиҳа схаҿы иаанхеит уи иашьа Ҳасанбеи дыршьит ҳәа Аԥснынтә иԥсӡы аннаҩ, – «са дысшьыма нас аригьы,
сара дысшьыма сашьагьы!» – ҳәа иуазыршьа… Амшын анхьаҵуа-ианжәыло еиԥш, джәылеит, дхьаҵит, джәылеит – дхьаҵит, деиҭажәылеит,
аха уаҳа дамыхәеит уи, дамыхәахаҭаҵәҟьеит – иара дзаҳхараны ихәҭаз,
ижәлар дагьззыркхьаз иԥсадгьыл аҳрахь иаӷацәа днармышьҭит! Иара
иаамышьҭахь еиҳа Аԥсҳара зықәнагоз, иагьзылшоз иашьа Ҳасанбеигьы чарҳәарыла дҭадырхеит…
Иааркьаҿӡаны иуасҳәаз абарҭ ҳҭоурыхқәа «ааиҵуртлар» – адунеи
зегьы уарҳалҵас ихнаҩар ҟалап – убасҟак ирацәоуп уахьгьы-арахьгьы
ҳазҭагылаз аџьамыӷәа-цәгьа. Сара саби, сабдуи, урҭ рашьцәеи, раҳәшьцәеи, афырҭын иацҟьаз абӷьыжә еиԥш, адунеи зегьы ҳахьнакӡеит

588

– иахьа бжеиҳараҩык ахьыҟоугьы ҳаздырӡом. Ҳаԥсадгьылҵәҟьа Аԥсынтәылан аӡәызаҵәык идамзаргьы дынханы дыҟазар иԥсҭазаашьоугьы сеидру…
Аҵыхәтәан иуасҳәап, аҭоурых аамҭа иацҟьаз ҳабдуцәа – Ачааи Чачааи рхылҵшьҭра еиуоу аӡәырҩы, уара еиҳа иузааигәоу аҟазара зцааиуазгьы шыҟаз. Убарҭ зегь иаарылукаашаз лакәын Асланбеи Ачба
иԥҳа – Шьинаси Ачԥҳа, зсахьаҭыхымҭақәа, Ҭырқәтәыла мацара акәымкәа, Америкеи Бырзентәылеи акырынтә ацәыргақәҵақәа рахь инаргахьаз, ахәшьара бзиаӡагьы зоухьаз. Урҭ лусумҭақәагьы шьҭа иахьыҟоу
здырхуада!..
Аҳауа иаанагаз абжьы
– Иахьынӡагәнаалоу сеидру аха, араҟа саб иашьа иԥҳа – Шьинаси
Ачԥҳа лаша даншәгәалашәыршәа, шаҟа исҭахузеи сара Леила Ачԥҳа
сыӡбахәқәакгьы убас зынӡа иааркьаҿӡан ишәҳәар.
– Бара барбану… аҳкәажә Леила?
– Ааи. Аҳкәажә қәыԥш Леила, избанзар, сышқәыԥшӡаз сыԥсҭазаара
ҿахҵәеит, уи ауп «ақәыԥш» зысҳәо…
– Бзыԥҳада бара, уахь бышԥагеи?
– Сара сабду иаб ажәытәӡатәи аԥсуа жәлақәа, хаҭала Аԥсуа
ҳәынҭқарра ду аԥызҵаз Ачбақәа рхылҵшьҭра, рабиԥара деиуоуп. Аҳмаҭ ихьӡын – Ач Аҳмаҭ. Уи иоуп Аԥснынтә иқәҵны Ҭырқәтәылаҟа инанагаз. Ари ҟалеит Аԥсуа аҳра анаԥырырхшаз аламҭалаз, 1842 шықәсазы.
Усҟан Урыстәыла ачынуаа Кавказ, иара убас Аԥсны, имҩаԥыргоз аполитика дзанымшәеит. Сабду даара хьӡи-ԥшеи змаз уаҩхатәран. Ҭырқәтәыла усҟантәи ахада, аԥадишьаҳ Абдулмеџьид-Хан цәгьа ҳаҭыр иқәиҵон,
ибзиан еибадыруан, даннеи сас дахьк иеиԥш дидикылеит, патуқәҵарала диԥылеит, иаарласынгьы напхгара зиҭоз аимпериа анап аҵаҟа иҟаз
Болгариа аҳҭнықалақь Софиа азааигәара, шаҟа иҭахыз адгьыл иҭаны,
дынирхеит. Ари машәырынгьы иҟамлеит: сабду иабдуцәеи аҭырқәцәа
ирхылҵшьҭроу ажәытәӡатәи аҳазарқәеи жьрацәарала еилахәын, Леон
лаша ду ианшьцәа ракәын, уи агәеизыбылра нкамыршәӡакәа иааргон, изларҳәо ала, аԥадишьаҳ ихы дархәаны, Аԥсны ахақәиҭра аҭара
акыр иҽанишәақәеит, аха егьилымшакәа, 1886 шықәсазы иԥсҭазаара

589

далҵит. Ҩеижәа шықәса зхыҵуаз иҷкәын Омар, иан Аешԥҳа даашьҭыхны, нхара Сҭампылҟа дааит, аҵара ду дҭалеит. Уи даналга, аимпериа
аҳҭынраҿы усеилыргаҩыс дҟарҵеит. Дук мырҵыкәагьы аҭаацәара далалеит. Сара сиит абра, Сҭампыл, 1898 шықәсазы. Сиит сабду Омар
лаша иргылаз, 40 уада змаз ахан-хьыҵәцараҿы. Саб Рефик ихьӡын –
Омар иԥа Ач Рефик. Сан Деимхааԥҳан – Емине Аимхааԥҳа…
– Даара ирхәыцгоуп, иагьгәырԥшаагоуп ибҳәо, даҽа маҷк ацбҵондаз…
– Хәышықәса анысхыҵ сани саби, хылҵшьҭра дук иеиуоу ҭыԥҳак
ишлаҭәаз ала, сааӡара ргәы иҭаркит. Уи иазыркит арҵаҩцәа лԥшаахқәа, афранцыз, англыз, араб уҳәа, атәым бызшәақәа сзырҵашаз,
аҩра-аԥхьара, апианино арҳәашьа, асахьаҭыхра, иԥшӡаны, еиҿкааны ацәажәашьа, аамысҭашәала ахымҩаԥгашьа – атәашьа-агылашьа,
еиҿкаарыла аҽеилаҳәашьа уҳәа шеибакәу зегьы цәаҩа-ҟазшьаны
исылазааӡашаз… Абарҭқәа зегьы инарҷыданы, сара баҩҷыданы исылалеит аҽыбӷаҟазара; аҽықәтәара, аҽырҩра сыԥсы аҿҳәаран (зынӡаск
сабдуцәа реиԥш). Ари сҟыбаҩ сыдызбалаз саб, уажәы-уажә Болгариатәи ҳаҳҭынрахьы сигон, уаҟа аҽыуахьад ду изанын. Иреиӷьыз иҽқәа
срықәыртәаны, есааира сҟазара иазирҳауан – иԥҳазаҵә схаҵам-ԥҳәыс
ӷьеҩны исызҳарц иҭахын!..
Схәыҷаахыс сара, ишырҳәо еиԥш, аҵысхш сыгмызт, баҩлашала сааӡан. Саныҩеидас, 16-17 шықәса схыҵуа, сҭәымҭа санааҭагыла, сгәысҽанӡамкәа, зеиӷьаҟам арԥарцәа рыԥсы ҿыскаауа салагеит,
сыԥшра-ссахьа, сҭеиҭԥш, сҟазшьа, зыблахаҵ аргьежьыртә ихнахыз
рацәаҩхеит. Убарҭ зегьы дрылкааны саргьы дысгәаԥхеит аҭауад
қәыԥш лаша Хәсен Инал-Иԥа. Ҳарҭ ас ҳангәаԥхеибашьа, наҟ-ааҟ ҳҭаацәарақәагьы азыразханы ҳаизырҳәеит. Ари адунеи аҿы иреиҳаӡоу
насыԥын, аха, заа алаԥшцәгьа ақәшәазшәа, нагӡара амоуит: ҳчара
аҿҳәара 20 мшы шагыз, сзызҳәаны стәаз ахьырԥыс лаша машәырла
дҭахеит. Ари сара схаҭагьы сихыԥсаарц егьсыгымхеит, убасҟак сыԥсы
илаҵәахьан, иара ида лашара збомызт. Сыԥсҭазаара зынӡа ианшәарҭаха, сани саби хьаа цәгьас сроуит, рыԥҳазаҵә есааира сҵыкәкәо иахьсыгхоз, цәашьҵас сахьӡыҭуаз мцаха ирыцралеит. Усҟантәи аамҭазы
Османтәи аҳәынҭқарра дуӡӡа аԥадишьаҳ Меҳмеҭ Ваҳидеддин-Хан VI
ԥшьҩык иҳәсақәа рахьтә, еиҳабыз, зегь реиҳагьы зыхьӡ-зыԥша ҳаракыз аҳкәажә д-Маршьанԥҳан, Назикеда лыхьӡын, Ҵабалтәи аҭауад
лаша Маршьан Ҳасан иԥҳа лакәын. Лан Фатима Арыдԥҳан, Адлертәын,
Саӡтәыла аҳцәа дрыԥҳан. Назикеда лаша ҳара дҳауа-гәакьан. Сани

590

саби нықәланы ицеит лара лышҟа. Уи илыҳәеит, агәырҩа ирцәагоз
рыӡӷаб лара лышәшьыра сааҵалкырц. Назикьеда гәыҭбаа илаҳаз цәгьа лгәы иахәеит, гәык-ԥсыкала дазыразхеит. Дара хынҳәны имааицкәагьы, ираӡынԥсараха иҟаз, лара лхатә ҽуардын рхианы иаалышьҭын,
раҳҭынрахьы сылгеит. Хәба-фба шықәса абраҟа, Османтәыла ду аԥадишьаҳ иаҳҭынраҿы сыҟан. Аҳкәажә хада Наизикьеда Маршьанԥҳа
араҟа заҟа сыгәцаракны дысхылаԥшуаз, схы-сгәы схазыршҭышаз
заҟа ланарԥшыра срылалырԥшыз, шаҟаҩи сареи ҳаибадырыз уҳәа
ҿык-бзыкала излоуҳәарызеи. Аԥснынтә иқәҵны инеиз аԥсуа ҭауади-аамсҭеи рахьтә ирацәаҩӡаны рхи-рыхшареи, руа-рҭахыреи, Османтәыла аԥадишьаҳ абри иаҳҭынра дуӡӡа иахьыԥшын, бӷас ирыман, еиднакылон. Ашьҭахь, Урыстәылан аҳратәра анхыбгала ишыҟалаз еиԥш,
араҟагьы асалҭанат анеилаҳа, урҭ зегьы, аҵла иалҟьаз амаҭ ицҳаит ҳәа,
рҭагылазаашьа бааԥсхаӡеит. Ԥаса зны, Аԥсынтәылан, аԥсҳа Қьалышь
лаша иԥҳәыс Рабиа-ҳаным Маршьанԥҳа лхаҵа даныршь лԥацәеи лареи рлахьынҵа шыцәгьахаз еиԥш, уаҟа Ҭырқәтәылангьы Назикьеда
Маршьанԥҳа лхаҵа аԥадишьаҳ итрон-тәарҭа анхәаша-хәаша илыҵанакуаз луаажәларгьы ларгьы ахырзаман аамҭа рзыҟалеит. Уи иалаӡыз
рацәаҩуп, аха дырҩегьых ирулак зыԥсы ацәызгаз, хеиқәырхашьак
ҟазҵазгьы маҷҩымхеит…
Абас, уазхәыцҵәҟьар, уахьгьы-арахьгьы еиҩнашаз ҳажәлар
рлахьынҵа злеиԥшхаз рацәоуп. Иахьурхалак, ҩ-ҳәынҭқарра дук
раҳҭынрақәа рыцәгьеи-рыбзиеи ирылахәыз ракәын, дара убарҭ идырҵысыз ахыԥшоуп иахьа уажәраанӡагьы аԥшатлакә еиԥш ҳаргьежьуа
ҳазманы адунеи иқәу, наӡаӡа ицахьоугьы, иҟоугьы ҳдоуҳа зыргәаҭеиуа.
Убри ауп саргьы абра иныбжьагаланы ажәак-ҩажәак схуҳәаандаз, ма
схала егьырҭ уфырхацәа реиԥш сурцәажәандаз зысгәахәыз. Уи цәыкәбарк ҳәа ҳҭоурых ду инацлап, ус шаҟа цәыкәбар, шаҟа лахьынҵа рыӡбахә уаҩы изымдыруа ибжьаӡхьоузеи, аиҳаракгьы аԥсуа ҭыԥҳацәа!…
– Иауауеи-гәышьаӡа, иауауеи!…

АԤШЬБАТӘИ АХӘҬА
Гәыбаа-дәы
Иҭабуп аҵыхәтәан саргьы ажәа ахьсуҭаз – сахьурҿыхаз. Иуасҳәарызеи? Сажәа сроурым. Ишудыруа, 1864 шықәса лаҵарамзаз Кавказтәи
аибашьра еилгеит – аӷа диааит, ииааира ду ахьазгәеиҭазгьы абра са
сҿоуп. Усҟан Мзымҭа хыҵны сыкҿҳәаны сагар, сықәнаӡәӡәаар заҟа
исҭахызи, аха иааг!..
Адунеи аҿы ииаиуа-еиҵеиуа нҵәара ақәӡам, дад. Аус злоу ииааиз
зынӡа ииааира дамырхагар, иаҵахазгьы шьҭа са стәы егьыҟам ҳәа,
зынӡа аԥсра иҽеимҭар ауп. Аха урҭқәа зегьы ԥхьаҟа ҿиашьас ироуша,
ишцаша здыруада?..
Аԥсны аҳра анаԥырырх ашьҭахь иҟалақәазгьы иудыруа ауп, армӡааҩ иурҿыхаз уфырхацәагьы маҷ-саҷ уарҳәахьоума, ирзымҳәазгьы шаҟа ирацәоузеи! 1866 шықәсазы Лыхны аҳ иаҳҭынраҿы иҟалаз
арыцҳарақәа рышьҭахь зҳәаҭҳа зыҟәнырхыз, ишжәларыку «адамыӷ»
заадырхаз ауааԥсыра рҭагылазаашьа хырзаманын. Мҳаџьырра иагаз
агеит, аха иаанхаз «ахара зду» ҳәа иԥхьаӡаны, Урыстәыла ду аимпериа
анап аҵаҟахь хаала-мчыла инанагаз ажәларқәа изрыламгыло, рхы ҟәныршьо, ирыцҳахәха иаақәхеит. Ара саԥхьа ицәажәаз Аҳ иԥа ииҳәаз
уаҳаит. Зегь реиҳа иуадаҩхеит ҭауади-аамысҭеи рхылҵшьҭра иеиуаз
рҭагылазаашьа. Ганкахьала ирызгәакьаз анхаҩыжәлар ҳақәызхыз ҳәа
рыбла инхырҳәааларц егьрыгымхо инеит, даҽаганкахьалагьы аурыс
ҳәынҭқар чарҳәара изызуыз ирхылҵыз ҳәа иԥхьаӡахеит. Кьоу-шәоуқәак аҿар иҩыҵхахаз ари цәгьа ихьымӡӷыршьон – иԥсызгьы иреиуамкәа, ибзоугьы ирылаԥхьаӡамкәа иаанхазшәа рбон… Аҳ иԥа ишиҳәаз

592

еиԥш, рабацәа рыԥсадгьыл аҳәаҭыхла ихьчо изҿыз аибашьраҿы иага-иага рундазгьы иаҵахагәышьазаргьы, шьҭа зашхәа иҭоу рашәа баша
иҳәо акәымкәа, рыжәлар «рыхьымӡӷ» злархырхша фырхаҵара дуқәак
аадырԥшырц рҭахын, аха убри ахьалдыршашаз аҭыԥахь инарышьҭуамызт – аррахь иргомызт. Адунеи ааршазар хыларҟәра ззымдырӡоз
аӷьеҩ-жәлар ирхылҵшьҭраз арҭ ахьырԥарцәа абригьы ҷыдала цәгьа
ргәы ԥнажәон, рыԥсадгьыл аҿы исасцәаха, идԥшылацәаха, хықәкык
змаӡам иреиԥшха, ихраа-ӡраауа иқәхеит. Аха ишааи-шааиуаз, маҷ-маҷ,
ирулак абригьы хәшәык азырԥшаауа иалагеит – ауаҩы дуаҩуп дахьугалак, иага иӷыӷеибагозаргьы, иахьцалак мышкахамышк-аҵыхәа ауаҩи
ауаҩи рбызшәа еибамкыр ауӡом – иага ҭагылазаашьа бааԥс наҟ-наҟ
лахьынҵас ироургьы. Убас аурысқәеи Кавказ аибашьра иацәынхаз
ажәларқәа рыхшареи есааира еинышәо, еизааигәахо, еилибакаауа
иалагеит. Ари сара агәра згеит Кавказтәи аибашьра еилгеижьҭеи 50
шықәсхыҵра аназгәарҭоз – 1914 шықәса лаҵарамзазы. Убригьы ныҳәа
дуӡӡаны иахьазгәарҭоз абра сара сҿакәын.
1864 шықәсазы аурысқәа реибашьра иааира дула ианхдыркәша
аҽныҵәҟьа рымш ныҳәа шазгәарҭаз инеиҳангьы еиҿыркааит уажәтәи
ари рныҳәа дугьы. Ҳара ҳҿы ажәытә аҭарчеи ҳәа (уи аԥсыжрақәа раан
акәын аиҳарак иахьыҟаҳҵоз аха) имҩаԥыргоз маҷк инеиԥшшәа иҟаз,
дара апарад ҳәа изышьҭаз ргәырӷьара иалахәын имаҷҩымкәа Кавказаа рҵеицәагьы – ҿыц игылаз абиԥара еиуаз, аурыс ир ирылаз, уаҟа
ибзиаӡаны зхы аазырԥшуаз. Урҭ ахьызбоз «Анцәа иџьшьоуп абааԥсы, иҟалаз ҟалеит аха, шьҭа абарҭ рыла ҳажәларқәа насыԥ ҿыцк роундаз» ҳәа сгәы иҭысҳәаауан. Аиҳарак сгәы ҭиргәырӷьааит ҽыла иҟаз
аруаа ирылаз аԥсуа аамсҭа-хьарԥыс, «Корнет Лакербаи» ҳәа изышьҭаз
ахьӡырҳәага – аамсҭа уаҩы лаша Лакыр Шьаҳан иԥа хазына – Кәаҵиа
Аилакырба! Ари агәеилыҷҷа аурыс ҭауад дуӡӡа Михаил Павел иԥа
Воронежтәи икадедтә корпуси Елизаветоградтәи аҽыбӷаҟазаратә ҵараиурҭеи хьыӡԥша-дула дрылгазаап. Убри иабзоураны, аныҳәа аҽалархәразы иреиӷьу рҟнытә иреиӷьӡоу алаԥшхаақәа ахьаарышьҭуаз
иаргьы далашәеит. Дыԥшӡакәакәараӡа, шәагаала рацәак дыҟамкәа,
иҽы-хәашлаԥса ҳаракы ибӷа аласоушәа дахьақәтәаз зегьы дрылҷҷаауан – убасҟак деиҭаҳәатәын, убасҟак длаша-лашон. Заҟа исҭахызи дҽыжәҵны, иара ус ишьапы хтны сшьац-ԥшқарахра днылагылар,
длаҟәны инапы насхьишьыр, аха уи аха абаҟаз…
Зыӡбахә сымоу аныҳәа ду анымҩаԥысуаз иара убри ашықәс азы,
аԥхын агәҭа ааиҩнашоны, иҵысит Актәи адунеизегьтәи аибашьра ҳәа

593

изышьҭоу ахлымӡаах еибашьра ду. Кәаҵиа хьыӡкамшәагьы Германиатәи афронт агәҭаҵәҟьа дналашәеит… ҩышықәса ааҵуаны, ииун мза 15,
1916 шықәсазы, фырхаҵара дуӡӡала дҭахеит ҳәа иԥсӡы ааҩгәышьеит.
Аибашьрахь данцоз аарла 21 шықәса днарҭысны, 22 шықәса днарҭагылахьан – зынӡа уара уԥа заҵә иеиԥш. Абасҟак иқәыԥшӡаз ари арԥыс
ҩышықәса заҵәык дызлахәыз аибашьраҿы иааирԥшыз афырхаҵара
дуӡӡақәа рыла наӡаӡа ижәлар иҿаасҭаха ирхыз «рыхьымӡӷ» рхихит,
иаргьы дунеихаан ԥсра-ӡра иқәымкәа Кавказ-дгьыл дазаанхеит…
Аб ибжьы
– Ааи, дад, уахьгәаҟуаз Гәыбаа адәгьы уаҩԥсык иеиԥш иурцәажәагәышьеит. Иуанаҳәаз зегьы ҵабыргуп, аха сара суаз сара исҳәароуп, уи
са сыда дазусҭзаалак ҽаӡәы ҳәашьа изаҭаӡом. Уаз хьанҭа дус исымоу,
нарцәгьы сыҵазмыргыло – сыҷкәын снапала ԥсра-ӡра дсышьҭызшәа
ахьызбо ауп – уи ауп саџьал зырааигәазгьы. Ахаҵа иаҭәаӡам ифырхаҵахаз ихшара дихыԥсаар, аха дасу ианиашьа ихаҵашьоуп. «Зԥа
дымԥсыц уԥа диумырҵәыуан» ҳәа зқьынтә ирҳәахьоу ажәаԥҟа иаҵанакуа уаргьы иԥушәагәышьахьеит. Уара ухаҭагьы уҷкәын иҭахараҿы
ухы иавубо шырацәоу здыруеит. Аха ҳара егьҳхарамзаап, дад, иахьурхалак, аханатә аахыс ҳаԥсадгьыл иачычаны иҟоу ҳаӷацәа ирхымҟьаз
егьыҟаӡам – ииашоуп зынӡа: аби-ԥеи ҳаибадырӡом жәынгьы-ҿангьы!..
Сара ари зҳәогьы саб сымцхәны симамызт, аха ҳажәлар ирхыз
«ахьымӡӷ» рхыхраз раԥхьаӡа амҩа иқәлаз среиуоуп. Уи шыҟалазгьы
абас ауп, иааркьаҿӡаны иуасҳәап. Аԥхьан зыӡбахә аацәырҳгаз Актәи
адунеизегьтәи аибашьра ду аламҭалаз сара схатә гәаҳәарала изулак
аурыс ир срыладырхәыртә иҟасҵеит, иаарласынгьы уаҟа апрапоршьчик ичын соуит. Ус, ишырҳәо еиԥш, Иара Иаҳаракыра Дуӡӡа аимператор
ихаҭа дзыхьчоз, ицҽыжәлоз, «аканвоицәа» ҳәа изышьҭаз аҽыбӷаҟазацәа сырхыԥхьаӡалахеит. Ари ҳаҭыр дуун – изабалак уахь инанагомызт. Абра сшыҟаз ани аибашьра мыжда анҵысы, ҳажәлар рра ирымго
аҽакуа ирхыз ржәытә «хьымӡӷы» бааԥсы анырхаҳхыша аамҭа анааицәҟьаз абыржәоуп сҳәан, аимгеимцара схы иасырхәарц, иаразнак саақәгьежьаан, 150-ҩык аԥсуаа иҳаиуаз аҿар, аиҳарак ҭауади-аамсҭеи
ирхылҵшьҭраз, ҳауаиашьара иатәыз ааидыскылан – Иара Иаҳаракыра
дуӡӡа Михаил Алеқсандр иԥа командаҟаҵаҩыс дызмаз, Ачерқьезцәа
рполк ҳәа изышьҭаз, кавказаа рҵеицәа рыла ишьақәгылаз аполк ду
сҽахькӡаны, сҩызцәагьы саргьы уи ҭоуба ҳаруны ҳаларҵартә иҟасҵе-

594

ит. Абраҟа схьарԥарцәеи сареи уаҳа наҭахымкәа ҳаргәаԥхартә ҳусқәа
маншәалан ҳшыҟаз, ари 1915 шықәса рзоуп, иаалырҟьан, срыцҳара
зықәшәаша, агәаҵәыхь ӷәӷәа сыхьын, сычмазаҩхеит – сышьҭахьҟа
схынҳәны смаар адагьы ԥсыхәа смоуит. Уантә арахь амҩа санықәлоз,
ар ркомандаҟаҵаратә еиҳабыра сыԥсы снапы ианҵаны срыҳәеит, са
сцоит аамҭала, аха саанӡа напхгара зысҭоз сырхәҭа сара сҭыԥан уеизгьы-уеизгьы дара ҳаԥсуа арԥарцәа иреиуоу аӡә дахадыргыларц, ҷыдалагьы сыҷкәын иӡбахә расҳәеит. Уи иазыразхеит – Кәаҵиа қәыԥш сыԥсыҩҭкаара (саҭоумҵан, дад, ас ахьысҳәо) Твертәи адрагәынтә полк ҳәа
изышьҭаз аҿы дахьыҟазынтә, арахь, Ачерқьезцәа рполк ашҟа диаргеит.
Уи ҿыц зҵара иалгаз афицарын… Ажәа узасыршьрызеи – анс уҳәа арс
уҳәа, сҭыԥан сԥа ддыргылеит, ашьҭахь сҭыԥангьы еибшьра дцар акәхеит! Убрахь диаргартә иҟасымҵазҭгьы деиқәхаргьы здыруадаз, асцәҟьа
амца-шыра даламшәар здыруадаз! Убри ауп ԥсынгьы-бзангьы схы
ианасмыжьуа!.. Егьыс, с-Кәаҵиа лаша ҳаимырԥхашьеит, дад, ҳажәлар
афырхаҵара дуӡӡа рхыҩыртә иҟаиҵеит. Уи илиршаз, иага сҽысшәаргьы, сара исылшомызт. Анцәа игәаԥхарала иҟалазаргьы ҟалап абри –
ари умбои са сырхынҳәны иара дшишьҭыз…
Ҳара абшьҭрала жәытәаахыс Дәрыԥшьтәқәоуп… ара Гәдоуҭа ақалақь аҿгьы анхара ҳаман. Абраҟа Кәаҵиа данхәыҷыз аахыс аурысшәагьы бзианы иҵахьан. Ари иан лбызшәакәын, иан доурысын, аха ҳарҭ
дааҳаиӷьны аԥсшәа лдыруан… Араҟа Бамбора игылаз архәҭаҿы, иқәра
иааџьумшьартә, аурыс рԥарцәа иреиуаз аҩызцәагьы ирҳаит. Ус, Воронежтәи акорпус ҳәа изышьҭаз ар рҵараиурҭа аӡбахә аниаҳа, аҭалара
иҽазыҟаиҵо далагеит. Дагьҭалеит. Уаҟа рҵаҩы-напхгаҩыс диоуит абри
акорпус аҿы иҟаз арҵаҩцәа иаарылукаашаз, ауаҩ ҟазшьа бзиаӡа змаз
ааӡаҩ ҟаимаҭ Корнилов. Абри иоуп сашьа Мырзаҟан иҷкәын Гьаргьгьы
(Жора ҳәа хәыҷыхьӡны изаҳҳәоз) са с-Кәаҵиа днаихьыԥшны ари арратә ҵараиурҭа данҭала ааӡаҩыс, мҩақәҵаҩыс иоузгьы. Абас, ари са
сызлацәажәо аамҭазы, раԥхьаӡакәны аԥсуаа ҳахьтә зыхшара арратә
ҵара ашҟа изышьҭыз сашьеи сареи ҳакәхеит. Дара ҳаҷкәынцәа ахьнеизгьы ҳадмырԥхашьеит, ибзиаӡаны рҵарақәа ирылгеит…
…Кәаҵиа лаша дҭахеит ҳәа ишәаџь анраҳа ажәлар, Аԥсны ахыаҵыхәа иахьабалакынтә, мчыбжьык ҳашҭа аҭалара иаҿын. Армавир ҳәа
иахьашьҭоу шыҟоу, ҭоуиҭадла иԥсыбаҩ рыманы Гәдоуҭа ианаа, уа иҟаз
аҩыза Қьалышь ду данҭхазгьы иҟамзар ҟаларын, дад. Убасҟак ажәлар
ргәы далсит. Уара уазхәыц, иара Қьалышь ду ҳәа сызҿу аԥсҳа ихаан
аахысгьы ҳажәлар гәаҟ-ҵәаҟреи, залымдарреи, гәнаҳареи иаазықәшәаз

595

зегьы рхызхырц, шеибакәу зегьы зхахьы изгаз, зыԥсгьы рыхҭнызҵаз
иакәхеит сыҷкәын қәыԥш. Дгәыҿкаагахаӡеит ари агәлымҵәах… Сымала дсыҷкәынзар исыбаргәызи, ма ианамуӡах сгәырҩа схала саиааирын,
ак схәыцрын… Аха ажәлар ргәырҩа хьанҭа иакәхеит. Агәырҩақәагьы
акуп, иагьыҩбоуп, дад. Иҟазаап агәырҩа-гәҟычгагьы… Дгәырҩа-гәҟычга духазаап, ҳакәа иҭаршәны иҳааӡаз, ҳ-Кәаҵиа хьырҟәыбҷа рыцҳа…
Ари иагьхырзаманын, иагьгәеизырҳаган – аҩбагь рыхгара мариамызт!..
…Ауа-аҭахыра реилацәажәараҿ сԥа иԥсыбаҩ Лыхны анышә иамаҳдап ҳәа ажәа анснырҵа, ҳажәлар ахьҭанҵәахьоу Лыхны ашҭа сҭахым,
Дәрыԥшьҟа, иҩныҟа даҳгап сҳәагәышьеит, аха еиҳа иҭоурыхуп, ари
Аԥсны зегьы дақәӡит, иагьԥсаԥоуп анырҳәа – уаҳа ражәа рҿасмырхьит.
Иԥсыбаҩ ҳаманы Лыхны ҳанҩеи – ажәлар рҵыхәа Гәдоуҭа иалымҵӡацызт, убасҟак ирацәаҩын зхы-згәы далзхырц ихыҵны иааз… Иԥсыбаҩ
аазгаз аруаа рахьтә афицарцәа, ачын дуқәа зыжәҩа иқәыз ауаа ыҟан.
Урҭ убасҟак ргәы далсны исыдҵәыуалон, избалак иџьазымшьарыз уаҩ
дыҟам. Ԥаса зны забацәа Кавказ иабашьуаз ауаа ирхылҵыз аурысқәа
абас ԥсыуа ҷкәынак изы ргәы былуа, дара зегьы еицыгәырҩо иҟамлацызт. Ари ԥхыӡ ибаргьы аӡәыр ихеиҵозма! Излаилшазеи ҷкәына ҟадыџь, абасҟак изхьаартә аҟаҵара – «уаӷа дуаҭабуааит» шырҳәо еиԥш…
Кәаҵиа хьыӡкамшәа анышә данамаҳдоз аҽны асасцәа рахьтә ихцәажәаз рацәаҩуп. Зегь реиҳа аҵак ду аҭаны дцәажәеит Толстои ҳәа
иҟаз ашәҟәыҩҩ ду иашьа иԥацәа, ма иуацәа дырхылҵшьҭразу сеидру
аха, Илиа захьӡыз, Толстои зыжәлаз афицарк.
Ари аҩыза ажәа сыхәҭаахь аурыск иҿала иҳәо исмаҳацызт – ҳабацәа ахьхдырҵәаз, иахьықәырцаз дара рхы иавбаны, иахьхәны ицәажәо
ашьҭахьгьы акырынтә иҳаҳауа иалагеит. Абри абас иҟазҵаз ҳаҷкәынцәа роуп…

596

Иалоухи, Кәаҵиа хьыӡкамшәа анышә дамаданы, ажәлар нықәҵны
ианца, сдунеи ҭыԥшша иааҭацәӡеит, агәысакара саақәхаӡеит – ҳаизынхеит ҳкәасқьа ауада дуқәа руак аҿы (Кәаҵиа данхәыҷыз дахьышьҭалалоз) ицәардаӷә аҿы икҿаз иншьани, уа иқәыз, иара ифырхаҵарақәа рзы
ианаршьахьаз аиҳабыратә ҳамҭақәеи. Абар урҭ, урысшәала ишырныз
еиԥш:
Абарҭ ирыцын иџьашьатәӡаз даҽа ҳамҭакгьы. Уи – «медаль на Владимирской ленте за человеколюбие» ҳәа зныз
акәын. Ари адунеи аибашьрақәа рҿы ахаан зеиԥш амбацыз ҳамҭан –
аибашьраҿы, анибарҵәараҿы «ауаҩы ибзиабаразы» аҳамҭа захьӡузеи!
Ӡәыр иаҳахьоума уи аиԥш! Убри аиԥш аҳамҭа адунеи аҿы раԥхьаӡа
акәны иаԥҵахартә иҟазҵазгьы ҳаҷкәынцәа роуп. Урҭ еибашьуан уаҩы
ишимбац фырхаҵара дула, насгьы уаҩрала.
Абас иҟан, аха арыцҳашьара дугьы рылан ҳаҷкәынцәа, аламыси ауаҩреи ихәыҷаахыс ирылааӡагәышьан, уи ршьа-рда иалан. Аибашьраҿы
заӷа дызшаҭо дубахьоума – убригьы дыршаҭон, ишакәым изныҟәомызт, дыхәны дкажьзар дышьҭырхуан… Атәым дгьылаҿ иахьыҟаз ирыцҳаршьон аҳәсеи, абыргцәеи, ахәыҷқәеи… Дара-дара ракәзар, заҟа
еибашаҭоз, игәцареибакны еибахьчоз атәы зҳәатәузеи уеизгьы!.. Аӡә
дыхәны, иага иахьшәарҭоу аӷа исанӡӷәаҿы дышьҭазаргьы, даамгакәа
иныжьшьас иҟахзи! Ирыҵыршьаауаз – рыҵыршьаауан, аха ирхәыз
аҽқәагьы уаҩԥсык иеиԥш аибашьра адәы иқәганы иаарымгар руӡомызт… Абарҭқәа-абарҭқәа рзы рыбзарӡы ӷәӷәаны игеит раӷацәа рыҩныҵҟагьы – атҟәацәа ишрацәажәоз, пату рықәҵан ишрызныҟәоз еиланагаӡеит, иреиԥшу уаажәла ссир ҳамбацт рҳәон ирзымбатәбараха.
Абри џьашьатәшәа ибаны агазеҭқәа ирнырҵон…

597

Кәаҵиа иакәзар, данхәыҷыз аахыс игәыблышьа оумашәа иҟан, ԥсы
зхоу зегьы рыцҳаишьон, ашьацҵәҟьа ирҟьыцуамызт. Ибаҩ шицәыласызгьы, иага иҭоуӷанзаргьы, аҽықәтәареи, аҳәаҟьареи, ахысреи дшырзыманшәалазгьы, абасҟакҵәҟьа деибашьҩы ӷәӷәаны дҟалоит ҳәа
сгәы иаанагомызт – абжьааԥны мыцхәгьы дыԥхашьа-ԥхаҵо, ҭыԥҳаҵас
акәын иҟазшьа шыҟаз. Амра ашәахәақәа реиԥш арахь игәылԥхаауаз
иара игәбылра ду икәша-мыкәша иҟаз рахьгьы ииасуан, харантәылагьы иԥхарра рныруан, бжеиҳан акыркыр ҳәа дыччон, алаф иҳәон…
шәаҳәарак, напеинҟьарак ахьыҟоугьы иара днықәлан дшыкәашоз
еиԥш иқәлацәа уаҩ дзыкәашомызт – адунеи лашара изхара избомызт,
деигәырӷьон!..
…Иԥсыбаҩ анышә ианамаҳда аҽны инаркны, уаҳа ишьҭахьҟа
дымхынҳәыкәа, ара ҳа ҳҿы даангылеит Кәаҵиа афицарк иаҳасабала
шькылкҩыс, цхырааҩыс имаз, «деншьчик» ҳәа изышьҭаз аурыс солдаҭ
– Иаша захьӡыз. Уи инеиԥынкыланы акыр мшы Кәаҵиа иҽы аӷәра ианкны, есышьыжьи хәылбыҽхеи, инышәынҭрахь иман днеиуан. Ус зыҟауҵои ҳәа ианиазҵаалак:
иҳәон. Абри аниҳәоз ихаҭагьы дҵәыуон. Уи ара ҳа ҳҿы дагьаанхаӡеит, уасиаҭынгьы инижьит санԥслак «сбарин» ивараҿы сышәжы ҳәа. Ус
иагьыҟаҳҵеит – дук набжьамкәа Кәаҵиа иҳаҭгәын авараҿы анышә дамадоуп. Кәаҵиа иҽы хазынагьы (уи ҟабарда ҽыжәлан) абраҟа уаҩԥсык
иеиԥш аҳаҭгәын ҟаҵаны иҟоуп. Уигьы, Лыхны мацара акәымкәа, ҳаԥсуа
ҭоурых ду џьара акала иханарҭәаауеит уҳәар алшоит… Ари аҟара иџьоушьаша иҟоузеи, дад, ари еиҳау гәеизбылра зыҟалома адунеи аҿы!
Ажәа ушасыршьыз збоит аха, саналагах, абра даҽакгьы нацсҵарц
сҭахуп, дад. Убригьы уҩымҭа иагәыларгыл – зыӡбахә аҳәо рҟнытә мацарагьы иҳақуп. Уи закәызеи ҳәа уҵаауазар, Кәаҵиа исалам шәҟәоуп. Иара данаҳж ашьҭахь, абас жәамшҟа ааҵхьан ауп ари анааз. Иԥсы
анҭаз ииҩыз убасҟак амҩа иқәхеит – аашьас иҟанаҵазгьы сеидру!
Иара ашәҟәы зауызгьы ҳауа-ҳҭах гәакьа аҭауад лаша Бата Ачба иоуп.
Ари ҳхьаа дырҩегьых иарҿыцӡеит, аха даҽа ганкахьалагьы уажәыгьы
иԥсы ҭаны ишәҟәқәа аара иаҿызшәа ҳбо ҳҟанаҵеит. Ашәҟәы урысшәала иҩын, Бата даҳзаԥхьаны ианҳаиҭа нахыс аҷкәын иеишәа маҭәақәа
ахьықәыз инаган иқәҳҵеит, аӡә дааицыԥхьаӡа, ҿыц иҳаузшәа, ҳнаизаԥхьон. Сара сакәзар, схала саныҟоугьы, уахгьы-ҽынгьы ҵыхәаԥҵәарада сшаԥхьаӡоз саԥхьон. Саԥхьацыԥхьаӡа – сыҷкәын ибжьы саҳауан,
гәаныла иареи сареи ҳаицәажәон, ҳаигәныҩуан. …Абар, Бата Ачба ихы

598

наиқәкны иааишьҭыз уи ашәҟә аҿы ииҳәоз, изныз ақьаад акыр ианыҵхьеит, аха уаԥхьартә иҟоуп. Абар ииҳәоз:
Кәаҵиа абри ишәҟә аҿы дзыҳәоз шеибакәу зегьы еиқәыршәаны
иҳашьҭит, иара ихаҭа иԥсы ҭаны изаҳҩуазшәаҵәҟьагьы, уахь инхаз
иҩызцәа ишәҟәы аҭак рзааҩит. Сара схаҭагьы сгәаҟуан, сцарц сҭахын,
аха есааира зыҽзырӷәӷәоз счымазара исылнаршомызт… Урҭ аума
«рчаԥеит» ишубо, аурыс ҳәынҭқаргьы хаҭала ахә ҳаракӡаны ишьеит
рџьабаа ду… ҳәа иахьабалак иџьашьо-илакәшьо дара аруаа иреиуаз рхаҭақәагьы акьыԥхь ианырҵон, ахшыҩ ду змаз аурыс ҵарауаа,
ашәҟәыҩҩцәа ракәзаргьы, Кавказтәи аибашьра иақәыӡбон, изакәытә
жәлар дуқәоузеи, аинрал гәаҵәажәпақәа ирыхҟьаны инаҳҟәаҳҟьаз
ҳәа ӷәӷәала ргәы иалан, рхы ианыӡбон… Ишысҳәаз еиԥш, абри абас
иҟазҵаз ҳаҷкәынцәа ӷьеҩқәа роуп, дад. Шаҟаҩгьы ҭахазеи убри азы!
Уи инаркноуп, зны ишжәларку ирыҟәнырхыз абџьаргьы ҳажәлар еиҭарыҟәнырҵар азин роуа ианалага… Мҳаџьырра иагаз ракәзаргьы, уахь
иахьнеиз, урҭгьы рыҷкәынцәа изызнеиз аҭырқә рыгәра иго иҟаларц,
рабацәеи ранацәеи хныҟәгашьак роурц азы, аҭырқәа ацхыраара иҭо,
хацәнымырха аибашьрақәа инарылагылазаап, иахьабалак аиааира
дуӡӡақәагьы ргозаарын, зеиӷьаҟам ар рнапхгаҩцәа дуқәа ракәны иҟалазгьы маҷҩымзаап. Уахьгьы-арахьгьы аума рылдыршеит ҳаҷкәынцәа
рыцҳақәа, ҳаҷкәынцәа ӷьеҩқәа!.. Ҭырқәтәылаҟа иагаз аԥсуаа рҵеицәа
аибашьрақәа рҿы идырҳаз ахьӡ-аԥша дуқәа нархас ироуыз сыздыруам,
аха араҟа ҳара ҳарԥарцәа усҟан џьамыӷәала идырҳаз рыхьӡи-рыԥшеи

601

рацәак нҵыра рмоуит, дад, уи ауп ррыцҳарагьы – избанзар, дук мырҵыкәа, ишудыруа, аурыс ҳәынҭқар дахырҳәеит, ареволиуциа ҵысит,
аграждантә еибашьра ҳәа изышьҭоу аибашьра ҿаасҭа ҟалеит. Ҳаҷкәынцәагьы наҟ-ааҟ иашеит уи аибашьра – уажәраанӡа аурыс аҳ ир ирылаз
ԥыҭҩык уа иаанхеит, егьырҭ «аҟаԥшьқәа» рахь иианагеит. Уаанӡатәи
рфырхаҵарақәагьы згәалашәодаз, ма рыӡбахә уҳәар ҟалозма!.. Ара
ҳ-Аԥсынтәылангьы аилаҩеиласра дуқәа ҵысуа иалагахит дырҩегьых…
Маршьан Таташь Ҭырқәтәылаҟа дцаны, ииулак амҳаџьырқәа рҵеицәа
ӡхганы, ақырҭуа «демократцәа», аменшевикцәа драбашьит… «ареволициунерцәа» зхы ҭырҟьаз ажәлар реидкылара далагеит… данамыхәаӡа,
ԥыҭҩык ахьырԥарцәа, аилҟьа-ӷәӷәақәа ааидкыланы, дцаны, мчыла
иахырҳәаз аурыс аҳ иеинрал Деникин диҿцәажәаны идивизиа далалеит – урҭ иман дааны Аԥсны ахы иақәиҭитәырц… Иауауеи-гәышьаӡа!..
Маршьанаа жәытәӡаахыс ирхыргахьоу ҽакы иалаҩашьом, дад, рыӡбахә аҳәара имариоу усым, уи сара сзалацәажәом, ус араҟа иаасгәаласыршәеит ауп…
Абри ауп, дад, иуасҳәарц исҭахыз, Гәыбаа адә-ду ажәа амакны,
саԥыҩлашәа сцәажәеит аха, гәыбӷан снамҭааит. Уи зхаанны иадыруа
зегьы сҳәоит ҳәа иалагар – адунеи аҿы шәҟәык ианӡалашам, аха са
схьааҵәҟьа са сеиԥш иара иазҳәомызт, насгьы асаӡқәеи ахҷыԥсааи
рҭоурыхқәа роуп уи еиҳа игәынкыланы иамоу, даргьы абаҟоу иахьа
шьҭа умҳәозар…
Иҭабуп, дад, сахьурцәажәаз, сахьурҿыхаз – сгәы зырҟычшаз уазажәақәак ахьсурҳәаз!.. Ари аҭоурыхтә драма, уара иуҳәан еиԥш, есааира аҽарҿыцуеит, уеизгьы, есааира гәаԥсахеибаркыгак аланагалоит,
аха иаҳаурызеи, ичҳауа ҳнеилароуп – уи ауп иара идуӡӡоу драманы
изыҟоугьы!..
Ан лыбжьы
– Ҳаҷкәынцәа ахьӡ ду рчаԥеит, нан, аха урҭ уахь ианцоз зегьы иргәаԥхоз џьушьо, аурысқәа шәрыдгыланы еибашьра шәахьцо абыкәу ҳәа ирҿаԥоз ыҟан. Мҳаџьырра ҟалеижьҭеигьы уеизгьы-уеизгьы
митәӡак ҵуазма – уахь иагазгьы, ҳахзырҵәаз ықәӡааны, ҳашьҭахьҟа
хынҳәышьак шԥаҳмоури ҳәа рымаҭәақәа еиҵаҳәаны, арахь иааԥшуа
итәагәышьамзи. Урҭгьы ари шәара шәызҿу раҳар еиҳагьы ргәы канажьуеит ҳәа раҽԥнырҳәон. Акымзарак агәхьаа мкыкәа «хьыӡрацара»
амҩа иқәлеит, ҳарҭ ранацәагьы уи ҳамыцхраазар, ҳаԥырхагамхеит. Из-

602

банзар, Аԥсны азыҳәа уаҳа даҽа мҩак ыҟамызт, нан. Дышқәыԥшӡазгьы
абри бзианы еиликааит с-Кәаҵиа блахшәалагьы. Аԥсны ахы-аҵыхәа
иахьабалак иқәлацәа еизганы, уаа 200-ҩык ирзынаԥшуа аҽыбӷаҟазацәа иманы, Аԥсҭриа ҳәа иахьашьҭоу, нахьхьи адунеи аҵыхәан џьара дцаны, сыжәлар рыхьӡ ҭызгоит, бӷас сырзыҟалоит ҳәа деибашьны
илиршаз еиҳау гәадурас иҟоузеи ганкахьала, аха даҽа ганкахьала
ари рыцҳара дуӡӡахеит ҳарҭ анацәа жәрацәгьақәа ҳзыҳәа, нан. Аиҳарак, саргьы дсеиԥшымкәа, Кәаҵиа мралашара иҭахара лзыхгомызт
згәыҳәԥыхш дааӡаз ианаӡӡеи. Иԥсӡы ааҩны ианлаҳа, лыӡӷқәа ирнылҵаз лнацәхыԥ-шәахсҭақәа ус ишырнызгьы лдунеи лыԥсахит…
Ҳаҷкәынцәа рфырхаҵарақәа зегьы зыбзоуроу рааӡароуп, нан.
Жәытәӡаахыс аԥсуаа рҿы ауаҩы иааӡашьақәа акала иҟан, уи ҿыки-бзыки рыла еиҭаҳәашьа амам… Ани ахшареи реизыҟазаашьақәа, ани аби,
аиҳаби аиҵби рыпату еиқәҵашьақәа… – шәҟәы ианӡалоума, нан, уи!
Ҳаҷкәын Кәаҵиа ԥшӡа урҭқәа зегьы ҟаимаҭла ишилааӡаз атәымуаагьы
игәарҭеит, еилыркааит, уи ауп асҟак ргәы зизыблыз. Даҽакы уаҟәыҵ,
нан, иҽыҵәҟьа иҟанаҵоз умбои. Уи ҟабарда ҽыжәлан, ишмархәацыз
Ҵабалынтә иаб изааигеит, Маршьанаа роуп ҳамҭас изҭазгьы. Уи иара
инапала иагьибжьеит… Кәаҵиа ҟәыбҷа хәба-фба шықәса анихыҵуаз
инаркны аҽықәтәара далагеит. Аҽыбӷаҟазара мгәарҭа иҭигеит ҳәа изырҳәон. Аҽырыҩрақәа раха абаҟаз, аха знык-ҩынтә дзыхьӡаз аҿы уаҩы
иџьеишьартә аԥхьахәқәа игахьан. Уи анаҩс, абџьар аныҟәгара ҟаломызт, ишудыруа, ҳажәлар гәыбӷан рыҭаны рабџьар рыҟәнырххьан, аха
аҩада аԥсҭахьы дцаны, маӡала аҳәаҟьара, аҟама ахархәашьа, шәақьла,
тапанчала ахысшьа иҽаиршьцылон, махәҿала ақәԥара, аисра инаркны дышмаҷӡаз цәгьа дырзыманшәалан, ишьамхы акәзар оумашәа
иҵарын, иҩызцәеи иареи ашҭаҿ реиԥхныҩларақәа раан зегьы драԥысуан, бӷарҵахьы ақәԥарақәа раангьы изқәа адгьыл уаҩы изарбомызт, арахь ихаҭа уахьынаихәаԥшуаз алҿыс еиԥш дкат-като, ӡӷаб-хымкыхҵас акәын дшыҟаз. Анцәа ҳазшаз абарҭқәа зегьы баҩхатәран
ишилаиҵаз ҩашьомызт. Дшысабизгьы иара Анцәа игәрагарагьы илан
– Дыдрыԥшь-ныха аӡбахәқәа дхәыҷаахыс иахьиаҳауаз, ихаҭагьы уи
амҵан аныҳәақәа раан дахьнаргахьаз акәу, оумашәа Анцәа хьышьаргәыҵа илԥха-игәаԥха дақәгәыӷуан, агәрагьы игон. Аибашьраангьы
ӷәӷәала уи шицхраауаз здыруеит. Ишькылкҩы ҳәа ҳазҿу аурыс ҷкәын
баша шькылкҩымызт, нан, уи дагьицеибашьуан, лабҿаба далаԥшнгьы Кәаҵиа ифырхаҵарақәа ибахьан. Уи излеиҳәоз ала, аибашьрақәа
раан, ажәыларахь рҿынархаанӡа, Кәаҵиа лаша, ихаҭагьы ихы иныҳәон,

603

дзаԥызаран дыҟаз аргьы дрықәныҳәон – уҳацхраа, еибгала, иааирала
аибашьра ҳалга ҳәа Анцәа димҵаматанеиуан. Уи хымԥадагьы абаҩ-ҷыда рыланҵон. Иара абри зҳәоз, «деншьчик» ҳәа изышьҭаз ари аурыс
ҷкәын, шаҟа мацқьа-шьацқьа ихы пату ақәҵаны иныҟәигоз, шаҟа Анцәа дхеиҵоз, Кәаҵиа хьыӡкамшәа иҽы ӡәӡәа-иҳәҳәа шаҟа игәцаракны
дахылаԥшуаз оумашәа иубарын. Уи ҳаҷкәын гәакьа иеиԥш бзиа даҳбо
ҳалагеит, иҟазшьақәа, ицәаҩақәа ихаҳкаауан, иаргьы «мамаша», «папаша» ҳәа дҳашьҭан. Бзиа иибоз аурыс чысқәа изыҟасҵон, аха ҳаԥсуа
чысқәа дрышьцылеит… Абри аиԥш аилибакаара аханатәгьы иҟазҭгьы,
аурыс еинралцәеи асолдаҭцәеи зегьы абри «аденшьчик» иеиԥш, аԥсуа
ан дзакәу, аб дзакәу, аеҳәшьа илыҵанакуа аханатәгьы ирдыруазҭгьы,
ҿҭыӡәӡәаала ҳажәлар ирмацәажәозҭгьы, Лыхны иҟалаз арыцҳара дугьы ҟамлар алшон, нан, Кавказ ажәларқәа рҿгьы иахьабалак ус акәхар,
асҟатәи хҵәареи хыԥсаареи аӡәыр дақәшәозма!..
Кәаҵиа иҽышькылкҩы ҳәа сызҿу арԥыс иаџьал мыцхәы иааигәахеит, иԥсынҵры кьаҿхеит, нан. Иара Кәаҵиа иҽы акәзаргьы убас хара
изымцеит – урҭ гәыкны иԥсит, нан, Кәаҵиа лаша рхы иқәырҵеит. Ари
хашҭшьас иамоузеи. Уи сҳәеит ҳәа, уаҩы ихамышҭуа егьыҟам ари адунеи аҿы. Агәхашҭра ыҟамызҭгьы – ԥсҭазаарагьы зыҟаломызт ҳәагьы
рҳәоит, аха иухоумыршҭышагьы анухашҭ ауп арыцҳараҵәҟьа. Ари уажә
ҳазлаурцәажәаз аҭоурыхқәагьы шьҭа изгәалашәодаз, уара иурҿыцит
акәымзар, нан, иҭабуп идуӡӡан ҳәа уаҳҳәоит убри азыҳәа.
…Ԥҳәыс илхымшаз хаҵа дыҟам, нан, аха ԥҳәыс илхымшаз ԥҳәысгьы
дыҟам. Сара аурыс дгьылкаршәра иааӡазгьы дсыман ан бзиаӡа, са сангьы длыман ан бзиаӡа, уи лангьы – ан ссирӡа, уи лангьы… Ус-ус адунеи
аҵантә иаауеит иахьабалак анацәа рџьабаа дуӡӡеи рҳақ ҵаулеи… Аԥсуа ан, аԥсуа анду, анаӡӡеи… урҭ ртәык акы иалаҩашьомзаарын, нан.
Аԥсуаа рҿы, иара са сызхаану аамҭақәа рзгьы, ауаҩԥсы иааӡара, аԥхьан
исҳәан еиԥш, аума зегьы аҵанакуеит. Аԥсуа ԥҳәыс лыԥшӡара, лаамысҭашәара ду рнаҩсангьы, деиҿамсзар акәын, лхаҵа ихәышҭаарамца
змырцәоз, ианаҭаххагьы бџьарла изыхьчоз лакәзар акәын. Анкьа, амазонԥҳацәа ҳәа ззырҳәоз аԥсуа ҳәсақәа раахысгьы, ус иҟан аԥсуа жәлар
рҵас-рқьабз. Аԥсуа ҭыԥҳа, аԥсуа ԥҳәыс ҟазшьала зынӡа Аԥсны аԥсабара деиԥшын: мраҵас дкаԥха-каҷҷон, ԥша ҟәандаҵас дҟәандашьшьыран, гәилҵас деинаалан, бырфынҵас дқашәкаҷон, ӡыхьҵас деихаччон,
ҟәарасоушәа дыҟәбаҟәшәон… Аха иара убри аамҭазгьы, шьхатәылан
амш анааиласлак адыд-мацәыс шыӷәӷәахо, аԥшатлакә шҵысуа еиԥш,
аиҳарак Аԥсадгьыл шәарҭак ианҭагылалак, дыфцырҟьаха даақәгы-

604

лон!.. Ари зегьы уара иуздырам ҳәакәым изысҳәо, нан, ари зегь зысҳәо
жәытәӡаахыс аԥсуа ан абас дыҟан азыҳәаноуп илыхшозгьы зфырхацәахоз, еицакра змамыз рҟазшьа хазынақәа мгәарҭа изҭыргоз. Аԥсны жәытәӡаахыс хҭысс иааҟалахьоу зегьы, хаҭала дрылахә-дрыламхә,
аԥсуа ан лгәаҵӷа иахьымсыз, дызмыргәаҭеиз, амшын еиԥш лоунынтә
дызмырқәыԥсычҳаз иреиҵоу хҭыскгьы ыҟаӡам. Цәыкәбарк ан лылаӷырӡ аӷба арӡсоит, нан… Уара иуҳәан еиԥш, ари ҳҭоурых дуӡӡа иарҿиаз
адрама агәҭа дгылоуп аԥсуа Ан!..
Дарыҟәа иԥа Иашсоу
Ар ирнымиац дхаҵа ӷәӷәоуп…
Мҩа зылгаӡам абнаршәыра еиԥшу ари ҳҭоурыхтә драма ду ашьапы
укит ҳхыбаҩқәа рырҿыхарала, шьҭа иауазар, сара сԥазаҵә иӡбахәқәа
рыла ахыркәшара ҳҽыназаҳкып – уԥа, сԥа ҳәа, еилаҳҵода-еилаҳхуада,
аӡә ҳами!..
Сԥазаҵә ҳәа сызҿу, сгәыӷырҭа ду Мсаусҭ, Ҟабардаа раҳ иҩнаҭа дыҟан
ааӡара. Аҵас ишаҵанакуаз ала, уахь дыргеижьҭеи сара знызаҵәыкгьы
дсымбацызт, аха сахьцалак, сызҿызаалак, амра адгьыл ишаныруа еиԥш,
дысныруан, сыԥсы иара ила иҭан, иара ила илеи-ҩеиуан… Макьана
иарԥысрахь дымнеицызт, дқәыԥшӡан, аха шьҭа дук игмызт. Иарԥысра
дшынҭагылалак дсыздыргьежьран дыҟан – уи иара усгьы бзиа еибабоз аҟабардақәеи ҳареи ҳаиашьара еиҳагьы иарӷәӷәон, ҳаиднакылон… Сԥа иакәзар иӡбахәқәа даара ибзиан иааҩуан, сгәы иахәоит ҳәа
ирҳәозу сыздыруам аха, Маршьанаа игылахьоу аӡәы диеиԥшымкәа забиԥара иаԥсахо ҵеи хьӡырҳәаган дҩыҵхахеит: иԥшра-исахьа, ихшыҩ,
иҟыбаҩ… – зегь рыла деиҭаҳәатәхеит, рҳәон. Иқәра рацәак ишаҵанамкуазгьы, Нхыҵ жәлар рхақәиҭраз ицоз аибашьрақәагьы маӡала
иҽрылаирхәуагьы далагахьазаарын. Ус дшааи-шааиуазгьы, саб иахь
сцароуп, саб сицхраароуп иҳәан, сара еидкылан исымаз уаа-фышәҩык
абрагьцәа-аибашьцәа иҽырҩашьан дрылалазаап. Сара ари зҳәо, ҭоурыхла ишудыруа аиԥш, Нхыҵи-Аахыҵи сабрагьуа сҭеижьҭеи акрааҵуан, Имам Шамиль ихаҭеи сареигьы ҳаиқәшәақәахьан, џьарак-ҩыџьарак ҳаицеибашьқәахьан…
…Ҽнак ашарԥазӡа ахышқәа рбаахкыра ҳажәлан ҳанеибашь, уҷкәын
дҭахеит, аха фырхаҵара-дула дҭахеит ҳәа ажәабжь хлымӡаах ахыкәа-

605

лаа еиԥш инасгәыдырҵеит! Уи ара дабаҟаз сҳәан, сеилагахьан, ари
аиԥш «агәырӷьаҿҳәаша» сзаазгаз иара убраҵәҟьа иларгәыдҵан исшьырц аԥсык аасыгхеит, аха нас мчыла сҽаасҟажеит – маҷҩы ахьырԥарцәа
ҳацәҭахахьазма, урҭ рзы усҟак уҽушьцәомызт, уажә уара уԥа-хаҭаҵәҟьа
данҭаха аума еиҳа амца ануцралаз ҳәа сыбла ихырҳәаалар алшон…
Дара 600-ҩык напхгара зысҭоз абрагьцәа рыбжеиҳараҩык Маршьанаа ҳаҷкәынцәа ракәын, иҟан ахҷыԥсаа иреиуаз, ԥсҳәаа, асаӡқәа, иҟан
Нхыҵтәиқәа – аҟабардақәа, даӷьсҭанаа (ауарқәа, алазгьынқәа, лакаа),
исыдгылоз ашәанқәа…
Ишудыруа, ҳарҭ Амаршьанқәа адунеи аҿы зегь раԥхьа иҳаргылоз
ауаҩреи ахаҵареи роуп. Саныҷкәынаӡаз аахыс ауаҩреи, аламыси,
афырхаҵареи рзы соуп зҳәо аӡә ишьҭахь сгылап ҳәа сгәы иҭамызт –
хырҽхәарам ари, ус иҟан сыуаҩышьа, ԥсабарала сцәаҩа – ус иҟан сызхылҵыз, ус Анцәа сишеит. Саагылазар хьымӡӷ сымфацызт. Уажә ицоз
Кавказтәи ақәԥара дуӡӡаҿгьы хьаҵраки хыларҟәраки сзымдырӡо, алу
еиԥш сгьежьуа, агәҭа аилашыҩкраҵәҟьа салагылан. Ҳаицалагылан
сашьа гәакьа Шабаҭи сареи. Уи саргьы дсеиԥшмызт, уи иӡбахәқәагьы
умаҳацкәа уҟаларым, сара уажә ара узеиҭаҳәара салагом. Сара иузеиҭасҳәо хаҭала са сзықәшәаз ауп. Са сзықәшәахьоу зегьгьы ҳәашьас
ирымоузеи, аха сыҷкәын данҭахазтәи ахҭыс заҵәык ауп иуасҳәо, избанзар ари ахьаацәгьа уара иузааигәаӡоуп, ухаҭа узықәшәаз ауп, иахьагьы ургәжәажәо имцаԥшьха иуцроуп. Уаха абри ануҩуа ҵхыбжьонгьы
узмырцәо иароуп. Ари убома нас Аҟәа, қыҭа дук еиԥш, алашбыжьқәа
шалыҩуа, афымца-лашарақәа (ҳара ҳхаан уи абаҟаз) идырҩашьаз
рбаӷьқәакгьы, шьҭа ашара иаамҭоу џьшьа, аки-сиҳәа ахьеиқәҿырҭуа…
Иубоума ҳажәлар зҭанҵәахьоу Чачаа раҳҭынгәара ду еилаҟәыбаса
аӡыгәҭа иахьҭажьугьы удоуҳа еиҭашьақәнаргыларц егьагымхо «ишыгәаҭеиуа»… Арҭ Ачачбақәеи ҳарҭ Амаршьанқәеи жәытәӡаахысгьы иҽеимкәа ҳаизыҟан. Ҳабдуцәа рхаангьы дареи ҳареи ҳаимак иахҟьаны
Аԥсны аибашьра дуқәа ҟалахьеит, уи амшала Аԥсны ладеи-ҩадеи
шеибакәугьы ҭацәқәахьеит. Ҳара адунеи ааршазар Аԥсны иақәиҭыз,
ԥшәымацәас иамаз ажәлантәқәа Аԥсны ҳамаукыр аауазма, аиҳарак
ҳԥашәқәа ахьыҵоу Дали Ҵабали. Ачаа ракәзар дырҩегьых акы иамоу
усын, иабатәиқәадаз Чачаа! Ианҳмыхәаӡа, рықьачақьцәа рхы иархәаны, маанала, гызмалрыла иҳаҵалеит – рыԥҳацәа рыла ҳхырхуа рҿаархеит. Уи сҳәеит ҳәа, раԥхьа ҳара ҳаҳәшьцәа рхыхралоуп маӡа-аргама «ҳҳәынҷара» нап шадыркыз – ус ауп ҳаҳәшьаду Рабиа-Ҳаным
Қьалышь иҩнаҭа дшаанагазгьы. Ус ауп дара Ачачбақәа раҳәшьцәа

606

ҳара ҳахь иҭанагало ишалагазгьы – аԥсыӡкыга аркьыц иаҿоу арҵу
иаҩызан урҭ, иҳарбаны «ҳаларкуан». Цәгьакы-бзиак аҿы Аҟәа ҳанааилак, акьанџьақәа реиԥш иеилаҳәа-еилаца ҳҿаԥхьа иаацәырыргон
– рыԥшра-рсахьа ҳатҟәарц азыҳәа. Дара, аиашазгьы, инеибеиԥшны
зегьы нцәахшаҵас иргачамкгақәан. Сашьеиҳаб Баҭалбеии сареигьы
раԥхьаӡа «иаҳзеимакырахаз» Ачачҳа ус акәын дшыҟаз. Сыҷкәынамзи,
уи убри аҟара сыхшыҩ лытҟәеит, сашьа гәакьа иԥырхра сгәанарԥхо
аҟынӡа, аха Анцәа ду иџьшьаны, сабџьар еибамгеит. «Даҽаџьаразаргьы
абас акәын ҳашурԥхашьоз… иаагишь арахь уи умаџьаражә, усҭ абри»
ҳәа Баҭалбеи иҟәныз икалаҭа тапанча ааиҟәныхны иансиҭа ауп иҭҟьан
иҟаз сыхшыҩ аҭыԥ ахь ианааиз. Усҟан уи дышсеиҳабыз еиԥш аҟәыӷареи ахачҳара дуӡӡеи ааирԥшит, ҵаны, ашьҭахь иага хкрыла ҳаиванагалақәазаргьы, иахьатәи шәбызшәала иуҳәозар, аполитикатә мзызқәа
ирыхҟьаны… Ачачҳа санлыцрыҵ, сынасыԥ Шәантәылаҟа сымҩа археит – ашәанқәа раҳ Ададашьқьылиан иԥҳа сразҟы далашәеит. Дасу
ибла ҭабаа диблаҭыџьџьоуп рҳәоит, аха уи ҿык-бзык иазымҳәартә
дыԥшӡаӡахаҭаҵәҟьан, изакәызаалак акала Ачачԥҳацәа рышьҭахь
дгыломызт. Уимоу иахьраԥылгозгьы рацәан, избанзар, лыԥшреи лҿабызшәа хааи рнаҩс, ҳарҭ ахацәа днаҳацлабыртә, дҽыжәлон, иахьааҭаххозгьы, соуп зҳәо аӡәы диҵамхо, аҳәа лҟьон, абҵы лыршәуан…
аибашьра дазҟазан. Лыхшыҩ бзиан. Ланнаӡеи даԥсыуан аҟнытә, аԥсшәагьы лҳәон абарҭ ҳаиԥш. Абас ашәанқәа раҳцәа раԥхьаӡа ирыуахаз
сара соуп… Ашәанқәа сара схаан қарҭааи қәҭешьааи рҳәатәы зынӡагьы иацныҟәаӡомызт, рыԥсы ҭасгьы иҟамызт – ҳара Амаршьанқәа
иаҳҳәоз акәын урҭ ихарҵоз, ԥсроуп иҟоу, аҳаҳаи амарџьақәа ҳәа
ҳабжьы анааҳаргалак, аӷьараҳәа иааҳавагылон. Даргьы убас агәаҟра
ианақәшәалак хьаҳә-хьачарада ҳнарывагылон – ажьрацәара «аус»
шауа еиԥш даҽа абџьарк аус азуӡом. Уи ауп ажәларқәа реиныршәареи, мамзаргьы, ахш ахааҵа анарҭо еиԥш, зынӡа наҟ реилаӡҩареи рзы
жәытә-натә аахысгьы шьоук ари «амаана» рхы изадырхәо. Аԥхьан
ишысҳәаз еиԥш, убас иҟоу «хааҵақәан» Ачачҳацәа. Урҭ Дали Ҵабали
ианҭанагала-нахыс «ҳахш ахааҵа» заҵа иамкрыз, еиҳагьы еилададахеит, аишьцәа ҳшьеи ҳахши еилаҭәеит, уаанӡа иҳаламыз аҭыӡшәа
бааԥсқәа ҳалалеит. Ҳарҭ ԥсабарала ҳашдуқәаз еиԥш, ҳҭыӡшәақәагьы
дуӡӡахеит. Ус еиԥшқәа аижәлантәқәа рыбжьара иагаџьара иҟалахьеит,
иахьагьы шаҟа уҭаху ыҟоуп, аха ҳара абасҟак наӡаӡа аҭоурых ҳзалалаз
ҳдура аҟнытә ауп. Башақәак ирыхьыз ак акәзар ҳазгәалашәодаз… Ари
хырҽхәарам – ҳазлаҟаҵәҟьаз ауп…

607

Уи иазаауазеи, аԥхьан сажәа ахы зыскыз, еиҳа ихадароу ашҟа
сиасып. Сыԥсҭазаараҿ сзықәшәахьоу ахҭысқәа зегьы иреицәахаз
ахҭыс-хырзаман-еиқәаҵәа – сԥа-заҵә иҭахара! – сузалацәажәап. Қьалышьбеи-дугьы иуеиҳәеит ҳәа сыҟоуп зны «ҳарҭ ианакәызаалак ҳаӷацәа аби ԥеи ҳаибадырааӡом» ҳәа. Уа диашоуп Аԥсҳа ихаҵкы. Аха уи
аиԥш аҭагылазаашьа ҳазҭада – рхала иаама ҳаӷацәа? Амҩа дзырбада?
Иҳачзырчада? Ихаҵаны уҟаз, наҟ-ааҟ ҳаиҿагыланы ахышқәеи ҳареи
аибашьра ҳақәзыршәазгьы ҳара Кафказаа ҳамааибра, ҳаиҵашьыцра
шакәу, раԥхьаӡа урҭ арахь иҭазгалазгьы, дара бӷас иҟаҵаны, зашьцәа
рықәхра зҽазызкыз ачарҳәаҩцәа шракәу…
…Схаҵа-ӷәӷәаӡаз џьысшьон сара стәала, аха уҷкәын дҭахеит, иԥсыбаҩгьы аӷа исанӡӷә аҿы иаанхеит ҳәа ансарҳәа – сыбӷа аҿеҩ ҳәа иааԥҵәеит, иласықәлашьцеит, сшьамхқәагьы насыҵаҟәалеит. Изуцәызӡари, уи аганахь хачҳарала уара усиааит сашьа, уара уҽшурӷәӷәаз еиԥш
сыҽсызмырӷәӷәеит, доуҳала усеиҳахеит, иҟалап угәҭыха дуқәа ақьаад
иахьануҵо ԥсҿыхган иузыҟалазаргьы (уажәгьы узҿу уи ами). Сара уи
аиԥш Анцәа исылеимҵеит. Сара калам ын«ҩыгас» искыз, тапанчан
сажәа злаҭсырҟьоз, ма урҭ схы иархәаны сгәы снапала исырҭынчыр
акәын, мап анакәха, адунеи самкуа цәгьала сықәхаран сҟан…
…Сԥа-заҵә ишәаџь ансаҳа акыраамҭа ахаҳә еиԥш сшәны, сҳашҳатәараха стәан – ма дызбахьандаз, ма илакҭа сҭаԥшхьандаз! Иԥсыбаҩ аӷа
инапаҿы иахьыҟаз акәын зынӡа сеилазгоз. Урҭ уажә уи ила сылахәаахәҭра ишалагоз здыруан, дара рытҟәацәа иҳамаз ҳамырхырц азыҳәа;
атҟәацәа иҳамазгьы «адуқәа» иреиуаз ракәын. Ус иагьыҟалеит, ԥыҭҩык
урҭ рыҭаны сыҷкәын иԥсыбаҩ ааҳгеит. Иаазгазгьы дзааӡаз ҟабардаа роуп, деилаҳәа-еилаца, дааӡа-дыхьча сыҷкәын дсыздырхынҳәит,
«гәырӷьароуп», «чара утәуп», аха иабаҟоу ҳаҩн-ду ашҟа ҳазланеиуеи,
сашьцәа ԥыҭҩык, Баҭалбеи бзиахә дназлоу (Хьымкәараса итәы усгьы
исҳәом) бӷас иҟазҵаз ҳаӷацәа ҩнатәоуп уаҟа, урҭ дәылцамкәа неишьас
иҟои?! Арахь са сыбӷа ԥҵәеит шьҭа, исурҟаҵои, сыҷкәын иакәын иахьа
уажәраанӡа гәашьамхыс исыҵаз, доуҳамчс исымаз!
Сԥа дзааӡаз аҟабардақәа рышҟа ма дҳазнагонда, аха уахьгьы
еиҳа еицәоуп, иахьабалак аӷа ибаахкырақәа ҟаҵаны, иҽирӷәӷәахьеит, уаҟагьы иҟоу ҳара ҳҿы иҟоу ауп – аишьцәа еиҩнашеит, шьоук аӷа
рыҽидыркылеит, шьоук ҳәаҭыхла ишеибашьыц еибашьуеит. Сыҷкәын
дзааӡаз ракәзар урҭ рыҩнаҭа ццышәыртәхьеит. Жәытәаахыс иаҳзааигәоу ҳгәылацәа аҟарачқәа рҿы анакәхагьы – усоуп, аедыгьқәа рҿы
еиӷьым, аҷыҷынқәа рҿы, даӷьсҭанаа рҿы аҵкыс еицәоуп, аублаа зынӡа

608

ақәӡаарахь рхы кыдуп. «Дабаҳго, жырҭа змауыз сыҷкәын, иабаҟоу
ҳаԥсадгьыл, иаажәг, исшәырба уара!» – арҵәааҳәа иҳәҳәон сгәы.
Изулак сыҷкәын ауапа дылаҳәан дахьықәыз снеин, ихы-иҿы хтны
снаиҿаԥшит – асаркьа снанԥшылазшәа, сыԥшрақәа наихыскааит,
ақәасаб ԥшқарах ахәеиԥш, аарла еинышәшәылахьаз ихәы-ижьы сылаԥш нақәшәеит. Иблақәа аахтны, «иззы, саб, ҳзыршьуеи?» – иҳәарызшәагьы сгәы иааснаҭеит. Иаазгәаӷьын, ихы-иҿы ааиԥхьысшьышьаан,
даасыгәӡит. «Умшәан, ара сыҟоуп» ҳәагьы аасхәеит. Макьана ицәеижь
цқьа имыхьшәашәацшәагьы аазбеит – гәҩарасгьы исоуит ахы аниааха иаразнак дҭамхазар ҟалап, дыхәны дахьышьҭаз дытҟәаны дыргазар акәхап, дара ртәқәеи иареи анеиҭнаҳԥсахлоз аламҭалаз дшьны
дҳарҭазар акәхап; аӷа бзиа иҿы аус умазар иубаргәи, иаҳԥеиԥшызи,
ҳарҭ аубыџьырқәа ҳәа сгәы сеиҭанҭауазыргәышьеит. Ҳаԥсы-ҳанха
Лаҭа ҳгәараҭаҿ днаганы даҳжыроуп ҳәа сгәы иҭаскит. Иагьҳалҳаршеит
убри ҩаха-ҩымш рыла, сакасала Марыхә акаҵәара дхагаланы, устәи
ҵхыбжьон дааганы, маӡала ҳабдуцәа рнышәынҭрақәа рҿы иԥсыбаҩ
аҭыԥ ылҳкааит. Уи маҷк сгәы арҭынчшәа сааҟалеит зназы, аха, иалоухи, сгәырҩа сзазымиааит, ишызбоз иаҳа-иаҳа арыжәтә џьбара еиԥш
исылсуан – умилаҭ рхьааи ухатә хьааи анеицылалак зынӡа ауаҩы
дашьӡозаап, аиҳарак умилаҭ хьаа аԥыжәара анузамҭалак. Сара уажә
ус сыхьит, аиҳарак ашьаарҵәыра ҳалазыргылаз ачарҳәаҩцәа ргәаӷ
ахьыскыз аҟнытә, сыԥсыҽхеит, умилаҭгьы, ужәларгьы, уԥсадгьылгьы
зысҭахузеи, адунеи сыззықәыз сԥа заҵәы дыҟамзар ҳәа сазхәыцит.
Сҽысшьыр моу сымамкәагьы сааҟалеит. Ԥаса ар ираԥызан еибашьуаз,
ар рхы аҭгара акәым, рҵыхәагьы сзымхьчо сааҟалеит – ачаӷьа сҟырҟы имылбаауа акрыфара саҟәыҵӡеит, ачгара ҵызгеит (иԥхасшьоит
абыржә иахьуасҳәогьы). Сара ас санырба, сҩызцәагьы сыцгәырҩара
иалагеит – аҿашәа ҟарымҵо сахьтәаз иааины иаасыватәеит. Арашь
иаԥызгоз сеибашьыга-ҽыџьбараҵәҟьагьы хырқәақәо иаасывагылеит.
Ари зынӡа иҭархаган, аха ауаҩы дызқәымшәо егьыҟам адунеи аҿы.
Арахь Кавказ шеибакәу абылфҩы алышәшәоит, абылра иаҿуп, Дал
аԥсҭеиужьра амца ҭашуп, аӷа ибзарбзан гәыргәырбыжьқәа ҭыҩуеит.
Ахаҵа ишьамхы иҵхны дантәаша иаамҭоума! Уигьы сгәы аҟәышра
еилнакаауеит, аха схы сзаиааиуам. Хазгьы Шамиль ду иԥа-заҵә аӷацәа
дытҟәаны данрымаз изаарыцҳахьаз, ҭакс ириҭахьазгьы аасгәалашәоит. «Уԥа даҳшьуеит уҽҳаумҭар» ҳәоуп изаарыцҳазгьы. «Дышәшьы, уи
дышәшьыр – даҽаӡә дысхылҵып, сыҳәсақәа ҵеида саанрыжьрым», –
абри ауп ҭакс ириҭазгьы. «Уԥа-заҵә уара узы уаҳа акгьы даԥсамкәоу!»

609

ҳәа ианџьаршьагьы: «Сыԥсадгьыл еиҳау егьсымам» ҳәа аҭак риҭеит.
Сара уигьы сазырҭынчуамызт…
Абас сшыҟаз ҽнак, ҳарҭ абрагьцәа ҳҽыԥхьакны ҳахьтәаз аҳаԥ аҿы,
ҳазлалԥшааз, неишьас иҟалҵаз сыздыруам, ԥҳәыск днеит – зхы инаркны зшьап аҟынӡа шәы-маҭәала еилаҳәаз, хԥаҟа шықәса зхыҵуаз саби-хәыҷык дызцыз. Ари леиԥш аԥҳәыс џьашьатә данызбагьы сахьтәаз
сзымгылеит – ихоуҵарыма?
– Ари уара уоума, Дарыҟәа иԥа Иашсоу? – ҳәа ҿаалҭит лара, анс-арс
акәымкәа.
– Ааи, – сҳәан, аарла схы сааҩахеит.
– Уара узықәшәаз еицәоугьы шыҟоу уаҳар, крахьуфарагьы убарым!
– лыбжьы аарымчны дырҩегьых даацәажәеит.
Оумашәа иаазбаӡеит ари лцәажәашьа, ибзыргәаӷьызеи абри аиԥш
ажәа саҳәара, измааноузеи ибҳәо, базусҭада ҳәа сналазҵааит, сгәы
сыҵаххны, ашырҳәа сагьыҩагылеит. Абар исалҳәазгьы: «Егры аарцә
инхо Аимхаақәа сырҭацоуп сара. Сызланагалаз аҭаацәареи Егыр-нырцә зымҽхакны изкыу Адианааи аиӷара рыбжьан. Адианқәеи Чачааи
жәытәаахыс реиуарақәа шыҟоу иудыруа ауп… урҭ ҭахак ааҳарҭомызт,
аҵыхәтәанк сыԥшәма зынӡа даадмырбӡо иалагеит, аиҳарак дичычаӡеит
ҳзааигәараӡа инхоз аҳ Адиан Кәаҵиа. Сыԥшәмагьы схьаҵуеит ҳәа игәы
иҭамызт аха, ари димыхәаӡошәа аниба, мышкы зны анибарҵәарахь
ҳкылеибамгар амуа иҟалар алшоит, уи аҟнытә, аибааӡара ҳабжьаҵаны,
ҳаинышәар еиӷьуп ҳәа игәы иҭеикит. Ари ансеиҳәа мап ахымҳәаакәа
садгылеит – аиашьара зҿы иубжьоуҵарц уҭахыу рзы схы сышԥеигӡо,
сҳәеит.
Абар нас дук мырҵыкәа ажәа инаҳҵеит Адиан даҳҭаарц. Шьыжьы
инаркны афара-ажәра иазкыз аишәа-чара архиара ҳаҿын. Сара усҟан
хҩык ахшара сыман, аиҳабы жәаха шықәса дрықәын. Ҳасасцәа «бзиахәқәа» уажәымзар-уажәы иааиуеит ҳәа ҳшырзыԥшыз, ҳгәы-ҳҽанӡамкәа иааҳхыкәшан, бџьарымцала илаҳақәлан, схаҵа иара уаҵәҟьа дыршьит, сыҷкәын аиҳабы дымҵарсны рҿынархеит. Сара уи дрымсхырц
аҩны саадәылҟьан, абӷьааҳәа снарышьҭалеит. Са сандәылҵ агәыбжьанытә сыҷкәын хәыҷы, ацәгьоуцәа иҟарҵоз днаҿыԥшны, иашьеиҵбы
дахьгараз днаихагылан, аҩсҭаацәа иахьимԥыхьадыршәаз сеидру, ҟамала дааисуа дишьит, ихаҭагьы даншәацәа, иара убри аамҭазы ахш ршны
изҭаз ачуан ду асаџьақ иахьақәгылаз дхышәҭны дынҭаҳан, дынҭаблы
дцеит… Схаҵеи схәыҷқәеи анышә ианасҭа аухаҵәҟьа, иаҳзиуз азмырхакәа, Адиан лахша деиҭанаҳақәлан, саргьы срытҟәеит, ҳмал еимҵәа-

610

ны, саргьы снадкыланы, Егыр нырцәҟа сыргеит. Акыр шықәса сытҟәаны
еиуеиԥшым ауаа рҿы тәыс сыҟан, рхәура сҭан. Аҵыхәтәан зҿы снанагаз, еиҳа уаҩрак илашәа дыҟан, иаҳҭнырԥарцәа рахьтә иреиӷьыз аӡәы
сизиҳәан, «сеихраҵаны» хаҵа сишьҭит. Убри иахьтә ԥа дсоуит. Ҽнак
сысаби дсырцәоит ҳәа дырҵысуа игара сшадтәалаз, сыбжьы ҩҭкааны,
инарҵаулаӡан самхақәыԥсычҳаит – убри аҽнынӡа сыԥсы иахырзааны
сгәырҩа атәы аӡәы иасымҳәацызт. «Ибыхьзеи, банаџьалбеит, асҟак
бзырқәыԥсычҳауазеи?» – ҳәа дсазҵааит схаҵа. Иага мап скындазгьы,
сзықәшәақәахьаз сҭоурыхқәа иасымҳәар имуит. «Иа Анцәа ду ҳазшаз, исаҳауа закәызеи! Усҟан итҟәан ибцәыргаз быҷкәын са сакәзаапеи, сан боума хатә ԥҳәысс исымоу!» – арҵәааҳәа дыҳәҳәеит, ибжьы
инашьҭарххны, аҵықь ҳәа ахысбжьгьы аагеит – иҽишьит!.. Убригьы днаганы зегьы зфо анышәаӡа днасҭеит. Ари иубо ахәыҷы сыҷкәын иҷкәын
иоуп: аҩыџьагьы мгәарҭак еицҭиааит, изҭиаазгьы сара шәынкыдҵа
сымгәарҭоуп!.. Абар, абас ауп адунеи сшықәу! Уара хьӡи-ԥшеи згым
Маршьан Иашсоу бзиахә, Дарыҟәа ду иԥа, иԥхоумшьаӡои сыҷкәын дҭахеит ҳәа акрыфара уаҟәыҵны ауаа ахьургәаҟуа, жәларык зықәгәыӷуа ар
ршьамхы рыҵӡаа еилартәаны иахьумоу! Еиԥшумашь, уара узықәшәаз
арыцҳареи са сзықәшәази?.. Уазхәыц абри!» – лажәа даалган лҿаныналхоз, баангыл, банаџьалбеит ҳәа сналхьынҳалеит, быҷкәын дсыҭ,
дсааӡоит ҳәагьы саалыдӷьаҵәыӷьаҵәлеит. Иџьоушьаша, иара ахәыҷгьы
зназы сышҟа шьаҿақәак ныҟаиҵан, дааҭгылеит. Аԥҳәыс зназы дгачамкны даасҿаԥшит, нас, иаалгәаӷьын, иара убраҵәҟьа, ибзиоуп, уара ахазына абри аиԥш ахылҵшьҭра змоу ԥас дануҭахха – духызбаауам ҳәа
ҿаалҭит. Ахәыҷы длымшәх, ларгьы лыԥсы лшәыршьа ҳәа сарӷьажәҩацәа инарыдсҵан, сара уажә азы сахьцо сзымдыруа, ақәарқәашьеира
иалагаз сҽы саахан, аҽыжәлара сҽыназыскит. Аргамагьы иааздырит
ианакәызаалак сгәашьамх зырӷәӷәалоз доуҳамч-баҩҷыдак ҿыц ишынасылалаз, еиҳагьы гәаӷла сааибакӡан, дырҩегьых саӷацәа сырҿагыланы, сеибашьра сырҿыцырц сгәы инҭаскит.
Сара сеибашьра сырҿыцит аха, уи аамҭаз нхыҵгьы-аахыҵгьы
зегь бӷас иҳамаз Шамиль иусқәа зынӡа иҽеимкәа иҟалахьан. Ари
1859 шықәсазы акәын. Сара схы сымагәыхьха сантәаз, иаргьы уаҳа
наилымшо, аҵаа-ҵлақәа рыккараҿы хаҳәык дықәтәазаарын, – дызмыхәаӡаз аурыс ҭауад, ар рԥыза Бариатински иҽииҭарц ӡбны. Гәыниб
ҳәа иахьашьҭоу аҿаҩа дгьылаҿ ауп ари ахьыҟалаз. Абракәын Шамиль
аҵыхәтәан изынхаз имиуридцәагь иаргьы рҽыԥхьакны иахьыҟаз.
«Изынхаз» зысҳәо, урҭ абжеиҳараҩык иҵаркхьан, чарҳәаҩцәахахьан,

611

аӷба анӡааҟәрыло аҳәынаԥқәа шыбнало еиԥш, ӷәарапара иԥырҵхьан.
Аиҳарак иара диаӷаӡахеит Қьибиҭ-Магома зыжәлаз. Уи аӷацәа иҽрыдикылеит, урҭ бӷас иҟаҵаны, ииулак Шамиль дахҳәаны, иҭыԥан имамс
иҽыҟаиҵарц, иахьабалак дара ртәылан даҳхарц игәы иҭеикит. Ҳара
ҳҿы иҟаз ахаҭаԥсаҭа – сашьа бзиахә Баҭалбеигьы Дали Ҵабали моу,
Аԥсны зегьы аҳас уаҳҭоит ҳәа дақәдыргәыӷхьан (ус дақәдыргәыӷхьан
ихәыҷаахыс Петербург шасыс иҟаз, уа аурыс ҳәынҭқар иаҳҭынраҿы
ирааӡаз егьи ҳашьа – Маршьан Зауасҳангьы, аха уи итәы акалашәа иҟоуп, алацәажәарагьы мариам), аҵыхәтәан урҭқәа зегьы шбаша еижьагаз
анеиликаа, иашьцәагь дышрылгаз, ихгьы шықәихыз аниба, сабакылси,
агьааурқәа сраԥгыланы ҳахазынаҭрақәа дсырбо ҳәа, игәы дҭауазыруа
дҵәыуон…
Шамиль иҽԥхьакны дахьыҟаз Гәниб хыхь ахра ацәқәаҿы анеира цәгьаӡа иуадаҩын, аха иҿҟьаса ишьҭаз ахышқәа ахацқәа кыдыргыланы, аӡарҵәиқәа рхы иархәаны, уахь ихалеит. Уаҟа сааҭк аҟара
аҳәаҭыхла анибарҵәара цон… Шамиль имиуридцәа аӡәырҩы ҭахеит,
иаанхаз ахыц-ҩыцгьы иаргьы цәгьаԥсышьала раӷацәа рыԥсы рцәыргеит, ибналаны, даҽаџьара даҽа ԥхьакырҭак аҿы рҽырҵәахит, аха
уаҟагьы ар ӷәӷәа рыкәдыршеит – 14 баталион! Уажәраанӡа ҩеижәа
шықәса инарзынаԥшуа Даӷьсҭан зегьы иаҳыз, зхаҳәатәада ыҟамыз ари
ауаҩ, царҭа имамкәа аҭшәарра бааԥс дыбжьарцалеит. Аҵыхәтәантәи
аимгеимцаразы дҳашҳатәараха дзыҩнатәаз асаклиаҿы (ақәацәаҿы)
зыԥсы ихҭнызҵо ҳәа изынхан имаз иҩызцәа иашақәа, уара узықәшәо
ҳаргьы ҳақәшәароуп ҳәа, ивагьежьуан. Аҳәса еибарӷьаҵәыӷьаҵәуан.
Шамиль иҷкәын заҵә ихы зниҟьара изымдыруа, иҟама амҳасҭа еиларӷәӷәа икны, ихәу агыгшәыг еиԥш, дхагаха асаклиа дыҩнагьежьуан
(иауауеи гәышьаӡа, ҳаҷкәынцәа рыцҳақәа!). Уи саб адҵа ансиҭо ҳәа
дыԥшын, ҳаӷацәа ҳаԥсы шҭоу ҳаҽраҳҭарым, зны ҭаацәаныла аҳәса зегьы ҳшьып, нас саргьы сдәылҟьаны, хаҳәырҵәиаа сҿынаханы, ҳаӷацәа
ршәақь ԥынҵа сҽахысшьып ҳәа игәы иҭеикхьан! Аха Шамиль макьана
ус еиԥш дҵа ииҭомызт, ихы рҟәны, дынкахәыцуа дтәан. Ииҳәарызеишь,
анаџьалбеит, ииӡбарызеишь ҳәа зегьы рыгәқәа ҭӡыӡаауа изыԥшын.
Ҩбаҟа сааҭ абас ирхыргеит. Ус Шамиль, ацәа даалҵызшәа, ихы дааҩахеит, ашырҳәагьы дҩагылеит. Иԥа ихы наиқәкынгьы ҿааиҭит:
–Уҟама аҭра иҭаҵа, сыҷкәын… сыҽрысҭоит – уаҳа ԥсыхәажәла ҳамаӡам!
Ари заҳаз иҷкәын, иҟама ыршәны наҟ инкаижьын, адыжәҳәа игәы
дааҭасуа, ихаԥыцқәа аҿҿа рыҵго, дааӷызыӷызит!

612

Шамиль аҵыхәтәантәи аамҭақәа рзы дызмыхәаӡаз аинрал Бариатински иҽииҭарц асаклиа ашәхымс дынхыҵит, имиуридцәагьы
наишьҭагылеит. Иҽзиҭарц игәы иҭеикыз Бариатински иааира дазԥшны аккараҿ ахаҳә данықәтәаз аҽны акәзаап, ишысҳәаз еиԥш, саргьы
иҭахаз сыҷкәын игәырҩа сашьны сантәаз, аԥҳәысеиба лысабии лареи
анысҭааз, ажәабжь уаӷеимшхарагьы ансалҳәаз. Уи абаҩ-ҷыда зланаҵаз, дырҩегьых аԥсҭазаарахь иархынҳәыз сара, сеибашьра еиҭасырҿыцхаҭаҵәҟьеит: сыр сыманы акырџьара ҳаӷа ибаахкырақәа сеиҭарыжәлахит, Нхыҵи-Аахыҵи қәыџьмашәа сырҭагьежьит, Шамиль илымшаз ҟасҵоит ҳәа, ауаа реидкылара сҽазыскит, шьҭа уаҩ дзыхәо ҳәа
егьшыҟамызгьы. Аҵыхәтәанынӡагьы убри сшаҿӡаз саҿын. Ахышқәа
шиааира ианиааиӡагьы, такәаамҭа анбжьыс, уабрагьцәа уман абна
улҵ, ҳауԥырхагахом ҳәа ажәа снырҵо иалагеит, аха ахаан ҳаӷацәа
сыбла ааԥшуаны сыҽрысҭом, сынрышәом ҳәа Маршьан-ҭоуба зухьан
аҟнытә, уаҳа абна сылымҵкәа сшабрагьуаз мацара, сықәҵны мшыннырцәҟа – Ҭырқәтәылаҟа сцеит. Сахьцоз дызгеит ани асабигьы – Шабаҭ ҳәа сашьа ихьӡ зыхьӡысҵаз. Уи ҳарҭ Амаршьанқәагьы ҳакәымкәа,
иара аԥсуаагьы рымацара ракәымкәа, Кавказ ажәларқәа залымдаррала ҳаазықәшәаз арыцҳарақәа зегьы, шәара шәҳәашьала, дырсимволны изҳаит: ԥшра-сахьала, ҟазшьала, хшыҩла деиҭаҳәатәхеит, имч
гарҭагьы изамҭо дыӷәӷәаӡахеит, саргьы исылшоз ала ааӡара игсымжьит.
Ҵыхәаԥҵәарадагьы уи дзызҵаауаз, гәҭыхас имаз иԥсадгьыл Аԥсынтәыла алахьынҵакәын. Убригьы ҳарҭ иурҿыхаз зегьы ҳаиԥш, удоуҳа дарҿыхан, Кавказ ду давагьежьуа давоуп, макьана арахь ааишьа изыҟамҵо.
Мышкы зны иара ишиҭаху иабдуцәа рыдгьыл ишьапы изықәыргылар
ауп ахақәиҭра нагӡаҵәҟьа аныҟалогьы…
Уажә азы адунеи атеатр аҩныҵҟа уара удоуҳамчала узҩахаз
ари аԥардеиқәаҵәа макьанагьы ишаартыц иаартуп, асцена иқәуп,
ажәытәтәиқәа реиԥш, аҿатә қьачақьцәагьы, ихадароу арольқәагьы аанызкыло дара роуп. Аха, имгәыӷкәа иԥсхьада, ҳаӷоу зынӡа иаџьал цәгьахеит, аамҭа усҵәҟьа ицарым – ҳааԥеиԥшып! Ҳара доуҳала иаҵахаз
уааӡам, сашьа, Кавказ зегь рҵыхәтәанынӡа забџьар харшалан изкыз,
згәамчи зхықәки зымԥсахыз, аамҭала ихьаҵыз ҳауп. Еиҭасҳәахуеит –
ҳааԥеиԥшып зегь зыӡбо, зегь зыхәшьадуа Аамҭа!

Аҭоурых агәашәқәа
Амбатә шәылшеит ҿыц игылаз,
Аӷа иҿагылаз абџьар шьҭых!..
Аҟәа, мраҭашәара иахьаду акалҭан, еиҳа иахьреицәоу аӡырчраҿы
инхон Мсаусҭраа. Изыҩназ аҩнкьыбжа иаакәыршаны ӡмахран, апҟыз
ҭашьшьы. Аӡын араҟа хьҭан уаҩы ишимбац, аԥхын иааузымчҳартә
цәыҵаҟәыкыран, ауарқь-фҩы зхылҵуаз аӡмах ипылыпылуа иҭаз адаӷь
бла-ҟәбарқәа уахи-ҽни ҿааихак ҟамҵо еибарҟәаҿҟәаҿуан…
Мсаусҭ иҷкәын заҵә диит абраҟа. Ииз ахаҵарԥыс хәыҷы Аслан
ихьӡырҵеит – ҵабыргыхаҭаҵәҟьаны арҭ рышьҭра Чачаа рхьышьҭра
иеиуан, рыжәла «Шьарашьиа» ҳәа иахьеицакыз аҟнытә, уажә уи шамахамзар уаҩы издыруамызт, ихахьгьы иааиуамызт умҳәозар. Амала
асаби дызхылҵыз ирдыруан рышьҭра закәыз, уи аҳаҭыр аҟнытә ауп имлакҩакӡакәа ахәыҷы диаанӡагьы Аслан ихьӡырҵарц ргәы изҭаркхьаз…
Аслан иабду Баӷмаран дынхон, ирацәан уи иидыруаз аҭоурых ажәабжьқәа, аиҳарак Чачаа рҭоурыхқәа, нас Маршьанаа, нас Ачаа, нас Емхаа,
Иналаа, Лакраа… Мшызҳа изызҳауаз Аслан хәыҷы лассы-лассы Баӷмаранҟа дыргон иҭаацәа, дҩеидасцыԥхьаӡагьы ихылҵшьҭра дазҿлымҳахо далагеит, аиҳарак Аҟәа аԥсуа школ данҭала. Ашкол аҿы Аԥсны
аҭоурыхс ҽеила идырҵоз егьыҟам, аха иабду ииҳәоз ажәытә ажәабжьқәа гәынкыланы, ихала абиблиотекақәа рҿы имԥыхьашәоз аҭоурых
шәҟәқәа ԥшааны дрыԥхьо мацара, соуп зҳәо аҭоурыхдырҩы дааиҵамхартә ииҵаз рацәоуп. Игәгьы иҭеикуеит ашкол даналгалакь аҭоурых
аганахь иҵара иациҵарц. «Заҟа идуӡӡоузеи аԥсуаа ҳҭоурых, заҟагьы
ирацәоузеи иаҳзымдыруа», – игәы иҭиҳәаауан уи лассы-лассы…
Ҽнак Аслан иабду ус диазҵааит: «Асланбеи ҳәа зсыхьӡышәҵеи, саб,
Асланбеи заб дызшьыз иоупеи?» «Мап, Асланыҟәа, Асланбеи иакәӡам
заб дызшьыз», – иҳәеит Мсаусҭ. «Аҭоурых шәҟәқәа ус рнупеи?» «Мцуп
урҭ ирну, ихоумҵан!..» «Саргьы ус сгәы иаанагоит, – иҳәеит Аслан, –
Асланбеи иакәӡам заб дызшьыз… Руа дарбану цқьа еилкааӡам… Қьалышьбеи зынӡа бжьҩык аԥацәа имамзи: Асланбеи, Сафарбеи, Баҭалбеи, Маҳмеҭбеи, Ҳасанбеи, Ҭаирбеи, Рашәҭамбеи» – иааиқәиԥхьаӡеит.
Уик зынӡа иааџьеишьаӡеит Мсаусҭ, дагьҵааит ус: «Аеҳәшьа дрымазмашь?» «Зегь ирзеиԥшыз аеҳәшьазаҵә дрыман, аха уи ан-хша, аб-хша дзаҳәшьа-гәакьацәҟьаз Асланбеи иоуп – илыхьӡын лара Аҳкәажәцқьа Чыч Каԥха-каҷҷа». «Иабантәааугеи арҭ иуҳәақәо?» – ихы

614

иҭиҳәаамашь ҳәа дырҩегьых иџьашьо, деиҭаҵааит Мсаусҭ. Ажәытә
шәҟәқәа ирнысхит, аха иԥсаҟьаны иҟоуп, џьарак еидкылам, даара иуадаҩуп рыԥшаара. Ҳара ҳҭоурых дырҩашьахьеит саб, ҳҭоурых еицаркхьеит ирацәаны!..» «Ааи-гәышьагьа, ҳазлаҟоугьы оумашәа иубап», –
даақәыԥсычҳаит Мсаусҭ. – Уаҳа… уаҳа еилукаақәеи нас?» – деиҭаҵааит, иҷкәын аҭоурых абасҟак дахьазҿлымҳаз дазгәдуны. «Еилыскааз…
Асланбеи иан д-Ӡаԥшьԥҳан, Ешыратәи Ӡаԥшьаа раҳәшьа лакәын.
Иара Асланбеи ихаҭагьы «заб дызшьыз» ҳәа ахлымӡаах анихырҵоз
ԥҳәыс дааигахьан, уи асаӡқәа раҳ Гьач Рашьыҭ иԥҳа лакәын – Ермина
лыхьӡын. Шьоукгьы ирҳәоит Ԥсҳәаа раҳ Маршьан Мас иԥҳа лакәызшәа, Есма лыхьӡызшәа, аха уи аҩбатәи иԥҳәыс лакәзар ҟаларын.
Иаанхаз егьырҭ аишьцәа, Қьалышьбеи иԥацәа: Баҭалбеи, Ҳасанбеи,
Маҳмеҭбеи, Ҭаирбеи, Рашәҭамбеи – ран д-Маршьанԥҳан, Ахьыԥсҳа Рабиа-ҳаным лаша ҳәа лзырҳәон, шьҭрала д-Ҵабалтәын. Убри илхылҵыз
Ҳасанбеи иоуп ҳара иахьа иҟоу Чачаа ахыц-ҩыц ҳазхылҵшьҭроу, саб,
уи удыруама?» – зҵаарала иаб днаиҿаԥшит Аслан. «Ус угәы иаанагома?» «Ус сгәы иаанагоит… ҳара аханатәгьы Маршьанаа ҳазларуоу
убри алоуп». «Ааи аха, Ҳасанбеи иакәу даҽаӡәу, аишьцәа рахьтә хыла
зышьҭра ҳатәу, злоудыри, иабеилукааи?» «Уи атәгьы уашьҭан иуасҳәоит саб… ишакәхалак, уи иоума, егьи иоума, Маршьанаа ршьа ҳалоуп,
убри азоуп сара Бесик Маршьан иашьа гәакьак иеиԥш мыцхә бзиа
дзызбо… Игәоуҭахьоу уи заҟа дыԥшӡоу, саб, заҟа длаша-лашо?» «Ааи,
дыԥшӡоуп, цәгьа дзаманахәуп». «Баӷмаран ҳаицны ҳаннеилак, бабаду
ииҳәо удыруоу – ари д-Маршьанхаҭаҵәҟьоуп, иҳәоит. Избан анысҳәалак, иԥшра-исахьа, иоура-иҭбаара, иҟазшьа – Маршьан Шабаҭ ҳәа
зыӡбахә рҳәоз диеиԥшуп, даанӡа дымнеиааит. Ахьы Шабаҭ ҳәа иасҳәалоит иахьарнахыс, иҳәеит. Нанду лакәзар, – нына, иара дубаанӡа
иччаԥшь уҿалашо, дзакә хазыноузеи иҳазкылугаз ҳәа дгәыдылкылоит
дылбацыԥхьаӡа. Иаргьы Маршьанаа рҭоурыхқәа реилкаара дашьҭоуп, ак шааимԥыхьашәалак са сеиԥш ақьаад ианиҵоит, «қьҭаԥк» имоуп – инагәылеиҵоит… Иац иаргьы саргьы инеимда-ааимдо ҳабжьы
рдуны Маршьанаа ирызку Иуа Кәаӷәаниа иҩымҭа ҳаԥхьеит. Заҟа
ӷәӷәала инырзеи, – «избан уара, абас зрыхьзеи»,– иҳәеит, илаӷырӡқәа
хаҟәҟәала. Саргьы бааԥсыла саргәаҭеит Маршьанаа рҭоурых ду. Убарҭ
аишьцәа реимак ҳара ҳабду иабгьы далахәын иҳәеит Бесик иаб, апоема ҳшаԥхьаз аниаҳҳәа – Таԥшь иԥа Алымбеи ихьӡын иҳәеит…
Маршьанаа зықәнибарҵәаз Чачҳа Енџьы-ҳаным Қьалышьбеи ду
имаҭа лоуп, – аҵыхәтәантәи Аԥсны аҳ Аҳмыҭбеи Чачба иаҳәшьа гәакьа.

615

Абас Чачааи Маршьанааи жьрацәарыла еилысны иҟан, рыцәгьеи рыбзиеи еилан…
Мсаусҭ оумашәа ибон иҷкәын қәыԥш дызлацәажәоз – дагьацәшәон, дагьеигәырӷьон. Деигәырӷьон – иабацәа рхылҵшьҭра абасҟак
дахьазҿлымҳаз, дацәшәон – уи згәамԥхо шьоук цәырҵыр ҳәа, наҟ-наҟ
џьара иԥырхагахар ҳәа, аҳцәа рыӡбахә рххо иманы дықәуп ҳәа ицәгьа
рҳәо иалагарҳәа. Иабацәа, иабдуцәа аҭоурых аҿы ирхырымгац иҟоузеи, ҳрылгахьеит, адунеи ианаҳххьеит ҳәоуп ишыҟоу раӷацәа, уажә
ркьарз-зкьарзу џьара аӡәы ихы ааҵирҳәҳәар…
Иара Мсаусҭ асҵәҟьа ихы-игәахьы иааганы аҭоурых зныкыр дазхәыцхьазма, азхәыцхагьы абаимаз, иахьизҳауаз ақыҭаҿы, ажәытә еиҳа
инанамгаз нхаҩык ихшара реиԥш, џьаха-џьафарыла драаӡагәышьон
– еҳәшьа димамкәа, ешьа димамкәа. Уи дшысабиӡаз идырит азаҵәра
закәыз – ажәытә шьҭра ду иатәыз азаҵәра – уи егьырҭ азаҵәрақәа иреиԥшымызт…
Ҵарак сҵап, уаҩрак сазкылсып ҳәа Аҟәа данаа, иахьиҭахыз џьаргьы дызҭамлеит – ириҭоз аҵарҭыша иара имамызт, ицхраашаз уа-ҭынхакгьы дабаҟаз… Иахьагьы ихашҭуам арҵаҩратә институт сызҭалозар
ҳәа ишәҟәқәа аналаиҵоз ижәла џьашьо аҵәы алхны ишихцәажәақәоз
– уажәыгьы шәыҟоума уара ҭауади-аамсҭеи ҳәа. Иахьагьы ибла дхыҵуам аинститут аҿаԥхьа з-«Волга» цырцыруа иадгылаз агыруа, Жәыргьыҭынтә иааз, мшаҽнеиԥш илымҳа иҭаҩуеит уи иажәақәа: «Абри
смашьына азауад ишааҭыргаз иҿыцҳаҳараӡа иҟоуп, кацо, макьана
«ашшаҵәҟьа» ақәымбацт… сыҷкәын дсызҭазҵо ҳамҭас инаисҭеит
ауп…» Ари аҩыза аҵарҭыша ду зҭиуаз иҿаԥхьа заҟа дымчыдази иара,
ҽакала иуҳәозар, заҟа дрыцҳази. Ҵабыргны, уи агыруа иҷкәын ҿабырҳацә хьаҳәа-ԥаҳәада аинститут дҭалеит, амашьына згазгьы, уиижьҭеи
анбатәи аамҭоу, аха абыржә ааигәанӡа дҽырба-ҽырбо дақәтәан. Ус
иҳахдырҵәаз рацәаҩӡоуп, урҭ роуп зынӡа шәыҟамзароуп ҳәа забџьар
шьҭыхны иаҳҿагылаз, аибашьра шьаарҵәыра ҳалазыргылаз…
Мсаусҭ уахьала акгьы анизмырҽеигәышьа, џьара усурак далагарц
иҽазикит, аха шықәсык инеиҳаны ақалақь аҿы ҽҭаҩырҭа иоуамызт –
убригьы аҵарҭыша аҭахын. Ашьҭахь ииулак цәгьабзазала Аҟәа араион иахьаҵанакуа џьара иҽҭаиҩит (уигьы иара ахатә ҭоурых ду амоуп),
аусура далагеит усҟан Аҟәа аџьармыкь ааигәара ҿыц зыргылара нап
адыркыз априборқәа рыҟаҵарҭа зауад аҿы. Зны «разнорабочии» ҳәа
изышьҭаз дреиуан – напыла аус иуан, ихашәалоз ҳәа егьыҟаӡамкәа,

616

дҵас иааирҭоз зегьы ҟаиҵагәышьон: агәам-самқәгара инаркны азауад аҭӡамцқәа зларшьыхуаз аԥслымӡи акьыри реиларшьшь аҟаҵара
аҟынӡа… Азауад ахыбра ргылан ианалга аҵарахьы дрышьҭын, занааҭ ҷыдакгьы иоуит – «стеклодув», аԥсышәала иуҳәозар – «асаркьарчҩы». Абраҟагьы «аамсҭа дук абри абауаҭәоу, аха узықәшәаз ауп»
ҳәа алаф илырхуан, иара ичҳагәышьон. Азауад анҭыҵ акәзар, узҿуи
уаҟа, усс иууеи ҳәа аӡә диазҵааргьы дызҿу дацәыԥхашьон, «ссаркьарчҩуп» абеиҳәарыз, аха изанааҭ хәыҷы-хәыҷы данашьцыла бзиа ибеит
– аиҳарак иахьыцқьаз аҟнытә, зынӡа иԥшқарахӡоу ак аҿы аус ахьимаз, изабалакгьы уи ахьрылымшоз аҟнытә… Арахь иара Аҟәа агәҭа
анхарҭа изҭагәышьодаз, ари ҳажәабжь аналагамҭаҿы ишаҳҳәаз еиԥш,
ақалақь налҵ аӡырчра зыҩнкьыбжа ылагылаз иуацәақәак рҿы дыҟан.
(Урҭгьы жәытәшьҭрала иаамсҭцәан). Аброуп, аҭаацәара даналала, исабицәа рыхҩыкгьы ахьиз, иԥҳацәа ҩыџьеи (Наалеи Гәнаалеи) зыӡбахә
шәаҳахьоу Аслани – уи дреиҳабуп.
Иаҳхысыз ашәышықәса (зылԥха ҳаура, шьҭа усгьы аҳәара ҳалагазаап) хынҩажәатәи ашықәсқәа рзы Аҟәа ақалақь аиҳабыра (егьырҭ
зегь ндырхаз џьушьап) ақәҵара рыдыркылеит, усҟан араҟа зхыԥхьаӡара маҷмыз, ацыганцәа иахьабалак рқьалақәа дыргыло, ишырҭаху рхы
мҩаԥырго акәымкәа, џьарак еиландырхарц. Иаалаган Мсаусҭ зҿы
дыҟаз иуацәа рааигәара аӡырчраҿы «аучасткақәа» еиҟара-еиҟараны
ирырҭеит, иҟашәҵа, ишәырҽеи, шәынха, аҳәынҭқарра анаплакқәа рҿгьы аусура шәалага – ажьишьа шәа ижәдыруеит, ахьишьа шәа шәазҟазоуп, шәыҳәсақәа амацарԥара иаҟәышәх, шәхәыҷқәа аҵара иҭашәҵа,
ажәакала, шәуааха ҳәа рыдырҵеит, ашәҟәгьы иҭарҩит – азакәан
иадҿарҳәаларц азыҳәа. Уимоу, Бериа ихаан Аԥсны ртәыртәӡарц Гыртәылантә, Шәынтәылантә ихырҵәаны арахь иааргаз анхацәа рзы идыргылоз аҩнқәа иреиԥшшәа, аҳәынҭқарра «ацхыраарала» ӷәтәы ҩын
хәыҷқәакгьы рыздыргылеит. Иаагылазар ахақәиҭра иашьцылоу, уи ада
ԥсҭазаара змам ациганцәа мчыла иахьындырхаз ргәаԥхомызт, дгьыли
жәҩани рыбжьара Анцәа ида хлаԥш дызмамыз арҭ ауаа, шьҭарнахыс
ирҭахыу рзыҟамҵо, иахьырҭаху изымцо-изымаауа даҽа хлаԥшра бааԥсык роур ҳәа ишәон. Аха дара зҿыц иаҿын – амҿ иалхыз рыҩнқәа,
маҷк иҩаҳаракыз, тольла ихыбыз, уахык-ҩахак иаарыҩнаԥхьеит, аха
рыԥсы ҩнаҟәыкуа ианалага, «рашҭақәа» рҿы иаҳа адгьыл хбаррашәа
иахьыҟаз, ҿыц рқьалақәа дыргылеит, ржьирҭақәагьы аадыртит…
Мсаусҭ зынӡа игәылараҵәҟьа индырхаз ациганцәа рҭаацәара даара идууз ҭаацәаран – жәаҩаҩык раҟара, аӡә иаҵкыс аӡә деиҵбны,

617

еихыҳәа-еиҵыҳәҳәо, маҟаҿамҳәа-бзагәыҟьантаз-хәыҷқәа рыман.
Мсаусҭ иҷкәыни иԥҳацәа аҩыџьеи агәашә иҭыҵны иныҟәо, ихәмаруа
ишналагаз еиԥш ациганцәа рхәыҷқәеи дареи ааилагылеит. Жәытә
хьышьҭра дук иатәыз ари ауаҩ, аҭоурых аҵалашәыра иагәылсны иаауа рышьҭра рыԥсадгьыл аҿы изқәымшәац иҟоузеи, уажә ари акәын
ирыгыз. Иубац еицәа убеит ҳәа, аурыс бызшәа акәымкәа, ақырҭшәагь акәымкәа, рхатәыбызшәа аҭыԥан, Мсаусҭ ихәыҷқәа ациган бызшәа
рҵарҳәа, уимоу рҵасқәагьы рылалар ҳәа ашәарҭа ду ҟалеит. Аӡы зҵалаз дымласыр ада ԥсыхәа шимам еиԥш, ирласны ак ӡбатәын. Мсаусҭ
игәы иагьҭеикуеит зны ихәыҷқәа иреиҳабыз иҷкәын, Асланыҟәа ҳәа
дыхәмарны изеиҳәалоз, ахәыҷ баҳча деиҭарц, егьырҭгьы аҵанакуа
ишааҟалалак уахь рҿынаирхарц. Аха ахәыҷ баҳчагьы, иреиҳау аҵараиурҭа аҭалара еиԥш, имариамхеит иара изы – уахьнеилак ихаҭәаахьеит,
иҳадаҳкылаша ҳадҳкылахьеит ҳәа иарҳәон. Аҵыхәтәан иаҳаит Аҟәа
амшын-баӷәаза иатәу ахәыҷ баҳча ҿыц шаадыртыз. Уа днеин, абаӷәаза
анапхгаҩцәа дрыҳәо-дырчо, уара умшынуаҩым, уаҵанакуам ҳәа шиарҳәоз, ииулак цәгьабзазала иақәиршаҳаҭит…
Иҟалап, ҵабыргыхаҭан, аԥсҭазаараҿ акгьы машәырны иҟамлозар.
Мсаусҭ, иага деикәшазаргьы, ихәыҷгьы иаргьы абра Чачаа ржәытә
ҳҭынра ду ахьыҟаз абааҭа аҩныҵҟа иҟаз ахәыҷбаҳчаҿ иахьаанагаз
даара уаҩ дархәыцыртә иҟоуп. Иара асабигьы ари аҭыԥ инырызшәа,
иаразнак длахҿыхӡа дааҟалеит, уаанӡагьы дрышьцылазшәа, днеины уажәада иимбацыз ахәыҷқәа днарылагылеит. Ааӡаҩԥҳәысгьы иааџьалшьеит – шамахамзар ахәыҷқәа зегь аҵәыуара иалагоит раԥхьа
рҭаацәа ианааргалак, ари ҟазшьа бзиак иакәзаап, иага умҳәан, даамысҭажәлами рыцҳа ҳәагьы нацылҵеит, дыххаччо – ларгьы ԥҳәыс заманак лакәын, агәыразреи аҳалалреи лҿықәыҳәҳәы…
Мсаусҭ Аҟәа дааижьҭеи иԥсҭазаараҿ раԥхьаӡакәны гәахәара хәыҷык
ааиоуит – абраҟа абас дахьыманшәалахаз иабзоураны. Есышьыжь
Асланыҟәа хәыҷ диман даауан, есыхәылбыҽха диман дцон. Ус-ус егьырҭ «аҳкәажәцәа» хәыҷқәагьы аҵанакуа ианыҟала, аӷбаҭаларҭа-баӷәаза
анапхгара ҿыц дрыҳәо-дырчо, ииулак урҭгьы ааганы ари ахәыҷ баҳча
еиҭеит…
Мсаусҭ ахәыҷқәа ахәыҷ баҳча иаман, аха аԥсшьарақәа раан аҩны
ианааилак, дырҩегьых ациганцәа рхәыҷқәеи дареи неилагылахуан.
Зны-зынлагьы аҩныҟа имҩахыргон, даргьы уахь, дара рахь инеилон.
Мсаусҭ иԥҳәыси иареи иага-иага рундазгьы ари ԥсыхәа рзамҭеит –
убас ҭшәаррак ибжьахеит, бжьыҵшьак рымаӡамкәа. Алымт иаганы иҟаз

618

ациганцәа рҟьаса-ҳәаса хәыҷқәеи дара рысабицәеи ахьеицыхәмаруаз
рыԥсахы еиланаҵон, аха иҟарҵагәышьоз – изыхшаазаалак, ахәыҷқәа
хәыҷуп, изшаз исасуп… Ианамуӡа еиурыжьит, дара рхаҭақәагьы еиҳа
иашьцылеит. Рхәыҷқәа ациган-хәыҷқәа рбызшәала ирацәажәо, еилибакаауа иалагеит – «џьақьареи», «елаҭеи» ҳәа џьашьатәқәак рҳәон,
ахаан Мсаусҭ имаҳацыз ажәала. Ациганцәа рыхәмаршьақәагьы ҟарҵон
ахәыҷқәа. Дара араҟа иеиланхоз ациганцәа уажәы-уажә убри аиԥш
гәырӷьа-хәмаррақәак еиҿыркаауан, аха аиԥш збахьада! Урҭ ақәаб
џьангарах еиԥш еиқәаҵәа-еиқәаҵәаӡа, амҩаду аҿықәан «афокәсқәа»
мҩаԥыргон, алаԥшхырԥагақәа ҟарҵон, амырзакан адырҳәон, аҭамӷьар
иасуан, ашәа рҳәон, рымгәацәақәа ҳәаҟьа-ҳәаҟьаӡа, рцәа иҭас-ҭасуа
икәашон… Ацирк ззырҳәаҵәҟьо араҟа иҟан!
Абра убас еиԥш циган-ҳәсақәак рылан, реиԥш зеиԥшу џьара кьинок
аҿгьы иубарымызт – хәамц рымаӡамкәа, ауалыр еиԥш еицыгьежьны,
шәпажәпаӡақәак, рмацәазқәа, рлымҳарыҩқәа, рыхәда иахаз аимхәыцқәа… еиқәырҽ-еиқәырҽ, еилыӷрааӡа иршәыз ацкы ԥшӡақәа уҳәа –
аџьашьатәқәа ракәын. Еиҳа иқәыԥшыз аҭыԥҳацәа ракәзар, иҵәрышкәа-ҵәрышкәаӡа, рӡарақәа еихышәашәо, рыбла маахырқәа ҭышәшәааӡа, амцабз рҿықәыҳәҳә. Ацқьара мыжда ахьрыцәмаҷыз ауп акәымзар,
руаӡәк, Пушкин иеиԥш, иара Мсаусҭ ихаҭагьы маӡала бзиа диамхабарц
егьааигымхеит – убасҟак дыԥшӡан, убасҟак ихаангьы, угәы ҿнакаартә,
шьыжьи хәылбыҽхеи ашәа лҳәон…
Арҭ ациганцәа, дара изларҳәоз ала, рышьҭра ажәытәӡаӡа зны Индосҭанынтә Европаҟа иаанагеит, зны Испаниагьы инхон, абаскцәагьы
аабахьеит, урҭ шәара ишәеиԥшуп рҳәон, устәи Балканҟа ииасит, нас
Бесарабиа иаанагеит, уахьынтә Кавказ иқәнагалеит. «Иахьынтәаанагаз, ишаанагаз сыздыруам аха, абарҭ џьара ԥсыхәак ҟаҵаны ҳарԥырымҵыр, ма дара акы иқәнамгар, ҳазлаҟоу ҳзымхошәа, ҳаргьы зынӡа
ҳциганцәартәуеит, ҳашнеи-шнеиуа, ҳаузеиҩымдыраауа ҳҟалоит»
иҳәон Мсаусҭ ихы дахлафуа, аха, ҵабыргны, уи даараӡа ихьааигон.
Дахьынхоз ари аҭыԥ акәзар, Аԥсны моу, иара Африкагьы иузыԥшаарымызт аиԥш зеиԥшу – аԥхын рыҩны ашә анаадыртлак атрым-срым ҳәа
еибарԥо адаӷьқәа ааҩналон, рыкәша-мыкәша иҟаз аӡмахра ишаҵәышаҵәуа амаҭқәа рхыгьежьылон…
Ашьха қыҭа зҩыда иааӡаз Мсаусҭ изы ари џьаҳанымын, аха даҽа
ганкахьалагьы, дызланхоз ациганцәеи, иааикәыршан иҟаз иара аԥсабара ахаҭеи, адунеи ҿыц ианыршоз аамҭақәа рахь ухьазырԥшуа акы
иалаҟан, иага ицәыршәагазаргьы, романтикатә цәа-хаак аҟәнибаалон,

619

аиҳарак амра цаҳәцаҳәо ианԥхоз, аӡәи-аӡәи еиқәҿырҭыргьы рыбжьы еигәнымыҩыртә, ҵҩа змам адаӷь рыбжьқәа хҵаӡаны ашәа анеицырҳәоз, дара ациганцәагьы урҭ ирыҵамхакәа, рҭамӷьарқәа ирысны,
агәарабжьара бжьырҭәаа ианыбжьакәашалоз…
Мсаусҭ, иара иҳәашьала, иԥсы иманы арантә дықәҵит имаҵура аганахьала цәгьабзазала уадақәак аниоу. Иџьашьатәуп, ахәыҷқәагьы иаргьы ироуз руада ҿыцқәа рахь ианцоз ргәылацәа ациганцәа иҟарҵоз,
аиҳарак ахәыҷқәа рзеиԥыргомызт – зыԥсадгьылаҿ иҟаз ациганцәа
ракәны, дара сасцәаны, аамҭала иахьыҟазынтә наӡаӡа иқәҵуазшәа.
Ирымаз рыҩнымаҭәа хәыҷқәа зларгоз џьара машьынакгьы анырмоу, Саво захьӡыз, амшә цәыбблы асахьақәа змаз, ациганцәа рабду
са шәызгоит иҳәан, ҽык зҵаҳәаз (убригь ашьапқәа ҟьаҟьаӡа, домбеи
дук акәын) зчарҭ ҳаракыз «идрог» ааган ргәашә аԥхьа иааиргылеит.
Реидарақәа уи инақәырҵан, даргьы шҭаацәаз ихалан иҟәыҟә-ҟәыҟәӡа
инақәтәан, уаҩы ианимбашаз шьыжьык, алашьцара рҽалакны, рҿыц
нхарахь иааит – адунеи аҿы зыжәла маҷӡахаз ашәарахқәа реиԥш, рыгәқәа ҭӡыӡаауа…
Жәбаны еихагылаз аҩын ду агәҭа ахьазеиҟараз иҟаз, ҩ-ҿык змаз
ауадақәа инарыҩналеит – адашьмақәа ирықәыз алинолиум цырцыруа, ихьшәашәаӡа, аҭӡамцқәа цәҳәынтаԥсӡа, акьырфҩи ашәыга фҩи
ҩнышәшәо, аӡы ааирҭа акранқәа макьана ибахҵәаӡа, цәаакырак рымаӡамкәа. Ари ахаҳә ҩны аԥсыԥха-ҩнаҵара, арҿыхара, ишҭаацәаз
хәыҷи дуи нап аларкит иаразнак – иага умҳәан ҿыцбарах ирбон, еигәырӷьон… Иахьа уажәраанӡа мшынцәқәырԥа дук иҟьо ишамаз, уажә
ирулак уи иамҵны, ҟәара хықәк ахь рыԥсы рыманы иӡхыҵызшәа рбон,
аиҳарак Мсаусҭ, «егьырҭ зегь шыҟазаалак, ациганра ҳахьамгаз Анцәа
ду иџьшьоуп» иҳәон гәаныла…
Абраҟа иахьааиз, рынхарҭа шҿыцыз еиԥш, ироуит уаанӡа ахаан
ирымбацыз агәылацәа ҿыцқәа. Абраҟоуп Асланыҟәа хәыҷы ашьҭахь
ихлафшәа Ахьы Шабаҭ ҳәа зарҳәоз Маршьан Беслан хәыҷи иареи
ахьеибадырыз. Урҭ еиқәлацәан, аханатә аахыс еибадыруазшәа, иаразнак еилаҵәан аицыхәмарра иалагеит. Ахьы Шабаҭ хәыҷ даҽа хәыҷ баҳчак даман – убригьы ахьыҟаз ажәытә Чачаа раҳҭынраҿоуп, Аҟәа ашьха
уахьынаҿало ашьапаҿыҵәҟьа. Асҟак бзиа еибабаз ахәыҷқәа џьарак
еицыҟазар бзиоуп рҳәан, ашьҭахь аҭаацәа еицхырааны, Асланыҟәагьы
Ахьы Шабаҭ хәыҷ дахьыҟаз абаҳчахь диаргеит. Дук мырҵыкәа уатәи
ахәыҷ баҳча «аремонт» анақәшәа, аихамҩа зықәгоу «аестакада» уахьнаҵсуа, Аҟәа, амаамынқәа рпитомник ахь узлахало амардуан авараҿы,

620

иԥшӡаӡа шҭа дук зҵакны игылоу (иахьа Аԥсны ашәҟәыҩҩцәа Реидгыла зыҩноу) аханхьыҵәцара ашҟа иааргеит ари ахәыҷ баҳча. Ари
«аҳҭынра» Чачаа ираҳҭынрамызт, ари аҩн ду зыргылаз «Абла саркьа»
ихаан аԥсуаа нзырҵәоз «апалач», Аԥсны аҳәынҭқарратә шәарҭадара
(ацәгьаҳәарҭа) аиҳабы, аинрал-маиор Гагәуа иакәын. Иагараан иара
«Абла саркьа» ихаҭагьы абраҟа дааихьан, иагараан еидтәаланы иага
цәгьа-мыцәгьа рыӡбахьан. Урҭқәа ртәы арҭ ахәыҷқәа иабардыруаз
макьана, аха, иџьоушьаша, егьырахь иахьыҟаз ахәыҷ баҳчақәа рҿы
еиԥш араҟа ргәы ҭынчмызт, бжеиҳан ианаауаз мчыла иааргон, ирҭахӡамызт – иҟалап урҭ ирнырзар ари аҩны зыргылаз икаиршхьаз ашьаарҵәыра. Уазхәыцыр, изакә гәнаҳароузеи абри аиԥш ишәиу аҩнаҿы
ахәыҷ баҳча аҟаҵара…
Абас арҭ ахәыҷқәа, рыԥсҭазаараҿ раԥхьатәи ршьаҿақәа анеихыргоз инаркны, иахьнеилак ҭоурых ҭыԥын ирԥылоз – иҩеидасцыԥхьаӡагьы Аҟәа зегьы, Аҟәа моу, Аԥсны зегьы музеины иҩноушәа рбо иалагеит. Қалақь ҷкәынцәақәак, ҵабыргыхаҭаны, рыжәлар рҭоурых убасҟак
заа иазҿлымҳахеит, аӡбахә цәырган иалацәажәо ианалагалак – изаҳауа иџьаршьартә… Асланыҟәеи Ахьы Шабаҭи раԥхьаӡа иахьеибабаз,
иахьеигәылацәахаз аҩнаҿы дара рнаҩс иҵегьгьы аҩызцәа ҿыцқәа
роуит: араҟа инхон шьҭрала Ешыратәи Ӡаԥшьаа иреиуаз ҭаацәаракгьы, Хьрыԥс захьӡыз урҭ рыҷкәын хәыҷы Асланыҟәараа раасҭа маҷк
деиҵбын, аха «рӷьажәҩара» рызуа даарывагылеит. Араҟа дынхон Бырзентәыла имҩаԥысуаз аполитикатә хҭысқәа ирхырҟьаны зыԥсадгьыл
иаԥырымҵыр ада ԥсыхәа змауыкәа иааз, Самоладис зыжәлаз, бырзен
ҵарауаҩыкгьы. Асланыҟәараа ирықәлаз, Сократ захьӡыз уи иҷкәынгьы
дара дырҩызаха даақәгылеит. Иара убас ари аҩны аҵыхәтәанӡатәи,
ажәбатәи аихагылаҿы дыҩнан Фуранже зыжәлаз францыз ԥҳәыскгьы (уи Аԥсныҟа дшаанагаз здырхуада?). Уи Анжелика захьӡыз лыԥҳаи,
Жьоржь захьӡыз лыҷкәыни, Ахьы Шабаҭи, Асланыҟәеи зынӡа иаарҩызцәа гәакьацәахеит – Жьоржь хәыҷы ижәла Фуранже Беранже иахьахаршалаз аҟнытә, ашьҭахь иарԥысцәаха ианаақәгыла, ихыхәмарны
Беранже ҳәа иарҳәо иалагеит, иаргьы ҵабыргны ари афранцыз жәлар
рпоет ду иҩымҭақәа иԥсеиԥш бзиа ибон, уи иашәақәа џьашьатәшәа
ибзианы агитара иациҳәогьы далагеит. Уи инаҷыданы аҭоурых цәгьа
дазҿлымҳахеит – хара иҟаз иԥсадгьыл Франциа акорольцәа рҭаацәарақәеи дареи, нас уаҟа имҩаԥысхьоу ареволиуциақәа, Парижтәи акоммуна, Бастилиа агара уҳәа шеибакәу зегьы ҿырҳәала идыруан. Егьи
абырзен ҷкәын Сократ иакәзаргьы, иабдуцәа рыԥсадгьыл – ажәытә

621

Еллада ду, Бырзентәыла аҭоурых дшазҿлымҳаз ҳәашьак амам, акыс
иаб дполитикын, уи ааигәа дзынҟьаз-дзынԥаз, иԥсадгьыл дацәзырӡыз
уҳәа, зегьы игәаҿы иааганы мыцхәы ихьааигон. Иагарааны дубаргьы
иара аҭоурых шәҟәқәа дрышьҭан, иаб дихьынҳалан иааирхәон: Геродот иҩымҭақәа дрыԥхьахьан ихатәы бызшәала, Плутарх, Фукидид уҳәа
абырзен ҭоурыхҩҩцәа дуқәа зегьы рырҿиамҭақәа иман, Гомер ирҿиамҭақәа «Илиадеи» «Одиссеии» рыхқәа шеибгоу ҿырҳәала идыруан.
Убарҭқәа зегьы инарҷыданы, рҩымҭақәа гәцаракны дрыԥхьон иналкаан Аԥсны аӡбахә зҳәоз егьырҭ абырзен ҭоурыхҩҩцәа дуқәагьы – Прокопи Кьесаритәии Агафии Миринеитәии…
Беранже ҳәа ихәмарны изарҳәоз Жьоржьи ажәытә бырзен философ
дуӡӡа Сократ ихьӡ зыхьӡ ахаршалаз Сократ Самоладиси ртәылақәа рҭоурых зныз ашәҟәқәа «рнапы ахьнышьҭыршьлак» ироуан, шамахамзар
библиотекацыԥхьаӡа иахьумԥыхьамшәоз ыҟаӡамызт. Уи аганахь, зхатә
ҭоурых мыцхәы игәцаракны измаз, уахгьы-ҽынгьы иазхәыцуаз Асланыҟәеи Шабаҭи рҩызцәа гәакьақәа Жьоржьи Сократи ирыҵашьыцуан.
Избанзар, ижәытәӡатәиу дара ртәыла ԥшӡа Аԥсны аҭоурых иааидкылан
уаҩҵас иҩны ишьҭыхмызт, ишахәҭоугьы иҭҵаамызт – уи иаахыкәласуаз, еицазкуаз шырацәазгьы рбо иалагеит…
Арҭ аиҩызцәа дрыман даҽа ҩызакгьы – уи рнаҩсти аҩнаҿы инхоз иоуп. Ихьӡын Гәурам, ижәлан Шьоууа, хьыӡшьаран Бернард Шоу
ҳәа зарҳәоз. Убригьы аҭоурых дазҿлымҳан, аха еиҳа бзиа иибоз
асахьаҭыхракәын…
Дара аиҩызцәа зегьы рыхбыџра инахыҳәҳәан рарԥысрахь ианнықәлоз уахи-ҽни иааицыршәомызт, Гәымсҭа аҩхаа иҭҟьаны иаауаз
аԥша хьшәашәа аарыцрыхо, уаха аҵх агәахьы инықәлаанӡа, рыҩны
ҳарак ду абарҵа иқәтәаны, ажәытә ҭоурыхқәа ирылацәажәон – дасу
дзыԥхьаз ашәҟәы аӡбахә иҳәон, дасу дзыԥхьаз егьырҭ иамыԥхьацыз
ауаара ириҭон, наҟ-ааҟ еимырдон. Хшыҩеилкааракгьы иазкылсит дара
– адунеи ажәларқәа зегьы ҟазшьала, ҭорыхла, бызшәала ихаз-хазуп,
аха дара зегьы иеицырзеиԥшу, иеизааигәазтәуа, ҿык-бзык ала ҳәашьа
змам идуӡӡаӡоу акы ыҟазаап, уи арбану ҳәа иаахҵәаны ирзымҳәозаргьы, гәынхәҵысҭала ирныруан – уи ауп афранцыз хылҵшьҭра иеиуоу, абырзен хылҵшьҭра иеиуоу, аԥсуа хылҵшьҭра иеиуоу ҳәа еилых
ҟамҵакәа, арҭ ахьырԥарцәа асҟак еизааигәазтәыз…
Адәахьы иахьеицыз азмырхакәа, Асланыҟәа арҭ иҩызцәа зегьы
уажәы-уажә аҩныҟа имҩахигон. Аиҳарак иаҳәшьа, ма иара, руаӡәы
иира-мшы аныҟоу, ара ааигәатәиқәа рнаҩс, иара ус иидыруаз, иқәра

622

иааџьумшьартә ирҳахьаз егьырҭ иҩызцәагьы сасра иааигон. Ҽнак
иҭаацәа уажәада ирымбацыз зынӡа аҿыцқәа иман дааит. Иаб дыҟамызт, иан дреигәырӷьеит, аха илуа-илҳәо дақәымшәо хәыҷыкгьы даргәаҭеит. «Ари са дысҩызоуп, сан, д-Лакырбоуп, д-Дәрыԥшьтәуп, ара
аҵара дҭоуп, ари д-Жәанбоуп, д-Жәандәырԥшьтәуп, ара аҵара иҵоит,
ари д-Ӡаԥшьуп, дыбдыруоу дбымдыруоу сыздыруам, аха, – днахлафит,
ргәыла арԥыс Хьрԥыс длырбо, – абригьы Ахьы Шабаҭ иоуп, дыббахьоума уажәада? – дааԥышәырччеит, – арҭ бдыруама, сан?.. Шәааскьеи
уара, – даҽа ҩыџьагьы инарыдиҵеит, – ари д-Ашәбоуп, д-Џьгьардатәуп,
ари д-Адлеибоуп, Отаԥтәуп, «Абрыскьыл диаҳәшьаԥоуп», ара аҵара
иҵоит…» «Уан уара дукәыхшоуп, иабоуԥшааи асҟатәи ҭауади-аамсҭеи…
ишахәҭоу пату ҳазрықәҵару, уабгьы дыҟамеи? – лҳәеит Мсырхан (ус
лыхьӡуп Асланыҟәа иан) лыҷкәын исасцәа дреигәырӷьо, аха ҵабыргны
уаҩҵас чеиџьыкак лзеиҿымкаар ҳәа дацәыԥхашьо. «Мап, зегьыҵәҟьа
ҭауади-аамысҭеи ҳреиуаӡам – ҩыџьа анхацәагьы ҳрыцуп ишыжәбо», –
иҳәеит ахахәаԥшь ҳәа Асланыҟәа дызҿыз Адлеиба-ҷкәын. Зегь ааибарччеит. «Сан, баргьы бынхаҩ ҭыԥҳами – абар башьцәа, шәааицхыраан
ҳхәы-ҳаԥхь шәырмазеи», – дырҩегьых лафла даацәажәеит Асланыҟәа,
– уи сҳәеит ҳәа, саргьы анхаҩ-шьа сылами, уажә исымбеит шәымаҵ
аушьа, – ҳәа дычча-ччо, иани иаҳәшьеи рыцхраара иҽыназикит. Уи
ихәыҷы-иду иааҟаиҵоз, иааиҳәоз зегьы иара итәала аҭоурыхтә ҵакы
риҭон – баша аамҭахгагоуп ҳәа ахаангьы иԥхьаӡомызт иҩызцәеи иареи реицныҟәара, реицәажәара…
Ҵабыргны, иани иаби иџьаршьон Аԥсны зынӡа имаҷӡахаз ажәытә
жәла дуқәа иреиуоу иқәлацәа ԥшааны иахьааигоз. Убас даҽа ҽнакгьы
ақалақь ахьтә ҷкәынак диман дааит. «Ари д-Ачбоуп сан, д-Ԥақәашьтәуп… «Ачба умҳәакәа Чачба узҳәом» рымҳәоз, абар нас Ачба, саԥхьа
дыргылан даазгеит – ихьӡуп Омарбеи. Амала дзыԥшааз са сакәӡам –
Шабаҭ иоуп, ҳхьы-Шабаҭ! – Абри имҳәацкәа, иара Шабаҭгьы дааҩналеит – рышьҭахь дааиуазаарын. Уи цәала-жьыла дҟәашәӡа, деинаалаӡа,
ииашаҵәҟьан, аныхачаԥа еиԥш, длаша-лашон (шәанаџьалбеит, аҭыԥҳа
леиԥш, дышԥаԥшӡацәоу абри аҷкәын, сылаԥш цәгьазар сџьам иануп»
рҳәон дызбалакгьы). Ибла шеишеиқәа ҭыџьџьаауа, уажәык дгәырӷьаӡон иара – ари Ачба-ҷкәыни дареи ахьеибадырыз азыҳәа… «Дыббома, ҳан, иаҳԥшааз дзакә хаҵоу… дыббома?!» – иҳәеит дшааҩналаз
еиԥш, иан гәакьа леиԥшҵәҟьа ииԥхьаӡоз Асланыҟәа иан Мсырхан ллакҭа
ҩҭкааны дҭаԥшуа. «Дсымбои нан, дсымбои… шәеигымхааит Анцәа ҳазшаз, – лҳәан, дааныҳәа-ныԥхьеит. – Жәаха ҽнак иаҳурдырызгьы дзакә

623

хазыноузеи… Сшәыкәхшааит, нан, шәара ишәыхьша адунеиаҿ акрыҟазар сара исыхьааит», – ҳәагьы нацылҵеит, згәыԥшқара хышхыҵәаз ан,
лылаӷырӡқәа хаҟәҟәала. «Аа… Адгәыру? – иҳәеит Асланыҟәа, – уи уахагьы даауеит, ҳазхара ҳаицәажәарц ҳгәы иҭоуп…» Адгәыр ҳәа дызҿыз
ҳҭоурыхҩҩ ду Шьалуа Инал-Иԥа иҷкәын иоуп. Уи қәрала арҭ дреиҳабын, аха ишынеибабаз еиԥшҵәҟьа убасҟак еилаҵәеит, убасҟак еизааигәахеит… Иаргьы уахык, шәаалароуп иҳәан, иаб ишҟа инеигеит, еибаирдырит. Аҵарауаҩ ду дасу рыцԥхьаӡа инапы аҵаҩны ҳамҭас ириҭаз
иҭоурых шәҟәқәа рыкәа иҭаҵаны, мҵәыжәҩада иԥырны ажәҩан изаламло, игәырӷьаҵәа иааит…
Асланыҟәа иара ихаҭагьы иԥшаахьан Инал-Иԥа ишәҟәқәа: «Аԥсуаа», «Аԥсуаа ретно-культуратә ҭоурых азҵаарақәа» уҳәа егьырҭгьы.
Урҭ ианакәызаалак истол иқәын, енциклопедиак иаҩызоу «Аԥсуаа»
уажәы-уажә иаартны даԥхьон, инапы иарҵәны, абӷьыцқәа агәылшәшәо аҟынӡагьы инеихьан, егьи, аԥсуаа ретно-культуратә ҭоурых
иазкыз ашәҟә акәзар – уик зынӡа «идунеи аанарҳәит», убасҟак иӷәӷәаны инырит, макьана иқәыԥшыз ихы-ихшыҩ изҭамкӡартә… Уи иҩызцәагьы ириҭан, зегьы еимданы иаԥхьахьан, ижәбома аԥсуаа ҳҭоурых
заҟа иҵаулоу ҳәа Беранжеии Сократи дааҟәымҵӡакәа ирыдирҽхәалон – шәарҭ афранцызцәеи абырзенқәеи ҳшәеиҵоу џьышәшьома ҭоурыхла ҳәа дрыхлафуа. Ари ашәҟәы зҩыз иигәаӷьыз мацараз иԥсы
шҭоу ибаҟа ргылатәын, аха уи аҭыԥан ашьыццәа, аӷа игәырԥса ҳәа,
иҵжаара иалагеит, иаагылазар ҳҭоурых еицазкуаз қарҭаа ракәзар рхы
рыхнахӡеит, маӡа-аргама «рлыцәҳақәа» ишьҭарҵеит… Урҭқәа Асланыҟәа идыруан, Шабаҭ иҿы дахьнеиз уахыкгьы, уи иаб иҩызцәақәаки
иареи убри ӷәӷәала ихьааган ишалацәажәоз иаҳахьан, иагьгәникылеит урҭ ирҳәоз ажәақәа, еиҳарак ихаҿы иаанхеит «дыхьчатәуп, мамзар
дыршьыргьы ауеит» ҳәа ирҳәаз. Абас уара уҭоурых уара уақәӡыргьы
шалшоз заа идырит Асланыҟәа…
Асланыҟәа иан лыҷкәыни апрофессор Инал-Иԥа иҷкәыни ахьеибадырыз ԥхыӡыз џьылшьон, агәра лызгомызт – убасҟак даршанхеит.
Лара занааҭла дырҵаҩын. Арҵаҩратә институт данҭалозгьы, даналгагьы, ҵыхәаԥҵәарада еснагь илкыз, иахьагьы илку, лусураҿ лхы иалырхәо «Аԥсуа литература аҭоурых аҟнытә» захьӡу Инал-Иԥа ишәҟәы ауп.
Уи ауаҩы-лаша лара аҵара анылҵоз аинститут аҿы днеиуа иагарааны дылбахьан, аха иацәажәара, иааигәа анеира злалгәаӷьрызи?.. Абар
уажә лыҷкәын иҩнгьы дыҟан, ҷыдала ҳамҭас ииҭаз ашәҟәҿыцгьы иман
дааит… Ариаҟара уаҩ игәы зырԥшаара иҟоузеи…

624

…Асланыҟәа ақыҭан даннеилак, иабду дызҿу днаиԥырымшәакәа
ицҟаиҵар бзиа ибон, аиҳарак ацәаӷәарақәа раан, акәаҭан амаа сыркы ҳәа дихьынҳалан диццәаӷәон. «Ҭауад лаша дук ари абауаҭәоу,
аха иҵа нас, иузеиӷьымзар акы иузеицәаны иҟам» ҳәа абдугьы игәы
иахәаны дихыхәмаруан, акәаҭан амаа макьана ииркытә дшыҟамызгьы ианаижьуан, дарблаҟьаӡо ианалагалак, ишимуаз иааимихуан, аха
иара дырҩегьых дихьынԥашалон. Убарҭқәа раангьы, диргәыбзыӷырц,
иааимҩатәны алакә ҟазшьа змаз ажәытә ажәабжьқәа изеиҭеиҳәон.
Иаргьы иԥсы зыҿҳәараз уи акәын. Асланыҟәа дахьцалак игәалашәон
убас зны ианыцәаӷәоз, ԥсааиҭакра ҳәа ахьацақәа рымҵан иахьынатәаз
иабду иеиҳәаз. «Џьам ажәабжьуп ари иуасҳәо, – иҳәеит уи, – аџьамқәа
азусҭцәада ҳәа уҵаауазар – иҟоуп ус жәларык, абрахь мрагыларахь,
ажәытә ҳаргьы ҭаха ҳазымҭоз, иҳақәлоз, аиҳарак аԥсҳа дуӡӡа ихаан…
Уи иалохузеи, абарҭ аџьамқәа дрыланхон гәаӷла згәы пеипеиуа иҭәыз,
зҿаҳәатәгьы ҟалоз уаҩы-цәгьа лаԥшхырԥаҩык – еилыргашьа змам 99
зҵаара зҭиуаз, ихьӡын иара Аҳҭиа. Абри Аҳҭиа ҽнак, сызҵаарақәа рҭак
аншәзыҟамҵа Џьамтәыла зегьы ықәсхуеит ҳәа дмақарит. Жә-нызқьҩык
реиҳа иҟәыӷаӡақәаз ауаа хатәрақәа раԥхьа инариҭаз азҵаара ахьырзыҟамҵаз илалахәаша ицеит. Зҵаарас рҿаԥхьа иқәиргылазгьы уи ауп:
иарбану, иҳәеит – жәҩангәашәԥхьаратәи џьанаҭ акәу, адгьылаҿтәи
џьанаҭ акәу еиҳа еиӷьу?». «Жәҩангәашәԥхьаратәи» – ҳәа аҭак ирҭеит.
Ииашам иҳәан, рызынтәык аӡәаӡәала убри иахырҟьаны рцәа рхиҳәеит, рыԥсы мцо-иагьымаауа иргәаҟит… Анаҩстәи изҵаара, Анцәа ду
иџьшьаны, абри уара иуқәлаз, Иавшьыҭ захьӡыз арԥыск, даҵамхаӡакәа
аҭак ҟаиҵеит, уи ала ихгьы еиқәирхеит, итәыла Џьамтәылагьы еиқәирхеит. Иара азҵаара абас иҟан: иарбану, иҳәеит, жәа-шьапык зҵоу, х-хык
зхагылоу, ф-блак зхоу, ф-лымҳаки ҩ-ҵыхәаки змоу, х-«ԥхныгак» зыцраҳәоу, ҩ-напыки, хԥынҵаки, хы-бӷаки змоу, ԥшь-тәыҩак зхагылоу?»
«Ҩ-цәыки урҭ ҵаҳәаны ицәаӷәо анхаҩи!» ҳәа иаразнак аҭак ҟаиҵеит
Иавшьыҭ агәеилыҷҷа!.. Уара иузыҟаҵарызу ус аҭак?» – имаҭа днаиҿаԥшит абду.
– Иҟасҵон, бабаду, иҟасҵон саргьы ус аҭак! – дахьтәаз дҩаҵҟьеит
Асланыҟәа.
– Ааи дад, бабаду дукәыхшоуп, ишыҟауҵоз саргьы издыруан…
Ажәытәтәи Ачачба дуқәа рхьышьҭра иеиуоу, аха зыжәла рҩашьаны
иҟаҵоу Мсаусҭ иҭаацәа рҭоурых ала зхы ҳкыз ари ҳажәабжь иаалырҟьан абраҟа иҿахҵәеит, избанзар, 1992 шықәса, нанҳәамза 14 рыҽны ашьыжь иҵысит Аԥсны Аџьынџьтәылатә еибашьра ду – Ҳаԥсадгьыл,

625

ажәала, гызмалрыла ианамыхәа, мчыла иҳамырхырц, Егры иреибаҳәа,
хаҳәырҵәиаа иҳажәлеит ҳгәылацәа «бзиахәқәа» – ажәытә иҟарҵацыз
ҿыц еиҭаҟарҵахит!..
Аҩадахьҟа зыӡбахә ҳамаз ахьырԥарцәа рҩызцәеи дареи рҿаԥхьа
иаақәгылеит зҭак абџьарла иҟаҵатәхаз азҵаара ду. Уи аӡбараҿы (ахҭа
ианҭаԥшы), ҳәарас иаҭахузеи, дара зегьы хымҩаԥгашьала еиԥшымхеит,
избанзар, ианакәызаалак ар ирнымиац дхаҵа ӷәӷәоуп…
Аибашьра анцоз, зынӡа аилашымҭаз, теледырраҭарала дықәгылеит
ԥҳәызбак – Черқьезиаԥҳак. Уи илҳәеит Аԥсны иахылаԥшуа быжьҩык
аԥаимбарцәа шыҟоу, убарҭ лара «исасцәаны» уахык ишылҭааз, лнапгьы
ишанырҵаз ажәлар ирылалҳәарц – ҭауади-аамсҭеи рхылҵшьҭра иеиуоу, ршьацқьа злоу ԥыҭҩык ҿыц ршьа камҭәакәа ари аибашьра лҵышьа
шамам, Аԥсны ахьчара иаҿу аиқәырхара рымч шақәымхо… Иауауеи-гәышьа, ааигә-сигәа уи аиԥш рымҳәацызт! Ҳрыцҳара ду ақәшәартә,
ус иагьыҟалеит: раԥхьа дҭахеит зегьы раԥхьа гәымшәарада аӷа
инаиҿагылаз ҳгәлымҵәахқәа иреиуоу Ахьы Шабаҭ, уи инаишьҭарххны хабарда дыбжьаӡит Заканбеи Амаршьан, дҭахеит Адамыр (Мурман
иԥа) Амаршьан, аҵыхәтәан аӷа ихы дамԥыхьашәеит Адгәыр Инал-Иԥа.
Ус шаҟаҩы!… Урҭ зегь ҵабыргны, Аԥсны ршьа азкаҭәаны, рхы ақәҵаны,
аԥсы ҿырхит, аибашьра еилгеит иааира дула, даргь наӡаӡа зыԥсы ҭоу
ракәны ҳҭоурых ҿыц ианылеит…
Зхьышьҭрахь ихынҳәыз
Доуҳала исырҿыхаз Маршьан Иашсоу иажәабжь сшазыӡыҩруаз,
ашә аҿы аҵәҵәабжьы геит. Снеины ианаасырты, – «снеир ҟалома?»
– ҳәа дычча-ччо Музафер лаша ашә дылагылоуп. «Уа бзиала баабеит,
саҳәшьа-ду!» – сҳәан, уаҩы ишимбац слеигәырӷьеит… – «Бабаҟоу, банаџьалымбеит, асҟаамҭа бынзырхазеи… быгәхьааган аԥсра ҳаҿупеи!..
– сгәыԥшқара сиааины сылабжышқәа ҩхаҟәҟәалеит, иаразнакгьы, деиҭасыцәцар ҳәа сшәозшәа, арахь дааҩназгалеит, еидара хәыҷқәак илымазгьы ашәхымс иаахызгеит. Музафер аҵыхәтәантәи ашықәсқәа рзы
абаҩ-хьаа зызцәырҵыз лшьапы аалыҵылшьуеит, алабҷашь лкуп, уи ада
дызныҟәом. Лхала дызлаазгьы оумашәа иаазбеит. «Сымаҳә Гәдоуҭантә
сааигеит… цәгьа дыццакуан, уск аҵыхәала Аҟәаҟа дшаауаз аниҳәа,
сумгар ҟалом ҳәа сихьынҳалагәышьеит… ара санааига, алифҭ снеиҭан,
шәышә аҿаԥхьаҵәҟьа сыҩханагалеит – уаҳа закәыхзеи!» «Бара мшрак
ианиаша… абасҟак аара анымариаз, Сҭампылынтә Гәдоуҭа бааижьҭе-

626

игьы маҷ ҵуама, нас бзымаауази… ҳалхашҭӡазар ҟалап сҳәо аҟынӡа
сызнабгазеи?» «Уара узымнеизеи сыӡбахәқәа ануаҳа, уара усеиҵбуп,
уара унеиргьы ҟалон – сшааз ануаҳа!» – сгәы нлырхар ҳәа дшәо, ихааӡа дааччеит Музафер лаша. Дсымбеижьҭеи ҩба-хԥа шықәса роуп иҵуа,
аха иубартә иҟоуп абарҭ ашықәсқәа рыла лыҽшылыԥсахыз, еиҳа маҷк
ахәажәцәа шлыҟәнылаз, аха уеизгьы, ианлааз еиҭаҳәатәӡак шлакәыз
мҩашьо, лжәытә ԥшра-сахьа хазына еицакрак амам.
Аҩны ҳа ҳҿы дааицыԥхьаӡа ишыҟалҵалацыз еиԥш, Музафер лаша,
дышиашаз ҳзал дныҩналан (уахь даннеиуаз, иԥхалшьозшәа, ллабҷашьагьы зымҩа акәакьҭа иныкҿалыргылеит), сыҷкәын исахьа ахькыдыз аҿаԥхьа днагылеит. «Сааит, нан, Беслан ҟәымшәышә, сызкәырбану.
Исҭамбул сахьыҟаз ҭаха суҭомызт… саб сирҿыхеит, сарамоу, иҭахахьоу
рызегьы ирҿыхеит, шьҭа ахаангьы ҳа ҳаԥсӡом, бхынҳәы аҩныҟа ҳәа
соуҳәон… Џьамалгьы дыцәаны дҿыхазшәа збон… Бца Аԥсныҟа, ара
иҟабҵозеи, бцеит ҳәа сгәырӷьаҵәа сыҟан, беиҭаахма?… Баала, баала,
саргьы сбыццоит» иҳәахуеит. Саԥхьа дгылангьы иҿааихахит. Ара Аԥсны ҳанааи, сара зны Ҵабал сынҭаԥшыроуп иҳәан, аамҭала сныжьны
днасԥырҵит. Уигьы дхынҳәуеит шьҭа дук мырҵыкәа – доуҳала иныҟәо
уаанӡа ацара-аара иахирҵуазеи… ҳааит ҳшаара, нан, шьҭа џьаргьы
ҳцом. Шәыԥсы злоу шәыԥсадгьыл шәара шәыда аҳ Анцәа доумҭан,
шәахызбаауа џьаҳаным гыларҭас ирымазааит!» – абри аалҳәан, лылаӷырӡқәагьы аахаҟәҟәалеит, аха лгәымбыл-џьбарарагьы аалылжжын,
иаразнак лгәы ааиқәылҳәалеит, лылаӷырӡқәа сымбар лҭахны, афырҳәа
чабрала иаалырбан, деиҭа-хаҿхаччо, лнапы ыргьежьны саагәыдылкылеит, – ухаҵкы-уԥсаҵкы сцааит, сашьеиҵыб, нан, уаԥхьа сара Анцәа
сишьааит, уаҳа акыр ухьран иҟазар сара схахьы ицааит!»
Адиван аҿы ҳнеиватәеит, лыԥхарра сныруа, снапы аанылкылеит, – акры уҩхьоу нас, сыҷын, уқьаадқәа урыдтәалазар акәхахып?»
– днасҿаԥшит, хәыҷҵас дсацәажәо. Сара уи амҵәыжәҩақәа ааснаҭеит. «Уи ами сызҿӡоу… бааимҭаз сзызхәыцқәоз бдыруандаз…» «Исымдыри-исымдыри, ус акы ушаҿыз здыруан, – уара харантәылагьы уаҩ
ԥсыха иуҭом, уара уоуп иҳацәцахьоу зегьы рҿыханы «исыжәызҵаз»
– саазқәылазк ҳжәытә ҭоурыхқәа сызрылымҵуа срылоуп, иҳаԥхахьоу
ҳашьцәа зегьы рыԥсы ҭалазшәа збоит – ааи-ааи, рыԥсы ҭалеит урҭ…
аргама лабҿаба избоит иара абыржәгьы!..»
Сгәысҽанӡамкәа Музафер лаша ҳаҩны лааира сара даҽазныкгьы
сацәымҩашьо агәра снаргеит, хымԥада адунеи аҿы адоуҳа шыҟоу,
ицахьоугьы, зыԥсы ҭоугьы гәыла-ԥсыла ишеигәныҩуа, ахаан ишыме-

627

ицәыӡуа. Мамзар шәа шәазхәыц, сара гәаныла исырҿыхаз Маршьан
Иашсоу фырхаҵа иҿала исеиҳәоз ахҭысқәа санырзыӡырҩыҵәҟьоз
инақәыршәаны, лара са сҿы даазгарызи, лцәажәашьагьы са схәыцрақәа ирықәшәартә абас иҟазҵарызи? Ари хыҭҳәаам, ари аргама
иҟалаҵәҟьаз ауп…
Шьҭа, аԥхьаҩ гәыраз, иааркьаҿны иуасҳәап сара абасҟак сзыргәырӷьаз Музафер дазусҭоу. Ари д-Маршьанԥҳауп, ҳҭоурых ибзиан иадыруа Маршьан Џьамалбеи лаша иаҳәшьеиҵб лоуп, Кавказ еимакны
Урыстәылеи Ҭырқәтәылеи реибашьра ашьҭахь, 1867 шықәсазы Ҵабалынтә ихҵәаны Ҭырқәтәылаҟа имцар ада ԥсыхәажәла змауыз Маршьан
Хьрыԥс-иԥацәа дырхылҵшьҭроуп. Уи сҳәеит ҳәа, ларгьы цқьа илыздыруам Хьрыԥс иԥацәа дреиуоу, Дарыҟәа иԥацәа, мамзаргьы Таԥшь иԥацәа дреиуоу. Ахи-аҵыхәеигьы уи акәӡам – д-Маршьанԥҳауп. Маршьанаа зегьы, аҩсҭаацәа иага ҷан-ҷаны ҳаибадырфахьазаргьы, ԥашәк
ҳатәуп, шьак еицҳалоуп, ԥсык еицаҳхоуп – уи ауп лара илдыруа, уи ауп
ихадароугьы…
Аҳкәажә Музафер Маршьанԥҳа лыԥсадгьыл Аԥсынтәылан дыҟоуижьҭеи шьҭа маҷ ҵуама – 1967 шықәсазы лхаҵагьы ларгьы рхәыҷқәа
рыманы Американтә иааит. Лхаҵа дҭаҭарын. Ҟрымтәи аҭаҭарцәа
дреиуоуп. Уигьы Ԥаҵақьала ԥсцәеирымга ирежим бааԥс ихнарҵәаз
аҭаҭарцәа дырхылҵшьҭроуп. Зтәыла иахыган иҟаз иҭаацәа Узбекисҭан
иахьынхоз ашҟоуп дара раԥхьаӡа Американтә иахьааз. Устәи ицеит
Ҟрымҟа, уаантә иааит Аԥсныҟа. Лхаҵагьы ларгьы ахьеибабаз, рынасыԥгьы ахьеиларҵаз Ҭырқәтәылоуп, нас Америкаҟа ицеит – 8 шықәса
уа иҟан. Ниуиорк – Бруклин ҳәа иахьашьҭоу араион аҿы инхон. Лхаҵа
дынџьнырын, ҩнусбарҭак аҿы аус иуан…
Музафер лаша лхаҵагь ларгьы рхәыҷқәа рыманы Аԥсны ианаа араҟа
аҳра зуаз «аҟаԥшьқәа», ақьачақьцәа длаԥшықәырҵеит, илышьклаԥшуа
иалагеит. Избанзар ари Маршьан Џьамал иаҳәшьа лакәын. Маршьан
Џьамали Маршьан Таташьи 1918 шықәсазы Ҭырқәтәылантә ӷбак азна
мҳаџьыраа рхылҵшьҭра еиуоу аԥсуа еибашьцәа ӡхыганы аменшевикцәа ирабашьхьан. Урҭ зеибашьыз аменшевикцәа роуп, аха аменшевикцәа азусҭқәадаз? Қырҭқәан! Ара уажә иаԥшәымадаз, мҳаџьырра иагаз
аԥсуаа рыдгьылқәа зегьы зкыдаз? Ақырҭқәа! Нас Ҭырқәтәылантә иааз
Амаршьанԥҳа илусхәузеи араҟа – арахь «аменшевикцәа» ирабашьуаз Џьамалгьы диаҳәшьахны! Џьамали Таташьи ржәытә усқәа дыртытуа иалагеит. Музафер лаша Маршьан Таташь иԥҳа Бабуца хазына лҿы
уажәымзар-уажәы днеиуан, иҟасҵарызеи, сыԥсадгьыл аҿы сахьааз

628

саадырбуам, сышпионушәа исыхәаԥшуеит лҳәон. Илымчгәышьази Бабуца рыцҳагьы, лхаҭагьы лхы ахьылгара лзымдыруа, Аҟәа, иреицәаз
хаҳә ҩын-кьыбжа дук ацәқәан, аҳәыҳәкцәа реиԥш, наҳәааҳәырҭак
лымаӡамкәа, уада кәымрак дыҩнагәышьан, Џьгьарда раҳҭынра ықәццышәаа ирбылхьан, рмазара зегьы дегьызмаха еимырҵәахьан, лара
лакәзар, Таташь дахьиԥҳаз аҟнытә адунеи дықәдырԥшуамызт, абахҭа
иҭакыу аӡәы диеиԥшын…
Сара аҳкәажә Музафер Маршьанԥҳа дыздыруеижьҭеи маҷ-саҷ
ҵуама, аха лҭоурыхқәа ҭҵаауа зныкгьы слыдымтәалацызт. Издыруаз акызаҵәык акәын – дсаҳәшьа-дуун, д-Маршьанԥҳан, анкьа зны
Ҭырқәтәылаҟа иагаз ҳабдуцәа дырхылҵшьҭран, Анцәа иџьшьаны,
илулак дырҩегьых, аӡы ахьышьҭрахь ианыхынҳәуа еиԥш, лыԥсадгьыл ахь дааит, илыхшазгьы ларгьы еибга-еизҩыда ара иҳавагылоуп – уаҳа иарбану, уи азымхои ҳәа сгәы иаанагон. Лара лхаҭагьы ус
акәын лхымҩаԥгашьа шыҟаз; ахаан гәамҵрак дақәымшәацшәа, лгәы
еизадаӡа, дхааӡа, изакәызаалак хьаак лынлырԥшуамызт. Уажә сызҿыз
аҩымҭа дацхраарц, ҵабыргыхаҭан сдоуҳа даанагазшәа, ҿыц ҳанеибаба, мчыбжьык аҩны дыҟанаҵы, иаразнак дыхҭамкыкәа, ҳаицәажәарақәа раан иналаршә-ааларшәны сналазҵаауа, уаанӡа исзымдыруаз,
хаҭала дзықәшәахьаз ахҭысқәа рнаҩс, сыԥхыӡгьы иаламшәоз ҳҭоурых
ахьтә аџьашьатәқәа салҳәеит. Ларгьы урҭқәа ҿыцҳаҳараӡа илгәалазыршәаз уажә ааскьа иџьамыӷәа-цәгьаха иаҳхаагаз, макьанагьы зҭәагашоура-цәгьа ҳалымҵыц аибашьра агәаҟ-ҵәаҟрақәа роуп. Музафер
лаша аибашьра алагамҭазы луа-лҭахцәа лбарц Сҭампылҟа дцан дыҟан,
уа дшыҟаз ауп «аӷәырџьқәа» бџьарымцала ишҳақәлаз. Уаҟа гәаҟра бааԥсны илхылгеит арстәи илаҳауаз ажәабжь хырзаманқәа. Аибашьра
ашьҭахь, мҳаџьыррантә ҿыц даазшәа, лыԥсы лыманы арахь даныӡхыҵ,
иблыз, еилаԥыҽҽыз Аҟәа лхы лзаламкуа, лгәы дҭаҵәыуо, зҵеицәа ҭахаз, илызгәакьаз ауаа днаҳалс-ааҳалсуа дҳадашшылеит. Сара сыҷкәын
Беслан (Ахьы Шабаҭ хәыҷы ҳәа залҳәоз) даныхәыҷыз аахыс «сашьа
Џьамал диеиԥшуп зынӡа, иҟазшьақәа имоуп» ҳәа мыцхә бзиа дылбон аҟнытә, уик иҭахара амца лнаркӡеит. «Ҭырқәтәылан иансаҳа сгәы
ҳәҳәеит, уи аҳәҳәабжь умаҳакәа уҟаларымызт, – лҳәеит дансыдашшылоз, – аха, умшәан, умшәан, аҳаҳаи умшәан», – ҳәагьы нацылҵеит, дышМаршьанԥҳау мҩашьо, ажәытә ҳабдуцәа рҳәашьала.
Абри ашьҭахь, даҽа шықәсык-ҩышықәса ааҵхьан еиԥш, Музафер
лаша луацәа-лҭахцәа гәхьааганы Ҭырқәтәылаҟа деиҭацахит – снарылаԥш-аарылаԥшны саауеит ҳәа. Уа дахьнеизгьы адгьылҵысра ду

629

ҟалеит, иҭахаз аԥсуаагьы рацәаҩуп. Лышьҭахьҟа дзымхынҳәыкәа
такәы даанхеит, ҳарҭ ҭаацәала уи хьаа дус дҳаман, лажәа, лыхшыҩ,
лыҟәымшәышәра, лыԥхарра ду ҳагын, дыгәхьааҳгон. Уажә абас деибга-деизҩыда ҿыц сыҩны дааган ҳазшаз ахьышьаргәыҵа дансиҭа, еснагь уи аиԥш аамҭа ҳазҭода сҳәан, лҿы инҭшәарызеи ҳәа сылзыӡырҩуеит,
иналаршә-ааларшәынгьы зҵаарақәак налысҭоит. Лара иахьылбо акгьы
ақьаад ианысҵом, ус иаагәныскылоит, сгәы «инҭазыҩуеит»…
– Ишуасҳәаз еиԥш, 1967 шықәсазы Аԥсны ҳанаа ҳандырхомызт, ҳхәыҷқәеи ҳареи хыҵакырҭаҵәҟьа ҳамамызт, иҳацхраауадаз,
шәарҭ Маршьанаа хыц-ҩыцк аҭоурых ԥшатлакә иацәынхан иҟазгьы
бӷак ҳашәҭартә шәыҟамызт… уара уакәын зынӡа уқәыԥшӡан, иулшагәышьози, ухаҭа удыԥшылаха ақалақь уалагәышьан… «Аҟаԥшь ҵыхәабабақәа» заҵа иаҳмыцхраарыз, еиҳагьы ҳлаԥшықәырҵеит – КГБ ҳәа
иҟаз ани ацәгьаҳәарҭахь уажәы-уажәы исыԥхьан снаргон, уи аиҳабы,
Галустов зыжәлаз, шәышԥааи, шәабантәааи, ишәыгәҭакузеи ҳәа дааҟәымҵӡакәа ҽмыршьагала ҳҭиҵаауан. Аусурҭа ҳарҭомызт, асовет паспорт ҳәа изышьҭаз ҳарҭомызт, ақалақьаҿ ҳҭарыҩуамызт, ҳахьнеилак
џьаргьы усура ҳрыдыркыломызт, 9 шықәса убас ҳаҟан. Американтә
ҳанаауаз иааҳгаз ҳԥара, ҳмал хәыҷы ҳхы иархәаны цәгьабзазала ҳхы
ныҟәаҳгон, аха уигьы нҵәо иалагеит, шьҭа иҳаԥсыхәозеи, ҳасабицәа
злаҳааӡозеи? Ҵабалҟа нхара ҳцома? Ҳанзырхода уаҟа – ашәанқәа
лбааган ҳжәытә қьаԥҭақәа зегьы рырҭахьазар? Шәынха уаҟа ҳәа џьара дгьыл хәыҷык ҳахьдырԥшыргьы ҿыц аҵәҩан арсра мариоума, иҳацхраауада? Заҟа зҵаара схы иҭагьежьуази, анаџьалбеит, иақәымшәац
изеилкаауама!.. Аҵыхәтәан сгәы анԥҵәаӡа, аиҳабы деиҭансыԥхьо ҳәа
сымԥшыкәа, схала снықәлан сцеит «ацәаҟәтәарҭа» КГБ ашҟа. Сахьцоз
амҩан «сыхьаҭра» ахаҳәқәа ҭасҵеит, зеиԥш ҟамло егьыҟам, исҭаххар
ҟалоит ҳәа, даҽа абџьарк сара исымамызт уеизгьы. Сахьлеиз – аиҳабы
дыҟаӡам, ашә баша быламгылан, иҳәеит ашәхьча. Мап, ара сизыԥшуеит, сҳәан, шьаҿакгьы сышьҭахьҟа сымхьаҵит. Ус иара дааит. «Иҟалазеи? – иҳәахын, блаҵыхәала днасыхәаԥшит, – уаҵәы баа, уажә баха
сымам, сейчас у нас собрание», – абасгьы нациҵан, икабинет ахь иҿынеихеит. Саанызкыларц зҽазызкыз ашәхьча снаимпыҵкәраан, саргьы
снаицыҩналеит. «Ибасҳәаз бмаҳаи!» – ҳәа иаарымчӡан ианиҳәа, мап,
исмаҳаӡеит, абыржәыҵәҟьа ҳус шәыӡбароуп – ҳаншәырхо-ҳаншәмырхо саҳароуп, сҳәан, арҵәаа ҩҭсыргеит. Амилициа данааҩнахх, – «наҟ
ддәылга!» – ҳәа адҵа ииҭаз анагӡаха даламкӡакәа, схаҳәқәа ааҭысԥаан, аԥырҳәа ишсымчыз аиҳаб илахь иарбаны рҿынасырхеит. Усҟан

630

уи аиԥшқәа рыгәаӷьра мариазу-имариамзу уаргьы иудыруеит – сымаршьанра сыласит, аха уаҳа ԥсыхәа сымамызт, сыԥсы апараҿы инеины иҟан! Ахаҳәқәа игәыдысҵеит аиҳабы, аха уи аҿгьы даанмыжькәа,
«плевала я на ваш коммунистический строй» азаарыкӡа, хырзаманс
иҟоу зегьы иқәсҳәацәеит. Иара ари аиԥшҵәҟьа ахлымӡаах дазыԥшымызт, ҳәарада, дцәышҟаҟараӡа, дшәеит уаҩы ишимбац, иаразнак
аԥенџьырқәа аиркит (ԥхынрамзи, иҟьаҟьаӡа иаартны иҟан). Бҭаскуеит,
иҳәеит, ани иааҩналаз амилициагьы иблақәа сырҭасны иҭысхыр ҳәа
дшәо, дзеиҭамҵуа дышьхынԥсыланы дгылан. Уи, – «уҿаббаӡа узгылоузеи!» ҳәа даниқәҟаа, иааигәаӷьын, сымахцә санкны, мчыла даҽа уадак
ахь снеиган, уа снаиртәеит. Сахьыҟаз, арахь сшааз, арҭ сзықәшәақәаз
ҳәа изакәызаалак схаҵа акгьы издырӡомызт – иԥхьан даарган, ухага
дга, уаҳагьы арахь дықәумырԥшын, уаргьы еибгала унхарц уҭахызар
ҳәа иқәмақарит.
Абри ашьҭахь, абас мчыбжьык аҟара ааҵхьан еиԥш, акымзарак
ҟамлаӡазшәа, аԥхьан сызҿыз аиҳабы ихаҭа деиҭасыԥхьахит. Уаанӡа
дансацәажәоз, санҭиҵаауаз,ихала сидикылон, уажә хаҵак дидтәалан,
аҳәыс хырцәаала еиԥш ихы-иҿы гәыбзыӷӡа. «Иҟабҵазеи-иҟабҵазеи,
бан лхы лсеит, – иҳәеит уи иааиқәырццакны, – амитә бымпыҵҟеит,
аха рҽеишьак аҳҭароуп!.. Бҽырхаа, ԥаса еиԥш дырҩегьых ак згәаӷьуеит ҳәа баламган, еиҳа еиӷьуп «аус» ҳацбулар… ауадақәагьы бырҭартә
иҟаҳҵап, аусурҭагь шәоуп бхаҵагьы баргьы…». Иажәақәа рхы ахьцоз
еилкаан, – арҭ «вербовка» ҳәа дара зышьҭаз ала сыжәҩа ҭҟьаны «сырҳәынҷарц» нап аларкит, бзиоуп нас, сҳәан, сҽаасыргаӡагәышьеит
(саргьы ус иузжьо сакәмызт!). Аԥсышәала исацәажәагәышьоз агызмал
исыдигалақәоз иеиҳаби иареи заа ишеибырҳәахьаз мҩашьо, – ҩ-уаҭахк змоу аквартира шәаҳҭоит, смашьынала шәца, игәашәҭ, – иҳәеит
уи иҽырхааӡаны. Ииҳәаз сҽанрааланы сцеит, аха исгәамԥхеит. Уи аҩыза аҩны са сзыҩналом, ҳара Ниуиоркынтә ҳааит, ари аиԥш иҟоу ажәбоура шԥасыдыжәгалаӡеи ҳәа сҽансырцәгьа, – ҳаҭабымҵан, иаҳхамышҭи
бшаҳкәажәыз, – иҳәан, дааҽхырччеит аиҳабы, ани лабаа-ҭӷынҷаагьы,
қьачақьк шиакәу мҩашьо, хьи-хьи ирган, икәа-имаӷра «дааҭакьыркьырит». «Учхоз» ҳәа иахьашьҭоу, Гәымсҭа аӡиаси Аҟәеи рыбжьара, амшын
ахықәан ҩын-ҿыцк аргылара ишалагаз саҳахьан, убра исышәҭ, сҳәеит.
Уаҟа Ешбак деиҳабын – уи аҭел изасит. Иарбан етажу, иарбан уадоу
ишәҭахыу гәашәҭ ҳәа реиҳәеит. Ахԥатәи аетаж алсхит, х-уадак иҟаз сырҭеит. «Арҭ ауадақәа Обкоми, Совмини, президиум Верховного Советаи, КГБ-и – абарҭ зегьы еицхырааны ишбырҭаз бдыруаз, – иҳәеит ани

631

сзырҳәацәалоз аиҳабы, – иргәамԥхо ҟабҵар, ма рҳәатәы бацымныҟәар,
ишбырҭаз еиԥш дырегьых арахь иаабымырхуеит, – «сзыцәшәашаз»
ажәақәагьы нациҵеит. Уи агәхьаа мкыкәа, схәыҷқәеи сареи, зыҭӡамцақәа рыда егьыҟамыз ауада цәҳәы-ҟьантазқәа ҳнарыҩналагәышьеит,
схаҵагьы уа ааигәа усурҭашәа ак иԥшаан, иҽналаиркьакьагәышьеит…
Арҭ иуасҳәо ахҭысқәа раԥхьагьы, ара ҳанамыхәаӡа, сыԥшәмеи сареи Москва, КГБ СССР ҳәа ззырҳәоз аҿгьы ҳцахьан, уаҟа ҳхы еиҭаҳҳәеит – ҳахьынтәааз Америкаҟа, ма Ҭырқәтәылаҟа ҳаиҭахынҳәны ҳцарц.
Урҭ бхаҵа дҭаҭаруп, аратәуп, Асовет тәыла деиуоуп, уахь ацара азин
ҳазиҭаӡом, бара Ҭырқәтәыла биит, бҭырқә-уаҩуп – бара ибаҳҭоит, пажалсҭа, бца рҳәеит. Ара Аҟәа ҳахьааиз, Обком амаӡаныҟәгаҩ иҿгьы
снеит – «решим в Америку, или в Турцию», – ҳәа сеиҳәеит. Адолларқәа
ҳамырхырц акәын – агыруак даҳзыркит, уи маҵурас дызлаз сыздыруам, аха деиқәыгызмалха, цәарӡгак иакәын.
Мызкы ҳаԥшын, нас иҳаԥхьеит. Уинахысгьы, лада ҳҟьо, ҩада ҳҟьо
ҳрыма ишықәыз, такә аамҭа цеит.
Иагаџьара иага руа-хкала ҳхы еиҭаҳҳәазаргьы, КГБ-аа схаҵеи сареи ҳаилымҵыр амуа ҳааҭадыргылеит – «муж из Крыма, наш человек,
а ты родом из Турции, иностранка», – ҳәа ирҳәац аҳәара ианаҟәымҵӡа,
«аразвод» ҟасҵар акәхеит. Убасҟантәи сгәыԥжәарақәа раан ауп Аԥсны ашәарҭадара аиҳабы ахаҳә анигәыдысҵазгьы – Ҭырқәтәылаҟагьы
сырмышьҭуа, араҟагьы сындмырхо ианалага… Ҳаилыҵуеит анысҳәагьы, – уа Ҭырқәтәыла шәеилыҵ, ара мап, – рҳәеит. Уи аҭыԥан «ҳаргәыбзыӷшәа» ауадақәа ҳарҭеит, ишуасҳәаз еиԥш, усурҭақәашәагьы ак
ҳарҭақәеит, абатракцәа русура еиӷьымкәа…
Ус ҳшыҟаз ашәарҭадара аиҳабы деиҭасыԥхьахит, – Ҭырқәтәылаҟа
бцан-баа, ацара бамыргәаҟуаз, азин баҳҭоит… амала бхаҵеи бхәыҷқәеи
ара иҟаз, урҭ ҳзышьҭӡом, – иҳәеит. Еилкаан ари змааназ – ауадақәа
баша исырҭозма, шьҭа, дара рҳәашьала – «аус» рыцзулар акәзаап, мап
анакәха,дырҩегьых иҳаҵаргало Анцәа идырп…
Сцеит Ҭырқәтәылаҟа – сара исҭахызгьы уи акәын нас. Одессантә
ӷбалоуп сышцаз. Сҭампыл сахьнеиз, аӷба аҭыҵха самраӡакәа, Ҭырқәтәылатәи «КГБ-аа» аасԥибаҳәалеит – аратәиқәеи дареи ҭелла
еицәажәахьазар акәхарын, уеизгьы адунеи аҿы шьаҿак џьара иузыҟаҵомызт урҭ рылаԥш уҵамшәакәа. Арҭ исԥылаз, ҭах-гәакьак иеиԥш
исҿагьежьуа, бара ара биит, бымшәан, рҳәеит, иахьыбҭаху бца-баа,
бымҩақәа аартуп, рҳәеит, аҭырқә паспорт, аҭырқә ԥара сырҭеит…
Исҭамбул инхоз саҳәшьа лахь сцеит. Сашьа Ҭалаҭ сыӡбахә аниаҳа

632

Исҭамбулҟа ихәыҷқәа ааишьҭын, ажәа сниҵеит арахь бааи ҳәа. Уахьгьы
сцеит.
Ҭырқәтәыла аҟазааразы анҭ Аԥснынтә саазышьҭыз «ахазынақәа»
рҟнытә мызк ҿҳәарас исыман, сара даҽа мызк ацсҵеит. Ажәакала, саазышьҭыз ҳәа сызҿу «русқәа» рҿы сахьрыхәаз сыздыруам аха, сара
сызхара суацәа-сҭахцәа баны схынҳәит…
…Зны Ленинград сахьцазгьы, исышьклаԥшуаз «аҟаԥшьқәа» аҭырқә паспорт сымхны асовет паспорт сышәҭоит, аха схәыҷқәа америка-ҵасла иааӡоуп, англыз-бызшәада аҽак рыздыруам, урҭ уаҩҵас иҳааӡартә аҭагылазаашьа ҳашәҭома анысҳәа, ҳара америкаа иреицәаны
ҳанхом уажәы – ҳагьреиӷьуп, рҳәеит. Уи агәрагара цәгьан, аҭырқә
паспорт рысымҭеит. Изуцәызӡари, раԥхьаӡа Американтә ҳанаауазгьы
сара рацәак арахь аара сазыразымызт, сабацәеи сабдуцәеи санхәыҷыз
аахыс ажәытәтәи ҳаԥсадгьыл ҳәа абрахь Кавказҟа ак шыҟаз аӡбахә
рҳәо саҳахьан, аха уи лакә ԥшран са сзыҳәа иамаз, саауеит аха ҭахгәакьас исԥыло ҳәа дазусҭазаалак аӡә схаҿы дааиуамызт. Схаҵа иоуп
абрахь ҳаара еиҵызхаз, иагьеиҿызкааз. Уи 25 шықәса иимбацыз иан
гәакьа лҟнытә «аизвешьение» аниоу, адунеи дамкуа далагеит, ҳцароуп ҳәа симаны Вашингтон итәаз аурыс цҳаражәҳәарҭаҿы снеигеит,
ишысцәымӷыз, «я согласна ехать в Советский Союз» ҳәа ашәҟәы снапы
саҵадырҩит – убас ауп ҳаара шыҟалаз. Ишуасҳәахьоу еиԥш, раԥхьа
Узбекисҭан ҳааит, уа иҟан Ҟрымынтә ихырҵәаны инаргаз схаҵа иани
иашьцәеи. Урҭ уаҟа даара иӷарны, даара ирыцҳаны инхон. Сыҟанаҵ
аҭагылазаашьа бааԥс иҳамаз сзыхгомызт, ҳахьааз ҳцап, ма Аԥсны
ҳәа акрыҟаҵәҟьазар уахь сга ҳәа схаҵа уахгьы-ҽынгьы ҭаха исымҭо
салагеит. Иаҳаулак ҳааит Ҟрымҟа – схаҵа дахьииз, дахьааӡаз Бахчисараиҟа. Иабдуцәа рнышәынҭрақәа дырхагыланы данҵәыуоз убазшәа
уҟандаз. Иаргьы хылҵшьҭрала аҭаҭар «беиақәа» дреиуан, ибеиара
абаҟагәышьаз акәымзар…
1941 шықәсазы Германиа Асовет ҳәынҭқарра ианақәлаз, аибашьра
ианалагаз, схаҵа 16 шықәсагьы цқьа ихыҵуамызт, ашколаҿ аҵара
иҵон – ааба рҿакәу, жәба рҿакәу дтәан. Ҟрым анемеццәа аоккупациа азыруит, рнапаҿы иааргеит. Риза (саҭоумҵан ишуаҳауа схаҵа ихьӡ
ахьысҳәо, иара усгьы иӡбахә мыцхәык сахьалацәажәо) аҽқәа цәгьа
бзиа ибозаарын, иаб аҽыжәла бзиақәа изанызаарын… Ҽнак немец
офицерк рыҩны дааин, рыҽқәа иреиӷьыз руак ауаара исышәҭ ҳәа
«даҳәеит». Риза днеин аҽҭра иааҭыганы ииҭеит – иумҭан ухаҵоуп! Аҽы

633

згаз анемец аҽы хәжәаны ишьит.Риза иашьагьы иаргьы – аиҳарак иара
Риза – ари аҽы рыԥсы аҿҳәаран, анемец ԥсышьа цәгьа ахьаиҭаз ргәы
ӷәӷәала иднархьит, уи дӷыӷыргеит, даҳшьуеит ҳәа иалагеит… Амчра зкыз
анемеццәа риааишьас иҟахызи, анемец офицер иара ихаҭа Риза игәаӷ
ааикын, диԥыригарц азы, Германиаҟа ирышьҭуаз атҟәацәа дрылаҵаны
ддәықәиҵеит. Устәи ауп нас Ҭырқәтәылаҟа дышнанагазгьы – слахьынҵа
данызаарын – уоуп ҳахьеибадырыз: иоура-иҭбаара, иԥшра-исахьа…
цгьа дыҷкәына ԥшӡан, цәгьа деинаалан, иахьуасҳәо сацәыԥхашьоит
аха. Аҭаҭар-бызшәа аҭырқә-бызшәа иеиԥшуп акыр. Ииҳәоз шамахамзар еилыскаауан, еиҳагьы изырԥшӡоз џьашьатәык аҵзбаауан, дцәажәаландаз ҳәа сизыӡырҩуан…
Риза анемец офицер Германиаҟа «данхиҵа» ашьҭахь, шықәсык-ҩышықәса ааҵуаны, Ҟрым дырҩегьых асовет ры рнапаҿы иааргазаап. Аурысқәа аиааира анырга, анемеццәа шәрыдгылон ҳәа (ари
1944 шықәса рзоуп) аҭаҭарцәа ықәырцало иалагеит. Убасҟан ауп Риза
аҩны иаанхаз иҭаацәагьы хәыҷи-дуи шынеибакәу Абжьаратәи Азиаҟа
– Ташкентҟа ианхдырҵәаз… Иџьоушьартә иҟоуп ашьҭахь, 25 шықәса
дуӡӡа анҵы, еигәныҩны, иан изыналышьҭыз адырраҭарала еибаԥшаашьас иҟарҵаз, лахьынҵала сара ирҭацахазгьы уа сышнанагаз… Уантә
ҳааны Ҟрым, Бахчисараи иабдуцәа рыдгьыл аҿы ҳахьыҟаз, иара ихаҭа
хьаала дышҭәызгьы, шьҭа арантә Аԥсны ааигәоуп, бымшәан, уахьгьы
леишьак ҟаҳҵап ҳәа сеиҳәон. Ус ҳагьааит арахь, иҟьалан адунеи иалахаз аԥсаатәқәа реиԥш. Ара ҳахьааизгьы ҳзынҟьаз-ҳзынԥаз ааркьаҿӡан
иуасҳәеит, аха ҳагәҭыхақәеи, ҳхьаақәеи, еидаҳхәыцлақәози уҳәа
ҳгәаҟ-ҵәҟрақәа зегьы ртәы ҳәашьас иамоузеи, изыҩуеит ҳәа уалагаргьы шәҟәык ианӡалома!..
– Раԥхьаӡа Америкаҟа шәшагаз, цашьас иҟашәҵаз атәы даҽа маҷӡак
сабҳәарц сҭахын, – анысҳәа, Музафер лаша дааԥышәырччеит, – иалоухи, уаргьы уцарц угәы иҭамзааит, амарџьа?! Иуабжьазгом – уахьгьы
ҽеира дук ыҟаӡам… Ҳшагаз ҳәа иуасҳәо уи ауп, – схаҵеи сареи ҳаԥсҭазаара еилаҳҵеижьҭеи 4 шықәсаҟа ааҵхьан еиԥш, Исҭамбулгьы ахныҟәгара мариамызт аҟнытә, Америкаҟа ацара ҳгәы иҭаҳкит. Ҳаҷкәынцәамзи, иаҳамгәаӷьуаз иҟази! Исҭамбул иҟоу Америкатәи аконсульство аҿы
ҳнеины, абасгьы-абасгьы, ҳгәы иҭоу абри ауп, шәҳацхраа ҳәа ашәҟәы
алаҳҵеит.Дук мырҵыкәа уадаҩрада ацара азин ҳауит. Азин ҳауит, аха
Америка ҳахьнеиуаз ҳҭахцәа ҳзыԥшны итәазма? Ԥыҭраамҭак ҳхы
здаҳкыло ҳзымдыруа, ҳҵаа-ԥшаауа, ҳахрааӡраауа Ниуиорк ду ҳалан,
ҳазҵаԥшуаз ахан-хьыҵәцара дуӡӡақәа ҳахлахаҵ дыргьежьуа…

634

…Азнаказ уаҟа иага џьабаа ҳбазаргьы, ашьҭахь уадақәак қьырала иаанкыланы ҳрыҩналеит, схаҵа аусурҭа иԥшааит. 8-шықәса ҳаҟан
убраҟа, астәи, ареволиуциа ашьҭахь Урыстәылантә инеизи ҳареи ирацәаҩны абри аамҭа аҩныҵҟала ҳаибадырит. Аемигрантцәеи ҳареи ибзианы ҳахьеибадыруаз аҟнытә, ҳаӡбахә анраҳа, ҽнак ҳуадаҿы инеит
Сталин иԥҳа Светлана Алилуеваи аинрал Врангель имаҭа Данетта Врангели. Урҭ неит ҳанхашьа-нҵышьа рбарц. Ҳуадаҿы Аҭаҭиурк ипатреҭ
ҳазкыдын, – «Аа, Аҭаҭиурк», – лҳәеит Светлана уи анылба. Дылдыруан,
ларгьы аԥхьа Ҭырқәтәыла днанагеит, устәи ауп Америкаҟа дшықәнагалаз. «Шәазыразума шәынхашьа-нҵышьа, шәгәы нзырхо аӡәыр дыҟоума?» ҳәа дҳазҵааит ҭырқәбызшәала. Мап ҳҳәеит, аха уеизгьы-уеизгьы
ҳҭагылазаашьа шссирцәамыз аилкаара уадаҩмызт. Ус арҭ, иҵегьгьы
иҳацхраац азы, ҳаргеит, абас 100 верск раҟара Ниуиорк инацәыхараны, Менхаҭен ҳәа иахьашьҭоу ацентр ашҟа, «Толстои-фондеишиль»
захьӡыз, ашәҟәыҩҩ дуӡӡа Лев Толстои имаҭа гәакьа напхгара зиҭоз
афирма ашҟа. Уаҟа Урыстәылантә инанагаз аемигрантцәа рацәаҩны аус руан, уаҟа еиҿкааны ирыман «Абыргцәа Рыҩны», «Аԥсшьарҭа
ҩны», ахәыҷ баҳча, ахәыҷ лагер – абарҭқәа зегьы рыла еиқәшәан. Уа
аус руан ирацәаҩны аурыс, аукраин ҳәсақәа – хныҟәгарҭас ирыман…
Толстои имаҭа дзеиҳабыз ари афирма Урыстәылантә Европаҟа
иагаз ауаа, шамахамзар неилых ҟамҵакәа, зегьы ацхыраара рнаҭон.
Иара афирма урысбызшәалагьы, англыз бызшәалагьы, францыз бызшәалагьы «Урыстәыла хәыҷы» ҳәа иашьҭан – убасҟак амҽхак дуун.
Абри «атәыла ссир» ҳаргьы зыҽны ҳсасцәаны ҳаҭааз инаркны акыр
ҳагәцаранакит, акыр иаҳхылаԥшит, шьарда иҳацхрааит. Иахьагьы сгәы
иҭыҵәом уаҟа избаз-исаҳаз, сзыҿцәажәаз ауаа – еиҳарак Сталин иԥҳаи
Врангель имаҭеи. Иџьашьатәӡоуп аԥсҭазаара – сара зтәыла иалцаз аԥсыуа ҭауад хылҵшьҭрак иатәуи арҭ «ауаа дуқәа» рыԥҳацәеи ҳлахьынҵа
ҳахьнанагаз, ҳахьеиқәнаршәаз уазхәыцыр…
– Бара усҟан ибыздыруамызт, ҳәарада, аурыс ҳәынҭқар ир напхгара
рызҭоз аинрал-маиор Врангель амҳаџьырра аламҭалазтәи ашықәсқәа
рзы (1845 ш.) Аԥсны дшаахьаз, иабрагьуа абна илаз, ахақәиҭраз иқәԥоз
Дал-Ҵабалтәи Маршьанаа рыҷкәынцәа абна илганы, уаҳа ԥырхага
шыҟаҳамҵо ҳәа «ирқәны», уаанӡа ирхарартәуазгьы рхыхны, шасысгьы
ԥыҭҩык аарылхны рыҭаразы, Аацы ақыҭан, аҵыхәтәантәи Аԥсны аҳ Аҳмыҭбеи Чачба иаҳҭынраҿы ҭауади-аамсҭеи реизара анымҩаԥыргозгьы
дшалахәыз. Араҟа ҳарԥарцәа абна ишылҳго ҳәа арҭ ажәа маршьанаа
раҳцәа рахьтә усҟан ирызҭазгьы бареи сареи ҳабдуцәа рабдуцәа –

635

Баҭалбеии, Иашсоуи, Басланӷәыри, Шьырынбеии, Сасҭынӷази шракәу.
Иџьашьатәыхаҭаҵәҟьоуп аԥсҭазаара – бара убасҟан игәамҵ-хамҵуа
еилаз Маршьанаа дуқәа ирхылҵшьҭроу ҭауад-ԥҳаки, Кавказаа, аԥсуаагьы агәҭа иналаҵаны, рырҭаслымра иазкыз аурыс еинралцәа ируаӡәкыз
Врангель имаҭеи абас шәлахьынҵақәа адунеи аҵыхәан шәахьеиқәнаршәаз, зжьы балҵыз аԥсуа жәлари бхаҵа дызхылҵыз аҭаҭар жәлари,
егьырҭ асовет жәлар-маҷқәа зегь реиԥш, аҵыхәтәан, аҭоурыхаҿ ирыхьхьоу рызмырхакәа, аџьамыӷәа-цәгьа иҭаргылан измаз егьи аԥсцәаҳа
– Сталин гыгшәыг иԥҳа лакәзаргьы убра дахьшәықәнаршәаз…
– Ааи, иџьашьатәӡоуп уи, – лҳәан, инарҵаулаӡан даақәыԥсычҳаит
Музафер лаша, деиԥхьхәыцаауа…
***
Шықәсык аахыс сара зыҩра саҿыз аҭоурыхтә хҭысқәа сышрылаз,
гәаныла исырҿыхаз жәларык афырхацәа сышрацәажәоз, лабҿаба
сажәабжь-еиҭаҳәара иаланагалаз аҳкәажә лаша Музафер Маршьанԥҳа
лзыӡырҩрра, ҵабыргны, са сзы инасыԥ духеит – уаха ҵхыбжьонынӡа
лацәааихьшь ҟамҵакәа лара исалҳәази са сызлаз аҭоурыхқәеи еидысхәыцлон, ицахьоу ҳәа аамҭа шыҟам, жәытәи-ҿатәи зынӡа иааигәаӡаны ишеилахәу оумашәа игәҭырӡыӡагааны исныруан, сышьҭаларҭа
ахаҿы икыду сыҷкәын Беслан лаша ипатреҭ акәзаргьы, уи ырҵабыргуа,
зынӡа иҿыцҳаҳараӡа сыхәрақәа хтны, ихьааха исныруан – ари рҿиаратә хьаан, еиҭаҳәашьа змам акалагьы иҿызлааӡа иҟан, ус узазҳәозар
ахьаацәгьа. Сыҷкәын данхәыҷыз аахысгьы оумашәа дысныруан, оумашәа сырҿиаратә ус дацхраауан, уажәгьы аргамаду, исырҿыхаз зегьы
раԥхьагьы иара дҿыханы, уахгьы-ҽынгьы сыԥсҭазаара – ицахьоу, аха
иҟоу – аилашыра агәҭаҵәҟьа далагылоуп…
Ишандаз, анаџьалбеит, Музафер лаша сеиҭалыҿцәажәандаз ҳәа есуаха сгәы шыцыхцыхуаз иаасыршон, нас, лара мыцхәык дмыргәамҵкәа,
лацәажәара сеиҭаналагон.
–Иахак ԥхыӡла сашьа Џьамал дшызбоз иаасыршеит, – лҳәеит лара
шьыжьык, – исеиҳәаз удыруама: ибзиан иҟабҵеит бахьааз, иҳәеит,
дгәырӷьаҵәа дыҟан… Ари убома, – лҳәан, нас, лԥараҭра аҿы аартны
жәытә патреҭк ааҭылгеит, – сахьцалак абри сыцуп… Уахәаԥши, уаҳәшьа
дукәыхшоуп, абраҟа абарҭ аҩыџьа еидгылоу руаӡәк сашьа Џьамал иоуп,
егьи Имам Шамиль ду иԥа иԥа иоуп, урҭ еиҩызцәан, аишьцәа гәакьақәа
реиԥш бзиа еибабон, ҳара Кавказ иахшаз ҳауп рҳәон. Даба Џьамал
рыуа дарбану уара ухала, цәаныррала дудыруазар? – абри аалҳәан,

636

апатреҭ ааслыркит. Ари исаҳахьаз акы еиԥшымызт, исҳәо сҿамшәо, сгачамкны апатреҭ сылаԥш нахызган, – абар, абри иоуп ҳашьа ду, – сҳәан,
ахьшьыцба еиԥш дышьҭыԥраа дцарашәа, зышьҭахь знапқәа ҟаҵаны,
зыблақәа ҭыԥхаауа, иԥшӡаӡа, европатәи амаҭәа зшәыз, агалстук зыхәда
иахаз, зӡара калыхәҵәаӡа, арымарахь игылаз снапы наиқәскит.
– Зылԥха ҳаура, ашьа ахала аҽшԥадыруеи! – лҳәан, Музафер лаша
саагәыдылкылеит, лылабжышқәагьы ҩхаҟәҟәалеит, – ааи, абри иоуп
Џьамал хьырҟәыбҷа ду, егьи иубо Имам Шамиль иԥа иԥа – Шеих
Саид иоуп. Уи саргьы акырынтә дызбахьан, ҟазшьала, уаҩышьала,
еиҭаҳәатәӡак иакәын, сашьеи иареи Кавказ азы ргәы еицыбылуан,
ианеиқәшәалак уаха шаанӡа излацәажәозгьы убри акәын – ҳабдуцәа лахьынҵала изықәшәаз арыцҳарақәа мцаха ирыцран… Ҭоурыхла
ишудыруа, Имам Шамиль ду аурысқәа даныртҟәа (иҽанриҭа), зны
иҭаацәагьы иаргьы Калуга ҳәа иахьашьҭоу урыс қалақьк ахь дахыргеит, ашьҭахь иара иҟаиҵаз аҳәарала, иҭаацәа иманы амсылман дин
ахыҵхырҭахь – Қьаабаҟа (Меккаҟа) дцеит, иԥсы нҭшәаанӡагьы уаҟа
Аллаҳ-уҭаала имаҵ иуан, данԥсгьы уаҟа анышә дамардеит. Сашьа Џьамали Шеих Саиди уахь знык-ҩынтә еиццақәахьан, Кавказ иацәыӡыз
аӡәырҩи дареигьы уаҟа аматанеирҭаҿы еибабахьан, ргәи рылаӷырӡи
еилаҵәо ихынҳәқәахьан…
Апатреҭ аҿы Маршьан Џьамал ивагылаз Имам Шамиль иԥа иԥа
Саид дкылкааны снаихәаԥшит – ари маҷк еиҳа ажьы икуп, иблагәқәа
ааҟәазны, адауаԥшь еиԥш дҭаҳа-ҭыӷьаӡа…
– Аҳ, анаџьалбеит, – сҳәан, луанынтә саақәыԥсычҳаит, апатреҭ
сшахәаԥшыц сахәаԥшуа. – Ари иақәҭысхроуп, исыбҭома? – Музафер
сналҿаԥшит.
– Ишԥаусымҭо… абранӡа ҩызара сзыруит, сахьцалак исыцын,
шьҭа уара иуцыз, сара рацәак сзынхеит ҳәа уҟоума ари адунеи аҿы, –
лгәыԥшқара лиааины, дырҩегьых лылаӷырӡқәа ҩхаддылеит.
– Уаҳа бымҳәан… иақәҭыхны иара ахаҭа уахь ибысҭоит, макьана
бымҩа хароуп, иааигәоу џьыбымшьан – ари адунеи ааныжьны ицаз
роуп еиҳагьы зымҩа нҵәара ақәӡам…
– Ус акәу? Ус акәзар – бзиоуп, – лгәы ааиқәылҳәалан, ихааӡа
дааԥышәырччеит аҳкәажә лаша. Сара апатреҭ наганы уажәазы
сышәҟәҭраҿы инықәсыргылеит, нас иақәҭыхны сыҷкәын Беслан ипатреҭ авараҿы икыдсҵарц – шьҭа урҭ наӡаӡа доуҳа дуӡӡак иеиднакыланы ишеицу, адунеи ахаҭа еибганаҵы ишеицәмыӡуа цаҳәцаҳәо исныруа…

637

Музафер лаша ислырбаз апатреҭи илҳәаз ажәақәеи арыжәтә џьбара еиԥш сдырҩышьны сшыҟаз, снеины, аибашьра аламҭалазшәа
цәгьабзазала ҳҭоурыхҭҵааҩцәа «аӷәырџьқәа» ирыцәҭрыжьыз Аԥсны
аҭоурых шәҟәы сыманы сааиит. Уи абӷьыцқәа еихыршәшәо сҿынасхан,
Маршьан Џьамал исахьа ахьаныз аалсырбеит.
– Издыруеит ари… саргьы исымоуп, – лҳәеит, имырхьаацәакәа,
– ара Џьамал ԥшӡакәакәара ҽеила дудыруа дыҟам – ижакьа аужьны
дшыҟақәоу умбои… Ари 1918 шықәсазы Аԥснытәи ахҭысқәа данрылахәыз ауп – уи ашьҭахь уа Ҭырқәтәыла цәгьа дкыдцалан дрыман, цәгьа
ддыргәаҟуан…
Маршьан Таташь ипатреҭгьы ашәҟәы адаҟьа зегьы амҽханакуа
иахьанызгьы аартны иналсырбеит. «Аригьы бзиа издыруеит – раԥхьаӡа
саннеи, Таташь ду иԥҳа хазына Бабуца Маршьанԥҳа луадаҿгьы икыдны
избахьан… Аҳ, иаҳауеи шьыри, Џьамал лаша ианиааз иареи уареи шәеибабазҭгьы, шаҟа жәабжь уеиҳәарызи, заҟа гәҭыха-ҵеџь урҭаирԥшрызи
– ашәҟәы анҵара уахәарымызт!..
–Усгьы, бара ибдыруа акыр бызсаҳәарыма, бсыргәамҵуеит аха? –
зҵаарала сеиҭаналҿаԥшгәышьахит.
–Ари гәамҵроума – сгәы аҵәымаӷ жьакца алхра уаҿупеи, агәҭыхаҳәара аҟара ауаҩы дзырраҳаҭуа егьыҟаӡам, уаҳәшьа уаԥхьа иԥсыша,
уара ухаҭа уоуп хьаас исымоу – амцхә зхы аџьа азырбо, узыршлаз арҭ
ушәҟәыҩҩрақәа ирыҵанакуа нагӡаны еилызкаауа аӡәыр дыҟоумашь –
акыс агәырҩа ӷәӷәа узықәшәаз ашьҭахь?..
Ари илҳәаз акгьы ахымҳәаакәа, саақәыԥсычҳаит. Ларгьы уаҳа уи
даламцәажәакәа, сызҵаара ашҟа дниасит.
– Џьамал лаша иӡбахәқәа иуасҳәаша арымӡаа ирацәоуп, аха са
исзеиҿкаауама?.. Џьамал хьырҟәыбҷа даараӡа деилҟьан, даараӡа
дуаҩеибаган, ихшыҩ ҵарын,иажәа ҟәышын – зегь рыла д-Маршьанхаҭаҵәҟьан: аиаша бзиа ибон, уи ада адунеи аҿы аҽак ныҟәызгоит ҳәа
даҿымызт. Изхысҳәааз, Ҭырқәтәыла усҟантәи асулҭан Ҳамид Ду иԥҳәыс
д-Кәыҿԥҳан – Џьамал иан лаҳәшьа гәакьа лакәын (сара абрылоуп Џьамал дышсашьоу). Жәаф шықәса лхыҵуан уи асулҭан данизырҳәоз, иара
акыр длеиҳабын, лыӡбахә аниарҳәа, даажәгеи, дысшәырбеи ҳәа рыдиҵан, даннарга иаразнак лыԥшра-лсахьа датҟәеит – дигеит ԥҳәысс – 40
шықәса еицынхеит. Ирхылҵыз рԥа принц Нуреҭдин ҳәа ишьҭан. Даараӡа
бзиацәа иҟаз, даараӡа акыр зымҽхакыз, иӷәӷәаӡаз ҭаацәаран. Ус Ҭырқәтәылан аилаҩеиласрақәа ҵысит, ареволиуциа ҟалеит, асулҭан Ҳамид дахырҳәеит, Аҭаҭиурк данааи, арҭ шҭаацәаз, иара Ҳамид раԥхьа

638

днаргыланы, Сивасҟа иахыргеит, ашьҭахь уаҟагьы иамаабыкәа, Италиаҟа – Урымтәылаҟа иқәыргеит. Ҳамид идгылоз иабхәараа – аԥсуаагьы
рацәаҩны иқәӡит. Иан лаҳәшьа гәакьа лхаҵа шиакәызгьы, жьрацәарала дшизааигәаӡазгьы, Џьамал асулҭан Ҳамид имҩаԥигоз аполитика иашам ҳәа иԥхьаӡаны, аханатәгьы дидымгылакәа, Аҭаҭиурк иахь
иадицәылеит – иара дагьиашахеит. Уи ала аӡәырҩгьы дрыцхрааит,
уимоу, рыԥсгьы еиқәирхеит. Иан лаҳәшьа данԥсгьы Италиантә лыԥсыбаҩ ааганы Исҭамбул анышә иамеидеит, аҳәынҭқарра аиҳабыра ихаҵгылеит… Иашьа Саамигьы убас иара ибзоурала деиқәхеит, уигьы ихы
ныхҵәо Аҭаҭиурк еиҳа диашоуп ҳәа дидгылон. Арҭ сашьцәеи – Џьамали
Саамии – Аҭаҭиурки дареи еицҭырхыз апатреҭқәагьы маҷымкәа иҟоуп…
Џьамал ибзоураны убас Маршьан Дарыҟәа иԥацәа иреиуаз Емирбеи
ԥашьагьы Аҭаҭиурк дидгылеит – ихан-хьыҵәцараха Сҭамбул изгылаз
иҩн-дуқәа руак Ҭырқәтәыла апарламент аилатәарҭа-хыбрас ириҭеит,
даара дбеиан, имаҭацәа ыҟан, аха иԥсгәышьеит… Аҭаҭиурк Асовет Еидгыла ҳәа аурысқәа еиддыргәагәалаз аҳәынҭқарра хара изцом, лассы
еилаҳауеит иҳәон – ус егьыҟалеит, уи «харанаԥшҩы» ҳәагьы ишьҭан…
Уажә зыӡбахә аауасҳәаз, Дарыҟәа-иԥацәа иреиуаз, Емирбеи-ԥашьагьы даараӡа Маршьан-гәаҵәацқьа зызҭаз иакәын. Ҭырқәтәыла
ауааԥсыра рыжәлақәа рыԥсахуа ианалага (уаанӡа «оглы» ацырҵон),
Хьрыԥс-иԥацәа, Дарыҟәа-иԥацәа, Таԥшь-иԥацәа ҳәа ара ҳарзеилкаауам, ҳарҭ зегьы жәла-хылҵшьҭрак иатәу ҳауп иҳәан – Маршьан ҳәа
ианиҵеит. Уиижьҭеи х-абиԥарак ус иаауеит.
Ҷыдала сара сабашьҭра Хьрыԥс-иԥацәа ҳәа ауп ишыздыруа, аха
Дарыҟәа-иԥацәа ракәзаргьы сеидроу, зегь аӡә ҳами, аха, ҳабдуцәа
рыхьӡқәа ҳәа издыруа, ирҳәоны исаҳаны игәныскылаз Баҭалбеи, Османбеи, Омарбеи ҳәоуп. Омар ихылҵыз ҳауп ҳарҭ, раԥхьатәи иԥҳәыс
Акәыҿԥҳа лахьтә: аиҳабы Џьамал, агәыбжьанытә Саами, аиҵбы –
Қьамал, ҳаб ашьҭахь иааигаз ачерқьез-ԥҳа лҟнытә – Ҭалаҭ, сара, нас
ҳаҳәшьеиҵба Ҭасфире. Ҳара ҳахҩык аиҵбацәа ҳанду Диналԥҳан…
Абык ихылҵыз ҳарҭ зегьы ҟыбаҩ-ҟыбаҩк ҳалан, аха зегьы иҳаԥигон,
зегьы дҳаиӷьын иахьа аашазар зыӡбахә узеиҭасҳәо Џьамал лаша-лаша,
Џьамал цырцыр! Маршьанаа шьыцеибагон рҳәахуеит, Маршьанаа уи
дшьыцырго са исмаҳацызт – зегьы бзиа дырбон… Џьамал ҳаирпланла
дԥырҩын – раԥхьаӡатәи ԥсыуа ԥырҩын, уахьгьы арахьгьы иара иаԥхьа
ҳаирпланла аԥырра иалагаз ԥсыуа дыҟаӡам – Париж аԥырратә школа
далгеит, хәышықәса уаҟа аҵара иҵон, аԥсуа францыз ҳәа изырҳәон,
аграждантә авиациа амаҵ азиуан, дполковникын, Ҭырқәтәылан актәи

639

акласс иеиуоу апилот ҳәа дыԥхьаӡан, зегьы деицырдыруан, иҟазаразы аиҳабыратә ҳамҭақәагьы рацәаны ианаршьахьан. Актәи адунеизегьтәи аибашьра далахәын – иҵара дшаалгаз еиԥшҵәҟьа уи дналашәеит, аибашьыга ҳаирпланқәа рыла уахынла дԥыруан (усҟантәи
ифото-сахьақәагьы ыҟоуп, иԥҳәыс Суриа-ҳаным илыман иҵәахны).
Зныкгьы аӷацәа аеҵәыш еиԥш иҳаирплан ажәҩан «икыддыршәахьан»,
усҟан иҩыза дҭахеит, иара агоспиталь аҿы дышьҭан – иԥсы еиқәхагәышьеит. Аибашьра ашьҭахьгьы аиҳабыра аррамаҵураҿы даанхар
рҭахын, иуыс цәгьа дазыманшәалан (Мамдыхәгьы ус дыҟан, Сириатәи
ҳашьа бзиахә), дук хара имгакәагьы авиациаҿы дгьенералхон, аха иара
имуит – дыԥхьатәеит. Убри ашьҭахь ауп Маршьан Таташьи иареи рҽеимаданы Тырқәтәылантә ӷбак азна ар Аԥсны ианӡхыргазгьы, ԥшыхәҩык
иаҳасабалагьы Баҭымтәи ахҭысқәа данрылахәыз – Кавказ ажәларқәа
рлахьынҵа ахьырыӡбоз агәҭаҵәҟьа даналагылазгьы…
…Џьамал хшыҩҭра, ари уара уԥсы зыҿҳәароу асахьаркыратә ажәагьы ҳаҭыр ду изақәын, ирацәаны ашәҟәқәа дрыԥхьон, «ашьра зқәугьы ажәак иҳәахьеит» иҳәон, иара ихаҭагьы игәҭыхақәак аниҵалон.
Маршьан Ҳалыбеии Маршьан Шабаҭи рыӡбахәқәа иахааныз рахьтә еиликаауан, ақьаад ахь ииаигон. Маршьан Ҳалыбеи чарҳәарыла
дшыршьыз ҳәа иԥсахы ԥыжәжәо далацәажәалон, уи жәлар ихырҳәааз ашәақәа идыруан, Шабаҭи Иашсоуи рыхьӡ акәзар ҵыхәаԥҵәарада ишиҳәаӡоз иҳәон… Иаҳзырузеи, иаҳзырузеи Зосҳани, Баҭалбеии,
Басланӷәыри иҳәон, аурысқәа рахь иахьиасыз азыҳәа, уи азы ахьы-медалқәа аурыс ҳәынҭқар иҟынтә иахьроуаз азыҳәа – Ԥсҳәаагьы ҭымҵыр
амуа иҭазыргылаз дара роуп, иҳәон, аурысқәа бӷас измаз Аҳмыҭбеи
имыцхраазҭгьы урҭ рызҭцаӡомызт, Дал-Ҵабалгьы еиқәхар ауан, иҳәон…
Маршьан Зосҳан иакәын зхы ныхҵәаӡо аурысқәа ирыдгылоз иҳәон,
аиҳарак уи Петербургынтә даныхынҳә, уи уаҟа дхәыҷаахыс шасыс дрыман, аурыс ҳәынҭқар иаҳҭынра дааӡеит, уи аҳ дзыхьчоз ар рҿы дафицарын иҳәон, аурыс ҳәынҭқар дахьцозаалак дицҽыжәлон, иарӷьажәҩацәа дреиуан, иҳәон… Урыстәыла, ҵабыргны, гәык-ԥсыкала иазыҟоу
ҳәа дыԥхьаӡан, араҟа Аԥсны аусқәа рцашьа злаҟаз ала, Дали Ҵабали
рымацарагьы ракәымкәа, ишааи-шааиуаз, иара Аԥсны зегьы аҳас дахадыргылап ҳәагьы маӡала дақәгәыӷуан, иҳәон, даараӡагьы дазыҟаҵан
Зосҳан – Петербург аурыс аҳцәа раҳҭынраҿы иибаз, дызлаԥшыз ачынуаа рыбзазашьақәа, рынхашьа-нҵышьақәа, нас адунеи аҿы усҟан зегь реиҳа иӷәӷәаз урҭ рыр-ду аиҿкаашьақәа уҳәа дхыхны дрыман, иҳәон, ахаан рҳәатәы сахыԥоит ҳәагьы игәы иҭамызт, иҳәон – уи, Қьалышьбеи ду

640

иԥацәа ԥыҭҩык реиԥш, аурысқәа шасыс Петербург дахьрымаз, рҵасқәа
иларааӡеит, русқәа илаҟарҵарц азыҳәа… Аҳмыҭбеигьы иаргьы аурысқәа
(Шәача ргарц аубыхқәа иахьрабашьуаз) ишрыцеибашьуаз дҭахеит, Аҳмыҭбеи усҟан иааирԥшыз афырхаҵаразы ачын ду ирҭеит, ҳамҭала дырҩычеит, иҳәон, абарҭ ахҭысқәа зегьы хаҭала дрылахәыҵәҟьазшәа.
Ахьы Шабаҭ ус ҟаимҵеит, иҳәон, Шабаҭ лаша дизгәдууны, уигьы зназы
аурысқәа рҿгьы дафицархеит, дызладыргәыбзыӷқәозгьы рацәан, аха
иҽримҭеит, иҳәон, ишәырҵаз ар рымаҭәа оумашәа ицәа ианаалон, аха
наҟ ишәыхны икаижьит, ари жәбома сара иҟасҵаз, шәарҭгьы аҳаҳаи
ҳаӷацәа шәрыдымгылароуп, рцәа шәцәамхароуп ҳәа Ҵабалааи Далааи рарԥарцәа ирабжьигон, дабрагьуа абна дылалеит… Дхаҵа-заҵәын
Маршьан Шабаҭ лаша, иҳәон, дзықәшәазгьы хамышҭыхә цәгьоуп,
аха ижәлар рҿаԥхьа иламыс лаимырҟәит – уи азы дзабашьуаз иаӷацәаҵәҟьагьы пату иқәырҵон, данҭаха иԥсыжраан иҟазгьы маҷҩымызт,
иҳәон… иаҳауеи шьыри ҳәа, ибжьы ҭганы даауазыруан, Мрамба ақыҭан
Ахьы Шабаҭ анышә дахьамадоу иҳаҭгәын аханы снеины снатәазшәа
сыҟандаз, сызхара симацәажәози, иҳәон. Шабаҭ лаша данҭаха иԥҳәыс
Аиналԥҳа ихылҳәааз мыткәмакгьы анҵаны иман, лыԥсы нҭшәаанӡа
Шабаҭ бзиа дызбоз Енџьы-ҳаными иареи инеимда-ааимданы ирҳәошәа еиҿартәыз уаз-ашәакгьы идыруан… Џьамал абас Шабаҭраа дрызгәдуны дцәажәон, аха зны-зынлагьы длак-ҩакуа далагон, издыруада,
уаҳа ԥсыхәа аныҟамла, зегьы аурыс инышәаны рҽеидыркылар еиӷьызҭгьы, еиҳа еиқәнархазҭгьы, арахь ахҵәара рықәымшәазҭгьы, иҳәон,
аха, мап, иҳәахуан дырҩегьых, иахьурхалак ус ҟазҵаз чарҳәацәахеит,
Иашсоу Басланӷәыр илеигәыдҵан баша димшьит, иҳәон… Ах, ах, Хьымкәараса, уара алагьаауыр лахша, иҳәон, иӡбахә ҿыцҳаҳараӡа иаацәырганы. Хьымкәараса Аԥсны аҳ Аҳмыҭбеи иаҳәшьа гәакьа Енџьы-Ҳаным
раԥхьатәи лхаҵа иакәымзи – дбааԥсын, иҳәеит, аҳ иҽидкыланы иашьцәа ҳанирҵәон, иҳәеит. Енџьы-Ҳаным леиԥш иԥшӡаз, игәыкыз дыҟамызт, дымрахаҭаҵәҟьан, иҳәон иара дылхаанны дибахьаҵәҟьазшәа.
Дҭацаны данкҿагылаз, лбараҳәа Шабаҭ лаша даныҩнашыла, – «Сара
абри иакәын сзықәнагаз, сыззаргаз иакәӡамызт», – лҳәазаап аргамаду лҭацаҩызцәа ишраҳауаз. Хьымкәараса уи агәаӷ дықәнаргыломызт –
аӷацәа ргәырԥсагьы уи акәымзи нас, аишьцәа реичырчара рҭахижьҭеи
акрааҵуан, хәыҷы-хәыҷы ус егьыҟалеит, Елена ԥшӡа Ҭроиатәи аибашьра
шлыхҟьаз еиԥш, ашьҭахь ари ирацәаны аԥсҭбарақәа ахылҿиааит, иҳәон,
Шабаҭ иара ихаҭагьы, иҿы иаирҳәомызт акәымзар, гәаныла Енџьы-Ҳаным иԥсы лыҿҳәаран, иҳәон, иҟалап ҵабыргны разҟыла иагьеизшазҭ-

641

гьы, иҳәон, аха уи рлахьынҵамхеит – Шабаҭ аурысқәа дышрабашьуаз
дҭахеит, Хьымкәарасагьы иаџьал дагеит, иҳәон, уи даныԥсы лара дырҩегьых маӡала ҳаӷацәа дыззырҳәаз егьи ҳашьа бзиахәгьы аҳ дидгыланы ҳақәхра далагеит… Сара абыржәы ишызбо еиԥш, уи Дали Ҵабали
знапаҿы иаазгарц зҭахыз рахьтә иаҵаз аҩсҭаареи агьангьашреи рбозҭгьы, ус рыхьӡомызт, иҳәон, аха, илашәхеит, изҿыз ҳәа егьырзеилкаауамызт, егьырбаӡомызт, егьраҳауамызт, аԥсыӡ лаԥанла ишыркуа еиԥш,
азҩа-ҿкы рыларҵахьан, идырҩашьахьан, иҳәон, нас, иауауеи гәышьаӡа
ҳәа ибжьы неиҵыхны, игәы дааҭауазыруан, сабиҵас деиҭаҵәыуахуан… Уажә Аԥсны Маршьанаа ҳахьтә фырхаҵас иҟоу Дарыҟәа-иԥацәа
иреиуоу Маршьан Таташь иоуп, иҳәон, уи ӷәӷәала диқәгәыӷуан… Чачаа
ҳаӷацәа ирцәыҵадырбгаз Аԥсны уажә ҳара ҳцасҳәаҟынтә «аҟаԥшьқәа»
абӷа зырҭаз анхаҩыжәлар рыҷкәынцәа рыла иҭыргарц иаҿуп, аха урҭгьы егьрылдыршом, иҳәон, маӡа-аргама еиҳагьы дара-дара еичдырчоит, ишнеи-шнеиуагьы рбызшәагьы ыҟамкәа, даргьы ыҟамкәа иқәырхӡоит – уахьгьы арахьгьы ҳҽеибаҳамҭар, иаарласӡаны џьара ԥсыхәак
ҳмаур, иҳәагәышьон…
Ҳабдуцәа ара Ҭырқәтәыла иахьааизгьы ишыҟалаз ижәбо ауп, иҳәон,
Џьамал лаша, ԥаса Аԥсны асаӡқәа ираҳыз Гьечбакгьы иӡбахә аацәыригалон – уи ҽнак Сҭамбул ацҳа ду дшықәсуаз, – «гьеч, гьеч!» – ҳәа
(«уиас, уиас» ауп иаанаго ҭырқәбызшәала) апалицаи ианиеиҳәа, ҳаи
уара, араҟагьы ҳажәла рдыруазаап ҳәа игәы иаанагахит, иҳәон, хьаала дихлафуа; ҳара ара ҳаздыруа, ҳазҭахыугьы уаҩ дыҟаӡам, ԥсаҭала иаҳҳәозар, ах жьара ҳаҟәыҵроуп, ҳара ҳахьырҭаху, ҳагьахьырдыруа, иагьахьҳзыԥшу ҳаԥсадгьыл заҵәык аҿоуп – Аԥсынтәалан ауп,
иҳәон, дааҟәымҵӡакәагьы уахь шәца, џьанаҭ ахьыҟоу уаҟоуп ҳәа зегьы
адиԥхьалон…
Абарҭқәа шиҳәо акәымкәа, нас еиҳа рхы иҭеигаларц, агәбылра
диркырц азы акәу, Аԥсны аԥсабара ашҟа диасуан, усҟангьы аиҳараӡак
Дали Ҵабали рыӡбахә акәын ииҳәоз – Багада ахрақәа, Багада ацҳа…
арҭ зымбац иан лымгәарҭа дҭоуп, иҳәон, арҭ Маршьанаа ҳгәашәқәа
роуп иҳәон… Са исыздыруам иара иахьибахьаз, иҟалап Аԥсны даныҟаз, Џьгьардантә иабрагьуа уахь ақьаԥҭақәа рахь Таташь дигазар,
мамзар, асҟак инҭырҳәцааны дызлацәажәоз абеидыруаз. Амтҟьал,
Амтҟьал, Сакьан, Аӡӷарра… Кәыдры, Кәыдры – Маршьанаа ҳӡиасқәа,
иҳәон… Багада ахрақәа ахьааимаӷәаӷәо аҭшәарра-ҵалашәырраҿы
ихыз амҿы-цҳа џь-қды дуӡӡақәак, џьаргәалҵас, мышә-ӡахәала еидҿаҳәаланы ауп ишыҟаҵоу, иҳәон, ацҳа, наҟ-ааҟ аҩхыкгьы рҿы уахьа-

642

ақәсуа аӡхықәқәа рҿы ажәҩан хыла иҵзыԥссо хԥа-хԥа џь-ҵла дуӡӡа
рҽеимыртаӷа игылоуп, урҭ амҩа иқәу изы аԥсшьарҭа рымӡ-ҟьаҟьақәа
рымҵаҟаҵоуп, аҽхырԥарҭа-ҵәыгәыгәқәа рганаҿ иарсуп, иҳәон. Бжеиҳан Маршьанаа рыҷкәынцәа ари ацҳа иқәымлаӡакәа, нырцә-аарцә,
хыхь зымахәқәа ауарбажә ашьапхыцқәа реиԥш еилышьыз аџь-ҵлақәа
ирықәланы аӡы ируан, иҳәон, Багада ахра шьапԥынҵала иаҿаланы
рымч ԥыршәон, иҳәон, уа иаҿаҟаҵаз ашьхымӡаҭрақәа рҟнытә қаруаҵас еикәаԥхоз асаранџьқәагьы лбааргон, иҳәон. Адунеи аҿы шамахамзар џьара ишәаҳахьоума, иагьыжәбахьоума, дара ашьхақәа Анцәа
ианишаз ирыцишазшәа, жәлантәык шеизаку рыжәла ашьхақәа ирыхны
– уа иҟоуп Маршьан-шьха Ду, уа иҟоуп Марыхә ҳәа изышьҭоу ашьхакаҵәара, иҟоуп Нхыҵҟа иҭагалоу, нахьхьи Чынҭатәыланӡа ицо, ажәытә
Абырфын-мҩаду ҳәа изышьҭаз Маршьанаа рымҩа-ду, ианакәызаалак
дара аҳәаҭыхла ирыхьчоз, изхылаԥшуаз… иҟоуп рбаахкыра дуӡӡақәа
– абаашҳарак-ԥшыхәырҭақәа злагылоу, иҳәон… Иџьашьатәын ҳабацәа рынхашьақәагьы, иҳәон, ҟармашла ихыбыз рқәацәқәа, рԥацхақәа,
аҟауар зқәыз, абаа зҵаз рыхьа-кәасқьақәа нырцә-аарцә инеицәыхараны, џьара-џьарагьы, ақалақь аҿы еиԥш, маҷк еизааигәаны, иҳәон, дасу
иашҭа-имӡырха ҭбаа-ҭыцәӡа, уи агәҭа, ма аганқәа рҿы ара-ҵла дуқәа
ықәгыланы, убарҭгьы аԥсшьарҭа рымӡқәа рымҵаҟаҵаны, мамзаргьы
хәажәбыцала иԥшӡаны ихыркны ихкаау, дасу ибаҳча-иқәаҵа, зеиуахкы уҭаху ишәыр ҵлақәа: абҳәа, аца, аҵәа, аҳа, атама… ал-ҵла дуқәа
ирықәу зеиуахкы шамахамзар џьара иуԥыхьамшәо ажь-жәла зҿало
аӡахәақәа, иҳәон. Дасу иааигәара имхылаҵарҭақәа, дасу итәарҭақәа,
дасу ирахә-ишәахә ргәархырҭа-гәарҵарҭақәа, дасу имҿы ахьԥиҟаша,
иҩнымаҭәахәқәа ахьылихша иара идәы-ибна, иҳәон… Дасу игәашә
аҿаԥхьа, ахьхьаҳәа, ираӡынԥсарха, ахаҳәқәа ирықәкәашо, иҵхәраа
илеиуа аӡыхьқәа, иҳәон… Анхаҩ иааиҭаху згьы иааигәара иҟан азы,
шамахамзар ауардынқәагьы змаз маҷҩын иҳәон, дасу иҽаҩра анҭеигалозгьы хара дымцаӡакәа, калаҭла имхырҭа аҟнытә иаарыхра ааигон,
иҳәон. Иҽыжәызгьы рацәаҩын, аха шьапыла иныҟәозгьы еиҳан, иҳәон,
урҭ «ҽыс» ирымаз аԥса-ҵарқәа зхарсыз ршьанҵа-ԥҽыга-лабашьақәа
ракәын, иҳәон, ршьамхы абжьас ашьамх еиԥш иҵарын, рлабашьақәа
нарыҵарс-нарыҵарсуа, ахҭҟьеиԥш, иахьымцоз-иахьымаауаз дгьыл
ыҟамызт, иҳәон. Аиҿкаара ӷәӷәагьы рыман, иҳәон, урҭ рҿы иҟаз аҳәоу
еиқәшәареи алеишәа-ҷыда ӷәӷәеи Наполеон ир рҿгьы иҟамызт, иҳәон –
ажәлар раҳцәа рҳәатәы инахымшәакәа иацныҟәон, агәыҳәԥыхш рыбжьан, ргәеизыбылуан… Дали Ҵабали – арҭ уаҩ дызмаҭәамыз ҳәынҭқар-

643

ра хәыҷқәан, иҳәон, уи ауп, Чачаа аԥхьа инаргыланы, зегьы изшьыцыргозгьы, дара ирцәыбналоз рынхацәа ара ԥсеиқәырхарҭас изрымазгьы,
иҳәон… Рҳәоуеиқәшәареи рлеишәа еиҿкаашьеи зегь раԥхьа иргыланы изыбзоураз гәыҳәԥыхшла аибааӡара ахьрыбжьаз, иахьеибахьчоз,
иахьеидгылоз, акәын, иҳәон, мыцхәы инаҵшьны… Далааи Ҵабалааи,
иара ианаамҭоу, гәырӷьа-ччарагьы рыгмызт, рықәӡаара аламҭалазшәа,
дахьаанагаз уаҩы изымдырӡо Лаҭа ақыҭан дцәырҵит уаҩаԥшь цәарӡгажәк умҳәозар, иҳәон, уи амӡандражә Ҵабал аурысқәа «апристав»
ҳәа мчыла идыртәаз ахылаԥшҩы деицакны иҟаҵашьақәа ҟаҵо ауаа
ихирччон, уи ала дара ирзымдырӡо ари ачынуаҩ-хжәа бааԥс еиҳагьы ргәаӷ ииркуан, аибашьрахь русқәа кылигон, иҳәон… Ақьачақьцәеи
ачарҳәаҩцәеи роуп ҳашьа ду Ҳалыбеи бзиахәгьы дызфаз, иҳәон, аурысқәа ирыдгылаз Аӡаԥшь-иԥа Ҭаҭласҭан иоуп адунеи аҿы зегьы иреицәоу ачарҳәара бааԥсӡа уи иҵазгалаз, агәыҳәԥыхши ашьеи еилазҭәаз,
иҳәон, иԥсахы еиҟәыҷҷо – ешьас дҟарҵарц рҭахыушәа агәра ирганы,
ҽамыршьагала Ҳалыбеи рыцҳа Ешыраҟа днаԥхьаны, Аӡаԥшьқәа ран
лгәыҳәԥы дадырцҳарц, рашҭаҿы, лҿаԥхьа икаршәыз ауарҳал аҿы
ишьамхы арсны данынагылоз аимгеимцаразы, заа ишырхәшьадахьаз
еиԥш, игәиҿанӡамкәа ишьҭахьҟала калакәытла ишрымчыз ихы иасит,
иԥсы анилшәшәа, хыма-ԥсыма дааилышьны, аҽыхәда длықәыжьны,
Аҟәа аурысқәа ирымпыҵакыз Чачаа рбаагәараҭаҿы дааганы, иаднагалаз жәлары ишырбоз, ихәда ақды инықәкны ихырҵәеит, иҳәон, шарԥыеҵәан иҩагылаз, мчыла хәылԥы-еҵәаҵс инҭадыршәаз Маршьан Ҳалыбеи хьыӡкамшәа, иҳәон, илаӷырӡқәа хажжыла… Сара цқьа исгәалашәом,
ҽеила исызгәнымкылазар ҟалап аха, Маршьан Ҳалыбеи хазына изкны
жәлар иаԥырҵаз ашәақәагьы дӷызы-мызуа иаацәыригалон, иара уи рацәак дшазҟазамызгьы… Усҟан шамахамзар Ҭырқәтәылан ари зымҳәозгьы ԥсыуа дыҟамызт, арахьынтә ихҵәаны Ҭырқәтәыла инанагаз ажәлар
шеишықәсагьы зыӡбахә ԥымҵәаӡо ирҳәоз Аԥснытәи ахҭысқәа ракәын,
Лыхны ашҭаҿы иҟалаз, Дал-Ҵабал амца иҭашыз, ирыцәҭахаз рҵеицәа
рхы-ргәы иҭыҵәомызт…
Абарҭқәа зегьы, ишысҳәаз еиԥш, ихаҭа дрылаԥшны ибахьазшәаҵәҟьа ихы-игәы иҭыҵәомызт Џьамал лаша, ҳабацәа абиԥарала
инеимда-ааимдо иааргоз ажәабжьқәа зегьы дхәыҷаахыс игәынкыланы
иман. Аԥсныҟа – шәыԥсадгьыл ахь ижәулак шәца ҳәа зеиҳәоз зегьы
ҿырԥшыгас ирзаигон Маршьанаа рла, ааи, ҳабдуцәа рла! Уи Ҵабалынтәи ихҵәаны ианцоз ирыццазаап, уа иахьнеиз, ахы азықәымкуа,
амшын ихықәгыланы «Аԥсныҟа иааԥшуа», иҟуҵәыуа, чмазара бааԥс-

644

ны агәхьаагара ҵнагазаап! Ус ишыҟаз ҽнак гәырӡ-шашәарӡ иныҵаба
ирцәыӡзаап, цәгьа ихьааган иашьҭалазаап, аха ирымбеит. Шықәсыбжак аҟара ааҵхьан еиԥш, Аԥснынтә ажәабжь наҩит, шәла арахь иааит
ихынҳәны, уи ахьаанымгылаз шәара иҟашәҵозеи, шәаргьы шәгьежьы
шәышьҭахьҟа ҳәа! Ари хырзаманын, ҳәарас иаҭахузеи, уаҩ ихашҭуа ак
акәмызт. Џьамал идыруан уи ала ахьӡгьы – Мышәқьар ахьӡын, иҳәон,
аиԥш лажәла бзиа ҟамлозаарын, ауаҩ игәеилгара аман, иҳәон, аҽыхәа
еиԥш, ла-шкәакәан, иҳәон – абыржәымзар-абыржәы асахьа ааҭыхны
иаҳирбарызшәа. Ихаҭа изҳәоз наӡаӡа иԥсадгьыл ахь даартә ҭагылазаашьак ахьимоуз гәырҩа дус иман…
Урыстәылан иҟалаз ареволиуциа иахҟьаны, ҿыц ихҵәаны, уахь
аҳәаанырцәҟа инанагаз ракәзар, Џьамал иахьыҟазаалак иԥшааны
дрыҿцәажәон, рхы-рҵыхәа ҭиҵаауан. Убас Париж даныҟаз иаҳаит
ԥыҭҩык аԥсуаа, ҭауади-аамсҭеи рхылҵшьҭра иеиуоу, Франциаҟа иааит ҳәа. Убасҟан ауп Петербургынтә Парижҟа иаанагаз Мери Чачԥҳа
данибазгьы. Мери Чачԥҳа Рабиа-Ҳаным Маршьанԥҳа лмаҭа-чмаҭацәа
дреиуан. Лара лакәзар, ҭеиҭԥшла, ԥшра-сахьала деиҭаҳәатәӡан – ассир,
агәлымҵәах ззырҳәоз лакәын! Уи Петербург акәзаап дахьиизгьы, лаб
Пракәаԥ ихьӡын, Леон Ачачба иԥа иакәын, уи Леон иабгьы Маҳмедбеи
иакәын – Аԥсны аҳ ду Қьалышь Ачачба иԥеиҵбацәа иреиуаз – Рабиа-ҳаным Маршьанԥҳа илхылҵыз… Мери лаб Пракәаԥ жәашықәса анихыҵуаз инаркны уа Петербург акадеттә корпус ҳәа изышьҭаз дҭазаарын,
иреиҳау арратә ҵараиурҭақәа дрылгазаап. Ашьҭахь дшааи-шааиуаз,
аинрал-маиор ичын ижәҩа иқәлартә еиԥшгьы имаҵура иҽаԥсеитәызаап. Ԥхьатәара данца аполитикатә ус ахь диасызаап – Аҳәынҭқарратә
Дума ҳәа изышьҭаз Урыстәала аиҳабыра дрылахәхеит. Уи ала иԥсадгьыл Аԥсынтәылагьы цхыраашьак сзаҭозар ҳәа даҿызаарын. Иԥҳацәа рыхҩык – Мери, Анна, Ҭамара – лассы-лассы арахь иааигалозаарын. Мери данхәыҷыз инаркны лыԥҳәызбара инасакьаҳәымҭахаанӡа
Урыстәыла аимператорцәа раҳҭынраҿы илызҳауазаарын, ааӡаҩыс,
фрелинс ҳәа шырҳәо еиԥш, хаҭала илымазгьы аимператор Николаи
Аҩбатәи иан Мариа Феодор-иԥҳа лакәзаарын. Лара ҷыдала лнаҭратәхьӡы Мариа ҳәа акәын. Мери аимператор иԥҳацәа дырхааӡалан уҳәар
алшоит, амузыка дазҟазан, аурыс бызшәеи афранцыз бызшәеи цқьаӡаны илҳәон… Ашәҭыц иаҩызаз Мери, ари ҳара ҳшьа лылоуп ҳәа, ЏЬамал
мыцхәы длыхӡыӡаауан, еҳәшьа гәакьак леиԥш диԥхьаӡон, илшоз алагьы
длыцхраауан. Сҭамбулҟа дааганы, жәытәаахыс Кавказ иқәырцаз аԥсуаа,
аедыгьқәа уҳәа аӡәырҩы дыдирбеит, дыдирдырит. Мери ԥшра-сахьала

645

Европа зегьы лыргачамкуан. Убас ара Аԥсны, 1918–1919) шықәсқәа
рзы, «аменшевикцәа» ҳәа ицәырҵыз ақырҭуа мпыҵахалаҩцәа иаадмырбыкәа, зны Бақәаҟа, нас Ҟрымҟа, устәи Лондонҟа, уантә деикәшаны
Парижҟа инанагаз лара лаб иашьа иԥа, асахьаҭыхҩы Алықьсандр иҩызцәа асахьаҭыхыҩцәа лҿынҵәаауан рҳәоит, лсахьаҭыхра еимаркуан, ус
илеиҽырбоз, лхыхрагьы иашьҭаз ладеи-ҩадеи ауаа дуқәагьы рацәаҩхазаап, ашьҭахь иллахьынҵахаз сеидру… Иара Алықьсандр Ачачба иакәзар, Париж шицәтәыммызгьы, ианшьцәа шфранцызцәазгьы иԥсадгьыл
гәхьааган дышгәыкуаз мацара, Аԥсныҟа дхынҳәны аара дшаргәаҟуаз,
иажәра дынҭалеит… Арҭқәа зегь сазҳәаз иԥҳа Русудана Ачачԥҳа лоуп,
уии сареи аҵыхәтәан ара Аҟәа ақалақь аҩныҵҟа сахьынхоз ҳаигәылацәан, ҳнеидтәалацԥхьаӡа ҳжәытә хьаақәа аацәырҳгагәышьон. Русудана 50 шықәса раахыс илымбацыз лаб гәакьа Аԥсныҟа иԥсы шҭоу
Франциантә иаагара дахгәаҟуан, аха азин лызҭодаз! Ус иага иҟазаргьы,
аҵыхәтәан, згәаҵәа еилгоз ԥсыуа ҵарауаақәак ирыбзоураны, лаб иаагара дақәиҭхеит, ԥшрак ҟамҵакәа илулак дцагәышьеит Парижҟа. Аха
лаб иԥсы шҭоу ибара уаҳа лразҟы иаламзаарын – лара даннеи – иара
дыржижьҭеи хымш ҵуан. Сыԥсы шҭоу снажәга, сыжәлар снарыларԥшны,
сыԥсадгьылаҿ сызқәаҭыԥ сзыҟашәҵа ҳәа зыӷьаҵәыӷьаҵәбжь ааҩуаз
лаб Париж ааигәара, Монте-Карло ҳәа иахьашьҭоу аҭыԥан, анышә ҿыцҳаҳараӡа иԥҟаны тәымуаак дахьамардаз инышәынҭра днахагыланы,
еиԥхьышьышьаауа, лызхара дҵәыуаны дхынҳәгәышьеит. Ара дахьааиз,
ма иԥсыбаҩ аабгароуп ҳәа ҭаха лгәы илнаҭомызт. Уи уахь ацара азин
анлырҭозгьы аратәи қарҭаа рыгызмалқәа, рықьачақьцәа еилыркаахьазар ҟаларын лаб иҭагылазаашьа зеиԥшраз, дааугартә дшыҟамыз – уи
акәхап лышьҭра изақәшаҳаҭхазгьы. Уажә иԥсыбаҩ аагара амалахазгьы
ирымуа иалагеит, аха ларгьы иаалымухаҭаҵәҟьаӡеит, ианылмыхәаӡа,
ԥсыбаҩк иҳазнаурызеи рҳәазар акәхап, иақәшаҳаҭхеит – анҭ аҵарауаа
ҳәа сызҿызгьы цәгьа аџьабаа лыдырбалеит… Ари 1985 шықәса рзоуп. Иугәаламшәои – Аҟәа шәҭыкыкаҷха, ааԥынра ианасакьаҳәымҭаз
маи-мзазы, иццышәыртәхьаз уи иԥсыбаҩ зҭаз аҭоубыҭ Парижынтә,
Монте-Карлонтә иааит – ӷба-паҿк ала Аҟәа иӡхыргеит. Аԥсны жәлар
раҳцәа рхылҵшьҭра иеиуаз ари ауаҩ, – раԥхьаӡатәи аԥсуа сахьаҭыхыҩ
ду – ҳаҭыр дула рнапы дықәыргыланы Аҟәа агәҭа, ҳҭоурыхтә музеи
аҿаԥхьа, ажәытә ауахәама ахьыҟаз ҳәа ззырҳәо аҭыԥаҿыҵәҟьа дыржит. Иугәаламшәои – аҽны ажәлар заҟа ирацәаҩыз, заҟа еиҿкаарыла,
патула дыржыз… Убасҟан, ԥсыуа-маҭәала еилаҳәаз арԥарцәа ари ауаҩ
иҭоубыҭ жәҩала иаҵалан лахьхьи асқьалаҟынтә ианааргоз, са сзыр-

646

гәамҵлоз анҭ КГБ аҿтәи ақьачақьцәа аӡәырҩы сылаԥш иҵашәеит, урҭ
кылԥш-кылӡырҩуа рхымҩаԥгашьала издырит ари даара ишыргәамԥхоз. Қарҭынтә иаан иҟаз агызмал-қьачақьцәа раԥхьагыла, Абгахәыҷы
шкәакәа иакәзар, аԥсыбаҩ анышә аҭараан аԥсуа ҟаза ду ианихцәажәоз
инаԥш-ааԥшышьа ухәы-ужьы еиланаргыларын. Ихоуҵарыма, макьана
ҳаԥхьаҟа иаҳԥеиԥшу Анцәа идыруеит ҳәагьы сгәы инҭысҳәааит. Абри
ашьҭахь бжььышықәса ааҵуаны араҟа аибашьра еиҭаҟалахит…
Русудана излалҳәоз ала, лаб аԥсуаа реиҳараҩӡак мшыннырцәҟа
ихзырҵәаз, иқәызхыз Лыхнытәи аизара ду аныҟалаз адырҩашықәсан, 1867 шықәсазы ииз иакәын. Дахьиизгьы Феодосиа ауп – ани
сара сыԥшәмеи сареи раԥхьаӡа ҳахьааз Ҟрым. Алықьсандр ихәыҷра
инаркны мыҟәмабарас иҟоу зегьы ихыганы, иԥсы зыҿҳәараз иԥсадгьылаҿ иԥсыбаҩ ахьааизгьы хаир ианымиеит – аибашьра «иналагылеит». 1918 шықәсазы Аԥсны далымҵыр амуа мышмыжда дҭазыргылаз,
иашьа гәакьа Володиа дызшьыз «аменшевикцәа» раҵкысгьы еицәаз
ақырҭуа «демократцәа» дырҩегьых 1992 шықәсазы бџьарымцала Аԥсны иақәлеит, урҭ абӷа рызҭазгьы анкьа ирызҭалацыз роуп… Алықьсандр
рыцҳа араҟа игәы иқәыҩуаз абзырбзан быжьқәа адамра хыла дадырсуазар акәхарын. Дахьжыз аҿаԥхьаҵәҟьа амузеи аҿы зсахьа рдуны
иҭыхны икыдыз иара иабдуӡагьы, уара Аԥсны злаургылаз ашьаарҵәыроуп иахьагьы излагылоу ҳәа аҽԥныҳәа иимҭогьы дыҟамызт – Аԥсны
аҭоурыхқәа нарҵаулаӡан излеидыруаз ала…
Абас иҟоуп араҟа инбжьагалашәа, иааркьаҿӡан иуасҳәаз Чачаа
рҭоурыхқәакгьы. Абарҭқәагьы зхысҳәааз Џьамал иоуп. …Зыԥсаҭа
шкәакәахаша сашьа Џьамал иарԥысымҭазы, Мысра ҳәа ҳарҭ аԥсуаа ҳзышьҭоу Егьипедтәылагьы дцахьан, акрал Фаруҟ (акароль Фаруҟ)
иан д-Маршьанԥҳауп ҳәа иаҳан – уи иагьиашан. Џьамал гәеилҷҷа,
ишуасҳәахьоу, изымдыруаз, зинтерес имамыз, зеилкаара дашьҭамыз
егьыҟам – архив дугьы ҵәахны иман. Иаҳауеи шьыри, убри ааган
абра иумазар,ма уара уахь узцар (имыӡцзар) иага уанаҳәарын! Џьамал лаша Егьипед даныҟаз сасдахьк иаҳасабала Егьипед акрал Фаруҟ
иханхьыҵәцырахь днеиԥхьеит, уи иан, иаҳәшьцәа уаҩы ишимбац дыргәаԥхеит, ҟазшьала иаразнак днарылаҵәа дцеит, акрал иашьа иԥҳакгьы
дизырҳәарц рҽазыркит, аха иара дзышьҭаҵәҟьаз ажәытә ҭоурыхқәа
реилкаара акәын… «Князь», «аҭауад» ҳәа ззырҳәоз – Европатәи абызшәақәа рыла иаанагоз «принц» шакәыз еиликаан, Ҭырқәтәылаҟа даныхынҳә идокументқәа рҿы «Принц Маршьан Џьамалбек» ҳәа иҩуан.
Маршьанаа ргерб асахьа зҭасаз ахьтәы мацәазгьы иман…

647

– Иабаҟоушь уи? – сналԥыҩлан сналазҵааит.
– Иԥҳәыс Суриа-ҳаным илыман. Уи дыԥсгәышьеит, аха иԥҳа иҵәахны илымазар здыруада…
– Иааган абра ҳмузеи аҿы иҟазҭгьы…
– Нас… ус шаҟа ыҟоу удыруама ҳҭоурых атәы зҳәо… Ааи нас,
изхысҳәааз, Џьамал Египед даныҟаз ашьҭахь иара мыцхәы бзиа дызбаз Египед акрал Фаруҟ иԥҳацәа ишьҭалан Ҭырқәтәылаҟа – Сҭамбулҟа
иаан, анхарҭа аархәеит, ақалақь налҵ аферма еиҿыркааит, аԥсшьарҭа
ҟарҵеит. Дареи иареи шәарыцарагьы еиццалон – принцессацәамзи, ус
ала қьаф руан. Саргьы ҽнак арҭ рыԥсшьарҭа дачахь сиган, ари саҳәшьеиҵб хәыҷыҷа лоуп ҳәа (5-ҟа шықәса схыҵуан) сыдирдырит. Ашьҭахь
ишааи-шааиуаз, Фаруҟ ду иԥҳацәа Сҭамбул ирымаз рдачақәа, рфермақәа шеибакәу зегьы Џьамал напхгаҩыс дроуит…
Џьамал шамахамзар Европа дахьымнеицыз тәылак ыҟамызт, лассы-лассы Германиаҟа дцалон, уатәи адыга-аԥсуа диаспора иеиҳабыз
Имам Шамиль Ду иԥа (аԥхьан зпатреҭ усҭаз) Шеих Саид ихаҭыԥуаҩысгьы дыҟан, ишуасҳәаз еиԥш, уии иареи аишьцәа гәакьақәа реиԥш рыԥсы еилан. Шеих Саид иабду, ауаҩ дуӡӡа, Имам Шамиль Қьааба
изқәаҭыԥ ахьыҟазынтә иара арахь дшаанагазгьы закәытә ҭоурыхузеи
иамоу, аха уи ҭызҵаахьада? Арҭ аҩыџьагьы – сашьа Џьамали Шеих Саиди – ҵыхәаԥҵәарада Кавказ ахақәиҭра иазхәыцуан. 1948 шықәсазы
убарҭқәа ирхырҟьаны Џьамал аҭырқәцәа дҭаркит – Анкароуп иус ахьырӡбазгьы, маӡала Кавказ дахьаауаз-дахьцоз азы гәрамгарҭас дҟарҵеит, аурысқәа дрымадоуп, дышпионуп, рҳәеит – уахьгьы-арахьгьы
длаԥшықәырҵеит. Иҩызцәа аинралцәа ицхрааны цәгьабзазала абахҭа
дҭыргеит – шықәсык инеиҳаны дҭакын…
…Маршьан Таташь иԥҳа – Маршьанԥҳа Бабуца хазына лыкәа
иҭаҵәахны илыман сашьа Џьамал лаша ипатреҭ. Уи ара даныҟаз, лаби
иареи аменшевикцәа ықәҳцоит ҳәа Мықә арха ианеибашь ашьҭахь,
ирзынхаз рыр рыманы Џьгьарда ианҩеигьы дылбахьан, ара-ҵла дуқәа
рымҵан имҩаԥыргаз аизара ду аҿы иажәа дазыӡырҩхьан… Џьамал
араҟа аимгеимцара иалагӡан зегь ҭиҵаауан – Лакобеи иареи хаҭала
еибадырит, егьырҭ Аԥсны азы ақәԥаҩцәа рацәаҩны идырит. Лакоба
«уца ушьҭахьҟа, мамзар уаҳцәыршьуеит» ҳәагьы иеиҳәахьан… Џьамал
уаанӡа ицралахьаз амца еиҳагьы еицәаны ицраланы, иԥсадгьыл азы
абылра даҿын – уи дагьагеит иара – дыццышәхеит!..
Музафер лаша абраҟа данааҭгыла, саргьы лыԥсы лшьарц шысҭахыз
аалырдырны, ашьшьыҳәа сҩагылан, абарҵахь сындәылҵит – иараз-

648

накгьы, дәеиужьк еиԥш, амшын агәы ҟьаҟьаӡа сынхыԥшылеит, схәыцрақәагьы наҟ ихыхәхәала срыма рҿынархеит, иаарласынгьы, измааноу сзымдырӡо, «Маршьанаа рла», «Маршьанаа рла» ҳәа схы иааҭагьежьит, ҵабыргны, уи ала иҟанаҵаз сзымбатәбараха – ишкәакәаӡа
амшын агәы ихыланы, иӡса-ӡсо, Аԥсны снаӡандаз ҳәа, игәаҟ-ҵәаҟуа
еиханы аара иаҿызшәагьы лаԥшҵашәаран иаасоуит – «излаауазеишь,
мшынла акәу, гаҿала акәу?.. Маӡала ӷбакы иҭалоу, дәыӷбак иахьынҳалоу?.. Иԥырны изаарымызт уеизгьы… ишакәхалак, иааит уара, Ҵабал
ақьаԥҭақәа ирхылеит!..»
Аухантәаракгьы сааҟәымҵӡакәа абарҭқәа срызхәыцуан, Џьамал
лаша ихаҿсахьа сыбла ихыҵуамызт, игәҭыха дуӡӡа ҿыцҳаҳараӡа схаҭа
исныруан, иара иеиԥшҵәҟьа саргьы мҳаџьырра сыҟоушәа… Адырҩаҽны ашьыжь Музафер лаша, ауха изҩыз, «Маршьанаа рла» ҳәа хыс
изысҭаз сажәеинраала хәыҷы сылзаԥхьеит:
***
«…Алаҵәҟьа ахьнымхаз иқәшәхуазеи,
Шәышьҭахьҟа шәхынҳәы!» Ас рзырцҳаижьҭеи иҵӡозеи,
Аԥсны иаанхаз жәлары.
Аха рла иалшаз рылымшагәышьеит,
Иахьанӡагь уа иаанхеит.
Иаҳаурызеи… иауауеи гәышьа,
Ҳгәыӷуа ус ҳаԥшуеит!..
– Сара смааи… са сааитеи, – хьаала дааԥышәырччеит Музафер, –
егьырҭгьы шԥамаари, аӡә иаҟарагьы дхынҳәхьеит – Аҳмаҭ иоуп сызҿу…
Ларгьы саргьы ҳжәытә ԥсадгьыл ас ҳанагәыланахала, саргьы мыцхәы сааргәаҭеин, саныҷкәыназ зны Ҵабал ду иахҳәааны изҩыз даҽа
жәеинраалакгьы цәырган сналзаԥхьеит:
***
Ахыбаҩ аԥхьа кылҵәоуп, хҭыԥуп имҩашьо,
Аҳәала еиҩыршьоуп аганахьшәа шыҟоу…
Дшәыргәындазар иабџьар иваҵан дыржуазма,
Ԥсыуа фырхаҵоуп – зыԥсыбаҩ ҳарҭ ҳахагылоу!
Даҽаџьарахгьы: алымҳарыҩқәа, амацәазқәа,

649

Аимхәыцқәа, абырлашқәа, ҵҩа змам хьымаҭәеи мали –
Дыԥҳәысуп ижу! Иҟалап зынӡаск дынцәахшазҭгьы,
Мраҵас илырлашозҭгьы Дали Ҵабали!
Егьырахь: аирыӡқәа, архнышьнақәа, аԥҳалқәа,
Ихыжәжәара-ҿыжәжәароу баашк ашьапы.
Акыц-ԥыҽҽыхақәа, аҵәаҳә-маҳәқәа, аҟәџьалқәа,
Аразын-ԥарақәа, ҳәынҭқарцәақәак рсахьақәа рынны!
Ажьакца икылнаҵәҵәаз аҳәызба, аигәышә, амагана,
Аҩарӡ иафахьоу аҳаҟьа, аԥхныгагьы убас…
Абарҭқәа зегьы ҳамҩашьартә иаҳдырбоит аргама,
Наџьнатәгьы ҳажәлар рыдгьыл рыԥсы шаҿҳәараз!..
О, Ҵабал ду! Изырхаауаз, изырԥшӡоз Аԥсынтәыла,
Да-ӷәӷәан, шьа-ӷәӷәан уи агәеисра иазҭаз!
Сҵәыуарыма унышәынҭрақәа сырхагыла –
Шәышықәсала иагхан аԥсыжрахь уажә иааз?!
Музафер лаша ари цәгьа лгәы арԥшааӡеит, самыԥхьандазгьы
аасгәахәит, аха шьҭа исырҽеиуази…
– Џьамал хәаша, Аԥснынтә инеигаз ҳабдуцәа ркәадыр-чаԥакгьы
иман, – ҳәа, ус дырҩегьых лажәа ашьапы аалкит. – Ианакәызаалак уи
дахьышьҭалоз ихаҿы иҟан, акәадыр-маха шику дыцәон. Иман иара
убас Аԥснынтә инаргаз архнышьна, ачуан… Иуасҳәар ихоуҵарыма –
«аҽҳәа» дныҽҳәагыланы, иара ихала абысҭа иуан, ажьҵаа иӡуан, апырпыл-џьыка ихуан… Аԥсны даналацәажәоз дҵәыуон… «Џьанаҭ ахьыҟоу
Аԥсны ауп» иҳәон, уаҩы ишимбац игәхьааигон, цашьак шәзыҟаҵозар,
шәца уахь ҳәа шәынтә ииҳәац еиҭеиҳәахуан, уа Маршьан Дырмит
дыҟоуп, дшәыцхраауеит, иҳәон. Мҳаџьырра иагаз ҳажәлар зегьы арахь
ирхынҳәны иааигарц иҭахын…
Аҳкәажә Музафер уажә иаасалҳәаз исызнырҿыхаз, «Џьамал лаша»
ҳәа хыс изысҭаз, даҽа жәеинраалакгьы сылзаԥхьеит ашьыбжьышьҭахь,
абарҵахь ҳдәылҵны ҳахьынеидтәалаз:
Џьамал лаша, арҭ зегь гәҭыхас
Уаргьы иуман есаашар.
Уаԥсуара акәын уара Уныхахә –
Уи уанықәуан есаашар…
Шабаҭ иӡбахә уалацәажәон,
Уажәа далаӡан Иашсоу.

650

Нахьхьи Ҭырқәтәылан угәжәажәон,
Ҕәӷәала иудыруан Аԥсны зыԥсоу!..
Таташьи уареи шәеимадамзи,
Аргьы ӡхыжәгахьан еиқәных.
Усасушәа Аԥсны уаҭамзи,
Уцеит ушҵәыуоз даҽазных…
Уара уԥырҩын, ажәҩан уалан,
Шьауардынҵасҵәҟьа уԥыруан.
Гәыла-ԥсыла Кавказ уахалан,
Дали Ҵабали урҭаԥшуан;
Урҭ ҭацәын, шьхымзаҭрамзи, Шьхыц-жәла зҭамкәа изҭанҵәаз!
Ари ахьубоз амца уцрамзи,
Дырҩегьх уҵәыуахуан хәыҷҵас.
Маршьанк ишиаҭәам гәыԥшқарала,
Угәҭыха роуҳәон уаазықәшәаз; Аԥсны шырҭииз чарҳәарала,
Атәымуаа шамоу уажә аҳцәас!..
Уабдуцәа анцоз Аԥснынтә инаргаз
Ухаҿы ишьҭамзи акәадыр.
Уабду иуапа уа узы ицәарҭамзи,
Ҽакы иузақәӡамызт ҳаҭыр.
Ҵабалынтә инаргаз ачуан кнаҳан,
Уара ухала абысҭа ууан…
Еилызкаауадаз заҟа угәнаҳаз –
Уԥсадгьыл гәхьааган уԥсыуан!..
– Ааи, – лҳәеит Музафер даақәԥсычҳан, – зынӡа дшыҟаҵәҟьаз ус
акәын… Џьамал лаша сдунеи анысыԥсахлак сҳаҭгәын, санииз, санԥсыз ҳәа, изакәызаалак шықәсыԥхьаӡарак анышәымҵан, избанзар,
са саԥсыуоуп, с-Аԥснытәуп, са сыҟан, сыҟоуп, сагьаанхоит ус наӡаӡа,
иҳәон… Ибзиан иуҩит, цәгьа ишьахәны еиҿауртәит, иаҳауеи шьыри,
иара ихаҭа иаҳазшәа дыҟандаз! Да еиҭа усзаԥхьишь, – лҳәан, ажәеинраала сеиҭалырԥхьеит. – Џьамал аҭырқәшәа, афранцыз бызшәа,
англыз бызшәа, араб бызшәа, анемец бызшәа идыруан, ицәгьамкәа
иҳәон аурыс бызшәагьы, – абас дырҩегьых лажәа инацылҵеит, аха

651

зегь реиҳа иԥсы изалымхуа бзиа ибон, аӡыхь еиԥш ицқьангьы идыруан ихатәы бызшәа – АԤСШӘА! Уи иалеиҵоз даҽак имамызт. Ихатә ҭаацәараҿы моу, иара ус ԥсыуа ҩнаҭакаҿ дахьнеилакгьы, иара ишиаҳауа
ҭырқәшәала аӡә дцәажәар иуӡомызт, шәаԥсыуааӡами, аԥсуа шьа шәылаӡами ҳәа драцәҳауан – иагьицәшәон! Сҭамбул иҟаз аԥсуа дарнақь
(аклуб) деиҳабын, раԥхьаӡа иара иоуп уи еиҿызкаазгьы…
Музафер лаша абри анылҳәа, Гомер иҩымҭақәа рзгьы иҟәнумшьо
жәытә фырхацәа дуқәоуп ҳабдуцәа сҳәан, ргәадура саарҩышьын, дырҩегьых сҭоурыхтә жәеинраалақәак лсырҳарц аасҭаххеит. Уи салагеит,
Ахьы Шабаҭ ҳәа ззырҳәоз, Маршьан Шабаҭ хьыӡкамшәа изку ала, ихсыркәшоит Маршьан Таташь иажәақәа рыла:
…Шәхацкы сцароуп, ҿыц ҳабзазтәыз,
Ҿыц иҭазҵаз зегь ҳаԥсы!
Фырхаҵарыла Аԥсны ҳаразкыз…
Шьҭа шәеиҵамхан абааԥсы!
Шьҭа ишәымуроуп – ацәгьашьыццәа
Шәарҭ шәеичырчаны шәҵыржаар.
Гызмалрыла шәымцахә дырцәар,
Чарҳәарыла шәыхдырҵәар!..
– Ааи, сашьа, уи ауп зегь реиҳа ишәарҭоу, – лҳәеит Музафер, сзыԥхьаз
ажәеинраалақәа ӷәӷәала ишылнырыз мҩашьо. – Џьамал ахақәиҭразы
абџьарқәа зегьы раԥхьа ахшыҩ иргылон, ианакәызаалак ахшыҩ зҵам
уск амҩаԥгара, аццакра дазыразымызт – иара дшыԥырҩызгьы, аԥырраҿы амаҷӡа иахҟьаны аццакра шҭархагоу еиԥш, аԥсҭазаараҿгьы уи
ҭархагоуп ҳәа иԥхьаӡон, аха ада ԥсыхәа ыҟамкәа ианаҭаххалакгьы –
ахаҵа иабџьар еснагь мцҳәарада еибаго инапы иакызароуп, иҳәон.
Абџьарқәа рацәангьы иман иара – ажәытәтәиқәа реиԥш аҿатәтәиқәагьы, аха зегь реиҳа дахӡыӡаауа иԥсы иаҵаҵәахны иман, оумашәа иҟаз
жәытәӡатә аҳәа дук, наҟ-ааҟ ицҳафыруаз, ухы-уҿы знубаалартә ицеицеиуаз… Ари ҳарҭ Амаршьанқәа ҳаҳәшьаԥа Ҳасанбеи Ачачба абшьҭрала иоуз иаҳәоуп, иҳәон, иара иахҟьаны мацара Аԥсны акыр аилаҩынтра бааԥсқәа ҟалахьеит, аҭоурых ду амоуп, иҳәон… ажәытәӡатәи аԥсҳа
Лоу дуӡӡа иаҳәа акәын, аҳазарқәа рҟнытә иднагалаз, иҳәон, иаацәырган аӡбахә далацәажәо, ҳара иахьҳауз Маршьан Иашсоу иааӡамҭа иҟнытә ауп, иҳәон…

652

Аҳкәажә Музафер аҵыхәтәан абарҭ лҿы иааҭшәаз ажәақәа зынӡа
саадыргачамкӡан: – Дазусҭадаз уи, ихьӡ бгәалашәома? Иабаҟоу иара
аҳәа ахаҭа? – иаразнак сызҵаарақәа неишьҭасырххит, – Иашсоу ихабар, иӡырҭа ҳәа акры жәдыруама?!
–Урҭқәа ртәы ҳәа сара егьсызуаҳәом, амала аҳәа ахаҭа Џьамал иԥҳа
иҵәахны илымазар ҟалап… Џьамал лаша сархьиви, сабџьар-маҭәақәеи,
абри акәадыри, амарџьақәа, ишәмырӡын, наҟ-наҟ мҩак аатны, ԥсыхәак
шәзыҟаҵозар, Аԥсныҟа ишәышьҭы ҳәа уасиаҭ ажәаны ишиҳәоз инарцәымҩа дықәлеит…
Музафер лаша уаҳа изакәызаалак акы сылмазҵаакәа, дырҩегьых
абарҵахь сындәылҵит – уажә исалҳәаз ажәабжь еиҳау егьзыҟаломызт
сара сзыҳәа. Дырҩегьых амшын агәы сынхыԥшылеит, уи аҭашәара зҽазызкуаз амра оумашәа еиларкәеицеиуа ихыҷҷалон…
Аҭашәара иаҿыз амра хыгьагьаа ду сахьахәаԥшуаз – «Амра
анҭашәоз, сыԥсы ацҭашәарцаз…» ҳәа иалаго, аибашьраан смашьхәылҵ
амца шацраз изҩыз, гәрыҩала иҭәу сажәеинраала еиҭах иҿыцҳаҳараӡа
ахы аасгәаланаршәеит, ихьухьууа имцахагьы инасыцралеит. Иара амра
ҟаԥшьы-уарцеи ду ахаҭагьы ажәытәӡа ҵабалаа злеибашьуаз хыхьчага-ԥракызшәа сгәы иааснаҭеит, аԥсҳа иаҳәагьы мҩашьахуа иҿаҿаӡа
надаада уа инадызбалеит. «Иабантәаауеи ари аҳәа, зылԥха ҳаура, иагьабананагеи!» – ҳәа сгәы хьаауа сназхәыцит.
Ахьышьҭрахь амҩа
«Дал аԥсҭа ар анҭырцоз,
Абзарбзанқәа гәырԥ-ҟырԥ дыргон…»
Жәлар рҳәамҭахьтә.
Мышкызны агәашәқәа аатыр,
Аԥсныҟа имхынҳәыз ҳара даҳҵеим!..»
Амҳаџьырқәа руасиҭ ажәа.
Исыздыруам ари сҩымҭа алахьынҵа шыҟалаз ҳәа – зхала ицәаӷәо
ақәаҭан еиԥш, ахала иара «аҵыруа» аԥшаауеит, ахырхарҭа ылхны, ахала ахы аҩуеит. Акызаҵәык сара ақьаад ианысҵоит аҟароуп. Бла иамбо мчык агәацԥыҳәара снаҭоит, сгәашьамх зырӷәӷәо мчык сыҵасуеит,
каҵәарак схалеит шысҳәо, даҽа каҵәарак саԥхьа иаацәырнагоит, нас

653

«цаҟьа иазԥымҽуа» слабашьа сҽанҵа, ишсылшо хыма-ԥсыма уахь
сдәықәлоит, шьап-ԥынҵала саҿаланы сҿыҩасхоит. Иага гәырҩала, хьаала иҭәызаргьы, ари рҿиаратә мҩоуп, рҿиаратә насыԥуп – Ҳазшаз исыцишеит, уи ала сирӷәӷәеит, анарха ду сиҭеит, аџьшьара иҭо, ҵыхәаԥҵәарада сагьиашьапкуеит уи азы иҭабуп ҳәа!..
Зхала зхы зырҽеиуа ари сҩымҭа афырхацәа иреиуоу руаӡәк саниацәажәоз аахыс маҷк аҭоурыхтә ӡыблара саалҵшәа сшыҟаз, амш анеиҭашәо еиԥш, иахьа ашьыжь, измааноу сзымдырӡо, сжәытә жәеинраалак ахала ахы аасгәаланаршәеит:
«Унеихьоума, уара, Ҵабал?
Иубахьоума, уара, Дал?
Сымцаӡацызт саргь зынӡа,
Уажә аабыкьоуп уахь санца…»
«Уажә аабыкьоуп» ҳәа сызҿыз аахыс шықәс ҩынҩажәа ҵуазаап.
Шәанаџьалбеит, абасҟатәи аамҭа мҩасхьану! Абасҟатәи аамҭа амҩа
сықәну! Саԥхьоит гәаныла анаҩстәи акуплетгьы:
«Ушымцац еиӷьуп, ихаҵа,
Сымцаӡандаз уахь схаҭа,
Сҭамлаӡандаз Дал аԥсҭа,
Срықәымԥшӡандаз ақьаԥҭақәа!»
Сгәы ихьухьууа иааҵалоит ҳабдуцәа ржәытә ԥсадгьыл – Дали Ҵабали – урҭ ирыҵанакуа ақыҭақәа, аҳаблақәа, аҳәира, ажцра зхыҵәахьоу
рқьаԥҭақәа, рбаҳча-қәаҵақәа. Сыԥсы инахсырзаауеит зхала зхы сгәалазыршәаз ари сажәеинраала егьырҭ ацәаҳәақәагьы:
«Зегь гәырмаҷгоуп уа цәгьаӡа,
Зегь гәыҭшьаагоуп уа зынӡа,
Ҳҭоурых адаҟьа – рҽеишьа змам,
Убла ихгылоит лабҿаба,
Уамырҵәыуаргьы ауам!..»
«Ҳҭоурых адаҟьақәа…» Заҟа ирацәоузеи урҭ, реихыршәшәара мацарагьы уаҩ дахәарым! Аҭыџь еиԥш, заҟагьы ихьанҭоузеи урҭ адаҟьақәа!
Ирну анбанқәа зегьы злаҩу шьалоуп, бџьар ԥынҵалоуп…

654

«Уамырҵәыуаргьы ауам…» Ааи гәышьа, самырҵәыуаргьы амуит
сқәыԥшраан. Усгьы снарҳәеит:
«Ушымцац еиӷьуп, ихаҵа,
Сызцаӡазеи уахь схаҭа,
Иҭысхуази Дал аԥсҭа!»
Ари анысҳәоз, иахьа ҳаҳҭнықалақь Аҟәа агәҭа зызқәа-ҭыԥқәа ҟалаз,
аабыкьатәи ҳаибашьраан зшьам-дгьыл зхы-зыԥсы ақәызҵаз ҳҵеицәа
срықәлан, зынӡа смаҷӡан. Усҟантәи схьаа жәытә хьаан, жәытә мцаԥшьын
сызбылуаз. Ҵабыргыҵәҟьангьы, уи аахыс, знык аҟара сцахьазаргьы,
уаҳа уахь сынҭамԥшит, «иҭысхуази Дал аԥсҭа!» ҳәа исҳәаз ҳәҳәабжьын,
уи сахьцалакгьы исыцын, исыцрыҵуамызт. Усҟан схахьгьы иааиуамызт,
ҳазну ҳҭоурых мҩаҿы, даҽа фырҭын бааԥсӡак шсыхьӡоз, ҳжәытә хьаа
сханаршҭуама сҳәо, даҽа мца-қьоуқьадк сшабылуаз, даҽа хәрацәгьа
хырзаманк сыннаҵараны ишыҟаз!..
Уи ауп уажә дырҩегьых сзыргәаҭеиуа, ари ҵыхәаԥҵәара амамзаап!
Маршьанаа рӡиас ду Кәыдры ахахьы, Лаҭа ақыҭан, ажәытәан Маршьан
Баҭалбеи иаҳҭынра ахьыҟаз иҩацәхыкны, иахьа аӷа ир ҭатәоуп. Аӷа, аха
дзеиԥшра ӷоузеи уи? Ҳтәыла ари акәакь – џьами, араби – иамбац ӷа
дыҟам, аха ари иеиԥш ӷа бааԥс, ӷа ҿаасҭа инымиацт. Уи Маршьан Омар
иԥацәа рыбыжьҩык анкьа зны идгьылқәа шаны иахьриҭаз, хаз-хазы
иахьынирхаз, иахьагьы «Омар ишара» ҳәа ззаҳҳәо аҭыԥқәагьы гьангьашрыла икит, иара итәала, Марыхә ҳәа хьӡыс измоу Маршьанаа рхәы
ҳарак ду, рышьха хра-цыҩцыҩқәа рҟынӡагьы ихы аԥшәымеитәит, шьоук ҳамҭас ирҭаз ибзарбзаныжәқәа ыргәаргәалеиуа дҭоуп! Издырӡом уи
ҳабдуцәа рыԥсыбаҩқәа, рдоуҳамч ду изыӷьашкран дшыҟоу, амаҭаԥшь
амацәыс асны ианашьуа еиԥш, ихы уаҟа иҭарҷаҷан дыццышәтәараха
дҟанаҵараны дшыҟоу! Рацәакгьы бжьам уанӡа, аха уи ҟалаанӡа зегь
ҳиргәамҵуеит, нхыҵи-аахыҵи, нырцә-аарцәи ҳашьцәа зегь гәҭыхас
ҳриҭоит, ҳхьаақәа ирҿыцуеит. Уи ауп хымԥада саргьы иахьа шьыжьаахыс ҿыц сжәытә жәеинраала ахы зысгәаланаршәаз. Аха уи амацарагьы акәхарым, даҽа цәалашәаракгьы сымоуп. Иаха ԥхыӡла дырҩегьых
сыҷкәын дызбон, иареи сареи Џьгьарда ҳаҩны аҿаԥхьа агәашәқәа
аартны шьоукы ҳарԥылозшәа, ҳалаӷырӡқәа еилаҵәо, ҳгәыдеибакылозшәа… Уи лассы-лассыҵәҟьа ԥхыӡ дызбаӡом, данызбагьы – хымԥада
џьара хҭыск Аԥсны иҟалоит ауп. Изакәызеишь, анаџьалбеит, иаҳзаауада, амҩа иқәда – дӷоу, дуоу? – абри сшазхәыцуаз – «Аҟәа аԥсуа-ашәуа

655

жәлар Адунеизегьтәи рконгресс аилатәара ҟалараны иҟоуп» ҳәа аасаҳаит. Дук мырҵыкәагьы уахь сышнаԥхьаз ала (депутатк иаҳасабала
акәымзаргьы) ашәҟәы соуит. Абар, абри акәхап, сназхәыцит, сыԥхыӡ
змааноу, аха иаауада уи аизара ду ашҟа, иазусҭцәада амҩа иқәу ҳашьцәа? Ԥсуаас иҟоу зегьы ҳара иҳашьцәоуп, аха ашьа ахала ахы адыруеит, уи атәы хазуп, уи иналкаан уамыргәаҭеир ауам. Макьана уаҩ дшысымбацгьы, гәаҭеираха исысит, иаразнакгьы сҿынаханы сцеит ԥхыӡла
избаз сыҷкәын ишҟа, избанзар издыруеит уигьы иҩызцәеи иареи уажә
мыцхәы ишыгәаҭеиуа, издыруеит «схы дсырбар» еиҳа рыҽшдырҭынчуа. Сышнеиз еиԥш, ҵаны, дареи сареи ҳагәқәа ааибаҟажеит, ҳааибарҭынчит. Ус иааит Аконгресс ҳәа изҿыз амҩаԥгара аамҭагьы. Ари
аҽны саси-ԥшәымеи ауаа рацәаҩны арахь, апантеон ашҟа имҩахыҵит,
ишыҟарҵалац еиԥш, зыԥсадгьыл зхы-зыԥсы ақәызҵаз афырхацәа
рыхьӡала ашәҭқәа шьҭарҵеит, рҿаԥхьа ихырхәеит. Ауаа рацәа еизаз
срылаԥшуеит – хара-ааигәантә иааз рахьтә издыруа аӡәыр дрылызбаауазар ҳәа. Сгәы исыҵанаҳәоит хымԥада ус шьоук шыҟоугьы, уи аҩыза
«адырра» заа уеизгьы исоухьеит. Абар нас, сыԥшызар, Шьамтәылантә
иааз Маршьан Шьараф сылаԥш ахьынаиқәшәаз! Абар Ҭырқәтәылантә
иааз Сельчуки Илмази Маршьанаа, абар дахьыҟоу Ҳаисам – Шьамтәыла
арратә-ҳаиртә мчқәа рнапхгаҩцәа иреиуаз, авиациа аинрал-леитенант
Мамдыхә Амаршьан хазына иԥа! Мыцхә улаԥш идхалартә дкахәхәа,
деинаалаӡа даҽаӡәгьы дрыцуп – уи дазусҭадашь? Дмаршьанзаап уигьы – Болгариантә даазаап! Уажәада дсымбацт, уажәадагьы иабдуцәа
рыԥсадгьыл ахь дмаацт – Маршьан Омар ихьӡзаап, машәырхарым ус
зихьӡугьы, «Омар ишара» иҭыҵыз Амаршьанқәа рхьышьҭра деиуахап.
Анаџьалбеит, ари ԥхыӡу, лабҿабоу!
Шьамтәылантә даараны дыҟазаап иара убас, абар егьигым дааӡарцгьы, Уалид Амаршьан, Шьамтәыла Аҳәынҭқарратә шәарҭадара анапхгаҩцәа иреиуоу аинрал-полковник – Шьарафи Мамдыхәи рашьа
гәакьа! Арҭ зегь, Болгариантә иааз Маршьан Омар ида, ара ҳа ҳҿы
жәлары зегьы ибзианы ирдыруеит, акырынтә Аԥсны иаахьеит, ицахьеит, рыԥсадгьыл аҿы имҩаԥысуа цәгьеи-бзиеи зегь ирылахәуп, ирылшо агмыжькәагьы руаажәлар ирзааԥсоит, иахьеи уахеи гәҭыхас ҳазмоу, ҳлахьынҵа иазхәыцуа уаауп. «Иубома, сыҷкәын, уашьцәа дуқәа
ахьааз… умшәан, Уԥсадгьыл наӡаӡа ахы иақәиҭхоит, уҩызцәеи уареи
баша шәыԥсы азҭышәымхит… адунеи зегьы еилнакаарц иҟоуп ҳара
хаз иҟоу, ихьыԥшым, зхы иақәиҭу тәылан ҳшыҟоу, уи амҩа ахаангьы
ҳшанымҵуа!..» Сыбжьы сызҭкаауам, хазгьы саашәоит – сыҷкәыни уи

656

иҩызцәеи, иуҳәо ҳаҳауеит аха, Далҟа ишәыцәҭалаз ахәымгақәа ишԥарыԥсыхәо, изаашәышьҭзеи ҳәа ҽԥныҳәак сырҭар ҳәа, уи гьангьашрыла иҟалаз ак шакәу шыздыруагьы. Ари агәаанагара еимгеимцарак
сҽынахызгоит – ихьанҭоуп сара сзын азхәыцраҵәҟьагьы! Уажәазы схисыхшыҩи ҿыц ҳбаразы, иҳадгыларц азы, ацхыраара ҳарҭарц азы иааз
жәларык – адыгьааи ашәуааи – рышҟа иниазгоит. Сашьцәа гәакьақәа
ракәзар, дареи сареи ҳшынеибабаз еиԥш знаны, ҳаг-ҳҿамҳәо, насҭха
ақәасабқәа реиԥш ҳааидҳәыԥлоит, нас ҳаилаҵәаны агәыдеибакылара
ҳналагоит, шамахамзар уаҩ изгәамҭо гәбылра дуӡӡак ҳаиднакылоит,
мыцхәык агәыԥшаара ҳҽамҭакәагьы, ҳжәытә-ҳҿатә мацәыс еимҟьараҵас иааҳгәаларшәаны, аԥсшәа еибаҳҳәоит. Ҿыц издырыз ҳашьа
Омар лаша иакәзар, џьашьатәшәа иааубартә, ҳхәыҷаахыс ҳаибадыруашәа, изакәызаалак еицәтәымрак ҳамаӡам, ихатәы бызшәа шизымдыруагьы, гәыла-ԥсыла ҳаилибакаауеит, ажәадагьы ҳаицәажәоит. Уи,
сицәыӡыр ҳәа дшәошәа, снапы еиларӷәӷәа икуп, иоуижьуам, «уӡбахә
бзианы исаҳахьеит, сашьа, узынҟьаз-узынԥаз зегьы здыруеит, иахьа
аԥсабараҿ иахьабалак идифицитхаз аламыси ауаҩреи ныҟәызго, ирзааԥсо аинтеллигенциа уахьреиуоу цәгьа сазгәдууп» ҳәа сеиҳәоит. Ари
иҳәоит уи ҭырқә бызшәала, иажәақәа сзеиҭеигоит Ҳаисам Амаршьан, уи
Москва амедицинатә институт далгахьеит, аурыс бызшәа абарҭ ҳаиԥш
иҳәоит, ихатәы бызшәагьы рацәаӡак дазрыцҳан дыҟам. Омар иажәақәа
цаҳәцаҳәо иааснырит, уаҩы ишимбац сеигәырӷьеит ихәыцшьа…
Акырӡа инарҭбааз Аконгресс аизараҿы ҩажәи жәиԥшь ҳәынҭқарра рахьтә иааз аԥсуааи, ашәуааи, аедыгьқәеи рделегациақәа рхадацәеи рхаҭарнакцәеи ықәгыланы ицәажәеит. Убарҭ рыбжьара ҩыџьа
Маршьанқәан – руаӡәк Шьамтәыла апарламент уажә хынтәны иалахәу,
Адунеизегьтәи ачеқьестә Ассоциациа анапхгаҩцәа иреиуоу Шьараф
Амаршьан, егьи – аԥхьан иналкаан зыӡбахә сымаз Маршьан Омар,
Болгариантә иааз. Уи иахьа дахьынхо атәылан аҳәынҭқар изааигәоу,
анҭыҵ Германиагьы ибзианы ирдыруа уаҩ нагоуп. Ари ауаҩ дықәгылан данцәажәоз, ҳарҭ зегьы еиуеиԥшым абызшәақәа рылоуп абраҟа
иахьа ҳагәҭыхақәа шаҳҳәо, уи аҭоурых гәымбылџьбароуп изхароу
иҳәеит. Ааи, ҳҭоурых лахьынҵа адунеи иԥсаҟьаны иаланаԥсаз аԥсуааи
аедыгьқәеи рхылҵшьҭрақәа иреиуоу абарҭ ауаа 35 ҳәынҭқарра – аԥсуа ҳәынҭқаррагьы убра иналаҵаны – рбираҟқәа еивҵарыԥхаа, еиуеиԥшым ԥшшәахәхкыла еилакәлыџьуа ҳаракы иахьықәгылаз аҿаԥхьа,
ныхак иамҵагылоушәа, Аԥсны иазкны ирҳәоз ражәа инарҵауланы

657

иамырхәыцрыдаз, иамыргәаҭеирыдаз. Урҭ зегь еицҿакны ирҳәеит
Аԥсны ахақәиҭра ишадгыло, дасу дара ахьыҟоу атәылақәа рҿы Аԥсны
ихьыԥшым, идемократиатәу ҳәынҭқарраны аизҳа-еизыӷьара, аҿиарамҩа ишаны азхарҵарц азы иаарылшо зегьы шыҟарҵо… Иагьрыдыркылеит адунеи атәылақәа рыжәлақәеи, рпарламентқәеи, реиҳабырақәеи рышҟа ааԥхьара. Ари гәырԥшааган, иагьгәеизырҳаган!
…Еиуеиԥшым адунеи атәылақәа рҟнытә иааз ҳашьцәа дасу
рыжәлантәқәа еигәныҩны ирыдеизалеит, рыҩныҟақәа инарԥхьон.
Амаршьанқәа ртәы ҳҳәозар, урҭ аханатәгьы Аԥсны иаацыԥхьаӡа, жәла
еилых ҟамҵакәа, зегьы еицырзеиԥшны, бзиабара дула иахьабалак
ирԥылон, иахьагьы ирԥылоит. Ахаан исхашҭуам урҭ аишьцәа – Шьараф
лашеи Уалид хьӡырҳәагеи – раԥхьаӡа Рыԥсадгьылаҿ ианаа шаҟа патула
жәлары зегьы рхаҵгылаз. Аиҳарак наӡаӡа схаҿы иаанхеит Ҷлоу ақыҭан
рнеира, аишьцәа Ҵәыџьаа Радиони (Кәыри) Сергеии абзиахәқәа раб
иҩнаҭа ду ашҟа дара анымҩахыргоз, заа ахәаҿы аҽыхәақәа рыԥгаланы, иҽыжәҵаны ашәа ҳәо ирыманы, гәырӷьара дула агәараҭа ишҭалаз.
Уаҟа Шьарафи Уалиди рышькылқәа ирынгыланы рҽырхәмаршьа. Уи иалаԥшыз иахьагьы ргәы иҭыҵәом!..
Арҭ ауаа Аԥсныҟа уажәтәи раара акәзар, еиҳагьы аҵак ду амоуп,
сыхәҭаахь ӷәӷәала иснырит, ҳжәытә, ҳҿатә дырҩегьых аҵанӡа саздырхәыцит, дареи ҳареи ҭынч ҳнеидтәалан ҳаицәажәара сазгәышьуагьы
сааҟалеит, «иаацыԥхьаӡа ҳашьцәа ҳара иҳаӡом» ҳәагьы снарыхлафит. Ҵабыргынгьы, ҽеила аицәажәаха ҳмоуӡакәа, Шьарафи Ҳаисами
заа рышьҭахьҟа, Шьамтәыланҟа ихынҳәыр акәхеит, иаанхаз егьырҭ
еихьыс-еиԥысуа ҳаҷкәынцәа рышьҭан, аха ирыхьӡомызт. Аҵыхәтәан
ирулак уахык, саси-ԥшәымеи аишьцәа зегьы ҳаиқәыршәаны аресторан
аҿы ҳаиддыртәалеит. Ҭамадас дҳаман Аԥсны Афырхаҵа Владимир Ануа
– Зураб Амаршьан иабхәында гәакьа. Уи цәгьа ибзианы имҩаԥигеит.
Зегь ажәа рыҭан ирцәажәеит. Ахьы Уалид абраҟа аибашьраҿ иҳацәҭахаз ҳҵеицәа раҵәцахә аникуаз ус иҳәеит: «Уаха абра иҳадтәалоуп зԥазаҵә дҭахаз ҳашьеи (сара сзын), зааӡа заб дызцәыӡыз ҳашьа хьарԥысзаҵә хәыҷи (Закан иԥа изы). Ус шаҟаҩы ҳагнархазеи аибашьра мыжда!
Аха ҳгәы злаҳҟычша ҳамоуп – иаадыруеит Зыԥсадгьыл фырхаҵарыла
зхы-зыԥсы ақәызҵаз иреиӷьугьы, иреиҳаугьы ари аԥсабараҿы уаҩ
дшыҟам. Урҭ иит ианиуаз, шьҭа ахаангьы ԥсра рықәӡам...»

658

Адырхаҽны Сельчуки Илмази (егьырҭ дырҩегьых иаҳмаӡеит) аҩныҟа, са сышҟа имҩахаҳгеит. Ҭаацәашәала дареи ҳареи ҭынч ҳнеидтәалеит. Ажәеи ажәеи шеихаҳҳәаалоз, ргәы ҭнагап сҳәан, ааигәа зны дара
ирыхьӡнызҩылаз сажәеинраала сырзаԥхьеит. «Маршьан» ахьысҳәо
иахьабалак саԥсуоуп ауп иаанаго, сара уи сазгәдууп, шәаргьы убас ауп
шәшыҟоу ҳәа расҳәеит. Абар уи ажәеинраала аазыркьаҿны:
Са с-Маршьануп, ааи, с-Маршьануп,
Имаршьанқәан саб, сабду…
Иҭамшәо рымроуп исхашам-шамуа,
Рымҩаду ауп са сызну…
Са саԥсыуоуп, са с-Маршьануп,
Аԥсуаа ираҳцәан са сзыхшаз.
Дал-Ҵабал рыԥсыбаҩқәа амоуп,
Рыхьӡгьы ахашҭӡауам Кавказ!..
Ажәеинраала оумашәа ирнырит ҳашьцәа, ихҩылаан иҳаҭ рҳәан,
иара абраҵәҟьа, Илмаз данаауаз Ҭырқәтәылантә ҳамҭас исзааигаз
акалам цырцыр ала иаахҩылааны, дасу рыцыԥхьаӡа нарысҭеит, ргәы
инадҵангьы иаарҵәахит, усгьы иҳаҳәеит, ԥсыхәак амазар, уаҵәыҵәҟьа
Ҵабалҟа иаҳгарц, рабдуцәа рқьаԥҭақәа инарықәҳарԥшырц. Уа иахьа
иҟоу аҭагылазаашьа аадыруеит рҳәеит дара, ҳаԥсахы еибанаркуан
иахьҳаҳауаз, уажә уаҟа ҳнеирала ҳаӷа иҳардырырц ҳҭахуп ҳааины
ҳшыҟоу, дунеихаангьы ҳашхьамҵуа, иара хаала ишьҭахьҟа дцар шизеиӷьу…
Арҭ ирҳәаз даара ҳгәы иахәеит, аиҳаракгьы деигәырӷьеит ара иҳадтәалаз ҳаҳәшьаԥа, ҳаибашьра ахы инаркны аҵыхәанӡа иалахәыз,
аџьабаа ӷәӷәа збаз, иахьагьы ар реиҿкаара иазааԥсо аполковник Олег
Нури-иԥа Аршба. Уи ажәа риҭеит уаҵә ашьыжь дара зыҩноу асасааирҭа-отель аҿаԥхьа Ҵабалҟа излацаша амашьынақәа мазеины иширгыло, хаҭала иаргьы дышрыццо, изыхьчашагьы шыҟало. Имобилтә
телефонгьы иџьыба иааҭихын, Тҟәарчалҟа, иан лахь дасны, лашьцәеи
лареи еимаданы еиирцәажәеит. «Шәаара сеигәырӷьеит, нан, сшәыкәырбануп» ҳәа ҳаҳәшьа иралҳәаз уаҳа наҭахымкәа дара ргәы иахәеит, уи
ажәа мыцхәы ирзаагәоу ажәазаап…
Ауха абри ала ҳаиԥырҵит, ашьыжь ҳашьцәа Ҵабалҟа рыццара ҳҽазырхианы ҳарҭгьы ҳлеит – сара, сашьа Валери, Маршьан Қьамал иԥа

659

– Вова Маршьан. Ҳахьнеиз, ҳахәмарны «ҳара ҳаинрал» ҳәа заҳҳәало
ҳаҳәшьаԥа Алик ишиҳәахьаз еиԥш, «Вилис» ҳәа изышьҭоу амашьына
ласқәа иреиуоу х-машьынак цырцыруа, аруаа иреиуоу аԥсуа рԥарцәа
рыцны игылан. Иара «ҳаинралгьы» ирмаҭәа ишәхыҷҷаауа, длахҿыхӡа,
ара длеи-ҩеиуан, ҳашьцәа рааира дазыԥшны. Ус даргьы асасааирҭа
иаадәылҵит, рхы-ргәы алаҟа, аха хәыцырҭакгьы ишалоу мҩашьо. Имариоума нас, 150 шықәса инарзынаԥшуа анкьа зны уабдуцәа мчыла
иахьҭырцаз, ухәыҷаахыс зыӡбахә уаҳауа, аха ублала иумбац, уԥхыӡ
иалоу атәылахь ацара, акыс иахьагьы уаҟа хақәиҭра нагӡа аныҟам
аамҭазы!..
Мҩамш ҳақәҵа ҳәа ааибыҳәаны, амашьынақәа ҳнарҭалоит.
Раԥхьатәи иҭаҳартәоит Сельчуки Илмази, ҳрыцҭатәоит саҳәшьаԥа Алики сареи. Ҳашьҭахь игылоу амашьына иҭалоит Валерии Вовеи, «ҳҵыхәа
ҭызго» амашьына иҭатәоуп ҳахьчаҩцәа. Хара тәылакахь ҳцошәа, ҳагәқәа хыҭхыҭуа ҳҿынаҳхоит. Ақалақь иаланхо жәлары зегьы ҳара
иҳахәаԥшуашәа ҳгәы иабоит. Ус егьыҟоуп – агәра ганы сыҟоуп ҳаԥсадгьыл ахы-аҵыхәа зегьы ишаныруа ҳара иахьа убрахь ҳцара, Аԥсны
зегьы уаҵәы-уаҵәашьҭахь иажәабжьны ишналаҩуа. Уимоу, абар, Сельчук имобилтә телефон аккаҳәа аҵәҵәабжьы ахьгаз – Ҭырқәтәылантә
изасуеит. «Ҵабалҟа ҳцоит, уахь амҩа ҳақәлеит… салам, салам шәырҭоит
зегьы!» – ибжьы рдуны ҿиҭуеит.
Гәылрыԥшь ҳанҩеи, Маршьанаа рышьхақәа рахь ҳҿы рханы,
Маршьанаа ржәытә мҩаду ҳаныланы ҳҿыҩаҳхеит. Ҳашьцәа иааркьаҿӡаны ирасҳәоит ари амҩаду ажәытә ҭоурыхқәа – абасынтәи шакәу
ашәышықәсақәа раԥхьа зны Абырфын-мҩа ҳәа изышьҭаз амҩаду Аԥсны агаҿа иқәсны ишымҩасуаз, Дали Ҵабали аԥсҭақәа ирҭысны, Марыхә акаҵәара ихыҵны, нхыҵҟа шыҟоу, Абжьаратәи Азиа акаршәра
дгьыл дуқәа ирықәсны Китаиҟа, Индиаҟа ишцоз. Иара амҩа хлаԥшцәасгьы, ԥшәымацәасгьы арирахь иамаз «мисимианаа» ҳәа арумцәеи,
абырзенқәеи зышьҭаз, Маршьанаа шракәыз. Ирасҳәоит иара убас, уажә
зхықәала ҳнеиуа аӡиасгьы Маршьанаа ркәара ду шакәу, Маршьанаа
ркәара аҭыԥан, атәымуаа «Маҷарка» рҳәо мацара ус хьӡыс ишахылаз…
Ҳашьцәа иаармаҷӡан ирасҳәаз иархәыцуа, ҿымҭ еиқәышьшьы иаатәеит, нас амашьына иҭыԥшны анаԥш-ааԥшра иалагоит, иагагь ҳазбондаз, иагагь ҳазгәынкылондаз ҳәа рыгәқәа ҳаҵҳаҵо. Абас амҩа
ҳақәнаҵ, иҳамоу аамҭа хәыҷ ҳхы инархәаны, ҳара уажә азы маҷӡак
ҳазааҭгыланы аԥхьаҩцәа идҳардырып арҭ ҳашьцәа ирху-ирҵыхәоу,
иазусҭцәоу. Хьрыԥс иԥацәа иреиуоу Маршьан Сельчук диит 1954

660

шықәсазы Ҭырқәтәыла, Есқьышьеир ақалақь аҿы. Уаҟа дынхоит, уаҟа
аус иуеит. Ари ақалақь миллионҩык ауааԥсыра аланхоит. Убарҭ рахьтә зықьҩуаак аԥсыуаауп. Аԥсуа жәлақәас араҟа аиҳарак иуԥылоит
Маршьанаа, Ачаа, Ешаа, Қәач-иԥацәа, Аграа, Аҩӡаа, инхоит иара убас
ашәуааи азахәқәеи…
Сельчук абжьаратә ҵара далгахьеит дахьииз, иахьизҳаз аҭыԥан, иҵара
иациҵеит Исҭамбул. Иаб – Маршьан Баҳаҭдин ихьӡын, уи иаб – Мҳаџьырбеи, уи иаб – Мысҭаабеи. Есқьышьеир иаҵанакуа адгьыл: Ааԥнар, – иабду иқыҭоуп. Иашьцәа ԥшьҩык ыҟоуп: Енгин (аиҳабы), нас иара, анаҩс
аиҵбацәа – Иауаз, Ҭурул. Хҩык аҭыԥҳацәа: Бирсан, Биргиуль, Беҭиуль –
драбуп. Аиҳабы Америка аҵара лҵон, далган дааит, лзанааҭ ала аусура
далагеит. Егьырҭ аиҵбацәагьы убас рҵарақәа ирҭоуп…
Иабацәа рыдгьылқәа рҿы афермақәа еиҿкааны ирыман, бзиа иҟан,
иахьа ақалақьахь рхы ахьдырхаз азы, маҷк еиҳа ирыцәгәыгәҭахеит.
Сельчук иабду аруаҩын, дмаиорын. Уи Аԥснынтә мҳаџьырра ианцоз аӷбаҿы диит, 1864 шықәсазы. Уи ауп Дании Мҳаџьырбеи зихьӡырҵазгьы.
Сельчук ианду д-Қәыџьԥҳан, Шьефқьизер лыхьӡын, 107 шықәса нылҵит.
Уи лҟнытә иаҳаз ажәытә ажәабжьқәа иахьагьы игәы иҭыҵәом…
Маршьанаа Аԥснынтә Ҭырқәтәыла ианнанага еиуеиԥшым аҭыԥқәа
рҿы индырхеит, иԥсаҟьаны иахьабалак атәыла иалаԥсоуп. Убри аҟнытә
даргьы уажәоуп ианеибаԥшаауа. Иаҳҳәап, иахьа Болгариантә Аԥсныҟа Аконгресс аизара ду ахь иааз Маршьан Омари Шьамтәыла инхо
Маршьанааи ааигәаӡоуп ианеибадырыз. Иџьоушьаша, урҭ еибазырдырыз ҳара ҳ-Зураб Амаршьан иоуп. Уи Ҭырқәтәыла зны даныҟаз Омар
иан дибеит, уи дӷьаҵәыӷьаҵәуа иалҳәеит, сыҷкәын дшәыԥшаа, шәеибадыр, дышәмырӡын ҳәа, иҭыӡҭыԥи ителефон аномери илҭеит. Ашьҭахь
Зураб Шьамтәыла даннеи Омар иӡбахәқәа Маршьан Уалид иеиҳәеит,
иадресгьы ииҭеит. Уалид ԥшрак ҟамҵакәа ателефон дизасны Омар
диԥшааит, диацәажәеит. Уи иара иахь днеиԥхьеит, еибабеит, наҟ-ааҟ
еилаҵәеит аишьцәа! Уажә ааскьа иара Зураб ихаҭа дцаны Болгариа
аҳҭнықалақь Сафиа аус зуа Омар дибеит, диаҳаит, гәбылра дулагьы
еизааигәахеит. Ус-ус, абар, иахьа Омар лаша иабдуцәа рыԥсадгьылаҿ
дахьаазгьы! Ҳарҭ уажә Ҵабалҟа амҩа ҳанықәу аамҭазгьы Уалиди иареи, Зураб драԥхьагыланы, аишьцәа зегь рыхьӡала аԥсуа паспортқәа
рылхра иаҿуп. Цәгьа ирҭахын арахь иҳацаар, аха уи иннархеит. Ари
џьашьатәыми, ари ҭоурых дууми!
Инаҳагӡап аԥхьаншәа иаацәырзгаз Сельчук иҭоурыхқәа. Дырҩегьых
иааркьаҿӡан исҳәо, уи аҵара бзиа змоу, ԥсабарала иҟәышу, аԥсуа гәаӷь

661

зызҭоу хаҵоуп. Ҭырқәтәылан аа-партиак еиҳа иӷәӷәоу рахьтә, «Анаваҭан партиа» захьӡыз, Озал ипартиа далан. Уи апартиа Есқьышьеиртәи
аҟәша иара деҳабын – ҩ-нызқьҩык раҟара еиднакылон. Ари апартиа
анеиҿыркаа иара Ливиа дыҟан. Убраҟа аашықәса аус иуит, ахәаахәҭра,
аҩныргылара уҳәа дреиҳабын, 1983 шықәсазы апартиа еиҿыркааит.
Иара дааит 1987 шықәсазы. Ажәлар рҭаххарала апартиахь дрыдыркылеит, еиҳабысгьы Есқьышьеиртәи аҟәша дахадыргылеит. Апартиақәа
рҟнытә алхрақәа аныҟазгьы еицҿакны атәыла апарламент адепутатрахь икандидатура ықәдыргылеит. Убри аахыс Ҭырқәтәыла аполитикатә ԥсҭазаара далахәуп, иара убасгьы дбизнесменуп, иӡбахә бзианы
ирдыруеит. Официалла ижәла шырыҩуа «Ершьан» ҳәоуп, Маршьан
иахаршаланы, егьыс иара дыш-Маршьану, Хьрыԥс иԥацәа дышреиуоу, дшаԥсыуа аамысҭа дуу ззымдыруа уаҩ дыҟаӡам. Хаҭала Озали иареи Анкара еиԥылахьан акырынтә, аиҳабыра ҳаҭыр иқәырҵоит, иажәа
акыр ԥхылнадоит…
… Ҳзықәтәоу «авилис» ҿҟьа-ҿҟьо акаӡӷы мҩа иаҿаланы аҩада иҩаскьоит. Уи аԥсҟы зку аруаҩ ҷкәын қәыԥшӡак иоуп, аха ԥышәа
дук змоу иеиԥш, даара иус дазыманшәалоуп. Иара ивараҿыҵәҟьоуп
«ҳара ҳаинрал», ҳамҩаԥгаҩ дахьтәоу. Уи уажәы-уажәы рациала инап
аҵаҟа иҟоу аруаа драцәажәоит, аԥсышәалоуп адҵақәа шыҟаиҵогьы,
ԥсышәалоуп даргьы аҭак ширҭо. Уи цәгьа сгәы иаахәеит. Ашьҭахьтәи
атәарҭақәа рҿы сара сзыбжьатәоу ҳашьцәа дареи сареи ҳанеицәажәо
ԥсышәоуп иаҳҳәо, аха дара-дара ак анеибырҳәо аҭырқә бызшәахь
инианагоит. Гәыбӷангьы узрыҭом, ари рхатәы бызшәа еиԥш ирԥхьаӡо
бызшәаны ирзыҟалеит, ҳара аурыс бызшәа шҳазгәакьахаз еиԥш. Ҭоурыхтә лахьынҵоуп, ҳәарас иаҭахузеи, аха… Уи сахьыназхәыцыз, иаасгәалашәеит араҟа арыӷьарахьала исыватәоу Илмаз иаб иашьа бзиахә, амилҭатә патриот ду, раԥхьаӡатәи аԥсуа ԥырҩы Маршьан Џьамал
лаша уа Ҭрықәтәылан аԥсуаарҿ дахьнеилак шәбызшәа шәҳәала абааԥсы, уи анаҳцәыӡ ауп ҳаргьы ҳаныӡӡо ҳәа дӷьаҵәыӷьаҵәуа ииҳәалоз.
Сыбжьы нҭыгангьы исҳәарц аасҭаххоит изыскхьоу сажәеинраалакгьы,
аха уи уажә агәгәа зыхга инеиуа амашьына аҩныҵҟа иабаҭыԥыз, ус
гәаныла анҵәамҭа сгәы иааҭысҳәаауеит ауп:
… Уабдуцәа анцоз Аԥснынтә инаргаз
Ухаҿы ишьҭамзи акәадыр.
Уабду иуапа уа узы ицәарҭамзи,

662

Ҽакы иуазақәӡамызт ҳаҭыр.
Ҵабалынтә инаргаз ачуан кнаҳан,
Уара ухала абысҭа ууан…
Еилызкаауадаз заҟа угәнаҳаз –
Уԥсадгьыл гәхьааган уԥсуан!..
Абар, нас, уажәы Ҵабал ду агәы азиаша ҳҩеирц егьҳагӡам. Арыӷьарахьала ибзиан иаҳбарҭоуп Адагәа ашьха. Ҵабыргыҵәҟьан, уи ахақәцә
ҵәрыԥсаӡа акәымкәа, ихыгәыгәӡа, «идагәаӡоуп» ишыҟоу. Уи аҿаԥхьа
аҳаракыраҿ, Кәыдры ахықәаҿыҵәҟьоуп иахьхықәҟаҵалоу ажәытәан
аурымқәа «Цибилиум» ҳәа изышьҭаз, аԥсуа аҳцәа раҳҭынтәарҭа баахкыра ду. Уи астәи иубарҭам аха, ирацәаны аӡбахәқәа сҩымҭақәа рҿы
сахьрылацәажәахьоу аҟнытә, сара мыцхәы исныруеит, лабҿабоушәа
исахьаха сыблақәа ирыхгылоит, ҳжәытәи ҳҿатәи дырҩегьых еиҿсырԥшуеит…
Иара усгьы, араҟа ҳахьцо убла иабо аасҭа, заҟа ирацәоузеи дгьыли
жәҩани ирыҵаҵәаху амаӡақәа, ахҭысқәа. Урҭ зегьы ҳашьцәа излароуҳәарызеи. Акызаҵәык дырҩегьых иаасымҩатәны, иааркьаҿӡаны ирзеиҭасҳәоит Дали Ҵабали – Кәыдри Бзыԥи аӡиасқәа ирыбжьанакыз
шьха-дгьыл ҭбаа-ҭыцәны ишыҟоу, аҩада – Қлыхәреи, Наҳари, Марыхәи
акаҵәарақәа рҟынӡа рҳәаақәа шынаӡо, ргәылара, ашьха нхыҵҟа Ҟарачы шрывоу, мрагыларахь ахрақәа ишрыбжьоу Шәаны, мраҭашәарахь
ҳабдуцәа зҭанхоз, аҳрагь ахьыруаз Ԥсҳәы шыҟоу, алада – Мархьаули
сара сқыҭа гәакьа Џьгьардеи рҳәаақәа ишынарыдсыло. Мҳаџьырра
ҟалаанӡа Ҵабал мацара зқьы-зқьи ҩышә ҭӡы иреиҵамкәа еиуеиԥшым
аԥсуа жәлантәқәа шҭанхоз, урҭ зегьы ԥхьагылаҩцәас, аҳцәас ирымаз
Маршьанаа шракәыз. Ирасҳәоит уажә лассы ҳнеиран ҳахьыҟоу Ҵабал
мацара тәыла хәыҷ бзиак инадҩыло ишдууз, уи иаҵанакуа ақыҭақәеи
аҳаблақәеи: Азанҭҳа (адольменқәа ахьыҟоу), Амҭҟьал, Кәаначхьыр,
Кәаначхьыр Абахә, Џьмарыҩҭа (Амҭҟьал еимаҳан аӡиа ду ахьыҟалаз),
Уарда Хәыҷы, Уарда Ду, Шабаҭ икәара, Шәықәран, Шабаҭ ималазаҵәы
аӷацәа дахьрабашьлоз Абааҭа уҳә, мызкы уныҟәозаргьы урыхьӡаны
ишузгәамҭо. Дал аԥсҭа иаҵанакуа ақыҭақәагьы убас ишырацәоу, уаҟа
еиҳа ихадароу Лаҭа, Чҳалҭа, Ажара, Дал Агәы шракәу…
Абри аасымҳәацкәа, ҳадбуцәа Унԥыр ҳәа изышьҭаз Ҵабал акәша-мыкәшатәи адгьыл ҭбаа-ҭыцәқәа ҳҽынарыдҳхалеит. Ҵабал агәаҿы
ҳаннеи ҳмашьынақәа рныҟәашәа еиҳа иаадырмаҷуеит, аха ҳаангылаӡом. Аусҳәарҭа назлоу, ԥасатәи ахыбрақәа зегьы еилаԥыххаа иҟоуп.

663

Ажәытәтәиқәа иреицәаны, уажә ааигәаӡа иҵысыз аибашьра аԥшатлакә бааԥс араҟагьы иҭагьежьны ишцаз лабҿаба избарҭахаз ҳашьцәа мыцхәы иаагәаҭеиуеит, аха ажәала акгьы рҳәом, рыц еихарӷәӷәа,
иара ус амашьына иҭыԥшны лаԥшыла зегьы еимырдоит ауп. Иаангылан нхарҭак ашҟа инымҩахыҵыргьы, бзиала шәаабеит, нан ҳәа лнапы
ыргьежьуа раҳәшьак дырԥылап ҳәа уҟоу! Алмҩанык ҳахьаауа, ҳахьцо, нымҩахыҵ-аамҩахыҵ, арыӷьарахьгьы, арымарахьгьы, иахьаблакь
улаԥш иҵашәоит ажцра зхыҵәахьоу, абна зыҿхысхьоу, зынӡа иҩашьарц
егьызгым ажәытәтәи ақьаԥҭақәа. Урҭ ирыцлеит аҿатәтәиқәагьы, аха
аҿатәтәиқәа раасҭа арҭ сашьцәеи сареи ҳзыргәаҭеиуа – «Иҭысхуази
Дал аԥсҭа!» ҳәа сқәыԥшраан зны исзырҳәаз ажәытәтәи ақьаԥҭақәа
роуп. Аҿатәтәиқәа ракәзар, урҭ зқьаԥҭақәоу арахь ҿааҳәыра Анцәа
Ҳазшаз ирумҭан!..
Арҭ ҳашьцәа бноу џьыршьоит аха, урҭ гәҩарас иахьрымаӡамгьы сара
игәасҭоит ажәытәтәи ақьаԥҭақәа, ажәытәтәи анхарҭа ҭыԥқәа. Абарҭ Ҵабалтәи, Далтәи ақьаԥҭақәа руак саннықәԥш, шықәс ҩынҩажәа раԥхьа
зны изҩыз цәаҳәақәакгьы еиҭаасгәалашәоит:
… Иҭазырцәызеи ари ашҭа,
Уаҩ дуԥымло агәашә аартны?
Иумбозар гыгшәыгк ашьҭа,
Уаҩ ишьҭа ҳәа умбо ианны?
Ишԥарыцҳау ари ақәаҵа,
Ажц ахыҵәаӡеит зынӡас!
О, шәабаҟоу, о, шәабацеи,
Ари ақәаҵа зааӡауаз?!
Ҿыц сгәы ԥшаауеит сабиҵас… Абар нас, уаҳа арахь аҭалара зысҭахымыз! «О, иараби… иахьатәи ҳаашьагьы шԥаҟоу… исыцу сашьцәа ирдыруама инагӡаны рыԥсадгьыл аҭоурых, изакә хҭыс дуқәоу араҟа «иахьабалак имҩаԥысхьоу!» – сгәы сҭауазыруеит.
Кәыдры ахықә-ҿҟьара ҳаваланы, ҳнаҵәи-ааҵәиуа, ҳнакәараҵа-аакәараҵо ҳахьцо амҩан рыҽқәа рыҵаԥаџьԥаџьуа, рхылԥақәа рықәцә ҳаракӡа, рыхҭарԥақәа еиларша, раԥсуа маҭәақәа рцәа ианаало,
мамзаргьы руапақәа рыжәҩа шьҭыхны, рлакҭақәа ҭҳаца-ҭҳацаӡа, далаа, ҵабалаа ҳԥылап, урҭ ҽыжәгыла аԥсшәа ҳарҳәап ҳәа уҟоу! Ҳнаскьацԥхьаӡа уажәы-уажәы иаҳԥыло ашә-ҵла ҟьантаз қыд дуқәа зқәу
амашьынақәа роуп. Ҳашьцәа уи анырбалак «ари закәи?» ҳәа иҵаауеит.

664

Ари шәабдуцәа рыҵлақәа роуп, уахь, Ҭырқәтәылаҟа ирышьҭуеит, џьара
ҟәрышьқәак ҳзырҳауазар ҳәа, ҳҳәахуеит. Дара алаҿырҭуам, аха ҳара
ҳгәы иҭыхо амца ҳара иҳамдыруеи. Аԥсны аԥсабара рыцҳа, иахҭнамгац
иҟоузеи. Шьоук рзыҳәа уи жәытәаахыс мал рҳагоуп, ҽа шьоук ҳзыҳәа
ԥсҭазаароуп, иара хушьаар – ҳаргьы ҳаԥсит ауп!..
Ус ҳашҩеиуа, Кәаначхьыр ҳаннаҩслак, аруаа рацәаҩны изықәтәоу,
еицрыхәхәа амҩа иқәу амашьына дуқәа ҳнарыхьӡоит. Арҭ абжьаҟазаҩцәа роуп. Иахьа аҽеиҭныԥсахлара иаамҭазаап – уахь ауп рымҩа ахьхоу. Ҳашьцәа урҭ анырбалак рыԥшшәахәқәагьы, рыԥшышьагьы иаагәоуҭартә аҽеиҭанакуеит. «Аурысқәа роума?» – дсазҵаауеит Илмаз. «Ааи,
– сҳәоит, – бжьаҟазаҩцәоуп, ақырҭқәеи ҳареи иҳабжьагылоуп… ҳрыхьчоит, дара ракәымзар иагарааны аибашьра еиҭалагахьазаарын». «Ус
акәзар, иҭабуп», – иҳәоит Сельчук, дышрыхәаԥшыц аруаа рмашьынақәа
дрыхәаԥшуа…
Даҽа маҷк ҳаныҩаскьалак, наҟ-ааҟ амҩа аҿықәқәа рҿы, зынӡа еизааигәа-еизааигәаны, еицрыхәхәа, иҟаԥшь-ҟаԥшьӡа, аҵәыгәыгә хәыҷқәа
шарсу ҳбоит – уи иаанаго амҩахыҵра ҟалом, аминақәа ыҵоуп ауп…
Шәи ҩынҩажәа шықәса раԥхьа зтәыла ааныжьны имцар ада
ԥсыхәажәла змауз ҳабдуцәа рмаҭа-чмаҭацәа лабҿаба ирбоит, ирдыруеит иахьагьы ржәытә ԥсадгьыл шеимаку, дара тәымха, иԥсаҟьаны адунеи ишалаԥсоу. Ҳара ҳакәзар макьана ишаҳҭахыҵәҟьоу Ҳаԥсадгьыл
аҿы ҳаԥшәымацәаны ҳшыҟам, ари ҳара ҳауп, ҳажәбома ҳәа аҿыҭра
ҳаҿуп, еибашьрыла иҳахҭысызгьы, ҳиашарагьы, ҳиааирагьы адунеи зегьы иадыруеит, аха ҳабжьы змаҳауа, уимоу зыҽзырдагәогьы рацәаҩуп,
казен бызшәала иуҳәозар, ҳазхарымҵацт. Дара ҳашьцәагьы убри иацхраарц ауп изаагәышьаз, аха макьана хыхь-хыхьла иубо, ҵаҟа аисберг
еиԥш иаҵаҵәаху шаҟа уадаҩра, шаҟа шәарҭагьы ыҟоузеи. «Анаџьалбеит, ҳабакылуго, ҳлахьынҵа?!» – имҳәарц залшом ауаҩ ҟәыӷа.
Ҵабыргыҵәҟьангьы, дасу ҳхәыцрақәа ҳаргәылахаланы ҳашрымаз,
уи иҵегьгьы иарҵауларц аҭахызшәа, ус, еиқәылашьца, атунель ҳныҵалеит, ҳмашьына иаҳнарбо ада, ҳаԥхьаҟа лашарак ыҟаӡамкәа. Ҳаӷеимшхара, уи цәырмҵӡар изакә џьаҳанымхозеи аԥсҭазаара, аха гәаныла иаадыруеит ҳаԥхьаҟа уи алашара хымԥада ишыҟоу, уанӡа ишнеитәу. Ус,
абар, дук мырҵыкәа ацәаара ҳагьынахьыԥшуеит. Ҳаԥсқәа ааиваҳгоит,
ҳмашьынагьы адунеи каххаа, лашара мацараха иахьыҟоу ҳаҩкылнагоит – иаразнакгьы Багада ахрақәа ҳнарыҵагылоит, иӷьазӷьазуа ҳнаргәыдыԥшылоит! Даҽа маҷӡак ҳанынаскьалак – «Аконтрольтә гәаҭарҭа» ҳәа
аҩыра ахькыду ҳнаԥхьоит, анаҩсҵәҟьа игылоу амшьамба хыбрақәа

665

иаҵәаӡа ҳалаԥш нарықәшәоит. Ари раԥхьа уназыдгыло аԥшыхәырҭатә,
агәаҭарҭатә пункт акәзаап. Уи аԥшәымацәас иамоугьы аруаа иреиуоу аԥсуа хьарԥарцәа роуп. Урҭ рациала ргәырҽанырҵахьазаарын,
зжәытә ԥсадгьыл збарц иааз асасцәа дахьқәа Далҟа амҩа ишықәу.
Ҳмашьынақәа аагылаха рамраӡакәа, ҳҽыжәырхырц рҭахушәа, урҭ
арԥарцәа «ҳашькылқәа» иаарыҵеибаҳәеит, аха дара уи рамраӡакәа,
ҳара иаразнак ахьышәҭ-сышәҭҳәа «ҳааҽыжәеибаҳәан», иаҳԥылаз
аԥсшәа раҳәара ҳналагеит. Арҭгьы зынӡа қәыԥшқәак роуп, аха рнапынҵақәа ахьынӡадуу шырдыруа мҩашьо, еилыҷҷа-еилыҷҷа, угәы иаахәартә иҟоуп. Ҳашьцәа рпатреҭ ҭыхгақәа аадырмазеин, еимгеимцарак
ала «аусура» иналагеит. Ирбо-ираҳауа ак раҩдыршәарц рҭахым. Багада ахрақәа зынӡа идыргачамкӡеит. Урҭ иргәыдԥшылоит, рҿы ааихыхны џьара ак ҳарҳәозар ҳәа еиқәыӡрыҩуа. «Маршьанаа рыҷкәынцәа
абраҟа, абарҭ ахрақәа ирҿаланы, ршьамхқәа ахьԥибашәоз ауп». «Рыӡбахә шаҟантә иҳаҳахьази! – иҳәоит Сельчук лаша, исҳәаз аҭакс, – абра
иқәуп, абра иаҿоуп ҳабдуцәа рыԥсы…Сишь, ана ҳаракӡа иԥыруа шьауардынума – издыруада ҳабдуцәа рыԥсы ахазар?» «Ааи-ааи, иароуп
хымԥада!» – иҳәоит Илмазгьы, блеихмырсыӷь уахь дҩаԥшуа, дахьӡаны
асахьа ҭихырц дазкылԥшуа. «Абраҟоуп, абри аҭшәарраҿоуп, – сҳәоит
саргьы, – мҳаџьырра идәықәлаз ҳабдуцәа Далынтә ианаауаз Шабаҭ
хәаша арҵәаа дыҳәҳәо, шәхынҳәы, шәабацо ҳәа дахьырԥылаз, аха
иҳәатәы ахьырмаҳаз!..» «Иҳаҳахьеит, сашьа, иҳаҳахьеит», – даақәыԥсычҳауеит Сельчук. Сара иџьасшьоит, инахьхьи хараӡа мшыннырцә
џьара ииз абарҭ ауаа, хҭысс зыӡбахә аацәырызгалак иҳаҳахьеит ахьырҳәо, шеибакәу зегьы гәынкыланы иахьрымоу. Маршьан Ҳалыбеи иоума, Шьырынбеи иоума, Иашсоу иоума, Бабышь иоума, Ҟәышныҟәа иоума, Наҳарбеи иоума, Таташь итәы усгьы изҳәатәузеи, шамахамзар аӡә
даабжьамыжькәа зегь рыхьыӡқәа ргәы «иҭаҩны» ирымоуп. «Иабаҟоу
Багада ацҳа? – дҵаауеит ус Илмаз, – саб иашьа Џьамал Аԥсны даныҟаз
Таташьи иареи устәи акәымзи ҽыла Џьгьардаҟа ишцоз…» «Шабаҭ дыркырц ианишьҭазгьы астәи ауп уахь дышцаз…» «Шәаала, ишәсырбоит
уи!» – ҳәа, уажәраанӡа рацәак ҿызымҭуаз «ҳаинрал» днаҳаԥызоит, зегь
уи ҳнаишьҭалан Багада ацҳахь ҳналбаауеит, ахрақәа ахьеидыӷәӷәало
зынӡа аҭшәарраҿы, мшаҽнеиԥш еицакрак амаӡамкәа, ихуп аҭоурых
ду змоу Багада ацҳа. Ҵоуп, уи ажәытәӡа мҿтәын, џьаргәал еидҳәалала
еибыҭан, ас еихатәны иҟамызт. Насгьы уи уахьаақәло аҿаԥхьеи уахьнықәсуа анҵәамҭеи рҿы ажәытәан еиԥш аџь-ҵла дуқәа гылам, рымҵан
аҽхырԥарҭақәагь ыҟам, амҩа иқәу рыԥсааиҭакраз арымӡ дуқәагь убом,

666

иҟам ҽыла, гәыжьла, уардынла амҩасцәагьы. Аха иҟоуп ахаан имиасуа
аҭоурых, иҟоуп Багада ахрақәа, иҟоуп Багада ацҳа, ҵаҟа аҵалашәырахьӡа «аблақәа» ҭиаҵәааӡа Кәыдры аҵҩырны ицоит ишцац… Араҟа
аӡы ыиасуеит, аха уи ахаангьы инҵәаӡом, аамҭагьы наӡаӡоуп, Багада
ахрақәа реиԥш, иахьгылац игылоуп, ахаангьы ииасӡом. Абраҟа уи шаҟа
иӷәӷәаны иуныруа еиԥш даҽаџьара аԥсабараҿы иунырраны иҟаӡам.
«Адунеи уаароуп» ззырҳәо араҟа лабҿаба иаауҿагылоит, аҳауа цаҳәцаҳәо арыжәтә еиԥш иааулсуеит. «Адунеи уаароуп, аха Аԥсны уаарам
ҳа ҳзыҳәа… уи наӡаӡа иҳауҭеит Ахьышьаргәыҵа, иҳауҭеижьҭеигьы ҳаԥсы нақәҵо ахьчара ҳаҿуп, ҳамч ахьымхо улԥха-угәаԥха ааҳхьугӡоит…
Уажәыгьы ауадаҩра ҳҭагылоуп, ҳуашьапкуеит, иаҳчычан иҟоу зегьы
ҳҟәыблаа, наӡаӡа ҳхы ҳақәиҭтә, ҳхала ҳхы ҳаԥшәматә, иаҳзымдыруа
ҳаҭоумҵан, иҳанажь ҳагхақәа», – абас уныҳәа-ныԥхьарцгьы аауҭаххоит, ихышхыҵәангьы иааужәлоит уцәаныррақәа…
Иааҳакәыршан иҟоу аԥсабара, уажә шӡынроугьы, оумашәа иԥшӡоуп, ааԥынразҭгьы, бӷьы иаҵәала аҽҭаҳәҳәа, шәҭы-хкыс иуҭаху зегьы
рыҩфы лаҳа-лаҳауа, аԥсаа рашәабжьи арҩаш хыҽҽабжьқәеи еилаӡҩо
– заҟ еиҭаҳәатәхарызи!..
Ҳашьцәа «рсахьаҭыхрақәа» ишырҿыц ирҿуп: зны ацҳа агәҭа ҳақәгылан, ахрақәа рышҟа ҳҿы рханы, ҽазных ацҳа аханы, нас аҵыхәан, нас
аганаҿ. Зны ҩыџьа-ҩыџьала, ҽазныхгьы – зегь ҳаилагыланы… Анаџьалбеит, заҟа имчыдоузеи атехникагьы, излаҭухрызеи абыржә ҳзызхәыцуа, хьаас, гәҭыхас иҳамоу, каламла ақьаад ианысҵап уҳәаргьы – иалуршарызеи ауаҩ иажәа! Ацәажәара аасҭа аҿымҭра шеиӷьу ахьадыруа
акәзар Багада ахра зҿнамҭуа?! Уажә еиҳа икылкаан снахәаԥшуеит уи:
заҟа ауаҩ илахь еиԥшузеи «алахь» ҟьаҟьара, цәаҳәа-цәаҳәа заҟа каҷыра алдоузеи, заҟа миллион шықәса рҭоурых анузеи уаҟа! Агәра ганы
сыҟоуп адунеизегьтәи аӡхыҵрагьы шагәалашәо, Амшын Еиқәеи Каспиатәи амшыни анкьа-бынкьаӡа зны мшынкны ианыҟаз ишахаану, Ерцахә ақәцәа иқәу аӷба ԥҽыхақәагьы шадыруа. Уажә зынӡа аҵалашәырахь иҟоу Кәыдры акәхап иара анкьаӡа зны хыхь абас иҿаԥызҟаз, заҟа
шықәса иадхалазеи уи маҷ-маҷ иҿаԥҟаны албаара!..
«Багада ахрақәа рҿы ҳаҟоуп, Багада ацҳа ҳақәгылоуп!» – рмобилтә
телефонқәа рыла шҿырҭыц ҿырҭуеит Илмази Сельчуки.
Ус ҳхахьы, ахрақәа иҩарыцәхыкны, ажәаҩн аҵауларахь, ҳаирпланк
«аау» ахга иаацәырҵуеит. Зегь уи ҳнаҵаԥшуеит. «Иԥшыхәуеит, – иҳәоит
«ҳаинрал», – ҳара иаҳхылаԥшуеит...». Сара, еимгеимцарак ала Џьамал
лаша даасгәалашәоит:

667

Уара уԥырҩын, ажәҩан уалан,
Шьауардынҵасҵәҟьа уԥыруан.
Гәыла-ԥсыла Кавказ уахалан,
Дали Ҵабали урҭаԥшуан!..
Абри амҭаз сылаԥш нақәшәеит, егьырҭ ҳҩызцәа идмырбакәа, Сельчук имацәаз инацәа иаахкәыцәааны, хыхь ацҳа аҟнытә Кәыдры ишналаиршәыз. Са ишызбаз ангәеиҭа: « – Ҳажәлар рышьҭахьҟа иаанагоит,
иҳәеит, аӡы ахьышьҭрахь имхынҳәыр ауӡом» ҳәагьы нациҵеит. Ҿымҭ
ижәҩахыр аанкылан иаасырӷәӷәеит...
Иҳазгәакьоу аԥсабара иарҿыхаз ҳцәаныррақәа еидараха ҳрыҵаланы, ацҳа аҟнытә ҳхынҳәны, дырҩегьых амшьамба «қәацәқәа» ахьгылоу ашҟа ҳаиҭеҩхалоит. Араҟа зымҩатәырахь ирацәаны икаԥсан
амҿ-хыҵәҵәахақәа. Ихәыцрақәа алеиқәикырц иҭахызшәа, Илмаз
днеины, уа қдык иалаз аиха ду ааликәыцәаан, амҿыршьшьара дналагеит. «Илмаз Ҭырқәтәылан ҳабдуцәа ҭыԥс иахьылырхыз ҳадгьылқәа
еиҳа дырзааигәоуп, – иҳәоит Сельчук, – ақыҭа атәы бзиан идыруеит,
ари умбои, уажәгьы уи ус шакәу ирҵабыргырц иҭахуп…» «Аҷкәынцәа
маҷк саарыцхраап, рџьабаа цәгьоуп», – иҳәоит иара, мҿы хҵәахак
шьҭыхны еиха тыҟәла ирҳәҳәа икыдҟьо. «Ҭырқәтәылан иҟоума арҭ
иреиԥшу аҵла-жәлақәа?» – сиазҵаауеит уи, ахьаца-мҿы еиҩыршәаны
ибӷа анааиҵихлак. «Ааи, зынӡа рхаҭаԥсаҭақәа… ҳахьынхо аҭыԥқәагьы
абратәиқәа цәгьала иугәаладыршәоит, абас шьхароуп, ҟәаԥа-ҿаԥароуп… аха иахьугалак тәымуп, сашьа… иштәыму ҳаргьы иаҳдыруеит,
иҳазҭазгьы…»
Илмаз арҭ иажәақәа ахьаа цәгьа рыҵан, уи ус шакәу иеиха
аҟьашьагьы иааныԥшит. «Тәым ааӡара ирҭииз асаби, – иажәа инациҵеит иара, – дзааӡо сани саби агәакьақәа роуп ҳәа дшыҟоу, ианизҳалак, уани уаби ҳара ҳакәӡам, урҭ хараӡа дгьылкаҿ иҟоуп ҳәа
аниарҳәалак – ихы ахьигара изымдыруа дықәхоит. Ҳарҭ Ҭырқәтәылан ииуа аԥсуаагьы ус ауп ҳлахьынҵа шыҟоу…»
Уажәык Илмаз ииҳәаз зынӡа игәырԥшааган.
Ари ауаҩ гәеилыхха, уахьынаихәаԥшуагьы, ахџыџ еиԥш дшьаҭажәӡа,
агәамч ду зызҭоу аӡә шиакәу ҩашьом. Хҩык ахацәарԥар драбуп иара.
Иҷкәын аиҳабы аррамаҵура дахысуеит, аиҵбацәа аҵарақәа ирҭоуп.
Иаргьы, иабацәагьы Ҭырқәтәылан иит, аха иара ихылҵыз ирхылҵуа
абра иабдуцәа ржәытә ԥсадгьылаҿ ииуа, ирызҳауа иҟаларц заҟа иҭахузеи! Уи уажәадагьы Аԥсныҟа акырынтә даахьеит, аибашьраангьы

668

дыҟан, шьоук реиԥш иҽӡырган дахыҽхәом аха, илшоз ала ацхыраара
ҟаиҵеит. Даахьеит аибашьра ашьҭахьгьы. Иаб иаҳәшьа Музафер лаша
Гәдоуҭа лыԥҳаи лымаҳәи рҿы дахьыҟоу ихатә ҩнеиԥш иԥхьаӡоит. Уажә
абрантә ҳшаахынҳәлак уахь рбара дцарц ауп, игәхьааигоит, ҭеллагьы
еицәажәахьеит…
Аамсҭа дук иабауаҭәоу ҳәа ишихлафуаз, Илмаз, ҵаны, имаҷымкәа
амҿы иршьшьеит. Ҳара ҳнаиацәажәо, иара уи даҿнаҵы, ара ҳазҭааз аԥшәмацәа иааинырслан «ар рҵасала», рчеиџьыка дырмазеизаап, рымшьамба «қәацәахь» ҳнарԥхьеит (уаҳа ԥсыуа ҩнаҭа дук ахь
умҩахыргап ҳәа уҟоу!) Ҳарҭгьы мҩаныфас иҳамаз ахәыҷы аацәырҳган,
иара ус ҳшьапы ҳшыхгылаз какалк акра ҳҽыназаҳкит. Ҳганаҿ ихәажжаӡа еиқәыз акәасҭӷарамца дахәаԥшуа, – ари амцажәла уахь ҳабдуцәа
анцозгьы иргеит, – иҳәан, Сельчук, ахәхәа дқәыԥсычҳауа, даацәажәеит, – уажәгьы имырӡкәа ирымоуп уи…» Абри ииҳәаз раҳаны иаазшәа,
дырҩегьых зынтәи сажәеинраалак ацәаҳәақәа, ԥарԥалыкьҵас иԥырԥыруа арахь иааҵалеит, урҭ сыдам-здам уаҩы изгәаҭомызт, абжьы
ирхылҵуазгьы ккаӡа иаасаҳаит:
…Уи амцажәла арахь ирыма,
Ихынҳәгәышьоит уажә, абар.
Анаџьалбеит, ҳаиқәхарыма –
Ҩ-кәасҭӷамцак еиҿакхар!..
Илмази Сельчуки ҳаруаа хьырԥарцәа ҭабуп ҳәа рарҳәеит рабдуцәа рыдгьылқәа ахьырхьчо азыҳәа. «Дали Ҵабали Маршьанаа рымацара ирыхьымӡӷым, иахьыҟазаалак аԥсуаа зегьы ирыхьымӡӷуп, –
иҳәеит Сельчук, – аха, ус иага иҟазаргьы, жәытәӡаахыс ҳабдуцәа ара
иахьаҳцәаз аҟнытә еиҳа ҳахьӡ иадҳәалоуп, ҳлахьынҵа иузалымхуа
иалоуп…». «Ааи, уи усоуп, – сҳәеит саргьы,иажәа инаԥшьны, – зынӡа
иааркьаҿӡан иуҳәозаргьы, ара уажә ҳахьгылоу инаркны Марыхә
акаҵәарақәа рҟынӡа ажәытә аҳас иамаӡаз Маршьан Дарыҟәа Ду
нхыҵи-аахыҵи ӷәӷәалаӡа зыӡбахә наҩхьаз уаҩы лашан. Раԥхьатәи
иԥҳәыс д-Ӡаԥшьԥҳан. Доуды лыхьӡын, шьҭрала Ҭхьынатәын, Дал
аԥсҭа ҭлырлашаауеит лзырҳәон. Лара илхылҵит Шабаҭи, Омарбеии,
Хьымкәарасеи, егьырҭ – Баҭалбеии Иашсоуи ран д-Чачԥҳан. Дарыҟәа
иԥацәа ҳәа аҭоурых ӷәӷәалашәа иадыруа урҭ аишьцәа ӷьеҩқәа зегьы рхылҵ-ԥылҵгьы, даргьы рлахьынҵақәа срылацәажәоит уҳәаргьы
шәҟәы ианӡалом – убасҟак ирацәоуп.

669

Дарыҟәа иԥа Баҭалбеи ду иҵакырагь иаргьы рымацара алацәажәарагьы узыгәаӷьрым. Уи иԥацәа: Алмахсиҭ, Адамыр, Асҭамыр,
Ардашьыл – арҭ зегьы Гомер иҩымҭақәа ирылоу афырхацәа иреиԥшуп. Урҭ ирыхшазгьы-даргьы араҟа аибашьрақәа рҿы иҭахоз ҭахеит,
иаанхаз мҳаџьырра иқәнагеит, уахьтәи рлахьынҵа зеиԥшрахаз ҽеила
иҳаздыруам. Акызаҵәык иҳаҳахьоу – Баҭалбеи имаҭацәа руаӡәк, Осман-ԥашьа ҳәа зарҳәоз, уа, Ҭырқәтәылан ииз, изызҳаз, ар рҿы хьӡи-ԥшеи ду шимаз, дышфельдмаршалхаз ауп… Ҵабалтәи Амаршьанқәа,
Хьрыԥс иԥацәа: Бабышь, Шьырынбеи, Османбеи, Сааҭбеи, Шьаҳанбеи
уҳәа ракәзаргьы жәларык ыҟан. Дарыҟәа иԥацәеи дареи еишьцәан,
ԥашәк еицахылҵыз ракәын, аха дара-дара наҟ-ааҟ реизыҟазаашьақәа
рҿы абзиа шыҟоу еиԥш угәы узырхьшақәагьы маҷым. Урҭ дара-дара
ҭыӡшәак роургьы, рхала еибамҟажозар, даҽа жәлантәык дрыхәаӡомызт
– убасҟак иуааџьбарақәан, иуаа ԥагьақәан, абарҭ иааҳакәыршан игылоу ахрақәа ирҿоу абӷаџьмақәа реиԥш.
Ҟазшьала убас ишыҟазгьы, Маршьанаа ауаҩы дырҭиит, даархәеит
ҳәа ҟамлаӡацызт. Иамур, егьырҭ аҳцәа згәы ндырхоз, ҭаха зырымҭоз
бналаны арахь иаауан, араҟа ԥсеиқәырхарҭас ирыман. Ари аҭоурых
ианылахьеит, шәаргьы ишәмаҳацкәа шәыҟаӡам, сара уажә ус иаасгәаласыршәеит акәымзар. «Уажә абра ҳахьгылоунтә Марыхә акаҵәарақәа
рҟынӡа, агантә ҳахьынӡааз аҟара наҟ аҩада еиҭабжьоуп, – ҳәа даацәажәеит уажәраанӡа ҿызымҭуаз «ҳинрал» Алик, – убриаҟара идууп
шәабдуцәа рыԥсадгьыл… уахьгьы шәҩеины ижәбар зынӡа шәаршанхоит, аха иахьала ара ҳахысрым – ҳнаҩсҟа даҽа ҩ-ԥшыхәырҭа пунктк рҿы аурыс бжьаҟазацәа гылоуп, рнаҩсҟа арахь зыҽҭазыжьыз ҳаӷа
ир ӷәаԥсаҟьо иҭоуп…». «Урҭ хаала шьҭахьҟа ицароуп, – иҳәоит Сельчук, – адунеи иалаԥсоу ҳашьцәа зегь ари рдыруеит, ираҳахьеит, иранарыжьуам…». Уажә Сельчук ииҳәаз ауп иацы зны ҳаицәажәараан Уалид
лашагьы ииҳәаз. «Қарҭынтә иааргаз ар рышьҭахьҟа ицароуп, иҳәеит
уигьы, егьырҭ ашәан жәлар ракәзар, урҭ жәытәгьы ҳабдуцәеи дареи
аиуарақәа рыбжьан, изларҳәо ала, Иашсоу иԥҳәыс дшәануаԥҳан, Таташь иарӷьажәҩа иԥҳәыс лакәзаргьы ашәанқәа раҳ иԥҳа лакәын. Ҳара
уи пату ҳзақәуп. Ашәанқәа рыхәҭак арахь иҭаланы уажә изқәынхо ҳабдуцәа рыдгьылқәа лабахыла ирықәҳцом – Аԥсны аиҳабыра рҳәатәы
иацныҟәо, Аԥсны аҳәынҭқарра аконституциа аԥҟарақәа ирықәныҟәалар, аԥсуа уаҩытәыҩсатә паспортқәа шьҭырхыр, иахьынхо Қырҭтәыла акәымкәа, Аԥсынтәыла шакәу наӡаӡа рхаҿы иааргар. Мап анакәха,
ҳаԥхьаҟа изыниараны иҟоу зегьы дара рхала рхы иавырбааит!..»

670

Жәытә шьҭрала иҵабалтәу Кәаӡба хаҵакгьы ус сеиҳәеит: «Анышә
кәаҳаны аҽҳәа иҽҳәоуҵар амгьал алҵӡом, ибзиоу амажәоуп уаҩы
ифартә иҟоу чаӷьак злыҵуа… ԥсыхәа зламоу ала шьҭа шәаӷацәеи шәареи шәеинышәароуп». Сара ус иасҳәеит: «Шәарҭ ишәмаҳацкәа шәҟаларым» ауаҩ ҟәыш дагьууандаз дагьуаӷандаз» ҳәа ҳажәлар ирҳәало
ажәаԥҟа. Ҳара зҿы аус ҳауз уаҩра злам амаҳагьацәа рҿоуп, анышәгьы акәымкәа, зынӡа зыфҩы узымычҳауа акоуп урҭ иҳадыргаларц
рыҽҳәа иҽҳәарҵо… Арахь адунеи агәра адыргарц рҭахуп зегь ҳара
иаҳхароушәа». «Ус уаҩ дызмыхәаӡо ракәзар, рыҽҳәа иҽҳәаҵан ирӡуа
«рымгьал» дара рхаҭақәа ирҿаҳҵап», – иҳәеит иара, иблақәа ырџьбараны дысҿаԥшуа, раԥхьатәи игәаанагара дахьхәны…
Хылҵшьҭрала аублаа иреиуоу, аха зхатәы бызшәа зҿабахьоу даҽа
арԥыс заманакгьы ҳазлацәажәоз иазкны гәаанагарас имоу сзеиҭаргеит: «Сара сабду иабду зны Далааи Ҵабалааи ацхыраара рызҭарц шьхала иаауаз, Ҳаџьы Бырзықь дзаԥхьагылаз, ар дрылан. Усҟан урҭ ианаамҭаз изымааит, иагхеит. Иахьа даҽа аамҭоуп зынӡа, аццакра ҟалом,
аха иахьырластәу хшыҩла ирластәуп акәымзар, иахьабалак аихьымӡарақәа ҟалар адунеи зынӡа ҳалӡаар алшоит!...»
Шьҭрала иашәуоу, Ҟлыч зыжәлоу хаҵакгьы дсазҵааит: «Ачба
д-Маршьанума? Чачба д-Маршьанума? Гьечба д-Маршьанума? Маан
д-Маршьанума? Инал-Иԥа д-Маршьанума, Аублаа д-Маршьанума?»
– ҳәа ажәлақәа еиқәыԥхьаӡо. «Маршьанаа ржәытә хыԥша ду ауп уи
ҟазҵаз, сҳәеит, шәара ҵакыс иашәҭо ала, ааи, урҭ зегь Маршьанқәоуп, рыжәлар ираԥхьагылацәан, иахьагьы иргәашьамхуп, изыԥсоу рдыруеит, ахаангьы рхыԥша ыӡран иҟам. Змилаҭ рзын акыр иаԥсоу зегьы
Маршьанқәоуп!..
«Ҳажәлар мшыннырцәҟа изгаз Маршьанаа ракәӡам – зегь ҳақәызгаз
аҭоурых ԥшатлакә ауп. Уи шьҭа ибзиан еилкааны иҳамоуп, акызаҵәык,
ҳшызынтәыку ҳахшыҩ еилаҵаны ҳзызхәыцша, рҽеишьас иамоу ауп», –
иҳәеит даҽа ҵабалтә хаҵакгьы.
Ас ҿыцла ҳҭоурыхтә лахьынҵа иазхәыцуа дахьызбаз цәгьа сааигәырӷьеит...
Ҳашьцәа рҩызцәеи дареи зыҩназ асасааирҭа зтәу Ҭаали Ҳәатышь
иакәзаргьы, ичеиџьыка иадиԥхьалаз арҭ «асасцәа» уи ауха данрацәажәоз иреиҳәазгьы цәгьа сгәы ҟанаҵеит: «Саргьы шәара шәеиԥш
анкьа зны мчыла Аԥсны иқәырцаз ҳабдуцәа ирхылҵыз уаҩуп. Абра
сааны Ҳаԥсадгьылҵәҟьаҿы абри асасааирҭа еихачаԥаны изсыргылаз зегь реиҳа сбеиоуп, смал агарҭа сымам ҳәакәӡам. Абасҟатәи еи-

671

башьреи гәаҟ-ҵәаҟреи зхызгаз, иахьатәи ауадаҩра иҭагылоу ҳажәлар
срыцхраарц, ргәашьамх ҭызгарц, џьара бзиарак рзыҟасҵарц ауп...
Ишшәасҳәаз еиԥш, сара аҳәаанырцә иҟоу аԥсуаа зегь реиҳа смал-уаҩӡам. Сара акызаҵәык зегьы инарыцкны ҟазшьас Анцәа исыцишан
исылоу – агәаӷьроуп! Шәыпату схы иқәуп ас ахьысҳәо, аха са сыҷкәын
хәыҷы фышықәса анихыҵуаз, са сицӡамкәа, ихала аӷба даҭаны Ҭырқәтәылантә Аԥсныҟа даасышьҭит, уца, ижәытәӡатәиу уабдуцәа Рыԥсадгьыл ба ҳәа. Сыҷкәын шьҭа абар иарԥысра дҭагылоуп, уи ахаангьы
шьҭа ихашҭран дыҟаӡам иԥсадгьыл ахь – ихьышьҭрахь амҩа. Шәаргьы
ус еиԥш агәаӷьра аашәырԥшыроуп! Шәааны абра, шәабдуцәа ҵҩа змам
ашьа зызкарҭәахьоу, рыбаҩқәа змадоу шәшьамдгьылаҿ шәынхароуп-шәынҵыроуп, шәҵәҩаншьапқәа ашәырсыроуп – уаҳа ԥсыхәажәла
ҳамаӡам ҳарҭ зегьы...»
Ҵабыргыхаҭаны – Ҭаали Ҳәатышь ҳәа зыхьӡи зыжәлеи еидкыланы
ирҳәо арии ауаҩы ҟаимаҭ – нахьхьынтә дааны, агәаӷьра ду аарԥшны,
иабдуцәа ржәытәӡатә ҳҭнықалақь Аҟәа агәҭан абас ахәышҭаарамца
аиқәҵара ахьилшаз – даара иҿырԥш дууп аҳәаанырцә иҟоу ҳашьцәа
зегьы рзыҳәа! Ааи, ари д-Маршьанхаҭаҵәҟьоуп!..»
Иара ииҳәаз инацырӷызны, гәыӷра дула саргьы сгәы инҭысҳәааит:
Амшын иӡхыҵуеит аҵәҩанқәа, –
Иахьныҵалаз уаҳа иҵысуам.
Ишәарҭам шьҭа, ишәарҭаз аҷанқәа,
Аҵәҩаншьапқәа баша иаауам.
Аамҭа ҽеилашәа ираӡар,
Амшқәа ҟалар еилганы –
Атәым дгьыл иаԥырҵуеит наӡаӡа,
Рџьынџь ахь иаауеит ихынҳәны!..
Уажә абра ҳгыланаҵы, Ҭырқәтәылантә арахь, арахьынтә – уахь,
уахьынтәгьы Шьамтәылаҟа, Ҩардантәылаҟа, устәи дырҩегьых арахь,
нас – Аҟәаҟа, аизара иалахәыз рҩызцәа рахь – мобилтә телефонла
ҩынтә-хынтә еицәажәахьеит зыԥсадгьыл иацәҟьаланы иҟоу ҳашьцәа.
Зегь злацәажәо, гәҭыха дуӡӡас ирымоу ҳмилаҭтә лахьынҵоуп, ҳжәытә
хәрацәгьа бааԥс рӷьашьас иамоу ауп!..
Сельчуки Илмази ирҭаххоит Мрамба ахәадаҿы анышә иамадоу Маршьан Шабаҭ лаша инышәынҭраҿ инаҳгарц, аха уахь иахьа
уаҩ днеиртә иҟам, ишәарҭоуп, насгьы арантәи акрыбжьоуп. Егьырҭ

672

анышәынҭрақәагьы шьҭа рыԥшаара мариам. Баҭалбеи инышәынҭреи
ахәажәра илагылоу ибаатәы ҩынду ашьап хыжәжәарахқәеи адгьыл
иахьыҵҳәҳәо Лаҭа ақыҭа акәзар, макьана ҽеила ҳа ҳнапаҿы иҟам…
Рабдуцәа аӡы ахьхырталоз инеины ӡыхьк агьама рбарц рҭаххан, аха
уи ҳзымԥшааит. Кәыдрынтә аҷкәынцәа ихаргалаз аӡы дҳаржәит. Уаҩы
ишимбац ҳгәы арԥсаҳәеит рҳәеит, ахацәа еибагақәа сабиҵас рылаӷырӡқәа хаҟәҟәала, иамхаҵәыуарц егьрыгымхо.
«Ҳажәлар рыбжеиҳараҩӡак аҳәаанырцәҟа шәахьагаз иахҟьаны,
ҳарҭ зыҩны иҟоугьы ҳтәымны ҳхы ҳбо, аԥшәмара даҽа шьоукы иааныркыло, аҭагылазаашьа бааԥсӡа ҳауит:
Угәхьаазгоит Сыԥсадгьыл,
Цәгьа сузгәыкуеит.
Агәараанда садгыл
Уашҭа сҭаԥшуеит... –
Абасгьы снарҳәахьеит – шәаргьы ҳаргьы иаҳзеиԥшны...»
Ҳашьцәа раара иазыԥшызшәа, иахьак имҳәа-мырза сыхҭазкыз
сажәеинраалақәа акы еиԥшымкәа, ари цәгьа иархәыцит. «Уара уоума
абри зҩыз нас, арадио ала ашәаны ирҳәо саҳахьеит», – иҳәан, Илмаз
зынӡа иааџьеишьаӡеит.
Бзиала, дадраа, машәыр шәықәмыз ҳәа «ҳсасцәаны» ҳазҭаз
ҳхьарԥарцәа инараҳәаны, ҩаԥхьа ҳмашьынақәа ҳнарҭалоит. Ҳанҩеиуазтәи ҳаишьҭагылашьала ҳаауеит – цәаҳәак ҳаицықәгыланы. Сельчуки
Илмази уажә еиҳа илахҿыхуп, аха зегь акоуп рылахҿыхрагьы лахьеиқәҵарак аҵубаауеит. Ҳанҩеиуаз аасҭа иара аԥсабарагьы уажә еиҳа
аҽаанартызшәа, ԥаса иҳазгәамҭоз акры ҿыц ицәырҵны, илаша-лашо ҳаԥхьаҟа иаҳԥылон, лакӡа-ҩакӡа, шьхеи-ҿаҩеи, ԥсҭеи-гәаҩеи,
дәи-бнаршәыреи – ари аган тәылак шеибгоу иҟоуп. Нырцә-аарцә
ахәқәа рҿы ихту, баша иҭацәны ишьҭоу, ауаҩы инапы иазхьуа адгьылқәа заҟа ирацәоузеи! Ҳазну амҩа аганқәа рҿы, шәаагыл, шәымцан ҳәа ирыхьҵәыуошәа, ахра еиҟәышьшьарҭақәа иргәылкәраа илеиуеит алаӷырӡ еиԥш ицқьоу ацыха-ӡыхьқәа… Ҳааскьацыԥхьаӡа, ашьхақәа ҳрыбжьыԥшны, амшынгьы иаҵәҟаҟараӡа иааҳбарҭахоит. Уи
ссиршәақәа иҟанаҵоит арахьтәи аԥсабара – геи-шьхеи хеибарҭәааны,
дунеи џьашьатәык рылҵуеит, ҿык-бзык иазымҳәо рыԥшӡара ублақәа
хнакуеит. Ҿымҭ-ԥсымшьҭ зегь ҳнаԥш-ааԥшуеит, зегь ҳзыҳәан иҿыцба-

673

рахуп ҳаблақәа ирбо. Абри аԥшӡароуп жәытәӡаахыс иҳамаркуа, ҳаргьы ҳхы зқәаҳҵо…
Сцәаныррақәа сыхәлаҵәо, сыбжьы нҭкааны исзымҳәо, сгәы
инҭысҳәаауеит:
Ари џьанаҭуп, шәабдуцәа зҭырцаз,
Аҭоурых аӡыблара зегь шәнаҭ.
Иԥшуп, иԥшуп шәеиҭахынҳәырцаз –
Адунеи зеиԥш алаӡам џьанаҭ!..
Ҳаҳәшьаԥа, «ҳаинрал» имобилтә телефон аҿы иҭаҩны имоу аԥсуа
ашәақәа акык-ҩбак уаанӡа Сельчук игәаԥханы иара ителефонахьгьы
ииаигахьан, уажә абар, – «Суаз аҳәаха сырҭаӡом», «Рада, сԥаимбар
хәыҷы, Рада» ҳәа ажәа гәыҿкаагакәа злоу аҩбагьы инеиҭак-ааиҭакуа
рарҳәара дналагеит. Уи ҳхы-ҳгәы еиҳагьы иатҟәаны ҳазыӡырҩуа ҳшааиуа, Ҵабал хаҭа ҳаиҭаналагылеит. Ақыҭа ду агәашшара ҳанынахыслак,
ҳаахьаҳәны, арыӷьарахь ҳҿынаҳхоит, ҳнеиуеит ар разыҟаҵарҭаҿ. Баталионк шеибгоу иалоу аруаа араҵла дуқәа рымҵан цәаҳәак инықәдыргылоит рнапхгаҩцәа. Урҭ ирдыруеит, ираҳахьеит ирҭааз асасцәа
азусҭцәоу. Уажә ҿыц еиҭарарҳәоит ажәытә абраҟа иаԥшәымацәаз, аҳцәас иҟаз Маршьанаа ирхылҵшьҭроу шракәу рбара иааиз, ажәақәак
рарҳәарцгьы шырҭаху. Сельчук, Илмаз, сара – ҳнеины аруаа раԥхьа
ҳнагылоит. Арҭ зегь аибашьраан хԥа-ԥшьба шықәса зхыҵуаз роуп. Дара
реиҳа ҳара ҳагәқәа хыҭхыҭуеит, дара ракәымкәа, ҳара ҳхаҭақәа ҭоуба утәыс иҳамоушәа ҳгәаҭеиуеит. Нахьхьынтә Адагәа ашьха гәагәаӡа
иҳахәаԥшуеит, адунеи зегьы ааҿаҳа-ҿымҭрахоит.
Раԥхьа, уҳаиҳабуп ҳәа, ажәа сара исырҭоит. «Хәылбзиақәа, ахьырԥарцәа!» – анысҳәалак, – «Бзиара жәбааит!» – еицҿакны, рыбжьқәа
ҭҳаца-ҭҳацаӡа иаадыргоит. Уаҩы ишимбац сгәы иаахәоит. Иааркьаҿӡан
ирасҳәоит ҳарҭ еицу ҳахьтә арҭ ҳашьцәа аҩыџьа Ҭырқәтәылантә Аԥсны иацхраарц ишааз, дара жәытәла абра ҳахьгылоу Ҵабал ишашьагәыҭу, рабдуцәа азежәтәи ашәышықәсаз Кавказ зегь иқәсуаз афырҭын
бааԥс рыԥсадгьыл ишацәнарӡыз, аха шьҭа, Анцәа ду ибзоурала, аӡы
ахьышьҭрахь ихынҳәуеит ҳәа, дара арахь рымҩа дырхарц ргәы ишҭоу.
Сагьырзаԥхьоит Сельчук иабду иҳәамҭоушәа, иара Сельчук ихаҭа изкны
зны изыҩхьаз сажәеинраала:
Жәҩан ианхыжьлаз иҳанто аԥҭа,
Амшын ангәрымуаз иҳазцас,

674

Сиит сара аӷбаҿ, амшын агәҭан, –
Ус еиԥш сыман лахьынҵас!
«Мҳаџьырбеи» ҳәа хьӡыс исырҭеит,
Уа Ҭырқәтәылан исызҳаит.
Сыламыс ауп са сыԥсырҭа –
Аԥсныҟа исыман ҿыц сышәзааит!..
Зегь рнапқәа ааинырҟьоит. Са сышьҭахь дцәажәоит Сельчук лаша. Уи
иҭабуп ҳаҷкәынцәа, абас шәыԥсадгьыл бзиа иахьыжәбо, уи зхы-зыԥсы
ақәызҵаз шәабацәеи шәашьцәеи рааԥсара ԥхасҭамхарц азы ахьчара
шәазхианы шәахьыҟоу ҳәа реиҳәоит. Сельчук ишьҭахь иааркьаҿӡан уи
ауп ииҳәо Илмаз лашагьы.
Аконгрес аизарахь Ҭырқәтәылантә иааз аделегациа далан, шьҭарала иҵабалтәу, Ирфан захьӡыз, Абрыскьыл зыжәлаз, Сельчукраа рҩыза
гәакьа уаҩ гәыҭбаа дук. Уи Аԥсны сыжәлантәқәа аӡәыр дыҟоума, рдамыӷқәа (рыхҵарақәа) иреиуоу џьара ак акәзаргьы, рҟәыхк абасоури
ҳәа дгәаҟуан. Иареи сареи ҳанеибадырдыр аухаҵәҟьа сгәысҽанӡамкәа
ажәеинраала зҩит, иара иагьизыскит. Уи ажәеинраалеи, шәҟәык аҿы
исымԥыхьашәаз Абрыскьылаа рдамыӷ асахьаки ақьаад ианҵаны исҭоит ҳәа асасааирҭаҿ саннеи, дцахьеит ҳәа сарҳәеит. Исҭарц исҭахыз урҭ
«сҳамҭа» хәыҷқәа уажә иаасгәалашәан, уашьҭан исхамшҭырц, уаннеилак исызиуҭап ҳәа, Сельчук инапы инасыркит. Иаргьы гәахәара дула
иџьыба инҭеиҵеит.
Аҳаԥы иҭаҿаҳәоу Абрыскьыл
Ихьышьҭра иеиуоу са дызбеит.
Имаҿа рӷәӷәаны иаанкыл,
Иасҳәеит уи: – Бзиала уаабеит!
Бзиала уаабеит Аԥсынтәылан,
Уабдуцәа рыдгьылаҿ уахьааз.
Ушьапы рӷәӷәаны иқәыргыла Уи деигәырӷьоит зегь Ҳазшаз!..
Абас иалагон ари сажәеинраала. Ирфан Абрыскьыл иԥсадгьыл
ишьапы рӷәӷәаны иқәыиргылаанӡа заа дахьцаз сгәы снархьит ҳәа
иасҳәеит Сельчук, аха сгәыӷуеит хара имгакәа деиҭаап, Отаԥ аҳаԥы
иҭаҿаҳәоу Абрыскьыл наӡаӡа дҭыганы ахақәиҭра иҭараҿы ацхыраара
ду ҳаиҭап, иара иҿыԥшуагьы рацәаҩхап ҳәа…

675

Ҳашьцәа ирасҳәеит иара убас, аибашьра ду ашьҭахьгьы, мчыла
ҳтәыла еиҭаҳамырхырц, ҳаӷацәа абаснтәи, шьхаҩыҵала ржәыларақәа
раан ҳаҷкәынцәа дырҩегьых џьамыӷәа цәгьа рхы ишадырбаз, иҭахазгьы шыҟоу, усҟангьы иналкаан аџьабаа ду шибаз аинрал Сергеи Дбар…
Рҿаԥхьа ҳхырхәоит, рыԥсы ҳакәыхшоуп рҳәеит дара, ҳахьӡозар
рҳаҭгәынқәа рҿгьы ҳнеиуеит…
Абра, аԥсуа аҳцәа дуқәа ажәытәӡатәи раҳҭынтәарҭа азааигәараӡа
ҳахьгылаз, насгьы ҳазлацәажәоз мыцхәы иӷәӷәаӡаны дырҩегьых иааснырын: «– Уаб иаҳәшьа Музафер исалҳәеит Џьамал лаша жәытәӡатә
аҳәак ҭаҵәахны имазшәа, аӡбахә ҳәа акрудыруама?», – сиазҵааит Илмаз. Игәиҽанӡамкәа исҭаз азҵаара зназы ииҳәо иҿамшәо дааҟанаҵеит,
нас, – «ааи, ус ак иԥсы иаҵаҵәахны иман рҳәоит саб иашьа, шамахамзар
уаҩы иирбомызт», – иҳәеит. «Аԥсҳацәа раҳәа акәзар ҳәа гәҩарас иҳамоуп, ҷыдалагьы изтәыз зқьи ҩышә шықәса раԥхьа Аԥсуа ҳәынҭқарра
ду еиҿызкааз Леон иоуп. Уи ҳамҭас изҭахьазгьы иара ианшьа гәакьа,
Ҳазартәыла аҳ ду иоуп. Уи аҳәа Леон имшра зегь ацуп, акырӡа хьӡи-ԥшеи алаигахьан, иара ишьҭахьгьы иԥацәа иркын, рнаҩсгьы ԥсҳацәас
иҟаз инеимда-ааимдо ишааргоз ибжьаӡны иҟоуп… Џьамал иҵәахны
имаз иара акәҵәҟьазар, уажә уа иҟоума, аҽаџьара иҟоума, иахьыҟазаалак иԥшааны хымԥада ашьҭахьҟа, Аԥсныҟа, ҷыдалагьы Анаҟәаԥиаҟа
иргьыжьтәуп. Сара издыруеит убри аҳәа ҩаԥхьа аҭыԥахь имаакәа зны
Леон лаша ааӡабла еидикылаз, аха ишааи-шааиуаз дырҩегьых ҳаӷацәа еиԥхьдырттаз ҳажәлар инагӡаны еидкылашьа шырмоуа, хақәиҭра
ҽеик рзымааиргьы шыҟало… Ишәылшарыма шәарҭ, убри аҳәа арахь
аргьежьра? – сиазҵааит дырҩегьых, аҭак иара иҟаиҵаанӡагьы сара
иҟасҵеит: – Шәмаршьанқәазар, ишәылшароуп!» «Дҵа ӷәӷәоуп, сашьа,
аха иҳалҳаршоит», – иҳәеит Илмаз, ихы дақәгәыӷуа.
Сара даасгәыҵасыҳәҳәан дгәыдыскылеит. Нас аруаа ҳнарган, аибашьраан трафеи ҳасабла ҳаӷацәа ирымпыҵырхыз ҩ-танкк, Адагәа
ашьхахь рбырбзан-гәыцәқәа шшапаӡа ирханы иахьхәыҵагылаз ҳнаргеит. Ҷкәынак деилҟьа-еилӷәыцәӡа урҭ руак дыҩхаԥалан, алиук аартны
дыҩҭалан, аусушьагьы ҳирбеит. «Дара «рыԥхныга» дара ирҿанажьыртә
иҟоуп» ҳәагьы иаҳзырбоз руаӡәк днахлафит…
Еимгеимцарак схы иааҭашәан, заҟа исҭаххазеи уажәы, ажәытәан
зны, залымдарақәак ирыхҟьаны, аишьцәа гәакьақәа еиҿагыланы аибашьра ахьрықәшәаз, Араҿар зҭоу адәаҿы ҳҩеины, хәыц еиқәаҵәа
злам шьтәак шьны, ҩыџьа заҵәык ирыдамзаргьы, гәынҵәыхьак зыб-

676

жьоу аԥсуаа зегьы ргәынҷыхьақәа рыбжьыхны иаҳзеиныршәа, усҟан
ауп ҳаӷагьы данаҳмыхәо, даҽа бџьаркгьы анаҳҭахымхо ҳәа Ҳазшаз
ҳиашьапкырц, нас Ашьхымӡаҭрақәа рхәы ашҟагьы ҳхаланы ҳжәытә
қьырсиантә нцәаиҳәарҭаҿгьы ҳнеирц, аха уи аиԥш аҭагылазаашьеи
алшареи уажә иабаҟахыз!
Ҳазцу арҭ ҳашьцәа ибзианы ирдыруеит жәытәла ҳабдуцәа шқьырсианцәаз, Сельчук лаша даахәмаршәа ус иҳәеит: – Сара уажә ара сахьгылоу сқьырсиануп, уахь Ҭырқәтәыла саннеилак – сыԥсылмануп, ус
ҟалашьа амаӡам аха. Аҵабыргҵәҟьа уҳәозар, зегь реиҳа аԥсабараҿы
сара пату зқәысҵо ҳаԥсуа аамсҭашәароп. Ҳахьыҟазаалак ҳарҭ аԥсуаа
амалахазгьы адин ҳаҩнамшароуп…
Аригьы исаҳахьаз акы еиԥшымкәа сгәы иаахәеит. Адагәа ашьха
ашҟагьы сынхьаԥшуеит, аха уи шдагәоу, акгьы шамаҳауа аасгәалашәоит, сыгәгьы инҭысҳәаауеит:
Уара узырдагәаз бзырбзан шьҭыбжьыми,
Уара уҿаҳазтәыз агәырҩоуп.
Уҵеицәа иуцәыӡыз урзыԥшыми –
«Унап улахь» изадкылоу уи ауп.
Уԥшуеит амшынахь... ӷбак ацәаара
Жәҩан аҵкараҿ унахьыԥшыр –
Аб дшырԥыло еиԥш ихшара,
Иуҭаххоит агәашәахь уааццакыр!
Аха угылоуп ус ушгылац,
Макьана иубо даҽакуп:
Узықәгәыӷша ӷбак амшын ихымлацт,
Џьара ак аауазаргь – иҭацәуп.
Ианцоз ишцаз еиԥш, ишыжәларыку,
Арахь иӡхыҵыртә аамҭа маацт.
Мгәарҭа иҭоугьы амҩа иқәуп –
Уара уҟынӡа рыԥсы ааӡарц!..
«Мгәарҭа иҭоугьы амҩа иқәуп, арҭ иаазгьы еиҭацахуеит, аха ишԥамаари мышкы зны зегь раамҭа», – схала схы снацәажәоит.
Абри зегьы ԥхыӡушәа уаҩ ихамышҭуа хҭысны ҳгәы иҭахәхәа, Ҵабалынтә ҳашьҭахьҟа ҳаахынҳәуеит. Шьҭа ҳамҩа хоуп Аҟәаҟа – уаҳа
узалакӡом иахьатәи аӡын мшкьаҿ. Аха иара усгьы уи иҭаҳакӡаз заҟа
ирацәоузеи, заҟа идуузеи аҵакы!

677

Аҟәа ҳааӡаанӡа ҳашьцәеи ҳареи амҩантәи ҳаицәажәараан иит
аидеиа ҿыц – Ҵабал агәҭа ахьазеиҟароу ҭоурыхтә баҟак ргылазарц,
иахьабалак адунеи иԥсаҟьаны иалаԥсоу далааи ҵабалааи зегь аднаԥхьалалартә еиԥш. Уи зеиԥшрахашагьы уажәынахыс дасу ҳазхәыцларц. Сара иаразнак сгәы иҭашәеит уи гаразарц, Ҵабалтәи арагәаԥшь
иалху, Ан дзыдтәалоу АГАРА! Иԥшӡаны, идуны иҟаҵаны, харантәгьы уаҩ
илаԥш ақәшәартә, зганқәа ҵыкка иаарту хыбрак аҵаҟа, имармалташьха иҟаҵоу адашьма иҩаҳаракны иқәыргылазарц, абри аиԥшгьы аҩырақәа хьтәы нбанла ианны:
Зегь шәзааӡаз, зегь шәызгарҵыз,
Агара гылоуп абра – Ҵабал!
Аира ҟаларцаз, имеиԥхьбарцаз,
Акәша-мыкәша шәеидынхал.
Шәеиза, шәеиза Кәыдры ахықәахь,
Шәӡыхьқәа рышҟа зегь шәхынҳәы.
Шәыԥсадгьыл-шьам ҿыц шәахықәаан,
Абзиара ашҟа аҿы шәырҳәы!

Аеҳәшьаԥа ду ибжьы
Сара саԥсыуоуп.
Сҭоурых – ажәытәӡа иалоуп…
Д. Гәлиа
…Сара 200 шықәса инеимда-ааимдо Аԥсуа ҳәынҭқарра иахагылаз
Аԥсҳацәа иреиуаз, забду хьӡырҳәага дуӡӡаӡа Леон лаша ихьышьҭра
иқәыз Аԥсҳа Гьаргь иԥҳа Гәырандыхәт лԥа соуп. Саншьцәа гәакьақәа
фҩыкгьы ыҟан, аха ҵеи хаҵарԥыс-хылҵшьҭра Анцәа ҳазшаз драҭәеимшьагәышьеит. Сабду Гьаргь каԥха-каҷҷа данԥсы, ишааи-шааиуаз,
аҵыхәтәан Ԥсҳас иҟалаз саншьа Феодоси иоуп. Уи длашәгәышьан
(дзырлашәыз, дзынҟьаз, дзынԥаз зегьы рылацәажәара араҟа сзалагом). Феодоси, иабдуцәа хьыӡла-ԥшала иааргоз аҳәынҭқарра ду изныҟәымго даналага, иаҳәшьа Гәырандыхәт (сара сан гәакьа) илыдгылозгьы ларгьы рҽазҵәылхӡаны, иаҿаԥоз шырацәаҩызгьы, сара Ԥсҳас
Аԥсуа ҳәынҭқарра сахадыргылеит. Гәҭашаҟа (шәара иахьа Қәҭешь ҳәа

678

шәзышьҭоу), сан лабдуцәа раҳҭнықалақь ахь сааганы, Леон лаша иргылахьаз аныхабааш хьыҵәцараҿы агәыргьын схарҵеит.
Сара абшьҭрала саԥсыуамызт. Саб дқырҭуан, ԥсаҭала иуҳәозар, дагьқырҭуамызт, дшәамахьын, мап, дагьшәамахьӡамызт – жәытәшьҭралаҵәҟьа иақырҭуахаз џьамын. Сан лакәын иаԥсыуа цқьаз. Сан лакәын
Аԥсныҳәаҵәҟьа ҳзышьҭаз ҳаԥсадгьыл агәеисырҭа зегьреиҳагьы зыԥсы
аҿҳәараз. Мгәарҭа иҭызгеит уҳәартә, уи лгәеисра саргьы исгәеисрахеит
– аԥсуаа рҿы уеизгьы аианшьа-иаҳәшьаԥара иаҵанакуа шаҟа идуу удыруеит… Саб ихылҵшьҭра аасҭагьы, сан лыла сабдуцәа рхылҵшьҭра азгәдуроуп сара аиҳаракгьы ҟазшьа ҷыдас исылалаз… Санхәыҷыз инаркны
сан еимгеимцарак шаалоулак исзеиҭалҳәон дызхылҵыз рхьышьҭра
ду аӡбахәқәа – аҳазарқәеи дареи рыжьрацәара инаркны дызламцәажәоз егьыҟам. Лассы-лассы арахь – лабдуцәа ржәытә ҳҭынрақәа
рышҟа саалгон, акырынтә Анаҟәаԥиагьы ҳаангылахьан. Аиҳарак лара
бзиа илбон ҳабдуӡӡаӡа Леон ианшьцәа иреиуаз аҳазарқәа зны иахьынирхахьаз Бадиа ақыҭа. Ари ашьам-дгьыл аҭыԥ хьӡы ахызҵазгьы дара
роуп, аҳазарқәа ажәытәӡаӡа рабшьҭра дук зхылҵшьҭраз раҳ, рҳакан
Обадиа ихьӡын аҟнытә… дара абарҭ рҵас шыҟаз ала, аб аҳакан дыԥсыр
– хымԥада уи иҭыԥ иԥа иааникылар акәын. Ҳара ҳаԥсуа аҳцәагьы ус
шьақәыргыланы ирыман, акыр шәышықәсагьы инеиламырсҳакәа иааит, аха аҵыхәтәан, ишуасҳәахьоу еиԥш, ҭоурыхтә лахьынҵала раҳра
са сахь ииасит. Сара ан лышьҭра акәын сызтәыз. Уи азоуп мчыла Ԥсҳас
сзыҟаҵатәхазгьы. Ари хәраҭыԥҵас иснымҵуа иснын. Наҟ-ааҟ еиҳа
исызгәакьаз ауаагьы инагӡаны сыгәра рымго аҭагылазаашьа бааԥсқәа
снаҭон, уи иахҟьаны акырынтәгьы ашьаарҵәыратә еибашьрақәа
срықәшәеит. Арахь уԥшыр – ар рхадараҿ аума, аҳәынҭқарратә усқәа
реиҿкаараҿ аума, иахьабалак аиҳараӡак сзықәгәыӷуаз, рӷьажәҩара
сызуа исывагылаз аԥсуа аамсҭа дуқәа рҵеицәа ракәын…
…Ҳҭоурых ҽеишәа иззымдыруа, ма издырырц зҭахым шьоукы-шьоукы, Аԥсны аҳра-напхгараҭара сани сареи ҳала аҵыхәтәа ԥҵәазшәа
иалацәажәоит. Уимоу Аԥсҳа Леон лашагьы гәыбӷан ирҭалоит, Аԥсны
аҳҭнықалақь Анаҟәаԥиантә Гәҭашаҟа ииаганы, уахь ҳажәлар алаирӡит,
иахьатәи ҳрыцҳарақәа рхы аныркызгьы убасҟан ауп ҳәа. Цәгьа игаӡара дууп асеиԥш иаармарианы аҭоурыхтә лахьынҵа азхәыцрагьы, алацәажәарагьы! Дыҟоума адунеиаҿ ҳәынҭқарк, зҳәаақәа рырҭбаареи
зтәыла амчхара ардуреи ирышьҭамыз. Леон хьыӡкамшәа ииҭахыҵәҟьаз,
иара ишиҭахыз еиԥш иқәҿиазҭгьы, иахьа Кавказ зегьы иаку ҳәынҭқар-

679

раны иҟазаарын, изакәызаалак дунеитә политикатә зҵаарак иарада
ирзымыӡбо. Иара усгьы, дзыхьӡан иаԥиҵаз Аԥсуа ҳәынҭқарра иахьа
зҭоурых иахыҽхәо атәыла дуқәа жәпакы иабанӡареиҳабу. Иаҳҳәап, Киевтәи Урыстәыла еиҿкаахеит IX ашәышықәсазы, Польшатәи аҳәынҭқарра – Х ашәышықәсазы, Англызтә Кралра – XI ашәышықәсазы. Аԥсуа
ҳәынҭқарра ауасхыр азышьҭаҵахеит VIII ашәышықәсазы, абар шьҭа
2000 шықәса ахыҵырц егьагым – иҵегьгьы наҟ ласкьантә уалацәажәозар… Нас абри акәӡами гәадурала зыӡбахә рҳәалаша, ихьаагатәу аҳҭнықалақь алада ахьиаргаз аума!
Сан лышьҭрахьала ҳабдуӡаӡа Аԥсҳа Леон лаша Анаҟәаԥиантә
иаҳҭынра Гәҭашаҟа ииаганы, уахьтәи атәылаҿацә шеибакәу зегьы
анимпыҵеихалаӡа, Византиагьы хьаҳәа-ԥаҳәада дшалҵӡара даналҵ-нахыс, мрагылара иаԥныз Қарҭли, Кахьеҭиа, Ҭао-Қларџьеҭи уҳәа,
хазы-хазы иҟаз егьырҭ аҳрақәагьы ргарахьы ихшыҩ кыдиҵеит. Иԥацәа
рыԥшьҩык (Гьаргь, Кәасҭа, Феодоси, Дырмит) ӷәӷәа-ҟацаӡа ианааиҵагыла акәзар, игәҭак анагӡара еиҳагьы ирласны иҽыназикӡеит. Аха уирахь, арабцәа раамышьҭахь, зегь реиҳа ԥықәслас иоуз ашәамахьқәа
роуп. Урҭ, ртәыла ахаҭа еидкылаӡамкәа ҽыҭ-ҽыҭ ишыҟазгьы, кыр ҵуан
ижәыланы арахь ааскьара иаҿызижьҭеи, аиҳарак ирымпыҵархалахьан Ҭао-Қларџьеҭи, иааҟәымҵӡакәа иеишәарыцон Қарҭли… Раԥхьа
аџьамқәа, нас арабцәа (сарацинаа) ракәын дара еиканҩыс ирымаӡазгьы. Урҭи дареи уажәы-уажә еибашьуан, ииааиуа-еиҵеиуа ҳәа наҟ-ааҟ
ишеиҿагылаӡаз еиҿагылан. Ус, ҳабдуӡӡаӡа Аԥсҳа Леон хьыӡкамшәа,
нкылашьа имамкәа, астәи иҿыҩеихо далагеит – усҟантәи аамҭазы уи
иаҟара ар ӷәӷәа еиҿкааны Аахыҵ Кавказ аӡәгьы имамызт. Уи нхыҵынтә
ианшьцәа аҳазарқәагьы абӷа ширҭац ирҭон, дареи иареи иааиԥмырҟьаӡакәа еимадан. Шьардаӡагьы илиршеит!.. Иара ишьҭахь иԥацәеи
иԥацәа рԥацәеи зегьы ираԥиго, «Аҳцәа раҳ» ҳәа изырҳәартә иҩагылаз сара сабду лаша Гьаргь маҷ-маҷ Қарҭли аҳцәа зегьы мчхарала ианраԥига нахыс, дара-дарагьы иага рзеимакыразаргьы, инеиҭныԥсахло
уаҟа аҳра зуаз иара иԥацәа ракәын. Ҭеиҭԥшлагьы аныхачаԥа иаҩызаз
арҭ ауаа рҵас, рқьабз, раамсҭашәашьа, рҽеилаҳәашьақәа, рҽыжәҵшьарҽыжәлашьақәа… ианаҭаххалакгьы реибашьышьа, рфырхаҵашьа –
ҿык-бзык ала еиҭаҳәашьа амоума. Убарҭ аамҭақәа рзоуп «Ари аԥсуа
ҵаслаҵәҟьа дааӡоуп» ҳәа ламыс ду змоу ауаҩ аамсҭашәа изы иахьагьы
ирҳәо ажәа аниизгьы. Арҭ ауаа шамахамзар неилых ҟамҵакәа жәлары
зегь бзиа еицырбон, ҳзыхьчо, ҳаиқәзырхо ҳәа ирыхәаԥшуан. Агәгәаҳәа

680

дара ҽыжәланы, Нарҭаа дуқәа реиԥш, Аԥсныҟа ианаауаз, араҟа ҿыц
рабдуцәа рыдгьыл гәакьаҿы абаҩ ҷыда рылаҵаны, ианаашәарҭахалак,
дырҩегьых афырҭын еиԥш уахь рҿынахашьа џьашьатәыхаҭан – Кавказ
аахыҵ зегьы еиланарӡыӡон. Убас акәын уара ужәлантәқәагьы шыҟаз
– урҭ баша аиуара рыбжьарҵомызт, баша еицныҟәомызт. Иахьагьы
ҩашьара ақәымкәа, Жәыргьыҭ уанналалак нахыс, Анцәа иашьапкырҭа
ныхабааш иавганы инашьҭу амҩаду «Маршьанаа рымҩа» ҳәа ахьӡуп.
Уи амҩа Гәҭашаҟа ихан, устәи Қарҭлиҟа… Анаџьалбеит, шаҟа хҭыс адыруазеи ари амҩа, аҿы еилганы ахала иазҳәозҭгьы!..
…Аԥсны аҳра ахаҭакәын аханатәгьы Аԥсуа ҳәынҭқарра гәаԥшьс иамаз, здац-ԥашәқәа ӷәӷәаҟацаӡа нахьхьи Ҟәбина аԥшаҳәаахыс адгьыл
иҵаз. Убри ауп сан лышьҭрахьала Аԥсҳацәа абиԥарала иааргоз, есааирагьы хаала-мчыла иртәыртәуаз адгьылқәа, атәылақәа рнаҩс, зеидҵара иахьымӡаз сара реидҵара сҽазҵәылхӡаны сзашьҭалазгьы. Сара
сызҿыз урҭ рус ду анагӡара акәын – избанзар, сара зегь раԥхьа иргыланы аԥсуа жәлар сраҳын, нас акәын егьырҭ санраҳыз. Ишысҳәаз
еиԥш, дара аԥсуаа роуп аҳрахь сназгазгьы. Маршьан Иуана аԥсуа
аамсҭцәа «идмырдырӡакәа», маӡала Дауҭ Куропалат Қарҭли ииҭозшәа ҟаҵо, «уааины ига, мамзаргьы ԥас иуаҭәоушьаз Баграт қәыԥш
дахаргыл» ҳәа дызлацәажәоз зегь маанан. Уи шмааназ аниҵих ауп
Дауҭ Куропалат «даапкӡарц» ианақәикызгьы. Қарҭли аҳкәажәс иамаз,
зхаҳәатәада ҳәатә ыҟамыз сан гәакьагьы усҟан, шәара шәҳәашьала,
театрк асцена дықәызшәаҵәҟьа, ибзиаӡаны «лроль» дыхәмарит. Уи
«илҭахымзаарын» сара Аԥсҳара ашҟа снагара. Уи акәзаап ашьҭахь «ар
лыжәҵаны», «Қарҭли «мчыла» илымпыҵсхыр закәхаз, лара лхаҭагьы
«дытҟәаны» Аԥсныҟа аагатәыс дызсоуз. Ара ҳахьааизгьы, Гәҭаша инаркны Анаҟәаԥианӡа, иахьабалак Аԥсынтәыла ахы-аҵыхәа шеибакәу
жәлары зегьы аилагәаҭеира иаҿын. «Итҟәаны» иаазгаз сан илылшеит урҭ рырҭынчра, исыххәыцуа рыҟаҵара… Аха уи нахысгьы ҭынч схы
ахчы инылаҵаны знымзар-зны ԥсшьаха смоуит. Сан лышьҭрахь ала
сабдуцәа – Леонаа (Лоуаа ҳәа ажәлар зышьҭаз) ртәыла Аԥсынтәыла
Византиа аимпериа иампыҵырхижьҭеи шьардаӡа ҵуан. Уи аиԥш аҭагылазаашьа Кавказ егьырҭ ажәларқәа шамахамзар уаҩы имамызт. Уи
аҟнытә сабдуцәа жәыланы мрагыларахь иахьцоз, Нхыҵҟагьы аҭалара
рҽахьазыркуаз агәаӷ змаз, ҿыц ицәыҵеибаԥшааны, ҳара ҳчарҳәаҩцәагьы рхы иархәаны, цәгьамыцәгьас иҟоу зегьы сыҵаргало иалагеит – дырҩегьых Византиа анап аҵаҟахь ҳнаргарцаз, дара византиаа, ромеаа,
мамзаргьы аурымқәа ҳәа ҳзышьҭаз, уи азы иаарылшоз зегь ҟарҵон –

681

ишашьцылахьаз еиԥш, зны аӡә абӷа ирҭон, уи рацәак егьанилымшалак, егьи иахь ииасуан… Абри иахҟьаны шаҟа шьаарҵәыра ҳрықәшәаз
злауасҳәарызеи. Иуцәызӡом, сабдуцәа еиҿыркааз аҳәынҭқарра ахырбгалара зҽазызкуаз – даԥсыуаз, дақырҭуаз – дазусҭазаалак аӡәгьы
сиеигӡомызт. Аҳра «змыздаз» дара урҭ сабдуцәа шеи-шықәса изҿыз
еибашьрагәышьан, нас – ҩахьхьи Ҟәбина аԥшаҳәа иларкны, лахьхьи
Ҷарыхәынӡа, геи-шьхеи рыбжьара шеибакәу Аԥсны зегьы шбаҳча тәылазгьы, изеиԥшраз, шәара шәҳәашьала, ар ду рказарма акәын. Иахьабалак иша-шаны – жәаҩы-рхы, шәҩы-рхы, зқьҩы-рхы ҳәа ар рԥызацәа
змаз – ҳархәҭақәа гылан, бџьар зыҟәнымыз, алеишәа ҷыда змамыз, ар
рҵасала иааӡамыз хаҵагьы ԥҳәысгьы уаҩ дыҟамызт. Аибашьра иазкыз
аҽқәа рымацара угозаргьы, уахьад-уахьадла акәын ишырзаныз, урҭгьы аибашьра «аҵасала» акәын «ишааӡаз», аҷыт-бжьы раҩшәомызт,
агәашьамх ӷәӷәа рыҵан. Ирацәан абиԥарала зыжәла мырӡкәа иааргоз
аҳазар-ҽыжәлақәагьы. Аибашьцәа реилаҳәашьа, бџьарла реибыҭашьа
џьашьатәын… Аибашьра иазкыз рыҽқәаҵәҟьагьы, еибашьҩык иаҳасабала, кәалӡы-маҭәала «еиларҳәон». Иахьынӡасылшоз уи ақьабз еиқәырханы исыман саргьы…
…Сан лакәын сара ианакәызаалак ԥсыс исхаз. Ԥсышәала акәын лареи сареи ҳшеицәажәаӡозгьы – ҳамаӡеи ҳаргамеи шеилаз. Ирацәоуп
сан лабжьагарала еиҿыскааз аусқәа. Сан лажәалоуп абра Аҟәа ахәы
ҳаракыраҿы, иахьагьы збаа-хыжәжәарахқәа нханы иҟоу, абаа-хкыра
шыҟасҵаз, уаҟа ахан-хьыҵәцара шҭасыргылаз. «Баграт ибаа» – абас
шәашьҭоуп шәара ари аҭыԥ. Уаныҷкәынаӡаз зынгьы уҩызцәеи уареи
арахь шәхалахьан, иҭыкка иҟаз абаа ахышә шәныбжьагыланы, лбааҟа,
амшын ахь шәыԥшуа, шәсахьақәа ҭышәххьан. Усҟан иабажәдыруаз
ари закә ҭыԥыз, иаҵанакуаз… Сан лабжьагаралоуп сара Бадиа ақыҭан
ақьырсиан ныхабаашгьы шсыргылаз, ашьҭахь убраҟа аепископтә кафедрагьы аасыртит… Сан лыԥсҭазаара лалҵымҭаз уасиаҭ ажәаны исзынлыжьит лызқәаҭыԥ убра иҟасҵарцгьы. Ҭао-Қларџьеҭи ԥаса аҳас иамаз
саб дахьжыз ивараҿ акәымкәа, лыбаҩ арахь аагара анаԥшьызга, убригьы заҟа ҭыӡшәа арҵысызеи, аха луасиаҭ еиласымгеит, лара ишылҳәаз
еиԥш, лыԥсадгьыл хаҭа Аԥсынтәылан иреиӷьу аҭыԥ ԥшьақәа ируаку
Бадиа ақыҭан иҳаргылаз Аныхабааш аҩныҵҟа, жәлары зегьы алархәны, ҳаҭыр дуӡӡала лызқәаҭыԥ ылскааит. Араҟа рацәак набжьамкәа
уаанӡагьы саҳҭынгәара ҟасҵахьан уеизгьы – убригьы лара лажәала…
Сара сакәзаргьы, адунеи лаша сананыҵуаз, исыхшаз уасиаҭ ажәаны ирзынсыжьит сан лывараҿ анышә самардарц. Издыруан убригьы ҭыӡшәа

682

ҽеи шахылымҵуаз, аха иҟамлар ада ԥсыхәа шамамыз, избанзар цәала-жьыла ҳцеит, аха ҳдоуҳа ахаан сан лыԥсадгьыл иқәҵран иҟамызт…
…Ҳаб дуӡӡа Леон лаша дыҷкәынӡаны, раԥхьаӡа Анаҟәаԥиантә Гәҭашаҟа иаҳҭынра ҿыц ахь данцоз, иан Џьарымхан-ҳаным уахь аҳҭнырԥарцәа рнапала илышьҭыз, ланду Барсбиҭ-ҳаным лҳамҭа-гара, Леон
ихаҭа дызларааӡахьаз, сан данахьӡазгьы еиқәырханы ирыман. Ирацәаҩуп уи иааӡахьаз абиԥарақәа… Сан ибзиаӡаны илдыруан Нарҭаа
ирыцназгоз лабдуцәа рхылҵшьҭра ахьынтәаауаз, рдац-ԥашә ҵаулаӡан
абра Аԥсынтәылан ишыҵоу. Лареи сареи ҳхаанӡагьы иҟаз Аԥсҳацәа зынӡа аханынтә рсиа еиқәуԥхьаӡозаргьы иахьа напсыргәыҵак
ианӡалоит, аха урҭ рхылҵ-ԥылҵ, ртәы-рымаа, адунеи иазнан. Абар нас,
ԥыҭҩык рыхьыӡқәа абраҟа иааузеиқәысԥхьаӡап: раԥхьаӡатәи Аԥсҳа
Анос ихьӡын (усҟантәи аамҭаз аԥсуаа шамахамзар бырзен хьыӡқәан
ирыхьӡырҵоз), аҩбатәи Аԥсҳа – уи иԥа Гәозар, ахԥатәи Аԥсҳа – уи иԥа
Иусҭине, аԥшьбатәи Аԥсҳа – уи иԥа Финиктиос, ахәбатәи Аԥсҳа – уи
иԥа Барныҟә… Ирацәаҩуп урҭ, сара саҳранӡа ҩеижәаҩык ыҟоуп, сара
сҩажәиактәиуп. Дара зегь рыхьыӡқәа хроникала еишьҭаргыланы, дасу
иаҳра шаҟа аамҭа иаӡаз, ииуз-иҟаиҵаз ааркьаҿӡан иарбаны, «Аԥсуа
аҳцәа рдиван» захьӡу аманифест хьӡыркы-нбанла аԥергамент ианҵангьы иаансыжьит – еицарымкыцзар…
Акыр шәышықәсақәа дац-ԥашә ӷәӷәала аҳра зуаз, Кафказ аахыҵ
шеибакәу зегь ажәларқәа реидҵараҿ, реиларҵәараҿ аумаӡа џьабаа збаз, атәым қәылаҩцәа ирцәызхьчаз, ладеи-ҩадеи зымҽхак ҭбаа-ҭыцәыз аҳәынҭқарра еиҿызкааз, ашьхымзаҭра иҭоу ашьхыҵә реиԥш, аҩадаӡа «Аҳазарқәа рыӡ-маҷ» ҳәа изышьҭаз Ҟәыбина аԥшаҳәа
инаркны, аладаӡа – Ҷарыхә аӡиас хәыҷ аҟынӡа инхоз, еиуеитәымыз
ажәла-хылҵшьҭрақәагьы зхьыԥшыз, сан лабдуӡӡаӡақәа рхьышьҭра
ахы акит атәымуаа Анчабада ҳәа ззырҳәоз, зхылҵ-ԥылҵ, зуа-зҭахыра,
зыжьрацәара ҭбааӡаз Ачаа рхылҵшьҭрала. Инеимда-ааимдо абиԥарала иааргоз убарҭ раҳра хазына аҵыхәтәан иуашәшәырахо ианалага,
сан амцаԥшь лнаркит, иахьеи-уахеигьы гәырҩас илымаз уи акәын. Луа-лҭахыра лыцырхырааны, сара лԥа-заҵә Ԥсҳас саныҟалҵа маҷк лгәы
аалҟычит, аха зегь акоуп гәҭынчра лымамызт – избанзар, атәыла ду
ахы-аҵыхәан ана-ара аилаҩынтрақәа ҵысуа иалагеит. Дшәон сан, лара
лҳәашьала, сара «сабик» егьсылымшакәа, сус хьымӡӷ ақәызгар ҳәа. Аха
сара ӷәӷәала исныруан саншьцәа дуқәа рбаҩ-ҷыда, рцәаҩа-ҟазшьа
исылаз, рыԥсы исхаз, урҭ рахьтә макьана хаҭала абӷа сызҭозгьы маҷҩымызт. Урҭқәа зегьы схыи-сымчи срықәдыргәыӷуан… Сшааи-шааиуаз

683

егьсылсыршеит, дара зуасхыр ӷәӷәа шьҭарҵахьаз Аԥсуа аҳра ду гәыцәс
иныҟаҵаны, нас саб дызлиааз (урҭ ракәын ақырҭқәа рганахь аиҳарак
аԥсҳара сазызкуазгьы) Ҭао-Қларџьеҭи аҳцәа схы иархәаны, сан лабдуцәа Аԥсҳацәа аханатәгьы рнап аҵаҟа иааргахьаз гәыриааи, аимараҭааи, ашәанқәеи, Иагры иаԥныз алаз жәлари, хыԥхьаӡарала еиҳаз
қарҭлиааи «лабахыла» еилацаланы, иҿыцу ҳәа ззуҳәаша аҳәынҭқарра
аиҿкаара. Уи ԥаса аасҭагьы аҳәаақәа такәы исырҭбааит. Хьӡыс исымазгьы «Аԥсуаа раҳ» ҳәа акәын – саншьцәа дуқәа Аԥсҳацәа иаагылазар
ишырзырҳәоз еиԥш. «Баграт – аԥсуаа раҳ» ҳәа аҩыра зныз ахь-ԥара
ҿыцгьы ԥҟаны иҭҳажьит…
Абас шакәызгьы, сан лышьҭра еиуаз аԥсуа аамсҭцәа дуқәа шьоукы-шьоукы ргәы наӡомызт, уажәы-уажәы иаахтны исҿагылон, сахҳәара рҽазыркуан, шьакаҭәарада ҳанзеилымгозгьы ыҟан. Арахь абшьҭрала сзеиуаз ракәзаргьы хазы, иан лҳәатәы хаҵаны аԥсуа аамысҭашәара
еиҳа иадицәылоит ҳәа скны сыблақәа ҭырхуан – ҩ-мцакы срыбжьагылан… Сара сдунеи анысыԥсах сҭыԥан Ԥсҳас иҟалаз сԥа иакәзаргьы,
сара саасҭа еиҳагьы иусқәа уадаҩхеит. Иахьатәи шәбызшәала иуҳәозар, уи аԥсуа ҭауади-аамсҭеи ирхьыԥшызгьы даргьы рахьтә аоппозициа
ӷәӷәа иоуит, урҭ ааҟәымҵӡакәа иҿагылон, аамҭак зынгьы, уеизгьы-уеизгьы, иԥсы-инха, дахҳәаны иҭыԥ мчылаҵәҟьа иркырцгьы иақәыркын –
Ачаа рхылҵшьҭра еиуоу ҳәынҭқарс деиҭаҟарҵарц – убри ала раԥсуа
престол еиҭадырхынҳәырц, аха баша ауаа ҭахеит акәымзар, уи егьалымҵит. Амала наҟ-наҟгьы, иага еилыхара ыҟазаргьы, аҳкәажә Ҭамара
лаҳраангьы, аԥсуа ҭауади-аамсҭеи злахәымыз ҳәынҭқарратә уск рзыӡбомызт, са ишышьақәсыргылахьаз еиԥш, аҳцәа ртитул инхарҭәааны
аиқәыԥхьаӡараан «Аԥсны аҳ» ҳәакәын аханытә ишалагозгьы…
Абас, уеизгьы-уеизгьы иузеилымкаауа егьыҟамшәа шубогьы, ари
аҭоурых ду акырџьара мчыла еиладыртатахьеит, ахҭысқәа еиладырҩашьахьеит, уи аҟнытә имаҷым уаҩ дзырлакҩакшагьы. Уимоу ҽеишәа иззымдыруа ыҟоуп Леон Актәи иакәу, Леон Аҩбатәи иакәу сан
лхьышьҭрала ҵабыргыхаҭаны сара сызҵанакуа. Зегь акакәӡами уи? Урҭ
аҩыџьагьы Аԥсны аҵеицәа дуӡӡақәа ракәӡами? Насгьы «актәи», «аҩбатәи» ҳәа ҳҭоурых-хьыӡқәа ирыцырҵо арыцхәқәа шьҭа акыр иаанагома? Леон Актәи иԥҳәыс, ишыжәдыруа, Гәырандыхәт лыхьӡын, сара
сангьы дании уи лаҳаҭыр аҟнытә Гәырандыхәт лыхьӡырҵеит. Ус анакәха, урҭгьы ҳцәеиламҩашьарц азы Гәырандыхәт Актәи, Гәырандыхәт Аҩбатәи ҳҳәаларыма? Шьҭа уи рацәак егьаанагом. Избанзар, абасҟатәи
ҳазлацәажәахьоу аҭоурыхтә хьыӡқәа зегьы ааидкыланы урызхәыцыр

684

– актәигьы дыҟам, аҩбатәигьы… дыҟам аҩажәатәигьы. Урҭ наӡаӡа адунеи ианыҵижьҭеи амбатәӡа ҵуеит! Абыржә уареи сареи доуҳала ҳанеицәажәо, ҳабдуцәа ҳгәаларшәан рыӡбахә анаҳҳәо, руа актәи дарбану,
аҩбатәи дазусҭоу… аԥхьа иҟаз, ашьҭахь иҟаз уҳәа, схаҭагьы исцәеилаҩашьоит, рсиа еиқәыршәаны ишаансыжьхьоугьы. Ҳарҭ зегьы аӡәыкны уҳахәаԥшыроуп шьҭа – Аԥсҳацәа Рыԥсҳа Леон лаша дуӡӡа ихаҿсахьала. Избанзар, абасҟатәи абиԥара зегьы, ҳацәгьагь ҳабзиагь, ҳшеибакәу зегьы, шәышықәсала ҳаилыхо-ҳаилагьежьуа, ҳнеиҭанеиҭасуа
ҳазҿыз иара ҳазлеигалаз акәын. Усҟан абзацәа ԥсны аԥсцәа ангылоз
иаамҭамызт, иахьагьы шәҿы инҭшәо шәажәа, шәшьамхы иахысаанӡа
дара ираҳауеит…
Уажә уара, Кәыдры зырмақаруа Амтҟьал ауп шырҳәо еиԥш,
ҟәыҵәа-ҟәыҵәала инеилало, зыҩра уаҿу ари аҭоурых ҩымҭа ду шьҭа
ихсыркәшоит ҳәа угәы ишҭаз, машәыршәа шәҟәык адаҟьақәа рҿы
зсахьа умԥыхьашәаз ахьтәы чаҟәа ҵаула ауп арҭқәа зегьы зхаҳҳәааз.
Уеиҭанарыхәаԥши уа иану Аԥсҳацәа рсахьақәа. Арҭ зегьы аԥсыуаауп,
сара саншьцәа дуӡӡақәа роуп. Шеибакәу ахьы иалху ари ачаҟәа, абас
Аԥсҳацәа рсахьақәа анҵаны, Константинополь абырзен хьицәа-ҟазацәа идзырҟаҵаз сара соуп. Уи ааганы Бадиа ақыҭан сан лаҳаҭыр аҟнытә исыргылахьаз Анцәаихаҵарҭа қьырсиан ныха-бааш аҩныҵҟа
алтар аҿы икаԥха-каҷҷо иқәсыргылеит – наӡаӡа Аԥсҳацәа рыхьӡ акамыршәразыҳәа. Иабаҟоушь иара уи шьҭа? Сашьцәа бзиахәқәа «рыԥсы
иарҭахьазар» акәхап…
Сара сурҿыхеижьҭеи ҳазлацәажәо ажәытәӡатә хҭысқәа реиҳараӡакгьы аҭоурых-шықәсынҵаҩцәа ақьаад ианҵаны иаанрыжьхьоу
роуп, аха урҭгьы заҟантә еицаркхьоу, шаҟантә знап иафо ихырҩылаахьоу, заҟантәгьы дара еиҳа ишырзыманшәалоу арҽеирақәа аларгалахьоу Анцәа иоуп издыруа, ибжьарыжьызгьы иага ыҟоуп… Ирҩашьоуп
дара аҭоурых шықәсынҵақәа зҩыз рыхьыӡқәагьы, избанзар урҭ Қарҭлиааи, Кахьеҭиааи, мамзаргьы Ҭао-қларџьеҭиааи иреиуамызт – аурым,
абырзен культура еиҳа заа анырра ӷәӷәа ахьыҟанаҵахьаз Аԥсынтәылатәиқәан. Дара аҩыра-нбанқәагьы зтәыда, абисиниаа рынбанқәа
угәаладмыршәаӡои? Издыруада баша Аԥсҳацәа гәыбӷан рышәҭозар,
аԥсуа ҩыра рзаԥымҵеит ҳәа – иҭызҵаахьада ҽеишәа ари?..
Аԥсабараҿы машәырла егьҟалаӡом – еиҳарак адоуҳаус аҿы.
Ҟәыҵәа-ҟәыҵәа еилоу ари уҩымҭаҿы уара аиҳараӡак зыӡбахә умоу
арахь ааскьатәи – Чачаа раҳраан иҟалаз ахҭысқәа роуп. Уаҩ игәы иаанагар алшоит, иара усгьы урҭ рҟыба-ӡыбақәа шаҳцәыхьанҭаз, уажә

685

аҵыхәтәан ибжьеигалаз ажәытәӡатәиқәа заҭаххазеи ҳәа. Уҩымҭа ахала ахы аҩуеит, уажәабжь ахала ахы еиҭанаҳәоит, ахала ахы арҽеиуеит
ауп…
Иазусҭцәадаз нас Чачаа? Иабантә-алагои урҭ раҳра? Ачба умҳәакәа
Чачба зузымҳәозеи? Саншьцәа гәакьа-дуӡӡақәа иреиуаз, шьҭрала и-Ачбаз Леон III Мықә иргылаз аныхабааш ду аҩныҵҟа, иара Леон лаша
иганаҿыҵәҟьа, изқәаҭыԥ зыҟалазеи аҵыхәтәантәи Аԥсҳа – Чач Аҳмыҭбеи, уа дызжузеи, уаз-ажәак еиԥш зуасиаҭ иузалацәажәахьоу иара иԥа
– сабду игәалашәара аҳаҭыр аҟнытә Гьаргь ҳәа хьӡыс изырҭаз, уара
доуҳала еиҳа иузааигәоу апоет лаша?
Сан лышьҭрала сабдуцәа хьыӡкамшәақәа аханатә аахыс фырхаҵарыла иааргоз раԥсуа ҳратәра-хаҭа анеиԥҟьаз инаркны ибжьалаз «абжьаҿара» дырҩегьых арирахь, Аԥсынтәылан, ахәраҭыԥ еиԥш ирӷьо,
ҿыц «аихаҳара», «абжьырҭәаара» иалагаз Чачааи Ачааи «мгәарҭак»
еицҭиааз роуп. Ачаа ыҟамызҭгьы – изыҟалаӡомызт Чачаагьы, ажәҩан
ыҟамкәа адгьыл шзыҟамло еиԥш. Абар нас, Ачба умҳәакәа Чачба зузымҳәо. Абар нас, аҵыхәтәанӡатәи Аԥсҳа Аҳмыҭбеи Ачачба иԥагьы
иаргьы рызқәа-ҭыԥ Мықә Анцәа-иашьапкырҭа ныха-бааш аҩныҵҟа
изыҟалазгьы…
Изакәытә рыцҳароузеи, ажәытә хылҵшьҭра дуӡӡа змоу Аԥсҳацәа
рыжәлари дареи аазыниахьоу, изакәытә гәнаҳароузеи саб ишьҭрала
са сызлиаазгьы, Леон I иаахыс ԥсҿыхҩыс ирзыҟаз, зҳәынҭқарра ду
иахьзырԥшыз, атәым қәылаҩцәа ирцәызыхьчаз ауаа ирзымхәыцӡакәа,
иаарымпыҵҟьахьоу!.. Сабдуцәа рхаан ажәлар ӷацәас ирымаз аиҳараӡак аџьамқәеи, арабцәеи, аҵыхәтәан амонголцәеи ракәын. Усҟан
сан лышьҭрахьала ҳабдуцәа бӷас ирымаз ирыжьрацәараз рыуацәа
аҳазарқәа ракәын, Византиаагьы ӷәӷәала ирылахәын. Урҭ анкәадаха,
Кафказ ааигәа-сигәа зынӡагьы зханша ыҟамыз роуп, хәыҷы-хәыҷла
ицәыреибаҳәаны, аҷыҷмаса реиԥш ихыҵны арахь иҭалаз, хыла-гәыла
ажәларқәа еилазҵо зҿаазхаз…
Абас аамҭақәа еиҭасуа ишааиуаз, сан лышьҭрахьала ажәытәӡатәи
ҳабдуцәа ӷьеҩқәа – Леонаа дуқәа рхьышьҭра иқәло, ирыцназго Ԥсҳаны дҩагылеит, ари уҩымҭа ашьапы анукуаз «аԥхыӡқәа ибон» ҳәа зыӡбахә аацәыругаз, Аԥсҳа Қьалышь Ачачба. Уи иԥацәеи иареи шәарҭахеит ажәытәӡатәи Аԥсуа ҳәынҭқарра хзырбгалахьаз рзыҳәа. Уи ашьаҭа,
ҳазшаз имчала, дырҩегьых аҿа ахылҵны иӷьацартә иӷәӷәа-ҟацаӡа
иахьыҵаз Аԥсынтәылан шакәыз здыруаз роуп, аҩысҭаарала ианамыхәаӡа, чарҳәарыла Қьалышь дызшьыз, иԥацәа еиҿазыргылаз,

686

абасҟатәи ӷба рҵысны, абасҟатәи арымӡааи бџьари ӡхыганы Аԥсны
иажәызҵаз. Ари аламалак узлацәажәоны иҟалаз усым!.. Ус еиԥш иҟоу
аӷа бааԥсқәа роуп дырҩегьых, аҩажәатәи ашәышықәса анҵәамҭаз,
шәынтә еиҳагьы еицәоу бџьармцала шәарҭгьы ашьаарҵәыратә еибашьра шәеиҭалазыргылазгьы!..
Ари саргьы, адунеи иқәымҵуа сдоуҳа ӷәӷәалаӡа еиҭаргәаҭеит. Абар
ҿыц сеиҭазызнархәыцызгьы. Сан лаб Гьаргь лаша иаҳра аниас, лашьцәа
бзиахәқәа, иага рзеимакыразаргьы, рабиԥара рықәымӡыкәа аӷьармацаҳәа ишааиуаз, аҵыхәтәан имаҷҟәикуа мацара, еиҳа злахьынҵа цәгьахаз рашьа аҳра анианаха, уи дықәымҵыр амуагьы ианыҟала, здыруада, даҽа жәлак еиуаз аԥсуа ҭауад-аамсҭа хылҵшьҭрак Ԥсҳас дҟалар
еиӷьызҭгьы? Уахьалагьы аӷәӷәаӡақәа рацәаҩын, аха усҟан аҭагылазаашьа убасҟак, шәара шәҳәашьала, акульминациатә кәаԥ аҿы ихаланы
иҟан, убасҟак ихырзаманын – урҭ рахьтәгьы аҳра мчрахь хаала уаҩ неишьа имаӡамызт. Иаҳҳәап, сабдуцәа раҳҭынра иеиуарыла иазааигәаӡаз
Маршьан Иуана ихаҭа днеиргьы, сан леилкаашьеи лааӡашьеи зеиԥшраз ала,иага дылҭахызаргьы, гәык-ԥсыкала убригьы дызидгыломызт
(уи шалымҵуаз идыруан аҟнытә ауп иара ихаҭагьы иҽзазимкыз). Сара
сакәзаргьы, уи аамҭаз сқәыԥшӡан, сан лҳәатәы сзахыԥо сыҟамызт…
Арахь, уазхәыцҵәҟьар, абшьҭрала ишсықәнагамызгьы, Ԥсҳас саныҟала
инаркны, ҳабдуӡӡаӡа Леон лаша анкьа Иагры дырны мрагыларахь иҿанынеиха-нахыс, абиԥарала идаракәац иахылҿиааз аҵеицәа инарыгӡоз
иара иус – Нхыҵ-Аахыҵ Кавказ зегьы аидҵара, агәылшьап ԥсымҭәқәа
реиԥш иаҳчычаны иҟаз аӷацәа заламкьакьо, ҳәынҭқарракны аҟаҵара
иазкыз – акәын саргьы сыԥсы нҭшәаанӡа сызҿыз… Уи иага аԥсуа-гәы,
аԥсуа-цәа аҟәнысҵарц сҭахызаргьы, абшьҭрала сызхылҵшьҭраз иахҟьаны, есааира ишалымшозгьы збон – уи сара срыцҳара дуӡӡақәа иреиуан. Иара иагьахҟьон, сан даныԥсы-нахысгьы уаҩы ишимбац сзымҽхазкыз сызаҵәра, «сеиҭымра» – сеилызкаауадаз, сыгәҭыха ду засҳәодаз?
Уи нахыс исыцрымшәо исыцыз лара сан-гәышьа лдоуҳа сацныҟәаны,
лҳақ анагӡара акәын сызҿыз. Анцәа ибоит, саргьы, сара исыхшазгьы, уи
аганахь иҳалымшаз ҳара ишаҳхарам. Убас шакәугьы, ҳабдуӡӡаӡа Леон
лаша иуыс мҩабжара иаанхеит, еиҵаҟьеит, ихылҵ-ԥылҵ хьымӡӷ ақәыргеит, иаҵахаз ар реиԥш ихьагәгәа рышьҭахьҟа иааит, ма ишызынтәыку
зегьы уахь иҭахеит ҳәа амалахазгьы шәхахьы имааироуп. Иахьа шәара,
1200 шықәса зхыҵуа ҳ-Аԥсуа ҳәынҭқарра ҳәа шәазәгәдуны ҿыӷәӷәала шәахцәажәартә адунеи ажәларқәа шәрылазыргылаз, ажәҵыс аҭра
еиԥш, шәабдуцәа зегь «хаԥыцла» зеибыҭара иаҿыз Аԥсуа ҳәынҭқар-

687

роуп. Уи ашьаҭа ахьыҵоу абра – Аԥсынтәыла-хаҭоуп, жәынгьы-ҿангьы
шәарҭгьы шәызқәыӡуа иароуп, аха, лахьынҵоуп, ишәыхьчала, шәыбла-ҷыц еиԥш шәахӡыӡаала – уи ари адунеи аҿы зегь реиҳа ихадароу
шәара шәҭоурыхтә миссиа дуӡӡа ауп…
– Иауауеи гәышьагьа, ари ҵыхәаԥҵәарак амаӡамзаапеи!..
– Анцәа иумҳәан аҵыхәа ԥҵәо – ԥсҭазаарас иҟоу Ԥсадгьылуп, иреиҳаӡоу насыԥуп уи ахьӡала ақәԥара. Ус акәмызҭгьы, ҳара ицаӡахьоугьы
ҳаузырҿыхарымызт…
– Уи иашоуп.
– Даҽазныкгьы иаацәырганы унахәаԥшишь нас, анкьа зны Константинополь ахьицәа-ҟазацәа идсырҟаҵаз ахьтәы-чаҟәа хазына. Улаԥш
нархыжь, иргачамкгаха уи иану Аԥсҳацәа рсахьақәа. Урҭ ирхыԥхьаӡала Аԥсны азыҳәа жәытәӡаахыс зыԥсы ҭызххьоу аҵеицәа лашарақәа
зегьы. Агәрагьыжәга – асахьақәа рҿы абарҭ шәхыбаҩ дуқәа, Аԥсҳацәа, жәҩахыркны ишеидгылоу еиԥш, ԥхьаҟатәи шәԥызацәеи шәареи
шәшыжәларыку шәанзеидгыла – ахаан ак шышәмыхьуа, аҭоурых ԥшатлакә иамҭахәханы, адунеи иԥсаҟьаны иалаԥсоу шәашьцәагьы реидкылара шшәылшо, мап анакәхагьы – ҳаӷеиҭа, арма-ӷьырма шәшеихо, ҿыц
ахынҭа-ҩынҭара бааԥсқәа шәԥеиԥшхар шыҟало…
Аҵыхәтәан иуасҳәоит даҽа маӡа-гәҭыхакгьы. Иудыруаз, сабдуӡӡаӡа
Аԥсҳа Леон лаша ианшьа гәакьа, Ҳазартәыла аҳ, аҳәынҭқар ду Барџьилхан имҭаны, ҳамҭас анкьа зны Итиль даныҟаз иоуз аҳәа – саҳраан са
сышҟа ишиасыз (сан лоуп знапала исызҭаз), сара исхылҵыз рҟынтә,
абиԥарала инеимда-ааимдо, дырҩегьых саншьцәа Ачаа рахь ишнанагаз, устәи, ишааи-шааиуаз, еикәшаны, аҵыхәтәан Чачаа рнапы ишакыз.
Ибаауам-иԥсуам уи ацырцыр! Ишәыԥшаа, иахьыҟазаалак, ишәыԥшаа…

АԤАРДА ААРТУП
(Аҵыхәтәажәа)
Иԥсхьоугьы рыԥсы ҭазароуп…
Ф. Шиллер
Ҿыц сеиҭахалеит Анаҟәаԥиа ахәы. Абаа хыжәжәарахқәа снарыбжьыс-аарыбжьысуа срыҩноуп. Аԥшыхәырҭа бааш ҳаракқәа руак
сыҩхалан, анкьа зны алашара ахьықәдырҷҷалоз сықәгыланы, иара
убасҟан еиԥшҵәҟьа, Ҵабал аганахь сыԥшуеит. Ҵабал абаахкыра дуи
араатәи абаахкыра дуи ашәарҭақәа раан мцахарала ишеигәныҩуаз
еиԥш, жәытәӡатә лашараки сареи иҿыцҳаҳараӡа ҳааигәныҩит. Икаххаагьы, ҿыц исзаатыз аԥарда ааимҟьан, еиуеиԥшым асахьақәагьы цәырҟьа-цәырасуа снарылаԥшит. Сыбла иаахгылеит, Аԥсҳа Леон жәларык
иԥацәеи иареи аԥхьа днаргыланы, Қьалышьбеи ихи-ихшареи уҳәа назлоу, ҵҩа змам сжәытә фырхацәа – ҳәсеи хацәеи арымӡааҩ!
Аибашьцәа иреиуоу руаӡәкгьы, абжьас еиԥш дласӡа, арахь дыҩхаԥалан, асҟатәи ҭоурых рацәа еидара хьанҭа-бааԥсха изқәыжьыз
сара, снапы санкны, ашьшьыҳәа сҩалбааигахит. Снеиган, ара-ҵла
дуӡӡа амҵан игылаз арымӡ ҟьаҟьа-жәпа снықәиртәахит. Убри аамҭаз
егьырҭ зегьы аӡәаӡәала иааиуа-иааиуа мацара, иаасыкәшан, снарыгәҭыларкыхит. Урҭ исҳәо сҿамшәо сгачамкны сырҿаԥшыхуеит. Лоунытә
адгьыл агәынқьбжьы меихсыӷьуа исаҳахуеит. Уи самыртәаӡо ианалага, сҩаҵҟьан, – «Аԥсны шәарҭоуп, Аԥсны шәыхьча!» – ҳәа арҵәаа ҩҭсыргахит. Сыбжьы ааҩхит Аҟәа абааҭаҟынӡа, инаҩхит Лыхнашҭанӡа,
илаӡахит Мықәашҭанӡа, Дали Ҵабали ирҭаҩхуеит, Нхыҵ-Аахыҵ, нырцә-аарцә, иахьабалак еинҟьа-еинырхит. Сыбжьы знырыз амшын лахьхьи сыҵаҟа иааилацәқәырԥахит, амшын еиԥш еилацәқәырԥахит Аԥсны
ҟьаҟьа дуӡӡа иахьабалакгьы.
«Шәыԥсадгьылаҿ ахаангьы ҭынчра ахьыҟам ауп – шәара шәҭынчра,
ԥсыха ахьыҟам ауп – шәара шәыԥсҭазаара!» – бжьык ккаӡа исаҳахуеит.
Лада-ҩадантә иасуа аԥша аасыцрыхо, сшықәгылац сықәгылоуп
Анаҟәаԥиа ахәы ҳарак.
Ишаартыц иаартуп аԥарда!
2000–2005,
Аҟәа–Џьгьарда

689

АРОМАН « АԤСҲА » ИАЗКНЫ » ГӘААНАГАРАҚӘАК
***
Аамҭала зны, аԥсуа литература иналукааша аҷыдарақәа азгәаҭауа,
ау­рыс литератураҭҵааҩ, акритик Вадим Кожинов истатиа.
Абарҭқәа уанрызхәыцлакь, иџьашьатәуп, иагьџьашьатә­ӡам, иахьа
ҳаԥсуа литератураҿы Витали Амаршьан иҭоурыхтә роман «Аԥсҳа»
еиԥш иҟоу, ихатәроу арҿиамҭа ду ацәырҵара. Ааигәоуп сара ари
аҩымҭа ссир санаԥхьаз... Саԥхьеит даара гәахәа дула, саланахаланы.
Ааигәа убри аҟара гәахәара сызҭашаз шәҟәык самыԥхьацт (ашәҟәқәа
срыԥхьошәагьы сыҟоуп аха...). Саԥхьеижьҭеи сгәы иҭыҵәом, сазхәыцуеит, сеиҭазхәыцуеит. Сеиҭаԥхьандаз ҳәа сыҟоуп. Иҟалап ари зых­ҟьо
исызгәакьоу, исгәыцхәу Аԥсны аҭоурых атәы ахьаҳәо акәзар ҳәа уаҩ
игәы иаанагаргьы, аха мап, ари уи ама-царагь акәым. Ари, ҳәарада,
арҿиаҩы иааирԥшыз игәырцҟәыл ду, ибаҩхатә­ра ҳаракы, идырра ҵаула уҳәа роуп зегь раԥхьагьы изыбзоуроу.
Акритик, алитератураҭҵааҩ Ш. Салаҟаиа ишазгәеиҭаз еиԥш: «Ари
аҩымҭа иҭутацыԥхьаӡа аӡ-ҿыц зҭало аҵеџь ҵаула еиԥ­шуп».
Срықәшаҳаҭуп, зҿаԥхьа асаара схырхәо, зыԥсадгьыл зхы ақәызҵаз
ҩыџьа афырхацәа ран, арҵаҩ ду, ааӡаҩ Ра-иа Ҭаҭлусҭан-иԥҳа Амҷ-ԥҳа

690

абарҭ лажәақәагьы: «Ҳаибашьра хлымӡаах агәаҟ-ҵәаҟрақәа рышьҭахь
ари аҩыза аԥҵамҭа аиура хҭыс дуӡӡоуп ҳажәлар рзы, ҳаԥсадгьыл
азы...»
... Ииашаҵәҟьаны, ари аиԥш аҭоурыхтә роман ҳаԥсуа са­хьаркыратә
литератураҿы, инеизакны ҳкультуратә ԥсҭа­заараҿы ацәырҵра даараӡа
узеигәырӷьаша хҭыс дуӡӡоуп!
Автор ифантазиа беиа иабзоураны, ироман иалагалоуп зыԥсы ҭоу
аӡә иеиԥш, иџьашьахәу, Џьон Роланд Толкин иҿыц­ӡоу илитературатә
жанр фентези афырхацәа иреиԥш­нушьалартә иҟоу жәлар рдԥоуҳа
амч...
Ароман ҩуп ибеиоу, исахьаркӡоу аԥсуа бызшәа цқьала, ахаара
ушьҭнах­уа, уатҟәауа (ҳара шьоукы ҳаиԥш, урыс­шәала ҳхәыцны, абызшәа мчыла ахәы­цәы ианкны иааганы, рыцҳарыла ҳшалацәажәо акәымкәа), ишьыцугаша, иагьшьыцгатәу – бызшәа цқьа беиала!
Ашәҟәыҩҩы ирацәаны ихы иаирхәеит зиаӡаара иаҿу моу, иахьазы шамахамзар иумаҳауа, зынӡа иӡхьеит ззуҳәар ҟалауа ажәақәа, урҭ
рыԥсы рхеиҵеит...
Арҿиамҭа еихыкка-еиҵыкка – аҵак ду змоу романуп, формалагьы
оумашәа иԥшӡаны еибыҭоуп, аԥхьаҩгьы идырра еихазҳауа, илаԥшҳәаа
зырҭбаауа, игәеилгара зырҵаруа ак акәны иҟоуп. Ашәҟәы – Аԥсуаа ҳжәытәӡатә Ԥсадгьыл ҿыц «агьамеи афҩыхааи» ҳзыркуа, наӡаӡа
ҳгәыбылра иалазҵо рҿиам­ҭоуп – аԥсуареи, аамысҭашәареи, ҳҭоурыхи
иринциклопедиоуп.
Ари ароман уанаԥхьалакь, Гьаргь Чачба иажәеинраала «Уарада»
уанаԥ­хьалакь иузнарҵысуа ахәыцра, ацәалашәара ҵаула узнарҵысуеит...
Витали Амаршьан ироман «Аԥсҳа» ҳаԥхьаҟа иаарласны иацназго
даҽа ҭоурыхтә рҿиамҭак аҟалара мариамхар ҟалап ҳәа сгәы иаанагоит.
... Абасҟак зҵаки зымҽхаки ҭбаау, иҵаулоу, шәыга ра­цә­ала
­­ еилоу,
ҳжәытәӡатә ҭоурых аӡбахә аиуа-зеиуоу змаҳацгьы зыршанхартә иҟоу
ари арҿиамҭа ду хымԥада иахәҭоуп ҳәа сгәы иаанагоит (Шәарах Ԥачалиа ишиҳәаз еиԥш) асахьаркыратә фильм алхра (уи ига имариамзаргьы). Акыс, узеигәыр­ӷьаша, иара аурыс бызшәа ашҟа еиҭагангьы хаз
шәҟәны уажә ааигәаӡа иҭыҵит. Убригьы ҳаԥхьаҟа даараӡа ари аус иацхраауа хҭыс бзиоуп...
Екатерина Шьаҟрылԥҳа
2004

***
Витали Амаршьан ироман «Аԥсҳа» санаԥхьа иаразнак сатҟәеит,
сагьаршанхеит, абызшәа абеиара, аԥшӡара, дызла­цәажәо, уаанӡа иаҳзымдырӡоз ажәытәӡатәи ҳҭоурых ҵаула, оумашәа иубартә сахьаркырала иҭихуа ахаҿсахьа дуқәа, ауаҩра, аламыс, аамысҭашәара, ҳҵас,
ҳқьабз... ҵҩа змам шәкызқь рыла схы-сгәы исзалымхуа иалалеит,
иагьысҭаххеит ҳхатәы бызшәа аҟнытә аурыс бызшәа ашҟа ииазгарц.
Сара издыруан ари аус имариоу ак шакәым, даараӡа ишҭакԥхықә­ра
дуу, аиҳаракгьы иара автор ихаҭа иҿаԥхьа. Сара уи иҟаз­шьа бзианы
издыруеит (Москва Алитературатә институт аҿы аҵара еицаҳҵон), шамахамзар ҳашәҟәыҩҩцәа аӡәы диеиԥ­шымкәа иҩымҭақәа дрыхӡыӡаауеит, еицакрак рымамкәа, рми­лаҭтә колорит рныԥшуа, изакәызаалак даҽа рҿиамҭак иалам­ҩашьо иҟазарц иҭахуп. Ус иагьыҟоуп дара
– иажәеинраалоу­ма, иажәабжьума – ирҿиамҭақәа зегьы рхатә «ҭеиҭыԥш», рхатә «хаҿсахьа», рхатә философиатә ҵак ду рымоуп. Урҭ
зегь раԥхьа иргыланы имилаҭтә ҩымҭақәоуп, доуҳала, гәыла-ԥсыла,
хәыцшьала зда царҭа амам иаԥсуа рҿиамҭақәоуп. Убри иабзоураноуп адунеи ауаатәыҩса зегьы еицырзеиԥшу аҟазшьа­қәа изрылаҟоугьы,
даҽа бызшәак ахь реиҭагара изаԥсоугьы.
Ароман «Аԥсҳа» аурыс бызшәа ашҟа аиҭагара сара схаҭа сырҿиаратә мҩаҿы иреиҳаӡоу сиааирақәа иреиуаны исыԥхьа­ӡоит. Са сзы
инасыԥ дууп уи сымч ахьақәхаз, ас еиԥш иҟоу арҿиамҭа ҵаула егьырҭ
амилаҭқәагьы аԥхьартә аҟаҵара ахьсылшаз. Абраҟа инацсҵароуп уи
сылшартә еиԥш алшара сызҭаз раԥхьа дышгылоу сыҷкәын, ажурналист Иура Грузин. Уи исыцеиҭеигеит ари аҩымҭа уҳәар алшоит, убасҟак
иџьабаа адуп...
Уажә ҳазхәыцуеит «Аԥсҳа» аукраин бызшәа ашҟа аиҭагарагьы, ҳагьгьақәгәыӷуеит Анцәа ҳахьигӡап ҳәа...
Еҭери Басариаԥҳа
2002
АҬОУРЫХ ДУ ИАХЫЛҾИААЗ АРҾИАМҬАҚӘА
Ашәҟәы аауртаанӡа, иаразнак улаԥш наиқәшәоит уи ацәа­ҿы, хәылԥшәаԥшь дагәылҷҷаауа, зсахьа ԥшӡакәакәараӡа иану апоет иҷкәын
қәыԥш – Зыԥсадгьыл шьам фырхаҵарыла зхы-зыԥсы ақәызҵаз Беслан Амаршьан. Уи амшын аӡаалара иаҿу амра деиԥшуп. Амра шҭашәо

692

еиԥш еиҭагылахуеит, ес-ииуа иры­циуеит. Ари ахаан ԥсра-ӡра зқәым
асимвол ҵак дуӡӡа амоуп. Уи иаразнакгьы иугәаланаршәоит иара апоет иԥа-заҵә данҭахазтәи амшқәа раан, уахи-ҽни иуалуашара, игәжә­а­
жәара инарҩыз ажәеинраала – «Амра анҭашәоз, сыԥсы ацҭашәар­цаз,
маҷк иааҭгылан исзыԥшит...» ҳәа иалаго. Ари агәырҩа­цәгьа иахылҵыз
лирикатә шедевруп. Ҳаԥсуа литератураҿ моу, иара адунеизегьтәи алитератураҿгьы ас еиԥш цәанырралеи хшыҩ­ҵакылеи ибеиоу апоезиатә
ҩымҭақәа маҷӡоуп. Амар­шьан ирҿиаратә мҩа иазыскыз смонографиаҿы исҳәахьеит, ҳаԥ­суа литератураҿы абри аҩымҭеи «Агәырҩа» захьӡу
апоет егьи иажәеинраалеи рыда уаҳа даҽак аԥҵамзаргьы, 1992–1993
шықәсқәа рзтәи аибашьра иахҟьаны ҳажәлар зықә­шәаз арыцҳа­реи, уи
аҿы рҵеицәеи дареи ирылдыршаз ахачҳара дуӡӡеи, афыр­хаҵареи зда
царҭа амам ала иаарԥшхон ҳәа.
Инеизакны «Уашхәа мақьаԥсыс» шпрозатә ҩымҭоугьы, ашә­ҟәыҩҩы
азныказ аҭоурых-драматә поема ҳәа азиҳәеит иаԥҵам­ҭа. Ааи, ари ҳҭоурых ҿыц иахылҿиааз рҿиамҭоуп. Уи апоет, иара иҳәан еиԥш, имашьхәылҵ
амца шацраз иҩит. Аҩымҭа аԥхьатәи адаҟьа инаркны аҵыхәтәантәи
аҟынӡа иаҳәо зегьы ҭоу­рыхуп. Зегь раԥхьа иргыланы, иара апоет ихы-игәы, иԥсы ирҭоурыхуп, нас – ишеибакәу зегь ижәлар ирҭоурыхуп. Абар
уи ирҿиамҭа аԥхьажәаҿ ииҳәо: «Ҳлитературагьы, ҳҭоурыхгьы, ҳдоуҳа
ԥсыс иахоу ҳбызшәагьы, ҳзықәшәаз арыцҳарагьы гәык-ԥсыкала ирзыҟоу, иаргәаҭеиуа дарбанызаалак, иага аамҭа имамзаргьы, раԥхьатәи
ацәаҳәа инаркны аҵыхәтәантәи аҟынӡа дшаԥхьо, ихы-игәаҿы иааганы
дшазхәыцуа здыруеит, еиҳарак зҵеи гәлымҵәахқәа зыцәҭахаз ауааԥсыра, – урҭ ргәы иҭысҳәаауа шырацәоу схаҭа исныруеит. «Амармалташь
еиқәаҵәа» захьӡу, аибашьра анцоз хыма-ԥсыма ианыс­ҵоз, хә-тетрадк
ирынӡалаз ахамышҭыхә амацарагьы иранамҳәа­шеи дареи сареи ҳаазықәшәаз зегьы. Уи ауп, аскульптор абаҟа ҟаиҵарц азы зны уи злихуа
амармалташь имазарц шакәу еиԥш, аҩымҭа ахәҭақәа зегьы зхылҵызгьы. Иара мармалташь шкәакәагәышьам, ҳтрагедиа исыднагалаз мармалташь еиқәа­ҵәоуп, аха агәыӷра сымоуп уи иалсхыз абаҟа – баҟа
лаша­хап ҳәа иага хырзаман цәгьа азыҟаларгьы, ҳдоуҳа азы шаҳаҭра
зуа, иара ҳаԥсыҩҭкаага ҳбызшәа амацарагьы гимнк аҳасабала иӡырызго акакәны ҳҭоурых иазаанхап ҳәа...»
Ааи, ари ус иҟалеит ҵабыргыхаҭаны, – убасҟак аԥхьаҩцәа ргәаҿы
инеит, рхы-ргәы атҟәеит. Ииашахаҭан доуҳатә баҟа духеит. Абар аҩымҭа
иазкны илҳәо ҩыџьа Аԥсны Афырхацәа ран, еицырдыруа арҵаҩ ду
Раиа Амҷԥҳа: «Аԥсҳа» еиҵаны самтҟәеит «Уашхәа мақьаԥсыс», избан-

693

зар, «Аԥсҳа» иаанарԥ­шуа аамҭа, егьа умҳәан, сахааным... хаҭала исымнырит. Иса­ҳаит, исаҳаз хасҵеит. «Уашхәа мақьаԥсыс» сыблала избаз,
исхысыз, исгәылсыз, сызчалтыз ауп. Ҳәоу цыԥхьаӡа (ахқәеи аҟә­шақәеи
ҳарҟәаҵып) иҳәаӡоузеи, закәытә гәырҩа-хьанҭоузеи иагәалыжжуа!
Аԥхьажәа мацара абанӡанаӡои. Қьецԥҳа Елыф лмыткәма иаҩызоуп, иуазажәоуп. «Уашхәа мақьаԥсыс» зегьы иаҳтәуп, зегьы ҳагәҭыха
ҳәоуп араҟа, анаџьалбеит, иидыр­ӡозеи, ицәа ианырӡозеи, зегьы рзы
сышԥаиқәшаҳаҭу ари зҩымҭоу ҳашәҟәыҩҩы ду Витали Амаршьан!»
Ари аҩымҭа данаԥхьа, апоет Платон Бебиа иҩуан: «Сара агәра
ганы сыҟоуп В. Амаршьан ихьаа ду – иԥазаҵә иҭахара – иарҿиауа
аҩымҭа-гәҭыхақәа акымкәа-ҩбамкәа аԥхьаҩцәа рнапы иаиркраны
дшыҟоу», – абас сҳәон сара сзыршанхаз аро­ман «Аԥсҳа» санаԥхьа,
идуум сгәаанагара хыркәшауа. Убас егьыҟалеит. Абар уажә ҳаԥхьа
иахьықәу автор иԥа Беслан Амаршьан изку, аха азеиԥш милаҭ хьаа
ӷәӷәала изныԥшуа, аду­неи ду шеибакугьы инарҵаулаӡан уаззырхәыцуа
аҭоурыхтә ҩымҭа «Уашхәа мақьаԥсыс».
«Уашхәа мақьаԥсыс» – ари епикатә аԥҵамҭоуп, ҭоурыхтә ҩым­
ҭоуп, – ҳәа иҩуеит ашәҟәы аԥхьажәаҿы Аԥсны жәлар рпоет Б.
Шьынқәба, – изҭоурыхугьы иара аԥызҵаз апоет зыԥ­сы да­хыл­ҵыз
ижәлар гәакьа роуп. Ҩышьалагьы ари уаанӡатәи иҩым­ҭ ақәа акы
еиԥшымкәа, еиҳа мҽхак дула иаанарԥшит В. Амар­шьан дагьшпоету, дагьшпрозаику, – апоема аԥҵоуп рыҩжанрк­г ьы рыла, руа иаҳа
аԥыжәара змоу узымдыр­уа. Поезиа быз­шәа­ла ихьаа ду ахьизымҳәо –
апрозахь дниасуа, апроза «иа­хьа­лымшо» – дырҩегьых апоезиа бызшәа
аацәыр­го...»
Ааи, ари ахаан бгара зқәым доуҳатә баҟа дууп, уи зыргы­лаз иаԥсаҵәҟьаны Д. Гәлиа ихьӡ зху Аҳәынҭқарратә премиа ианашьан.
Апоет, апрозаик Витали Амаршьан аибашьра ашьҭахь иҳаиҭаз
аҩымҭа дуқәа «Аԥсҳаи» «Уашхәа мақьаԥсыси» ҳдырга­чамкны ҳшыҟаз,
уажә абар зынӡа иҿыцӡоу даҽа ҭоурыхтә ҩым­ҭак ҳаҿа иахьынаниҵаз. Иахьӡуп иара «Ашьхақәа раҳ». Жанрлагьы ари иаабахьоу акы
еиԥшым, – новеллала иҩу ҭоу­рых-драматә романуп.
Абар уи раԥхьаӡакәны ажурнал «Аҟәа» иананылоз аԥхьажәаҿы
автор ииҳәо: «Аԥхьаҩцәа гәыразқәа шәыхшыҩ ззысышьҭуа ари сырҿиамҭа, уаанӡа изыҩхьаз, хаз шәҟәынгьы иҭыҵхьоу сҭоурыхтә ҩымҭа
«Уашхәа мақьаԥсыс» иахылҵит уҳәар ауеит. Уаҟа сызлацәажәо, имца-қьоуқьадха иҳажәлаз, зықьҩы­ла ҳҵеицәа ҳампыҵхны изгаз аибашьра хлымӡаах аан, хаҭала сара сзықәшәази, ҳажәлар зықәшәази

694

ӷәӷәала сгәы-сыԥсы аҵан­ӡа иҿнакааит, сеиланарӡыӡеит, схашыгәра
кылнаҵәо аҟын­ӡа сбылны исгәылсит. Изыхҟьазеи абри, анкьа Аԥсҳа
Леуан лаша зуасхыр шьҭеиҵаз ҳҳәынҭқарра ду абас еиԥш захьзеи,
абри аиԥш арыцҳара дуӡӡақәа ҳазрықәшәозеи, ҳаԥхьаҟагьы ишԥаҳаԥсыхәоу ҳәа ихьааганы уахгьы-ҽынгьы сахьазхәыцуаз, дырҩегьых уи
амзызқәа ахьыҟоу ҳҭоурых аҵалашәырахь сна­нагеит. Акыр шәышықәсақәа раахыс ҳажәлар знысны иаауа рҭоурых мҩаҿы изықәшәахьоу
агәаҟрақәа зегьы, арыц алу ишалаго еиԥш, схы-сгәы иҭыжьны, анализ рзыҟаҵаны, сахьар­кыратә ажәала, изаҳауа, иаԥхьо дархәыцыртә
еиҭасҳәарцгьы сҭаххеит. Уаҳагьы ԥсыхәа сымамызт! Ҳҭоурых ду ахаҭа
шџьа­мы­ӷәамҩоу еиԥш, иаргьы алацәажәара са сзын иџьамыӷәа-мҩа­
цәгьан, аха исылшоз ала схы саиааины санысит...»
Абас еиԥш иҳәоу ажәа ҵаулақәа рышьҭахь, ҳаргьы иараз­нак
ашәҟәыҩҩы ҳнаишьҭагыланы, ҳҭоурых-мҩаду ҳанысырц ааҳҭаххоит,
аха агәаӷьра ҳзымариамкәа, зназы акыр ҳаалак­ҩакуеит. Нас, иара иеиԥш ҳаргьы ҳхы ҳаиааины, ҳҿынаҳ­хоит. Абри ҳҿынахамҭаз, дырҩегьых
ҳнарзыӡырҩып ашәҟәыҩҩ иаԥхьажәаҿ анаҩсгьы ииҳәо: «Сара сымала акәымкәа, араҟа, абаа-хыжәжәарақәа инадыркны, Аԥсны аԥсабара
шеибакәу зегьы цәажәоит, аҵабырг шьаҭас измоу аҭоурыхтә фақтқәа
шаҳаҭс иныҟаҵаны, сахьаркыратә фантазиалагьы ихарҭәаа­ны, сыхшыҩ
аҿы исырҿыхаз афырхацәа досу зхааныз рҳәоит. Урҭ ирҳәо зегь ааидкыланы – сара схаҭа исҿахәҳәамҭоуп. Ҵы­хәаԥҵәара змам драмоуп
ари, џьара-џьарагьы атрагикоме­диатә ҟазшьа амоуп, избанзар, убасҟак
ирацәаҩуп, ауаа лашақәа рыдагьы, «бааи-ԥси» иаланагалаз. Иахьатәи
ҳаԥсҭазаара иаҿ­урԥшуазаргьы, иҟац ыҟоума, анаџьалбеит, уҳәартә,
Аԥсны аҩнуҵҟагь амацара акәымкәа, изықәҿнаҭуа адунеитә хҭысқәа
рацәаӡоуп..»
Ари ус шакәу агәра ҳдыргоит аҩымҭа аԥхьара ҳахьаҿу шьа­
ҿацыԥхьаӡа иаҳԥыло аҭоурыхтә хҭысқәа, ҳабла ихгыло асахьақәа,
ашәҟәыҩҩы зыԥсы ҭоу шьоук реиԥшҵәҟьа иаҳир­дыруа, иԥсы зхеиҵаз,
ирҿыхаз афырхацәа дуқәа. Иџьашьатәуп урҭ ирҳәо, излацәажәо. Ҳазыӡырҩып Аԥсҳа Қьылышьбеи ду автор иеиҳәо: «Иаргьы дшьуп, ԥсык
диеиӷьым азыноуп ҳхы­баҩқәа адгьыл изыҵаимыргыло ҳәа узызҳәашагьы ҟалап, зыбз ада егьызлам ауаа жәытәгьы иҟан, ҿатәгьы адунеи иамымҵәацзар акәхап, аха уара даара згәы ӷәӷәоу, бжьрабыжьҵәа ицан
аарла зылшо, уаҩ илаԥш ахьзымнаӡо ҵәҩанҵәыҟагьы аха­лара згәаӷьуа,
ак иацәымшәаӡо уаҩызаап – аамҭа уаӡрыжәит. Уара уԥсӡам, дад, аԥсы

695

аԥсцәа изырҿыхаӡом – Анцәа икьарзк злоу абза иоуп зыԥсы ҭбахьоугьы
еиҭарҿыханы ршьап рықәыргылара зылшо, иахьатәи арыцҳарақәагьы
рҭоурых шьа­ҭақәа ахьыҵоу илеины хәшәык рзыԥшаара зҽазызкуа...»
Ишаабо еиԥш, В. Амаршьан егьырҭ иҭоурыхтә ҩымҭақәа рҿеиԥш
абраҟагьы азқьышықәсақәа зхыҵуа амилаҭтә хьаа ду­қәеи зынӡа иҿыцӡоу ихатә хьааи еидиҳәалоит. Урҭ убасҟак гәыла-ԥсыла, шьала-дала еиларсуп, убасҟак иӷәӷәаны иаҳныр­уеит, ҳаԥсы ҿнакаауа аҟнынӡа,
аха адагьы ԥсыхәа ҳамамкәа. Аԥсҳа Қьалышьбеи ду «ишиҳәаз» еиԥш,
иахьатәи ҳрыцҳарақәа­гьы рҭоурых шьаҭа ахьыҵоу длеины хәшәык, хәырбӷьыцк рықә­ҵара – абри ауп драматизмла иҭәу ари аҩымҭа ахы ина­р­­
кны аҵыхәтәанынӡа пафос хадас иаҵоу, идеиатә уасхырс изықәгылоу...
Сара ауажә араҟа статиа хәыҷык аҿы сҽазыскуам асҟак зымҽхак
ҭбаау аҩымҭа ду архитектоникатә еиҿартәышьас иа­моу, аӡә иаҵкыс
аӡә дџьашьатәны иалоу жәларык афырхацәа рхаҿсахьақәа реилыргара. Акызаҵәык аԥхьаҩ ихшыҩ ззысышьҭуа, игәаласыршәо, В. Амаршьан
ари арҿиамҭаҿы ихы иа­и­рхәаз аформа акыр иазааигәоу аформа иара
ихаҭа, ԥа­саӡатәи ирҿиамҭақәа иреиуоу, аповест «Мрагыларахь зҿы
хоу акәасқьаҿы» ҟазарыла ихы ишаирхәахьоу ауп. Уаҟагьы, иалоу ауааԥсыра рнаҩс, аӡыхь, акәасқьа, ашҭа, араҵла уҳәа, аҩым­ҭа «афырхацәа» зегьы рхала ицәажәоит, рхала «рҿахәы» еиҭарҳәоит. Уи оумашәа
алирикатә ҟазшьа аманы, исахьаркны иаа­нарԥшуеит излацәажәо
ахҭысқәа. Араҟа уажә зыӡбахә ҳамоу ашәҟәыҩҩы иҩымҭа ҿыц аҿгьы
ус иҟоуп, аха ишаҳҳәа­хьоу еиԥш, акырӡа еиҳауп амҽхак, иҵаулаӡоуп
излацәажәо аҭоурых-драматә проблема дуқәа, акырџьарагьы адунеитә философиатә ҟазшьа змоу, ауаатәыҩса зегьы рлахьынҵа иадҳәалоу. Аҩымҭа, автор ихаҭа иҳәан еиԥш, џьара-џьарагьы атрагикомедиатә ҟазшьагьы амоуп, ирацәоуп гротескла, лакә-ҟазшьа формалагьы
иаарԥшу. Гоголь иҩымҭақәа рҿеиԥш, ареалтә ԥсҭазаареи ашәҟәыҩҩы
ифантазиа иахылҿиааауа аԥс­ҭазаареи оумашәа иџьашьатәны наҟ-ааҟ
ихеибарҭәаауеит. Уи иабзоураны, игәыԥҵәагоу аҭоурыхтә фақтқәагьы
рыԥхьара аинтерес ду аҵоуп. Аҽакы ҳаҟәыҵып, уаҩы ишимбац аинтерес аҵоуп иара аҩымҭа ахаҭа «аишьа», аҿиашьа, аизҳашьа, абыз­шәа
зда царҭа амам абеиара. Убри амацарагьы ухнахуеит, уатҟәоит, уаланахалоит, иудыруагьы, иузымдыруа акәушәа, ҿыц Америка аауртызшәа агәахәара ду унаҭоит, аҿыццәа ахаҵаны уаԥхьа иаақәнаргылоит.
Убри иагьышьақәнаргылоит ашәҟәыҩҩы иҷыдаӡоу иара ихатә стиль.
«Уҩымҭа ахала ахы арҽеиуеит, ахала ахы аҩуеит», – иҳәоит ароман
иалоу афыр­хацәа дуқәа руаӡәкгьы. Убасҟак иԥсабаратәуп, мчыла иҩу,

696

мчыла иҟаҵоу цәаҳәакгьы уԥылаӡом. Нас абри акәӡами аҟазара захьӡугьы?
Витали Амаршьан раԥхьатәи иҭоурыхтә роман «Аԥсҳаи», уажә ҿыц
ииҩыз ҳәа гәахәарыла ҳзыхцәажәо «Ашьхақәа ра­ҳи», урҭ ирыбжьагылоу «Уашхәа мақьаԥсыси» трилогиоуп рзу­ҳәартә, рахәыц ҟаԥшьыла
наҟ-ааҟ еимадоуп, иџьоушьартә ихеибарҭәаауеит, мшын ҵаулак иаҟароу
ҳаԥсуа ҭоурых дуӡӡа ҳзеиҭарҳәоит. Ҳаԥсуа литератураҿ абасҟакҵәҟьа
мҽхакы ҭбаала, абасҟакгьы жәларык афырхацәа рыӡбахә зҳәо даҽа
ҩымҭак ҳамаӡам.
Сара сусумҭақәа рҟны акырынтә иазгәасҭахьеит апоет, ап­розаик
Витали Амаршьан даагылазаргьы, раԥхьаӡатәи иа­-жә­еин­раалақәа
инадыркны, иажәабжьқәа, иповестқәа, исахьар­кыратә очеркқәа рҿы
ианакәызаалак аҭоурых атема шуԥылоз, егьырҭ ҳашәҟәыҩҩцәа аӡәы
диеиԥшымкәа ҳҭоурых дшазҿлым­ҳау, уи ида-ишьа ишалоу, лахьынҵас
ишимоу. Иара ихаҭагьы ҭоу­рыхтә хылҵшьҭрала уи алацәажәара зегь
реиҳа дшақәиҭу...
Даҽазныкгьы ирҿиамҭа ҿыцқәа рыла абри, ахьышьақәи­рӷә­­­ӷәаз,
сара аханатәгьы бзиабарала иҩымҭақәа ирызҿлым­ҳау, игәцаракны
иҭызҵаауа сзынгьы инасыԥ дуны исыԥхьаӡоит!
Р. Қапба,
акритик, алитератураҭҵааҩ

АХҚӘА
Аԥсҳа
Аҭоурыхтә роман
Аԥхьажәа.........................................................................................6
Ашәхымс. В. Амаршьан.....................................................................9
Ахьтәыцҳа......................................................................................12
Актәи ахәҭа....................................................................................15
Аҩбатәи ахәҭа..............................................................................152
Ахԥатәи ахәҭа..............................................................................246
Аԥшьбатәи ахәҭа..........................................................................361
Аепилог.........................................................................................413
Ашьхақәа раҳ
Новеллала иҩу аҭоурых-драматә роман
Амҳәыршьҭа.................................................................................420
Актәи ахәҭа..................................................................................423
Аҩбатәи ахәҭа..............................................................................488
Ахԥатәи ахәҭа..............................................................................533
Аԥшьбатәи ахәҭа..........................................................................592
Аԥарда аартуп..............................................................................689
Ароман «Аԥсҳа» иазкны гәаанагарақәак.....................................690
Е. Шьаҟралԥҳа, Е. Басариаԥҳа
Аҭоурых ду иахылҿиааз арҿиамҭақәа. Р. Қапба ............................692
Седая древность заглядывает через плечо. В. Мартынов.................697

Витали Џьота-иԥа Амаршьан
АԤСҲА

Аҭоурыхтә роман

АШЬХАҚӘА РАҲ

Новеллала иҩу аҭоурых-драматә роман

Виталий Джотович Амаршан
АПСХА

Исторический роман

ЦАРЬ ГОР

Историко-драматический роман в новеллах
На абхазском языке

Аредактор С. Аргәын
Компиутерла аиқәыршәаҩ Л. Малхасиан
Асахьаҭыхҩы Р. Габлиа
Аформат 60х90/16 Атираж 500 ц.
Иҟаҵә. акь. бӷь. 44.
Аҿаҵапҟа №


